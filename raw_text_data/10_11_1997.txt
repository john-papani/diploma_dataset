Σελίδα 1361 

Π Ρ Α Κ Τ Ι Κ Α    Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ ΚΔ'

Δευτέρα 10 Νοεμβρίου 1997

 

Αθήνα, σήμερα στις 10 Νοεμβρίου 1997, ημέρα Δευτέρα και ώρα 18.10', συνήλθε στην Αίθουσα των συνεδριάσεων του Βουλευτηρίου η Βουλή σε oλομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 7.11.97 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΚΓ' συνεδριάσεώς του, της Παρασκευής 7 Νοεμβρίου 1997 σε ό,τι αφορά την ψήφιση στο σύνολο του σχεδίου νόμου "Κύρωση του Τέταρτου Πρωτοκόλλου της Γενικής Συμφωνίας για τις συναλλαγές στον τομέα των υπηρεσιών").

Παρακαλείται η κυρία Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από την κ. Ελένη Ανουσάκη, Βουλευτή Α' Αθηνών, τα ακόλουθα:

Α`. ΚΑΤΑΘΕΣΗ ΑΝΑΦΟΡΩΝ

1) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Εξωραϊστικός Σύλλογος Καστρί - Λουτρό Αιγάνης Λαρίσης ζητεί να μειωθεί το ποσοστό προσαύξησης επί του προστίμου διατήρησης του προηγούμενου έτους για τα ακίνητα της περιοχής του.

2) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Εθνική Ομοσπονδία Παραπληγικών και Κινητικά Αναπήρων ζητεί τη δημιουργία κόμβου προσπέλασης στο σκοπευτήριο του Βύρωνα Αττικής.

3) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία Κοινότητες της επαρχίας Ολυμπίας Νομού Ηλείας ζητούν να συνενωθούν σε Δήμο με την ονομασία Δήμος Αρήνης.

4) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η 'Ενωση Νευροψυχιατρικών Κλινικών Αθηνών - Περιχώρων ζητεί την αύξηση του ημερήσιου κρατικού νοσήλειου για τους ασθενείς που φιλοξενούν.

5) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε δημοσίευμα εφημερίδας το οποίο αναφέρεται σε συνταξιοδοτικό θέμα επαναπατρισθέντων ομογενών.

6) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία Κάτοικοι Κοινότητας Νέων Πλαγίων Χαλκιδικής ζητούν να ακυρωθεί η απόφαση που επιβαρύνει τα ακίνητά τους με έκτακτη εισφορά.

7) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Δήμος Ιερισσού Χαλκιδικής διαμαρτύρεται για την αναστολή της λειτουργίας του τοπικού τελωνείου.

8) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Κοινότητα Αμαράντων Νομού Κιλκίς ζητεί οικονομική ενίσχυση για την προμήθεια του αναγκαίου εξοπλισμού του Πνευματικού Κέντρου στην περιοχή της καθώς και για τη βελτίωση της υδροδότησής της.

9) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία ο Αγροτικός Σύλλογος Παγώνδα Σάμου "Η ΔΗΜΗΤΡΑ" υποβάλλει προτάσεις για τις νεοδιαμορφωθείσες τιμές του ελαιολάδου.

10) Οι Βουλευτές κύριοι ΑΝΑΣΤΑΣΙΟΣ ΚΑΡΑΜΑΡΙΟΣ, ΝΙΚΟΛΑΟΣ ΓΚΕΛΕΣΤΑΘΗΣ και ΓΕΩΡΓΙΟΣ ΚΑΡΑΤΑΣΟΣ κατέθεσαν αναφορά με την οποία η Τοπική 'Ενωση Δήμων και Κοινοτήτων Δωδεκανήσου ζητεί τη στελέχωση της υπηρεσίας της ΔΕΗ της Ρόδου και των υπόλοιπων μικρών νησιών του Νομού Δωδεκανήσου με τους αναγκαίους εργατοτεχνίτες.

11) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Ιαλυσού Ρόδου διαμαρτύρεται για τη συνεχή υποβάθμιση της τουριστικής περιοχής του.

12) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Σύλλογος Δανειοδοτηθέντων από την ΑΤΕ για την αγορά γης και γεωργικού εξοπλισμού προς αποκατάσταση ακτημόνων αγροτών στην ευρύτερη περιοχή Μεσσήνης Μεσσηνίας ζητεί τη ρύθμιση των οφειλών των μελών του προς την ΑΤΕ.

13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας με το οποίο εκφράζονται διαμαρτυρίες για την πρόσφατη πράξη της διοίκησης της ΕΤΕ με την οποία τίθονται σε διαθεσιμότητα στελέχη Δ/νσης χρηματοδοτήσεων μεγάλων επιχειρήσεων.

14) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία οι κάτοικοι του Δήμου Οινοφύτων του Νομού Βοιωτίας διαμαρτύρονται για την υπερεκτίμηση της αξίας της γεωργικής περιοχής Οινοφύτων Βοιωτίας.


 

  

Σελίδα 1362 

15) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία οι Κάτοικοι Σχηματαρίου Βοιωτίας διαμαρτύρονται για την αυθαίρετη υπερκτίμηση της στρεμματικής αξίας των κτημάτων τους από την Εφορία κατά τις μεταβιβάσεις κυριότητας ή κατά τη σύσταση ορισμένων εμπραγμάτων δικαιωμάτων.

16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία τα Σωματεία Ελευθέρων Αλιέων Μεσολογγίου Αιτωλικού ζητούν την αποζημίωση των μελών τους λόγω ζημιάς που υπέστησαν από την πρόσφατη κακοκαιρία.

17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Κοινότητα Δρυμού του Νομού Αιτωλ/νίας ζητεί την άμεση ηλεκτροφώτιση της εθνικής οδού Αμφιλοχίας - Βόνιτσας.

18) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Δαφνοσπηλιάς του Νομού Καρδίτσας ζητεί οικονομική ενίσχυση για την κατασκευή πλατείας στην περιοχή της.

19) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Δαφνοσπηλιάς του Νομού Καρδίτσας ζητεί οικονομική ενίσχυση για την κατασκευή κοινοχρήστων χώρων στην περιοχή της.

20) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Δαφνοσπηλιάς του Νομού Καρδίτσας ζητεί χρηματοδότηση για τη συντήρηση δρόμου διερχομένου από την περιοχή της.

21) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Δαφνοσπηλιάς του Νομού Καρδίτσας ζητεί οικονομική ενίσχυση για τη συντήρηση και επισκευή της γέφυρας της περιοχής της.

22) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Δαφνοσπηλιάς του Νομού Καρδίτσας ζητεί χρηματοδότηση για την αποκατάσταση των ζημιών στην περιοχή της από πλημμύρες.

23) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η 'Ενωση Αστυνομικών Καρδίτσας ζητεί να αυξηθεί η οργανική δύναμη όλων των υπηρεσιών της Α.Δ. Καρδίτσας.

24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τις αντιρρήσεις για την κατάργηση του Εθνικού Οργανισμού Καπνού.

25) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Δ.Σ. του ΚΠΣ Λίμνης Εύβοιας ζητεί ο Παιδικός Σταθμός να στεγασθεί σε μέρος του κτιρίου του ΟΤΕ στη Λίμνη.

26) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Δημήτριος Συσοβίτης κάτοικος Αγρινίου καταγγέλλει τη διαδικασία διεξαγωγής του διαγωνισμού που διεξήχθη στις 16-5-97 για την πρόσληψη πληρωμάτων ασθενοφόρων στο Νομό Αιτωλ/νίας.

27) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Επιμελητήριο Αιτωλ/νίας ζητεί να μεταταγεί ο Νομός Αιτωλ/νίας από τη Γ' περιοχή κινήτρων στη Δ' περιοχή κινήτρων.

28) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Κοσμάς Παπαδόπουλος κάτοικος Μυλοποτάμου Δράμας ζητεί τη ρύθμιση χρέους του προς το Μετοχικό Ταμείο Πολιτικών Υπαλλήλων.

29) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία οι 'Εμποροι Επαγγελματίες της Κοινότητας Βάρδας του Νομού Ηλείας ζητούν τη ρύθμιση της ασφάλισής τους.

30) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ομοσπονδία Φορτοεκφορτωτών Ελλάδος ζητεί τη διατήρηση των περί φορτοεκφορτώσεων διατάξεων στα λιμάνια της χώρας.

31) Ο Βουλευτής Β` Αθήνας κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία η κυρία Ειρήνη Μερτζανίδου, αναισθησιολόγος κάτοικος Σερρών, ζητεί το διορισμό της στην προκηρυχθείσα θέση ΕΒ αναισθησιολόγου στο Γενικό Νομαρχιακό Νοσοκομείο Σερρών.

32) Οι Βουλευτές κύριοι ΙΩΑΝΝΗΣ ΔΗΜΑΡΑΣ, ΝΙΚΟΛΑΟΣ ΓΚΕΛΕΣΤΑΘΗΣ και ΓΕΩΡΓΙΟΣ ΚΑΡΑΤΑΣΟΣ κατέθεσαν αναφορά με την οποία η Κοινότητα Λυκοπορίας του Νομού Κορινθίας ζητεί οικονομική ενίσχυση για την κατασκευή αθλητικών εγκαταστάσεων στην περιοχή της.

33) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο Δήμος Αρναίας του Νομού Χαλκιδικής ζητεί να μην καταργηθεί το τηλεφωνικό κέντρο Αρναίας.

34) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο Δήμος Ιερισσού του Νομού Χαλκιδικής ζητεί τη συνέχιση της λειτουργίας του τελωνείου του.

35) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία η Βιομηχανία Επεξεργασίας Ξύλου "Χαλκιδική ΑΕ" ζητεί τη ρύθμιση των χρεών της προς την ΑΤΕ.

36) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Σωματείο Οικοδόμων Συναφών Επαγγελμάτων Σκοπέλου ζητεί την τοποθέτηση παρασκευάστριας στο Κέντρο Υγείας Σκοπέλου.

37) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο Αγροτικός Σύλλογος Αγίου Νικολάου Χαλκιδικής διαμαρτύρεται για την εφάπαξ φορολόγηση του παραδοσιακού τσίπουρου.

38) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία οι Σύλλογοι Γονέων και Κηδεμόνων Α' και Β' ΤΕΣ Λάρισας ζητούν τη μείωση της επί πλέον πρακτικής εξάσκησης για όλους τους απόφοιτους ΤΕΣ.

39) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία η Ελληνική Ορθόδοξη Κοινότητα Νότιας Αυστραλίας διαμαρτύρεται για τον αποκλεισμό της Ομοσπονδίας Ελληνικών Ορθόδοξων Κοινοτήτων Αυστραλίας από το Συμβούλιο Απόδημου Ελληνισμού.

40) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ, ΣΤΡΑΤΗΣ ΚΟΡΑΚΑΣ, ΝΙΚΟΛΑΟΣ ΓΚΕΛΕΣΤΑΘΗΣ και ΓΕΩΡΓΙΟΣ ΚΑΡΑΤΑΣΟΣ κατέθεσαν αναφορά με την οποία οι Κάτοικοι της Κοινότητας Καρίτσας Νομού Ιωαννίνων ζητούν να απλουστευθούν οι διαδικασίες έκδοσης αδειών απόσταξης στεμφύλων.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 68/2.7.97 ερώτηση δόθηκε με το υπ' αριθμ. 2520/30.9.97 έγγραφο από την Υπουργό Ανάπτυξης η ακόλουθη απάντηση:


 

  

Σελίδα 1363 

"Σε απάντηση της ερώτησης 68/2.7.97 που κατατέθηκε στη Βουλή των Ελλήνων από το Βουλευτή κ. Ν. Κατσαρό, σχετικά με τη ρύθμιση ληξιπρόθεσμων οφειλών των επιχειρήσεων Κάμπινγκ του Νομού Λαρίσης σας γνωρίζουμε τα εξής:

Λαμβάνοντας υπόψη την κατάσταση που δημιουργήθηκε με τη γιουγκοσλαβική κρίση προβλέφθηκε στο Π.Δ.Ε. η επιδότηση ξενοδοχειακών επιχειρήσεων και επιχειρήσεων Κάμπινγκ Μακεδονίας νησιών Βορείου Αιγαίου, Θράκης και Θεσσαλίας συμπεριλαμβανομένου και του Νομού Λαρίσης.

Σχετικά με την αναφορά σας για τις ρυθμίσεις που έγιναν για άλλες περιοχές της Ελλάδας, σας γνωρίζουμε ότι εξετάζονται από όλους τους συναρμόδιους φορείς οι παράμετροι που επηρεάζουν την τουριστική ανάπτυξη και ανάλογα χαράσσεται η δημοσιονομική πολιτική. Ενδεικτικά σας αναφέρουμε ότι κατά την περίοδο 1994-1996 στο Ν. Κιλκίς υπήρξε μείωση των διανυκτερεύσεων αλλοδαπών τουριστών κατά 5,9% ενώ στο Ν. Λαρίσης υπήρξε αύξηση των διανυκτερεύσεων των αλλοδαπών τουριστών κατά 9,8% παρά το γεγονός της Γιουγκοσλαβικής κρίσης.

'Οσο για τα υπόλοιπα ερωτήματά σας, είναι αρμοδιότητος του Υπουργείου Εθνικής Οικονομίας και Οικονομικών που είναι συναποδέκτες της ερώτησης.

Η Υπουργός

ΒΑΣΩ ΠΑΠΑΝΔΡΕΟΥ"

2. Στις με αριθμό 173/3.7.97, 1405/11.9.97 ερωτήσεις δόθηκε με το υπ' αριθμ. 1019/26.9.97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερωτήσεις με αριθμό 173/3.7.97 και 1405/11.9.97 που κατέθεσε ο Βουλευτής κ. Πέτρος Κουναλάκης, σας διαβιβάζουμε το υπ' αριθμ.286/36/8.9.97 έγγραφο του κ. Πρύτανη του Πανεπιστημίου Αθηνών με τη συνημμένη σ' αυτό απάντηση του Διευθυντή του Εργαστηρίου Τοξικολογίας και Ιατροδικαστικής Καθηγητή κ. Αντ. Κουτσελίνη, για ενημέρωσή σας. 

Ο Υπουργός

ΓΕΡΑΣΙΜΟΣ ΑΡΣΕΝΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

3. Στην με αριθμό 463/18.7.97 ερώτηση δόθηκε με το υπ' αριθμ. 5610/29.9.97 έγγραφο από τον Υπουργό Μεταφορών και Επικοινωνιών η ακόλουθη απάντηση:

Σε απάντηση της ερώτησης και των αναφορών με αριθμούς 463/18.7.97 και 5844/27.5.97 και 6921/23.7.97 αντίστοιχα, που κατέθεσε στη Βουλή ο Βουλευτής κ. Αθαν. Βαρίνος, αναφορικά με την κατά προτεραιότητα φόρτωση των ημερησίων Αθηναϊκών Εφημερίδων για τη Χίο, σας πληροφορούμε ότι τούτο είναι θέμα κατ' εξοχήν επιχειρησιακής διοίκησης στην οποία η Κυβέρνηση, σύμφωνα με τις Κοινοτικές αποφάσεις δεν επιτρέπεται να επεμβαίνει. Πάντως προς ενημέρωσή σας, σας διαβιβάζουμε τα σχετικά έγγραφα με αρ. πρωτ. Γ.Δ. 1119/10.6.97 και Γ.Δ. 1570/21.8.97 του Γενικού Δ/ντή της Ολυμπιακής Αεροπορίας.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

4. Στην με αριθμό 467/18.7.97 ερώτηση δόθηκε με το υπ' αριθμ. 255/23.9.97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 1.9.97 εγγράφου που μας διαβίβασε το Υπουργείο Εθνικής Οικονομίας, σχετικά με την αριθ.467/18.7.97 ερώτηση, που κατέθεσαν οι Βουλευτές κύριοι Ε.Μπούτας και Αχ. Κανταρτζής, σχετικά με αιτήματα των επαγγελματοβιοτεχνών του Νομού Καρδίτσας, σας γνωρίζουμε τα ακόλουθα:

Σύμφωνα με τις διατάξεις της περίπτωσης β' της παραγράφου 2 του άρθρου 33 του ν.2238/1994, ως εμπορική αμοιβή λαμβάνεται η ετήσια αμοιβή, η οποία προβλέπεται από τη συλλογική σύμβαση εργασίας των εμποροϋπαλλήλων, που ισχύει κατά την 1η Ιανουαρίου κάθε έτους για υπάλληλο με πέντε (5) χρόνια υπηρεσίας, χωρίς προσαυξήσεις επιδομάτων πολυετίας και οικογενιειακών βαρών, στρογγυλοποιούμενο στην πλησιέστερη εκατοντάδα χιλιάδας. Με βάση τη διάταξη αυτή προκύπτει ότι η αύξηση της εμπορικής αμοιβής είναι υποχρεωτική εφόσον αυξάνεται η ετήσια αμοιβή των εμποροϋπαλλήλων, βάσει της συλλογικής σύμβαση εργασίας.

'Οσον αφορά το αίτημα, για αποδέσμευση του προσδιορισμού του εισοδήματος από τις αντικειμενικές αξίες των ακινήτων, το Υπουργείο Οικονομικών λαμβάνει πρόνοια και επεξεργάζεται τρόπους που με τη μορφή νομοθετικών ρυθμίσεων θα συντελέσουν στην αποφυγή υπέρμετρης φορολογικής επιβάρυνσης των μικρών και μεσαίων επιχειρήσεων από την εφαρμογή των αντικειμενικών κριτηρίων.

Ο Υφυπουργός

Γ. ΔΡΥΣ"

5. Στην με αριθμό 523/22.7.97 ερώτηση δόθηκε με το υπ' αριθμ. 1398/29.9.97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Σε απάντηση της ερώτησης 523/227.97 του Βουλευτή κ. Λ.Παπαγεωργόπουλου αναφορικά με την αύξηση του ελαχίστου απαιτούμενου κεφαλαίου για την ίδρυση και λειτουργία των Συνεταιριστικών Τραπεζών και ύστερα από έγγραφη επικοινωνία με την Τράπεζα της Ελλάδας σας γνωρίζουμε τα ακόλουθα.

1. Με την ΠΔ/ΤΕ 2413/9.7.97, στα πλαίσια της εξουσιοδότησης που της παρέχει ο Ν.2076/92 (άρθρο 5), η Τράπεζα της Ελλάδος προχώρησε στην αναπροσαρμογή του ελάχιστου αρχικού κεφαλαίου που απαιτείται για την ίδρυση και λειτουργία των Συνεταιριστικών Τραπεζών που δραστηριοποιούνται εντός του νομού της έδρας τους (από δρχ. 600 εκατ. σε δρχ.1200 εκατ.) καθώς και αυτών που δραστηριοποιούνται σε όμορους νομούς ή στη διοικητική περιφέρεια της έδρας τους (από δρχ.2000 εκατ. σε δρχ. 2500 εκατ.).

2. Στα πλαίσια της συστηματικής αξιολόγησης της λειτουργίας των υφισταμένων Συνεταιριστικών Τραπεζών και λαμβάνοντας υπόψη, μεταξύ άλλων, την ανάγκη προσαρμογής στις εξειδικευμένες απαιτήσεις κεφαλαιακής επάρκειας του Ν.2396/30.4.96 και των σχετικών αποφάσεων της Τράπεζας της Ελλάδος, την αύξηση του ανταγωνισμού που σε μεγάλο βαθμό οδηγεί σε μείωση του περιθωρίου κερδοφορίας από τα παραδοσιακά τραπεζικά προϊόντα, η Τράπεζα της Ελλάδος έκρινε σκόπιμη την πιο πάνω προσαρμογή προκειμένου οι νέες Συνεταιριστικές Τράπεζες να καλύπτουν άμεσα τις παγίου χαρακτήρα ανάγκες τους για πληροφοριακά συστήματα, συστήματα μέτρησης και αξολόγησης των κινδύνων, μηχανισμούς εσωτερικού ελέγχου καθώς και στελέχωσης με εξειδικευμένο προσωπικό. Δεδομένου ότι οι δαπάνες για τις πιο πάνω ανάγκες, σε μεγάλο βαθμό, δεν διαφοροποιούνται ανάλογα με το μέγεθος των τραπεζών το ελάχιστο κεφάλαιο των δρχ. 600 εκατ. κρίθηκε ότι δεν αφήνει επαρκή περιθώρια ουσιαστικής ανάπτυξης και αξιόπιστης παρουσίας των Συνεταιριστικών Τραπεζών. Ταυτόχρονα παρασχέθηκε εύλογη προθεσμία προσαρμογής των ιδίων κεφαλαίων για τις λειτουργούσες Συνεταιριστικές Τράπεζες.

3. Στη συνέχεια κατόπιν αιτημάτων της 'Ενωσης Συνεταιριστικών Τραπεζών Ελλάδος αλλά και της παροχής συμπληρωματικών στοιχείων ως προς το βαθμό που έχει προχωρήσει η συγκέντρωση κεφαλαίων από τους πιστωτικούς συνεταιρισμούς, για τους οποίους, η Τράπεζα της Ελλάδος δεν έχει αρμοδιότητα ελέγχου ή επιβολής υποχρέωσης για την εημέρωσή της, η Τράπεζα της Ελλάδος προχώρησε σε τροποποίηση της ΠΔ/ΤΕ 2413/9.7.97, (συν.ΠΔ/ΤΕ 2420/19.9.97)


 

  

Σελίδα 1364 

 

καθορίζοντας ευνοϊκότερες διατάξεις ως προς τη μεταβατική περίοδο προσαρμογής προς το νέο ελάχιστο όριο αρχικού κεφαλαίου, για διευκόλυνση των υπό ίδρυση Συνεταιριστικών Τραπεζών που σήμερα λειτουργούν με τη μορφή πιστωτικών συνεταιρισμών του Ν.1667/86.

Ο Υπουργός

Γ. ΠΑΠΑΝΤΩΝΙΟΥ"

6. Στην με αριθμό 602/28.7.97 ερώτηση δόθηκε με το υπ' αριθμ. 1471/1.8.97 έγγραφο από τον Υπουργό Εργασίας και Κοινωνικών Ασφαλίσεων, η ακόλουθη απάντηση:

"Απαντώντας στην αριθμ. 602/28.7.97 ερώτηση, που κατατέθηκε στη Βουλή από τους Βουλευτές κυρίους Μ. Κωστόπουλο και Α. Τασούλα, για τα θιγόμενα σ'αυτήν θέματα, σας πληροφορούμε τα εξής:

1. 'Οπως μας ανέφερε το Τμήμα Απασχόλησης της Νομαρχιακής Αυτοδιοίκησης Αιτ/νίας από έλεγχο που πραγματοποίησαν υπάλληλοί της στην επιχείρηση "ΜΕΤΑΛΛΟΠΛΑΣΤΙΚΗ" Αγρινίου σε μηχανογραφημένες αναλυτικές καταστάσεις μισθοδοσίας Ιουλίου-Αυγούστου 1007, δεν διεπιστώθη μείωση αποδοχών.

2. 'Οπως διαβεβαίωσε την ανωτέρω Επιθεώρηση εκπρόσωπος της Εταιρείας το πρόβλημα της οικονομικής κρίσης που δημιουργήθηκε και ανησυχεί τους εργαζόμενους για την απασχόλησή τους θα ξεπεραστεί μέχρι το τέλος του χρόνου και έτσι δεν θα υπάρξουν απολύσεις.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

7. Στην με αριθμό 614/29.7.97 ερώτηση δόθηκε με το υπ' αριθμ. 5779/29-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

Σε απάντησης της ερώτησης με αριθμό 614/29.7.97, που κατέθεσε στη Βουλή ο Βουλευτής κ. Μ. Κεφαλογιάννης, σχετικά με τη λειτουργία και στη συνέχεια την αναστολή των απ' ευθείας πτήσεων της Ο.Α. από και προς ΤΟΚΥΟ, σας διαβιβάζουμε το σχετικό έγγραφο με αρ. πρωτ. Δ.Σ/275/10.9.97 του Δ/ντος Συμβούλου της Ολυμπιακής Αεροπορίας και το έγγραφο με αρ. πρωτ. Δ13/34233/1308/20.8.97 το Υποδιοικητή της Υπηρεσίας Πολιτικής Αεροπορίας.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

8. Στην με αριθμό 617/29.7.97 ερώτηση δόθηκε με το υπ' αριθμ. 1475/30.9.97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 617/97 ερώτηση, που κατατέθηκε στη Βουλή από το Βουλευτή κ. Ηλ. Βεζδρεβάνη, για τα θιγόμενα σ'αυτήν θέματα, σας πληροφορούμε τα εξής:

1. Για την αντιμετώπιση του προβλήματος της ανεργίας έχουν εκδοθεί οι αριθ. 33126/15.2.97 και αριθμ. 33125/5.2.97 Αποφάσεις μας "επιχορήγηση εργοδοτών για τη δημιουργία νέων θέσεων εργασίας έτους 1997", "επιχορήγηση νέων ελεύθερων επαγγελματιών έτους 1997" αντίστοιχα και η αριθ. 33407/29.4.96 κοινή απόφαση των Υπουργών Εθνικής Οικονομίας, Οικονομικών και Εργασίας και Κοινωνικών Ασφαλίσεων που ρυθμίζει τα θέματα αυταπασχόλησης επανακατάρτισης και ειδικής επιδότησης ανεργίας μισθωτών απολυομένων από επιχειρήσεις της περιοχής Φιλιατών Θεσπρωτίας.

2. 'Οσον αφορά την εξέλιξη της ανεργίας στο Νομό Θεσπρωτίας σας επισυνάπτουμε πίνακα της στατιστικής Υπηρεσίας του Ο.Α.Ε.Δ. για ενημέωσή σας.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

9. Στην με αριθμό 634/29-7-97 ερώτηση δόθηκε με το υπ' αριθμ. 5596/29-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμό 634/29.7.97 που κατέθεσε στη Βουλή ο Βουλευτής κ. Αντ. Φούσας αναφορικά με την κατάργηση των Τηλεπ. Κέντρων Δερβιζιάνων και Καλεντζίου του Ν. Ιωαννίνων σας διαβιβάζουμε το σχετικό έγγραφο με αρ. πρωτ. 1/118803/20.8.87 του Δ/ντος Συμβούλου του Οργανισμού Τηλεπικοινωνιών της Ελλάδος Α.Ε.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

10. Στις με αριθμό 688/30-7-97, 800/5-8-97 ερωτήσεις δόθηκε με το υπ' αριθμ. 5597/29-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση των ερωτήσεων με αριθ. 688/30.7.97 και 800/5.8.97, που κατέθεσε στη Βουλή ο Βουλευτής κ. ΕΥΑΓΓ. ΜΠΑΣΙΑΚΟΣ αναφορικά με την κατάργηση του τηλεπ. Κέντρου Αράχωβας, σας διαβιβάζουμε το σχετικό έγγραφο με αρ. πρωτ. 1/118802/20.8.97 του Δ/ντος Συμβούλου του Οργανισμού Τηλεπικοινωνιών της Ελλάδος Α.Ε.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

11. Στην με αριθμό 770/4-8-97 ερώτηση δόθηκε με το υπ' αριθμ. 238/23-9-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 27.8.97 εγγράφου, που μας διαβίβασε το Υπουργείο Εθνικής Οικονομίας, σχετικά με την αριθ. 770/4.8.97 ερώτηση, που κατέθεσε ο Βουλευτής κ. Π. Ψωμιάδης, σας γνωρίζουμε τα ακόλουθα:

Με τις ψηφισθείσες ήδη στη Βουλή διατάξεις του σχεδίου νόμου "Διοικητικές και ποινικές κυρώσεις στη φορολογική νομοθεσία και άλλες διατάξεις" καθιερώνεται αντικειμενικό σύστημα επιβολής προστίμων για παραβάσεις των διατάξεων του Κ.Β.Σ., καταργείται η ευχέρεια των προϊσταμένων των Δ.Ο.Υ. να επιβάλλουν πρόστιμα μεταξύ κατωτάτων και ανωτάτων ορίων κατά την κρίση τους και αίρονται οι οποιεσδήποτε ακρότητες των ισχυουσών μέχρι σήμερα διατάξεων.

Σημειώνουμε ότι στις νέες διατάξεις υπάρχει πρόβλεψη, όπου αυτές είναι επιεικέστερες, να εφαρμοστούν και για τις εκκρεμούσες γενικά υποθέσεις των παρελθόντων ετών για λόγους χρηστής διοίκησης.

Βασικός στόχος της φορολογικής πολιτικής του Υπουργείου Οικονομικών μέσα στα πλαίσια της ασκούμενης από την Κυβέρνηση δημοσιονομικής πολιτικής είναι η δίκαιη κατανομή των φορολογικών βαρών.

Οι όποιες μεταβολές κρίθηκαν σκόπιμες να γίνουν στο σύστημα των αντικειμενικών κριτηρίων περιλήφθησαν στο νόμο "Κατάργηση φορολογικών απαλλαγών και άλλες διατάξεις" που πρόσφατα ψηφίστηκε στη Βουλή (ν. 2459/1997).

Ανεξάρτητα όμως, από τα παραπάνω το Υπουργείο Οικονομικών λαμβάνει πρόνοια και επεξεργάζεται τρόπους που με τη μορφή νομοθετικών ρυθμίσεων θα συντελέσουν στην αποφυγή υπέρμετρης φορολογικής επιβάρυνσης των μικρών και μεσαίων επιχειρήσεων από την εφαρμογή των αντικειμενικών κριτηρίων για τα εισοδήματα του τρέχοντος έτους.

Ο Υφυπουργός

Γ. ΔΡΥΣ"


 

  

Σελίδα 1365 

12. Στην με αριθμό 828/6-8-97 ερώτηση δόθηκε με το υπ' αριθμ. 5877/29-9-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Απαντώντας στην με αριθμ. πρωτ. 828/6.8.97 ερώτηση του Βουλευτή κ. Ηλία Βεζδρεβάνη με την οποία ζητά να ενημερωθεί αν είναι στις προθέσεις του Υπουργού Εθνικής Οικονομίας η αλλαγή του νομικού καθεστώτος της Γενικής Γραμματείας της Εθνικής Στατιστικής Υπηρεσίας της Ελλάδος σας πληροφορούμε τα εξής:

Η Εθνική Στατιστική Υπηρεσία της Ελλάδος (Ε.Σ.Υ.Ε.) είναι ο επίσημος κρατικός φορέας, ο οποίος είναι επιφορτισμένος με τη διεξαγωγή στατιστικών ερευνών, τη συγκέντρωση στατιστικών στοιχείων κα τη διάδοση της στατιστικής πληροφόρησης για την ικανοποίηση των αναγκών των χρηστών (πολίτες, επιχειρήσεις, δημόσιοι φορείς, ερευνητές, κοινωνικοί φορείς κ.ά.). Η στατιστική πληροφόρηση αποτελεί δημόσιο αγαθό και ως εκ τούτου, οφείλει να παρέχεται από το δημόσιο, ώστε να υπάρχει η αναγκαία εγκυρότης των στατιστικών στοιχείων και να προστατεύονται τόσο οι παρέχοντες την πληροφόρηση, όσο και οι χρήστες στατιστικών στοιχείων. Για τους λόγους αυτούς δεν νοείται η λειτουργία της εκτός του δημόσιου τομέα και οποιαδήποτε συζήτηση για ιδιωτικοποίηση δεν είναι δυνατόν να έχει σοβαρή βάση.

Η νομική μορφή της Υπηρεσίας, στην περίπτωση που δεν παραμείνει ως έχει, δεν είναι δυνατόν να είναι παρά μία από τον περιορισμένο αριθμό μορφών που μπορεί να λειτουργήσει στο στενό δημόσιο τομέα και σε καμία περίπτωση αυτή του Νομικού Προσώπου Ιδιωτικού Δικαίου.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

13. Στην με αριθμό 862/7-8-97 ερώτηση δόθηκε με το υπ' αριθμ. 1881/25-9-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην ερώτηση 862/7-8-97, που κατέθεσε στη Βουλή ο Βουλευτής κ. Βαγγ. Πολύζος, σχετικά με τα θέματα αρμοδιότητας μας, που αφορούν τις επιχειρήσεις "φασόν" του Νομού Πιερίας, ασς γνωρίζουμε τα ακόλουθα:

1. Για τη ρύθμιση των χρεών από εισφορές προς το ΙΚΑ, σας πληροφορούμε ότι το Υπουργείο μας, θέλοντας να συμβάλλει στην προσπάθεια που καταβάλλουν πολλές επιχειρήσεις για αντιμετώπιση των οικονομικών τους προβλημάτων, θέσπισε τη διάταξη του άρθρου 18 του ν. 2434/96. Σύμφωνα μ' αυτή, δόθηκε η δυνατότητα στις επιχειρήσεις όλης της χώρας, που είχαν χρέη από εισφορές προς τους ασφαλιστικούς οργανισμούς, να ρυθμίσουν τις οφειλές τους με ιδιαίτερα ευνοϊκές προϋποθέσεις, αφού για πρώτη φορά τους δόθηκε η δυνατότητα ρύθμισης των χρεών τους με έκπτωση στα πρόσθετα τέλη, σε ποσοστό που σε ορισμένες περιπτώσεις ανερχόταν στο 60% του συνόλου τους. Επίσης με τη ρύθμιση αυτή προβλεπόταν η αναστολή των αναγκαστικών μέτρων σε βάρος τους και μη εφαρμογή των διατάξεων που αφορούν το μέτρο απαγόρευσης εξόδου από τη χώρα.

Την παραπάνω δυνατότητα μπορούσαν να εκμεταλλευτούν οι επιχειρήσεις σε ολόκληρη τη χώρα, που αντιμετώπιζαν οικονομικά προβλήματα, αφού βεβαίως είχαν υποβάλει σχετική αίτηση μέσα στη νόμιμη προθεσμία η οποία έληξε στις 30-9-1996.

Θέσπιση νέας διάταξης για ρύθμιση χρεών σε τόσο σύντομο χρονικό διάστημα δεν θα έχει κανένα ευεργετικό αποτέλεσμα αφού, οι επιχειρήσεις που πραγματικά ενδιαφερόντουσαν να ρυθμίσουν τις οφειλές τους, μπορούσαν να αξιοποιήσουν την πρόσφατη δυνατότητα που τους παρασχέθηκε για υπαγωγή τους στη ρύθμιση.

Εξάλλου οι συνεχείς ρυθμίσεις χρεών αποτελούν άνιση μεταχείριση για τους συνεπείς υπόχρεους, οι οποίοι πολλές φορές αποθαρρύνονται από την εμπρόθεσμη καταβολή των ασφαλιστικών τους εισφορών.

Πάντως οι ενδιαφερόμενοι οφειλέτες, σε ό,τι αφορά το ΙΚΑ, έχουν τη δυνατότητα να ρυθμίσουν οποτεδήποτε την οφειλή τους, ενώπιον της Ειδικής Επιτροπής Αναστολής του ΙΚΑ, που εδρεύει στη Διοίκηση του ΙΚΑ, Αγ. Κων/νου 8, ή με απόφαση Δ/ντή των κατά τόπους υποκαταστημάτων του ΙΚΑ, ανάλογα με το ύψος της οφειλής τους, αποφεύγοντας έτσι τη λήψη αναγκαστικών μέτρων.

Κατανοούμε βεβαίως τα γενικότερα οικονομικά προβλήματα που αντιμετωπίζουν οι επιχειρήσεις του Ν. Πιερίας, πιστεύουμε όμως ότι αυτά θα πρέπει να αντιμετωπισθούν με μέτρα αναπτυξιακού χαρακτήρα και όχι με στέρηση εσόδων των ασφαλιστικών οργανισμών, οι οποίοι καταβάλλουν επίπονες προσπάθειες για τη βελτίωση της κοινωνικοασφαλιστικής τους προστασίας, με στόχο τη δικαίωση των προσδοκιών των ασφαλισμένων τους.

2. Με την υπ' αριθμ. 33126/5-2-97 Απόφαση του Υπουργού Εργασίας και Κοινωνικών Ασφαλίσεων, έχει καταρτισθεί πρόγραμμα επιχορήγησης εργοδοτών για τη δημιουργία νέων θέσεων εργασίας για το έτος 1997, ως εξής:

α) "Πρόγραμμα Α" για τη δημιουργία (9.000) νέων θέσεων εργασίας για απασχόληση ατόμων ηλικίας 15-25 ετών.

β) "Πρόγραμμα Β" για τη δημιουργία (4.000) θέσεων εργασίας για την απασχόληση ανέργων γυναικών ηλικίας 15-64 ετών νεοεισερχομένων ή επανεντασσομένων μετά από 12μηνη απουσία από την αγορά εργασίας.

γ) "Πρόγραμμα Γ" για τη δημιουργία 10.000 νέων θέσεων εργασίας για απασχόληση ατόμων ηλικίας 26-64 ετών. Πέντε χιλιάδες (5.000) από τις θέσεις αυτές, αφορούν μακροχρόνια ανέργους.

Ο Υφυπουργός

ΝΙΚΟΣ ΦΑΡΜΑΚΗΣ"

14. Στην με αριθμό 874/7-8-97 ερώτηση δόθηκε με το υπ' αριθμ. 286/26-9-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στις υπ' αριθμ. 874/7.8.97 ερώτηση που κατέθεσε ο Βουλευτής κ. Ιωάννης Βαρβιτσιώτης και μας διαβίβασε το Υπουργείο Μεταφορών και Επικοινωνιών με το υπ' αριθμ. Β-5460/21.8.97 έγγραφό του σας γνωρίζουμε τα ακόλουθα:

Το ποσό των 88,7 δις. δρχ. που αναφέρεται στα παραπάνω σχετικά έγγραφα του Υπουργείου Μεταφορών και Επικοινωνιών μεταφέρθηκε από τους λογαριασμούς των αεροδρομίων στο κεντρικό λογαριασμό του Δημοσίου "Λογαριασμός 200 - Ελληνικό Δημόσιο - Συγκέντρωση Εισπράξεων και Πληρωμών" και εμφανίσθηκε στα έσοδα του Τακτικού Προϋπολογισμού οικονομικού έτους 1996.

Εξ αυτών 27,7 δισ. δρχ. χρησιμοποιήθηκαν για την επιδότηση της κατασκευής του αεροδρομίου των Σπάτων. Σύμφωνα με τις διατάξεις του Ν. 2338/1995 "Κύρωση σύμβασης Ανάπτυξης του νέου Διεθνούς Αεροδρομίου της Αθήνας στα Σπάτα" το Ελληνικό Δημόσιο είχε υποχρέωση να επιδοτήσει στις 30.6.1996 την κατασκευή του παραπάνω αεροδρομίου.

Το υπόλοιπο ποσό των 61 δισ. δρχ. αποτελούσε μέρος των υπολοίπων των λογαριασμών των αεροδρομίων, που δεν προβλεπόταν να χρησιμοποιηθεί άμεσα για έργα αεροδρομίων. Μεταφέρθηκε στον Κρατικό Προϋπολογισμό για κάλυψη τρεχουσών υποχρεώσεών του, με τη δέσμευση της άμεσης επιστροφής των σχετικών κονδυλίων σε κάθε λογαριασμό όταν χρειασθεί. Στόχος των ενεργειών αυτών είναι η αξιοποίηση των διαθεσίμων του Δημοσίου που παραμένουν αχρησιμοποίητα στους εν λόγω λογαριασμούς για μεγάλο χρονικό διάστημα και επομένως ο περιορισμός του δανεισμού του Δημοσίου.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

15. Στην με αριθμό 930/8-8-97 ερώτηση δόθηκε με το υπ'αριθμ. 4985/29-9-97 έγγραφο από τoν Υφυπουργό Yγείας και Πρόνοιας η ακόλουθη απάντηση:

"Σε απάντηση της με αρ.πρ. ΕΡ.930/8-8-97 ερώτησης των Βουλευτών κυρίων Παναγιώτου Σ. και Μπόσκου Μ., που αφορά τον Οίκο Ευγηρίας Ν. Κιλκίς, σας γνωρίζουμε ότι ύστερα από


 

  

Σελίδα 1366 

 

στοιχεία που συγκέντρωσε η Υπηρεσία μας ο εν λόγω Οίκος Ευγηρίας δεν αντιμετωπίζει οικονομικά προβλήματα.

Επίσης σας ενημερώνουμε ότι, εφόσον εξασφαλισθεί η έγκριση για πρόσληψη προσωπικού στα Ιδρύματα Κοιν. Πρόνοιας του Υπουργείου μας, θα συμπεριληφθεί μεταξύ άλλων και ο Οίκος Ευγηρίας Κιλκίς.

Ο Υφυπουργός

Θ. ΚΟΤΣΩΝΗΣ"

16. Στην με αριθμό 1015/97 ερώτηση δόθηκε με το υπ'αριθμ. 4671/25-9-97 έγγραφο από τoν Υφυπουργό Yγείας και Πρόνοιας η ακόλουθη απάντηση:

"Σε απάντηση της ερώτησης 1015/97 της Βουλής που κατέθεσε ο Βουλευτής κ. Θεοφάνης Δημοσχάκης σας γνωρίζουμε:

Το Υπουργείο Υγείας για το εξειδικευμένο έργο που επιτελεί το Ινστιτούτο Υγείας του Παιδιού στον τομέα της πρόβλεψης και της δημόσιας υγείας με άμεσους αποδέκτες το παιδί και την Οικογένεια, δείχνει ιδιαίτερη ευαισθησία τόσο για την εύρυθμη λειτουργία του, όσο και για την περαιτέρω ανάπτυξη του, και συγκεκριμένα έχει εγκρινεί πρόσθετη επιχορήγηση ποσού 120.000.000 δραχμών, ώστε το σύνολο της χρηματοδότησης του για το οικονομικό έτος 1997 να ανέρχεται στο ύψος των 440.000.000 δρχ. ποσό το οποίο επιτρέπει στο Ι.Υ.Π. να συνεχίσει τα προγράμματα που έχει ζητήσει και να επιτελεί ακώλυτα το έργο του.

Ο Υφυπουργός

ΕΜΜ. ΣΚΟΥΛΑΚΗΣ"

17. Στην με αριθμό 1083/22-8-97 ερώτηση δόθηκε με το υπ' αριθμ. 137/30-9-97 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1083/22.08.97 που κατέθεσε στη Βουλή, ο Βουλευτής κ. Γεώργιος Σούρλας, παρακαλούμε να πληροφορήσετε τον κ. Βουλευτή σύμφωνα με τα στοιχεία του ΟΑΣΠ τα εξής:

Στα πλαίσια του παγκόσμιου Συνεδρίου Σεισμολογίας και Φυσικής του Εσωτερικού της γης που πραγματοποιήθηκε στη Θεσ/νίκη από 18-28 Αυγούστου, ανακοινώθηκαν δεκάδες επιστημονικές εργασίες που αφορούσαν τη σεισμικότητα, τη σεισμική επικυνδινότητα, τη γεωλογία, την τεκτονική και γενικά τα γεωδυναμικά χαρακτηριστικά του χώρου του Αιγαίου και της ευρύτερης περιοχής της Ανατολικής Μεσογείου.

Επιστήμονες από διάφορα ερευνητικά κέντρα και Πανεπιστήμια ανακοίνωσαν τα αποτελέσματα των ερευνητικών τους προγραμμάτων που αφορούσαν συγκεκριμένες περιοχές του Ελληνικού Χώρου.

Σε ορισμένες περιπτώσεις υπήρξε υπέρμετρη απλούστευση από τα ΜΜΕ, με αποτέλεσμα "επιστημονικοί όροι" να απλοποιούνται πέραν του δέοντος, οπότε προκλήθηκε σύγχυση στους κατοίκους, (και όχι μόνο της Θεσσαλίας), αφού δημοσιεύθηκαν σχετικοί χάρτες και ρήγματα και αναμενόμενους ισχυρούς σεισμούς, χωρίς την απαραίτητη ολοκληρωμένη επιστημονική ανάλυση.

Το ΥΠΕΧΩΔΕ και ο ΟΑΣΠ διαθέτει Μόνιμη Επιστημονική Επιτροπή Εκτίμησης του Σεισμικού Κινδύνου. Σε αυτή συμμετέχουν οι εκπρόσωποι όλων των σεισμολογικών φορέων που διαθέτουν η χώρα καθώς και των αντίστοιχων εργαστηρίων τεκτονικής γεωλογίας και αντισεισμικών κατασκευών.

'Ηδη, ο ισχύον Νέος Αντισεισμικός Κανονισμός έχει λάβει υπόψη του τα αποτελέσματα των σεισμολογικών ερευνών της τελευταίας δεκαετίας, όπως τα υπέβαλαν στον ΟΑΣΠ οι σεισμολογικοί φορείς της χώρας.

Σε σύσκεψη που πραγματοποιήθηκε την 11-9-97 με τους καθηγητές σεισμολογίας το ΥΠΕΧΩΔΕ ενημερώθηκε για το Παγκόσμιο Συνέδριο Σεισμολογίας που πραγματοποιήθηκε πρόσφατα στη Θεσσαλονίκη και για την αξιοποίηση των επιστημονικών συμπερασμάτων του στην Αντισεισμική Πολιτική που χαράσει το Υπουργείο.

Οι ειδικοί σεισμολόγοι ανέπτυξαν διεξοδικά τις επιστημονικές τους εκτιμήσεις στα θέματα της σεισμολογικής έρευνας, της αναγκαιότητάς της και των κατευθύνσεων της στον ελλαδικό χώρο.

Επίσης διατύπωσαν γνώμη στο γενικότερο θέμα του αντισεισμικού σχεδιασμού και της προστασίας. Δόθηκε επίσης η δυνατότητα ανταλλαγής απόψεων επί του προβλεπόμενου προγράμματος δράσης του ΟΑΣΠ για το 1998.

Επίσης τονίσθηκε ότι ο ΟΑΣΠ με τις Μόνιμες Ειδικές Επιστημονικές Επιτροπές έχει τη δυνατότητα να αξιοποιεί πολυκλαδικά την επιστημονική συμβολή των γεωλόγων, των μηχανικών, των γεωφυσικών, των σεισμολόγων και των ειδικών σε θέματα εκπαίδευσης - ενημέρωσης και πληροφόρησης. Τέλος τονίστηκε ότι ως αποτέλεσμα των προτάσεων του ΟΑΣΠ και της συγκεκριμένης σύσκεψης το ΥΠΕΧΩΔΕ θα προχωρήσει στην αναβάθμιση της αντισεισμικής πολιτικής σε ότι αφορά:

- Τη συντονισμένη σεισμολογική παρακολούθηση του ελληνικού χώρου με τη δημιουργία του εθνικού Δικτύου Σεισμογράφων.

- Τη Χαρτογράφηση των περιοχών που παρουσιάζουν μεγαλύτερη σεισμική επικινδυνότητα και τη σύνταξη εθνικών προδιαγραφών για την εκπόνηση Μικροζωνικών Μελετών.

- Τις διαδικασίες για τον έλεγχο της αντισεισμικής επάρκειας των κατασκευών μετά την καταγραφή των χωροταξικών προτεραιοτήτων από τους ειδικούς σεισμολόγους.

- Τον έλεγχο εφαρμογής των κανονισμών δόμηση (Νέος Ελληνικός Αντισεισμικός Κανονισμός, κλπ.) και τη διαρκή παρακολούθησή τους από τις ειδικές επιστημονικές επιτροπές του ΟΑΣΠ.

- Το πολύ σημαντικό πανελλαδικό Πρόγραμμα Εκπαίδευσης των δασκάλων και καθηγητών στα θέματα αντισεισμικής προστασίας στα σχολεία με τη συνεργασία του Υπουργού Παιδείας, καθώς και των σεμιναρίων για την αξιοποίηση όλου του επιστημονικού δυναμικού που διαθέτει η χώρα και θα ενημερωθεί για τις απόψεις και των άλλων επιστημονικών κλάδων που εμπλέκονται στα θέματα της αντισεισμικής θωράκισης.

- Τέλος πρέπει να ληφθεί υπόψη ότι έχει ήδη ιδρυθεί και λειτουργεί ο Γενικός Γραμματέας Πολιτικής Προστασίας η οποία και έχει σαν αποστολή να επιλαμβάνεται άμεσα όλων των πρακτικών μέτρων σε περιπτώσεις φυσικών καταστροφών όπως είναι οι σεισμοί.

Ο Υφυπουργός

ΧΡ. ΒΕΡΕΛΗΣ"

18. Στην με αριθμό 1088/25.8.97 ερώτηση δόθηκε με το υπ' αριθμ. 176/30.9.97 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1088/25.8.97 που κατέθεσε στη Βουλή ο Βουλευτής κ. Δημήτρης Θάνος παρακαλούμε να πληροφορήσετε τον κ. Βουλευτή τα εξής:

Σε κοινή σύσκεψη που έγινε με τον κ. Βουλευτή, τη Δήμαρχο 'Αμφισσας και το Δήμαρχο Ιτέας, προ εξαμήνου, αντιμετωπίστηκαν οριστικά τα περιοριστικά μέτρα που έθετε η ΕΥΔΑΠ στην ύδρευση της περιοχής από το 1990.

Σε κοινή σύσκεψη με τον κ. Βουλευτή και το Νομάρχη αντιμετωπίσθηκε το πρόβλημα της άρδευσης του ελαιώνα της 'Αμφισσας σε ό,τι αφορά το σκέλος της παραχώρησης νερού από το Μόρνο, για να ολοκληρωθεί η μελέτη.

Στις πρόσφατες καταστροφές που προκάλεσαν οι πλημμύρες, η πολιτεία ανταποκρίθηκε άμεσα και αποτελεσματικά με τη διάθεση 1,3 δισ. δρχ. και την αποζημίωση των πληγέντων.

Στις επιπτώσεις από τους σεισμούς υπήρξε ανταπόκριση με τέτοιο τρόπο, που δεν αφήνει κανένα περιθώριο αμφισβήτησης ενδιαφέροντος και συμπαράστασης.

Το ΥΠΕΧΩΔΕ όσο και το Υπουργείο Εθνικής Οικονομίας αποδέχθηκαν το αίτημα για ειδικό πρόγραμμα ανασυγκρότησης του νομού ύψους δισεκατομμυρίων δραχμών -από το τακτικό προϋπολογισμό μάλιστα- ανάλογο του οποίου ουδέποτε στο


 

  

Σελίδα 1367 

 

παρελθόν έχει πάρει ο νόμος.

Το αίτημα περί τελών και φόρων στο νερό είναι λανθασμένο. Το νερό είναι φυσικό αγαθό και κρατικός πλούτος και μεταφέρεται εκεί που υπάρχουν ανάγκες του ελληνικού λαού.

Τέλος πληροφορούμε τον κ. Βουλευτή ότι η Φωκίδα, σύμφωνα με τα στοιχεία μας, πριν από τη διεκδίκηση των πόρων έχει ανάγκη την άμεση απορρόφηση των πολλών δισεκατομμυρίων που έχουν διατεθεί τόσο από το δεύτερο Κοινοτικό Πλαίσιο Στήριξης, όσο και από το ειδικό πρόγραμμα ανασυγκρότησης που θα βοηθήσει καθοριστικά το νομό. Η μη γρήγορη αξιοποίηση και απορρόφηση των χρημάτων αυτών θα σημάνει την οριστική απώλειά τους από το νομό.

Ο Υφυπουργός

ΧΡ. ΒΕΡΕΛΗΣ"

19. Στην με αριθμό 1150/27.8.97 ερώτηση δόθηκε με το υπ' αριθμ. 204/25.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1150/27.8.97 που κατέθεσε ο Βουλευτής κ. Γ. Καρασμάνης, σας πληροφορούμε τα εξής:

Από τους καταστροφικούς παγετούς που συνέβησαν κατά το χρονικό διάστημα από 25.3.97 μέχρι 17.4.97 προξενήθηκαν πρωτοφανείς για τα χρονικά του ΕΛΓΑ ζημιές στις δενδροκαλλιέργειες πολλών περιοχών της χώρας.

Μία από τις περισσότερο πληγείσες περιοχές ήταν ο Νομός Πέλλας.

Για την αντιμετώπιση των ζημιών αυτών ο ΕΛΓΑ επιλήφθηκε αμέσως και από την επόμενη των ζημιών διενήργησε τις απαραίτητες επισημάνσεις δια των αρμοδίων γεωπόνων-εποπτών του στη Θεσσαλονίκη, οι οποίοι επισκέφθηκαν επανειλημμένα τις πληγείσες περιοχές, προκειμένου να προσδιορίσουν την έκταση των ζημιών, τα είδη των καλλιεργειών που ζημιώθηκαν, καθώς και τα βλαστικά στάδια αυτών κατ' είδος και ποικιλία, κατά την ημερομηνία της ζημιάς.

Από τις επισημάνσεις αλλά και από τις εκτιμήσεις που στη συνέχεια ακολούθησαν διαπιστώθηκε ότι οι μεγαλύτερες ζημιές προξενήθηκαν από τον παγετό της 17/4/97, ο οποίος ζημίωσε τις δενδροκαλλιέργειες του Νομού από απόψεως βλαστικού σταδίου ως εξής:

1. 'Oλες οι ποικιλίες ροδακίνων και νεκταρινιών βρίσκοταν στις 17.4.97 σε στάδιο καρπιδίου με εξαίρεση τις ορεινές περιοχές του Νομού σε οψιμότερες όπου αυτές βρίσκονταν σε στάδιο ανθοφορίας.

2. 'Ολες οι ποικιλίες κερασιάς βρίσκονταν σε ανθοφορία και καλύπτονται ασφαλιστικά. Εξαίρεση αποτελεί η ποικιλία "Τραγανά" των ορεινών περοιχών του Νομού που βρίσκονταν σε προανθικό στάδιο (μη καλυπτόμενο ασφαλιστικά).

3. Οι καλλιέργειες μηλιάς των πεδινών περιοχών καλύπτονται ασφαλιστικά (σταδιο ανθοφορίας) ενώ στις ορεινές περιοχές όλες οι ποικιλίες μηλιάς βρίσκονταν σε προανθικό στάδιο και δεν αποζημιώνονται από τον ΕΛΓΑ.

Οι πρωϊμες ποικιλίες αχλαδιάς (Κρυστάλια, Κοντούλες, Κόσια, κ.λπ) στις πεδινές περιοχές του Νομού βρίσκονταν σε στάδιο καρπιδίου ενώ οι όψιμες ποικιλίες (Πάσα Κρασάνα, Ουίλλιαμς, κλπ) στα πεδινά και οι πρώϊμες στα ορεινά βρίσκονταν στο στάδιο της ανθοφορίας.

Εξαίρεση αποτελούν οι όψιμες ποικιλίες των ορεινών περιοχών που βρίσκονταν σε προανθικό στάδιο και δεν καλύπτονται ασφαλιστικά.

'Οσον αφορά τις καλυπτόμενες από τον ΕΛΓΑ ζημιές, οι εξατομικευμένες εκτιμήσεις άρχισαν στις 15/5/97 από 140 γεωπόνους εκτιμητές του στη Θεσσαλονίκη το οποίο επιφορτίστηκε με έναν τεράστιο όγκο εργασίας, δεδομένου ότι υποβλήθηκαν 47.000 δηλώσεις ζημιάς που αντιστοιχούν σε 125.000 πραγματογνωμοσύνες.

Παρά τον τεράστιο όγκο εργασίας ο ΕΛΓΑ επέτυχε να ανταποκριθεί με ταχύτητα και συνέπεια και ήδη οι εκτιμήσεις ολοκληρώνονται εντός του τρέχοντος δεκαημέρου.

Σύμφωνα με τα παραπάνω ο χρόνος των τεσσάρων μηνών περίπου που απαιτήθηκε για την ολοκλήρωση των εκτιμήσεων ήταν ο ελάχιστος δυνατός χρόνος για την οργάνωση, τον προγραμματισμό και τη διενέργεια ακριβοδίκαιων και αντικειμενικών εκτιμήσεων.

Μετά το πέρας των εκτιμήσεων και την κοινοποίηση των σχετικών πορισμάτων στους ενδιαφερόμενους παραγωγούς από τον ΕΛΓΑ θα καταβληθεί κάθε προσπάθεια ώστε οι αποζημιώσεις να καταβληθούν στους δικαιούχους το συνομότερο δυνατό.

Διευκρινίζεται ότι απαραίτητη προϋπόθεση για τον υπολογισμό των αποζημιώσεων είναι η οριστικοποίηση των τιμών των ζημιωθέντων προϊόντων και η συγκέντρωση στοιχείων από τον ΕΛΓΑ απ' όλους τους συνεταιρισμούς και Ενώσεις της περιοχής, των ποσοτήτων των προϊόντων που διακινήθηκαν απ' αυτούς.

Επίσης το Υπουργείο Γεωργίας με το αριθμ. 1032/Θ/19.6.97 έγγραφό του ζήτησε από τη Νομαρχιακή Αυτοδιοίκηση Πέλλας να προβεί δια της Δ/νσεως Αγροτικής Ανάπτυξης σε εξατομίκευση των ζημιών που προκλήθηκαν στην παραγωγή (προανθικό στάδιο) οπωροφόρων δένδρων (μηλιάς-κερασιάς-αχλαδιάς) από παγετούς κατά τους μήνες Μάρτιο και Απρίλιο 1997 και οι οποίες δεν καλύπτονται ασφαλιστικά από τον ΕΛΓΑ και θα καταβάλει κάθε δυνατή προσπάθεια για να ληφθούν μέτρα υπέρ των σοβαρά ζημιωθέντων αγροτών.

Η Κυβέρνηση αποφάσισε την αναστολή πληρωμών σε δάνεια της ΑΤΕ για ένα συγκεκριμένο ζημιογόνο γεγονός, την χαλαζόπτωση της 9ης Αυγούστου 1997, και για τους παραγωγούς των Νομών Λαρίσης και Τρικάλων με το υπ' αριθμ. 2903/21.8.97 Υπουργικό έγγραφο.

Η ΑΤΕ μπορεί να παρέχει πιστωτικές διευκολύνσεις στους δενδροκαλλιεργητές του Νομού Πέλλας που υπέστησαν σοβαρές ζημιές εξ αιτίας του παγετού, σύμφωνα με την πάγια τακτική της για τους παραγωγούς που διαπιστωμένα αδυνατούν ν'ανταποκριθούν στις δανειακές τους υποχρεώσεις λόγω έκτακτων γεγονότων (δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών, κ.λπ.) τα οποία επηρέασαν αρνητικά τις εκμεταλλεύσεις τους.

Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδος και προβλέπουν ρύθμιση των ληξ/σμων χρεών, χωρίς τόκους ποινής, σ'ένα δάνειο.

Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.

Οι πληγέντες δανειοδοτούνται με καλλιεργητικά δάνεια σύμφωνα με τους όρους που ισχύουν στην ΑΤΕ για τη συνέχιση της παραγωγικής δραστηριότητας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

20. Στην με αριθμό 1151/27-8-97 ερώτηση δόθηκε με το υπ' αριθμ. 38379/23-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Απαντώντας στην ερώτηση 1151/27-8-97 του Βουλευτή Λευτ. Παπαγεωργόπουλου που αναφέρεται στα προβλήματα που αντιμετωπίζουν παρεχόμενες σ' αυτήν υπηρεσίες σας γνωρίζουμε τα εξής:

Το πρόγραμμα "Ι. ΚΑΠΟΔΙΣΤΡΙΑΣ" που προωθεί η Κυβέρνηση για τη συνένωση των Ο.Τ.Α. έχει εκτός των άλλων και ως στόχο την αναβάθμιση των νησιωτικών δήμων, ώστε να είναι σε θέση να παρέχουν υπηρεσίες στους κατοίκους ισοδύναμης αποτελεσματικότητας με αυτή των μεγάλων πόλεων που θα βελτιώσει την ποιότητα ζωής.

Κάτω από αυτό το πρίσμα πρέπει να ιδωθεί σε νέα βάση και το θέμα της λειτουργίας του Επαρχείου.

Ο Υφυπουργός

Λ. ΠΑΠΑΔΗΜΑΣ"


 

  

Σελίδα 1368 

21. Στην με αριθμό 1155/27-2-97 ερώτηση δόθηκε με το υπ' αριθμ. 959/30-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1155/27-2-97 που κατέθσε ο Βουλευτής κ. Λεων. Κουρής, σας γνωρίζουμε τα ακόλουθα:

1) Για το έτος 1996 χορηγήθηκαν οι ακόλουθες πιστώσεις για τις δαπάνες μεταφοράς μαθητών:

α) δρχ. 49.172.000 για δαπάνες μεταφοράς μαθητων Α' εξαμήνου 1996

β) δρχ. 113.500.000 για ανεξόφλητες δαπάνες προγενεστέρων περιόδων

γ) δρχ. 20.000.000 για δαπάνες μεταφοράς μαθητών για το χρονικό διάστημα Σεπτεμβρίου - Οκτωβρίου 1996

δ) δρχ. 20.000.000 για δαπάνες μεταφοράς μαθητών για το χρονικό διάστημα Νοεμβρίου - Δεκεμβρίου 1996.

2) Για το έτος 1997 χορηγήθηκαν οι ακόλουθες πιστώσεις για τον ίδιο σκοπό:

α) δρχ. 55.000.000 για δαπάνες μεταφοράς μαθητών για το Α' εξάμηνο 1997

β) 44.000.000 δρχ. για δαπάνες μεταφοράς μαθητών για το χρονικό διάστημα από 11-9-97 έως 31-12-97.

γ) δρχ. 29.000.000 για ανεξόφλητες δαπάνες προγενεστέρων περιόδων.

δ) δρχ. 6.891.000 για δαπάνες μεταφοράς μαθητών Δ/θμιας Εκπ/σης λόγω υλοποίησης του ειδικού προγράμματος αναπλήρωσης διδακτέας ύλης στα σχολεία Δ/θμιας Εκπ/σης.

Επί πλέον για το τετράμηνο Σεπτεμβρίου - Δεκεμβρίου 1997 με Κοινή Υπουργική Απόφαση που προωθείται για υπογραφή θα χορηγηθούν συμπληρωματικά πιστώσεις ύψους 11.000.000 δρχ.

Σημειώνουμε ότι οι πιστώσεις του Α' εξαμήνου 1997 και του τετραμήνου Σεπτεμβρίου - Δεκεμβρίου είναι αυξημένες έναντι των αντιστοίχων περσινών κατά 10%.

3) Τέλος σας γνωρίζουμε ότι για το υπόλοιπο των ανεξόφλητων δαπανών εκ. δρχ. 72.000.000, με πρότασή μας προς το Γ.Λ.Κ. ζητάμε να μας χορηγηθούν συμπληρωματικές πιστώσεις προκειμένου να ικανοποιηθούν τα αιτήματα των Νομαρχιακών Αυτοδιοικήσεων (Ν.Α.).

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

22. Στην με αριθμό 1159/27-8-97 ερώτηση δόθηκε με το υπ' αριθμ. 961/30-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1159/27-8-97 που κατέθεσε ο Βουλευτής κ. Απ. Σταύρου, σας γνωρίζουμε τα ακόλουθα:

Πράγματι τα τελευταία 4 χρόνια ο ΟΣΚ έχει παράγει στη Δυτική Αττική μόνο 4 σχολικά συγκροτήματα διότι ελάχιστη υπήρξε η συνδρομή των υπηρεσιών της Ν.Α. Δυτικής Αττικής προκειμένου να γίνει δυνατή η εξεύρεση οικοπέδων ή η απελευθέρωσή τους από πολεοδομικές ή άλλες δεσμεύσεις αρμοδιότητας της Ν.Α. Δυτικής Αττικής.

Η προηγούμενη διοίκηση του ΟΣΚ, επιχείρησε να βοηθήσει τη Ν.Α. Δυτικής Αττικής στην κατάρτιση ενός προγράμματος προκειμένου οι υπηρεσίες αυτής να επισπεύσουν τις δικές τους διαδικασίες για την απελευθέρωση οικοπέδων που αποτελούν τη σαφή προϋπόθεση για τη σύνταξη των μελετών και την κατασκευή σχολικών κτιρίων από τον ΟΣΚ.

Σύμφωνα με την τελική καταγραφή των αναγκών στη Δυτ. Αττική απαιτείται η παραγωγή 25 κτιριακών συγκροτημάτων από τα οποία μόνο σε 2 η Ν.Α. Δυτικής Αττικής έχει δημιουργήσει τις προϋποθέσεις για να συνταχθούν οι μελέτες από τον ΟΣΚ.

Αυτά είναι το 5ο Δ.Σ. Ελευσίνας καθώς και το 5ο Δ.Σ. Μεγάρων για τα οποία συντάσσονται οι σχετικές μελέτες για την ανέγερσή τους, υπάρχουν δε συγκεκριμένες σκέψεις στη Διοίκηση του ΟΣΚ για την έναρξη των έργων εντός του 1997 στην περίπτωση που οι υπηρεσίες του ΟΣΚ αστοχήσουν στον προγραμματισμό τους.

Ο ΟΣΚ με έγγραφο του Δ/ντή Συντονιστή αυτού που απέστειλε στις 10-9-97 στη Νομαρχιακή Αυτοδιοίκηση Δυτικής Αττικής ζήτησε να φροντίσει για την εξάλλειψη των εκκρεμοτήτων που υπάρχουν. Ειδικότερα, όπως μνημονεύεται στο ανωτέρω έγγραφο του ΟΣΚ στις 20 από τις ως άνω 23 μνημονευμένες περιπτώσεις απαιτείται η αποκλειστική συνδρομή της Ν.Α. Δυτικής Αττικής είτε για την απόκτηση οικοπέδων είτε για την ολοκλήρωση των απαλλοτριώσεων, είτε για την αποδέσμευση οικοπέδων από πολεοδομικούς ή άλλους συγγενείς λόγους που άπτονται της αρμοδιότητός της.

Τέλος, σχετικά με τις πιστώσεις για τις δαπάνες μεταφοράς μαθητών των σχολείων της Δυτικής Αττικής σας πληροφορούμε ότι για το έτος 1996 χορηγήθηκαν οι ακόλουθες πιστώσεις:

α) δρχ. 49.172.000 για δαπάνες μεταφοράς μαθητών Α' εξαμήνου 1996

β) δρχ. 113.500.000 για ανεξόφλητες δαπάνες προγενεστέρων περιόδων

γ) δρχ. 20.000.000 για δαπάνες μεταφοράς μαθητών για το χρονικό διάστημα Σεπτεμβρίου - Οκτωβρίου 1996

δ) δρχ. 20.000.000 για δαπάνες μεταφοράς μαθητών για το χρονικό διάστημα Νοεμβρίου - Δεκεμβρίου 1996.

Για το έτος 1997 χορηγήθηκαν οι ακόλουθες πιστώσεις για τον ίδιο σκοπό:

α) δρχ. 55.000.000 για δαπάνες μεταφοράς μαθητών για το Α' εξάμηνο 1997

β) 44.000.000 δρχ. για δαπάνες μεταφοράς μαθητών για το χρονικό διάστημα από 11-9-97 έως 31-12-97.

γ) δρχ. 29.000.000 για ανεξόφλητες δαπάνες προγενεστέρων περιόδων.

δ) δρχ. 6.891.000 για δαπάνες μεταφοράς μαθητών Δ/θμιας Εκπ/σης λόγω υλοποίησης του ειδικού προγράμματος αναπλήρωσης διδακτέας ύλης στα σχολεία Δ/θμιας Εκπ/σης.

Επί πλέον για το τετράμηνο Σεπτεμβρίου - Δεκεμβρίου 1997 με Κοινή Υπουργική Απόφαση που προωθείται για υπογραφή θα χορηγηθούν συμπληρωματικά πιστώσεις ύψους 11.000.000 δρχ.

Σημειώνουμε ότι οι πιστώσεις του Α' εξαμήνου 1997 και του τετραμήνου Σεπτεμβρίου - Δεκεμβρίου είναι αυξημένες έναντι των αντιστοίχων περσινών κατά 10%.

Για το υπόλοιπο των ανεξόφλητων δαπανών εκ. δρχ. 72.000.000, με πρότασή μας προς το Γ.Λ.Κ. ζητάμε να μας χορηγηθούν συμπληρωματικές πιστώσεις προκειμένου να ικανοποιηθούν τα αιτήματα των Νομαρχιακών Αυτοδιοικήσεων (Ν.Α.).

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

23. Στην με αριθμό 1171/28-8-97 ερώτηση δόθηκε με το υπ' αριθμ. 5771/29-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμό 1171/28-8-97 που κατέθεσε στη Βουλή ο Βουλευτής κ. Αθαν. Βαρίνος, σχετικά με την αγορά εισιτηρίων προς και από τη Χίο, σας πληροφορούμε ότι τούτο είναι θέμα κατ' εξοχήν επιχειρησιακής διοίκησης στην οποία η Κυβέρνηση, σύμφωνα με τις κοινοτικές αποφάσεις δεν επιτρέπεται να επεμβαίνει.

Πάντως προς ενημέρωσή σας, σας διαβιβάζουμε το σχετικό έγγραφο με αρ. πρωτ. ΔΣ/273/19-9-97 του Δ/ντος Συμβούλου της Ολυμπιακής Αεροπορίας.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

24. Στην με αριθμό 1173/28-8-97 ερώτηση δόθηκε με το υπ' αριθμ. 239/28-9-97 έγγραφο από τον Υφυπουργό Οικονομικών


 

  

Σελίδα 1369 

 

η ακόλουθη απάντηση:

"Σε απάντηση του από 28.8.97 εγγράφου σας, σχετικά με την αριθμ. 1173/28.8.97 ερώτηση, που κατέθεσε ο Βουλευτής κ. Σπ. Δανέλλης, σας γνωρίζουμε τα ακόλουθα:

Με τις διατάξεις του άρθρου 8 του ν. 2515/1997 τέθηκε σε νέα βάση το καθεστώς των ψυχαγωγικών τεχνικών παιγνίων και του επιβαλλόμενου σ' αυτά ετήσιου τέλους.

Ενόψει έναρξης ισχύος των ανωτέρω διατάξεων και λόγω του μικρού χρονικού διαστήματος που απομένει μέχρι τη λήξη της προθεσμίας καταβολής του τέλους διενέργειας ψυχαγωγικών τεχνικών παιγνίων για το έτος 1997 κρίναμε αναγκαίο να απευθύνουμε έγγραφο στις Δ.Ο.Υ. να ενημερώσουν τους υπόχρεους στην καταβολή του τέλους, κατά τον πλέον άμεσο και πρόσφορο τρόπο, για να εκπληρώσουν έγκαιρα τις υποχρώσεις τους και να μην επιβαρυνθούν με πρόστιμο.

Παράλληλα διαπιστώθηκε η ανάγκη της δημιουργίας Μητρώου Επιχειρήσεων που είναι υποχρεωμένες να καταβάλουν το τέλος αυτό, ώστε να καταστεί ευχερέστερος ο έλεγχος, από το Σώμα Δίωξης Οικονομικού Εγκλήματος, της εφαρμογής των οριζομένων από τις ανωτέρω διατάξεις.

Σε καμία, πάντως, περίπτωση οι ανωτέρω ενέργειες δεν απέβλεψαν στην καταγραφή και νομιμοποίηση τυχερών παιγνίων.

Τέλος, στο Υπουργείο Οικονομικών έχει συσταθεί και λειτουργεί Επιτροπή, με συμμετοχή και εκπροσώπων συναρμοδίων υπηρεσιών, η οποία θα προβεί σε περαιτέρω εξέταση του όλου θέματος των παιγνίων προς την κατεύθυνση του πλήρους εκσυγχρονισμού της νομοθεσίας που αφορά τα παίγνια, που θα συντελέσει και στη σύλληψη της φορολογητέας ύλης που σήμερα διαφεύγει, αλλά και στην εξάλειψη άλλων ανεπιθύμητων φαινομένων, έχοντας υπόψη και τα ισχύοντα στα άλλα κράτη της Ευρώπης.

Ο Υφυπουργός

Γ. ΔΡΥΣ"

25. Στην με αριθμό 1190/29-8-97 ερώτηση δόθηκε με το υπ' αριθμ. 220/25-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1190/29.8.97 που κατέθεσε ο Βουλευτής κ. Μ. Κεφαλογιάννης για τα θέματα της αρμοδιότητάς μας, σας πληροφορούμε τα εξής:

Η υπευθυνότητα με την οποία θα πρέπει να αντιμετωπίζεται από όλους τους χρήστες, το θέμα της ορθολογικής διαχείρισης του νερού, συνεπώς και η εξοικονόμηση του αρδευτικού νερού, έχει αποτυπωθεί πλήρως στις εγκυκλίους διαταγές που από το 1988 μέχρι και σήμερα, έχουν αποσταλεί στις περιφερειακές μονάδες του ΥΕΒ και στους φορείς που εποπτεύει το ΥΠΓΕ (Οργανισμοί Εγγείων Βελτιώσεων, Συνεταιρισμοί κλπ), από την αρμόδια Δ/νση της Κεντρικής Υπηρεσίας Ε.Β..

Στην ΣΑΚ 081/2 είναι ενταγμένα και προωθούνται μέσω του ΙΙ ΚΠΣ τα εξής έργα στην Κρήτη:

α) Κατασκευή φράγματος Ινίου Ηρακλείου, πρ/σμού 2,5 δισ. δρχ. και πίστωση για το 1997 700 εκ. δρχ. Η δημοπράτηση του έργου θα γίνει στις 21.10.97.

β) Αρδευτικό έργο Βασιλικών Ανωγείων Ηρακλείου, πρ/σμού 100 εκ. δρχ. και πίστωση για το 1997 80 εκ. δρχ.

γ) Αρδευτικό έργο Αυγενικής Κερασιών Ηρακλείου, πρ/σμού 100 εκ. δρχ. και πίστωση για το 1997 80 εκ. δρχ.

δ) Αρδευτικό έργο Τυλισσού Ηρακλείου, πρ/σμού 150 εκ. δρχ. και πίστωση για το 1997 100 εκ. δρχ.

ε) Αρδευτικό έργο Δαφνών Ηρακλείου, πρ/σμού 70 εκ. δρχ. και πίστωση για το 1997 50 εκ. δρχ.

στ) Αρδευτικό έργο Αγ. Τριάδας Λασηθίου, πρ/σμού 50 εκ. δρχ. και πίστωση για το 1997 50 εκ. δρχ.

ζ) Αρδευτικό έργο Παλλικάστρου Λασηθίου, πρ/σμού 130 εκ. δρχ. και πίστωση για το 1997 100 εκ. δρχ.

Η Επιτροπή Παρακολούθησης εκφράζει την πρόθεση για σύντομη ένταξη στο ΙΙ ΚΠΣ των έργων.

α) Κατασκευή λιμνοδεξαμενής Γωνομιού Ρεθύμνου. Το έργο είναι ενταγμένο στην ΣΑΕ 081/2 με πρ/σμό 1 δισ. δρχ. και πίστωση για το 1997 300 εκ. δρχ.

β) Κατασκευή διαφράγματος πηγών Μαλαύρας Λασηθίου. Το έργο είναι ενταγμένο στην ΣΑΕ 081/2 με πρ/σμό 1 δισ. δρχ. και πίστωση για το 1997 250 εκ. δρχ. Η δημοπράτηση του έργου θα ακολουθήσει μετά την έγκρισή του από την Ε.Π..

Στο ΙΙ ΚΠΣ, στο Περιφερειακό Πρόγραμμα (ΠΕΠ) Κρήτης έχει ενταχθεί

α) Κατασκευή φράγματος Φανερωμένης Ηρακλείου, πρ/σμού 2600 εκ. δρχ. και πίστωση για το 1997 200 εκ. δρχ.

Το Υπουργείο Γεωργίας θα προχωρήσει στη δημοπράτηση του έργου, μετά την έγκριση των περιβαλλοντικών όρων από το Υ.ΠΕ.ΧΩ.Δ.Ε., απαραίτητη προϋπόθεση σύμφωνα με την ισχύουσα νομοθεσία (εθνική και Ευρωπαϊκή). 'Ηδη έχει υποβληθεί η Β' φάση της Μ.Π.Ε. (1.4.96) και αναμένεται η έγκριση των περιβαλλοντικών όρων.

β) Αξιοποίηση λ/μνης Καραβάδω Ηρακλείου, πρ/σμού 80 εκ. δρχ. και πίστωση για το 1997 21 εκ. δρχ.

γ) Αξιοποίηση λ/μνης Βυζαρίου Ρεθύμνης πρ/σμού 270 εκ. δρχ. και πίστωση για το 1997 80 εκ. δρχ.

δ) Αξιοποίηση λ/μνης Σχινιά Ηρακλείου, πρ/σμού 100 εκ. δρχ. και πίστωση για το 1997 65 εκ. δρχ.

ε) Αρδευτικό έργο Κουρταλιώτη Β' φάση, πρ/σμού 938 εκ. δρχ. και πίστωση για το 1997 100 εκ. δρχ.

Στην ΣΑΕ 081 (Εθνικοί Πόροι) έχει ενταχθεί έργο "Κατασκευής προσαγωγού Κριτσάς Αρδευτικού έργου Λακωνίων Λασηθίου" πρ/σμού 70 εκ. δρχ. και πίστωση για το 1997 70 εκ. δρχ.

Ο Υπουργός

ΣΤΕΦ. ΤΖΟΥΜΑΚΑΣ"

26. Στην με αριθμό 1197/29-8-97 ερώτηση δόθηκε με το υπ' αριθμ. 5778/29-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμό 1197/29-8-97 που κατέθεσε στη Βουλή ο Βουλευτής κ. Κων/νος Καραμηνάς σχετικά με την αεροπορική σύνδεση της Ν. Σάμου με τα Αεροδρόμια Αθηνών - Θεσσαλονίκης, σας διαβιβάζουμε το σχετικό έγγραφο με αρ. πρωτ. ΔΣ/276/19-9-97 του Διευθύνοντος Συμβούλου της Ολυμπιακής Αεροπορίας.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

27. Στην με αριθμό 1205/1-9-97 ερώτηση δόθηκε με το υπ' αριθμ. 217/25-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1205/1-9-97 που κατέθεσαν οι Βουλευτές κύριοι Στ. Παναγιώτου, Μ. Μπόσκου, σας πληροφορούμε τα εξής:

Από τις χαλαζοπτώσεις που έπληξαν στις 25/8/97 και στις 30/8/97 τους Νομούς Ξάνθης και Ροδόπης, προξενήθηκαν σοβαρότατες ζημιές σε καλλιέργειες βαμβακιών, βιομηχανικής τομάτας, αραβοσίτου, καπνού, τεύτλων κλπ. Οι ζημιές είναι σοβαρότερες στο Νομό Ξάνθης και εμφανίζονται στις Κοινότητες Γενισέας, Κουτσού, Διομήδειας, Πηγαδιών, Σελέργου, Σελίνου, κλπ., ενώ στο Νομό Ροδόπης διαπιστώθηκαν ηπιότερες ζημιές στις Κοινότητες Μέσης, Φαναρίου, Νέας Καλλίστης, Νέου Σιδηροχωρίου, κλπ με επίκεντρο την κοινότητα Αιγείρου.

Για την αντιμετώπιση των ζημιών αυτών ο ΕΛΓΑ επιλήφθηκε αμέσως και διενήργησε τις απαραίτητες επισημάνσεις δια των αρμοδίων γεωπόνων του στην Αλεξανδρούπολη, οι οποίοι επισκέφθηκαν επανειλημμένα τις πληγείσες περιοχές, προκειμένου ο ΕΛΓΑ να έχει άμεση και σαφή εικόνα των ζημιών. Υπολογίζεται ότι έχουν πληγεί συνολικά περί τα 40.000 στρέμματα.

'Ηδη από τις 3/9/97 και πριν ακόμα λήξει η προθεσμία για


 

  

Σελίδα 1370 

 

την υποβολή δηλώσεων, άρχισαν οι εκτιμήσεις, οι οποίες υπολογίζεται να ολοκληρωθούν σε σύντομο χρονικό διάστημα.

Η επίσπευση των εκτιμήσεων κρίθηκε αναγκαία δεδομένου ότι πολλές από τις πληγείσες καλλιέργειες βρίσκονται στο στάδιο της συγκομιδής. Μετά την ολοκλήρωση των εκτιμήσεων και την κοινοποίηση των σχετικών πορισμάτων στους ενδιαφερομένους παραγωγούς, από τον ΕΛΓΑ θα καταβληθεί κάθε προσπάθεια για την όσο το δυνατόν συντομότερη καταβολή των αποζημιώσεων στους δικαιούχους. Θα πρέπει να διευκρινιστεί πάντως, αναφορικά με το χρόνο καταβολής των αποζημιώσεων ότι εκτός από τις άλλες απαιτούμενες διαδικασίες (μηχανογραφική επεξεργασία, έλεγχος, εκκαθάριση, κ.λπ.) απαραίτητη προϋπόθεση για τον υπολογισμό της αποζημίωσης είναι η οριστικοποίηση των τιμών των ζημιωθέντων προϊόντων. Ειδικά για το βαμβάκι η οριστικοποίηση της τιμής του συμπίπτει με τη λήξη της εκοκκιστικής περιόδου.

'Οσον αφορά την αντικειμενικότητα των εκτιμήσεων, αυτή είναι κύριο μέλημα και βασικός στόχος του ΕΛΓΑ. Για το λόγο αυτό οι εκτιμήσεις διενεργούνται από γεωπόνους πτυχιούχους ανωτάτων γεωπονικών σχολών, ειδικά εκπαιδευμένους, υπό την επίβλεψη γεωπόνων εποπτών του ΕΛΓΑ, με μακρόχρονη εμπειρία στο αντικείμενο των εκτιμήσεων και με τις οδηγίες να είναι αντικειμενικοί και δίκαιοι και να συνεργάζονται με τους ασφαλισμένους και τους φορείς που τους εκπροσωπούν.

Τέλος σχετικά με τις αποζημιώσεις για τις πλημμύρες της 29 και 30/11/96 από τις οποίες είχαν πληγεί 1.000 στρέμματα με σιτηρά και 150 στρέμματα με λαχανικά στις Κοινότητες Γενισέας και Πηγαδιών η μικρή καθυστέρηση που παρατηρήθηκε κατά τη διαδικασία της μηχανογραφικής επεξεργασίας των πινάκων εκτίμησης, έχει ήδη ξεπεραστεί και οι αποζημιώσεις στους δικαιούχους παραγωγούς θα καταβληθούν σύντομα.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

28. Στην με αριθμό 1215/2-9-97 ερώτηση δόθηκε με το υπ' αριθμ. 5742/2-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

Σε απάντηση της ερώτησης με αριθμό 1215/2-9-97 που κατέθεσε στη Βουλή ο Βουλευτής κ. Απόστ. Ανδρεουλάκος, σχετικά με το ταχυδρομικό γραφείο Κηφισιάς σας διαβιβάζουμε το σχετικό έγγραφο με αρ. πρωτ. 1113/66164/8-9-97 του Δ/ντος Συμβούλου των Ελληνικών Ταχυδρομείων.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

29. Στην με αριθμό 1240/2-9-97 ερώτηση δόθηκε με το υπ' αριθμ. 982/30-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1240/2-9-97 που κατέθεσε ο Βουλευτής κ. Γ. Καρατάσιος σχετικά με τις πιστώσεις για τις δαπάνες μεταφοράς μαθητών Δυτικής Αττικής σας γνωρίζουμε τα ακόλουθα:

1) Για το έτος 1996 χορηγήθηκαν οι ακόλουθες πιστώσεις για τις δαπάνες μεταφοράς μαθητών:

α) δρχ. 49.172.000 για δαπάνες μεταφοράς μαθητών Α' εξαμήνου 1996

β) δρχ. 113.500.00 για ανεξόφλητες δαπάνες προγενεστέρων περιόδων

γ) δρχ. 20.000.000 για δαπάνες μεταφοράς μαθητών για το χρονικό διάστημα Σεπτεμβίου - Οκτωβρίου 1996

2) Για το έτος 1997 χορηγήθηκαν οι ακόλουθες πιστώσεις για τον ίδιο σκοπό:

α) δρχ. 55.000.000 για δαπάνες μεταφοράς μαθητών για το Α' εξάμηνο του 1997

β) 44.000.000 δρχ. για δαπάνες μεταφοράς μαθητών για το χρονικό διάστημα από 11-9-97 έως 31-12-97

γ) δρχ. 29.000.000 για ανεξόφλητες δαπάνες προγενεστέρων περιόδων

δ) δρχ. 6.891.000 για δαπάνες μεταφοράς μαθητών Δ/θμιας Εκπ/σης λόγω υλοποίησης του ειδικού προγράμματος αναπλήρωσης διδακτέας ύλης στα σχολεία Δ/θμιας Εκπ/σης.

Επιπλέον για το τετράμηνο Σεπτεμβρίου - Δεκεμβρίου 1997 με Κοινή Υπουργική απόφαση που προωθείται για υπογραφή θα χορηγηθούν συμπληρωματικά πιστώσεις ύψους 11.000.000 δρχ.

Σημειώνουμε ότι οι πιστώσεις του Α' εξαμήνου 1997 και του τετραμήνου Σεπτεμβρίου - Δεκεμβρίου είναι αυξημένες έναντι των αντιστοίχων περσινών κατά 10%.

3) Τέλος σας γνωρίζουμε ότι για το υπόλοιπο των ανεξόφλητων δαπανών εκ. δρχ. 72.000.000 με πρότασή μας προς το Γ.Λ.Κ. ζητάμε να μας χορηγηθούν συμπληρωματικές πιστώσεις προκειμένου να ικανοποιηθούν τα αιτήματα των Νομαρχιακών Αυτοδιοικήσεων (Ν.Α.).

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

30. Στην με αριθμό 1243/2-9-97 ερώτηση δόθηκε με το υπ' αριθμ. 28628/26-9-97 έγγραφο από τον Υπουργό Υγείας και Πρόνοιας η ακόλουθη απάντηση:

"Απαντώντας στην υπ' αριθμ. 1243/2.9.97 ερώτηση των Βουλευτών κυρίων Στ. Αλφιέρη και Μ. Μουσταφά, σας γνωρίζουμε τα εξής:

Από τη Δευτέρα 15.9.97 ανέλαβαν υπηρεσία οι δύο (2) αναισθησιολόγοι μετά από μακρόχρονη αναρρωτική άδεια. Το Νοσοκομείο ζήτησε την επανένταξή του, με το υπ' αριθμ. 5298/15.9.97 έγγραφό του, στην εφημερία του λεκανοπεδίου Αττικής. Ενώ παράλληλα η υπηρεσία προχωρεί στις αναγκαίες ενέργειες για κάλυψη των κενών.

Ο Υπουργός

Κ. ΓΕΙΤΟΝΑΣ"

31. Στην με αριθμό 1252/3-9-97 ερώτηση δόθηκε με το υπ' αριθμ. 5781/29-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμό 1252/3-9-97 που κατέθεσε στη Βουλή ο Βουλευτής κ. Μαν. Κεφαλογιάννης, σχετικά με τον υψηλό θόρυβο που προκαλούν οι πτήσεις Charters κατά την προσγείωση στο Αεροδρόμιο του Ηρακλείου, σας πληροφορούμε τα εξής:

- Οι πτήσεις αεροσκαφών στον άνω αερολιμένα γίνονται με βάση ενόργανες διαδικασίες οι οποίες πρέπει να εναρμονίζονται με τα διεθνή πρότυπα που καθορίζει ο Διεθνής Οργανισμός Πολιτικής Αεροπορίας (ICAO). Τροποποίησή τους σήμερα δεν είναι δυνατή, ενδεχομένως η αναμενόμενη δημοσίευση στο εγχειρίδιο του ICAO (ΔΟC 4444) νέων διαδικασιών να παράσχει τη δυνατότητα μερικής επίλυσης του προβλήματος.

- Το νέο σύστημα RADAR αναμένεται να τεθεί σε επιχειρησιακή εκμετάλλευση το α' εξάμηνο του 1999.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

32. Στην με αριθμό 1265/3-9-97 ερώτηση δόθηκε με το υπ' αριθμ. 257/26-9-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 3.9.97 εγγράφου σας, σχετικά με την υπ' αριθμ. 1265/3.9.97 ερώτηση, που κατέθεσε ο Βουλευτής κ. Κ. Ευμοιρίδης, σας γνωρίζουμε τα ακόλουθα:

1. Σύμφωνα με τις διατάξεις της παραγρ. 1 του άρθρου 2 του ν. 2238/1994, κάθε φυσικό πρόσωπο, ανεξάρτητα από την ιθαγένειά του, εφόσον έχει κατοικία στην Ελλάδα, υπόκειται σε φόρο για τα εισοδήματά του που προκύπτουν από την ημεδαπή και αλλοδαπή.

2. Εξάλλου μετά την 1.1.92 οι συντάξεις του εξωτερικού (άρθρο 3 παραγρ. 2 του ν. 2065/1992) υπάγονται σε φόρο εισοδήματος. Ο φόρος ο οποίος τυχόν καταβλήθηκε στην


 

  

Σελίδα 1371 

 

αλλοδαπή για το εισόδημα που προέκυψε σ' αυτή, εκπίπτει από το φόρο που αναλογεί στο συνολικό του εισόδημα, μέχρι όμως του ποσού του φόρου που αναλογεί για το εισόδημα της αλλοδαπής στην Ελλάδα. Τα ανωτέρω ισχύουν με την επιφύλαξη των διατάξεων των συμβάσεων περί αποφυγής της διπλής φορολογίας.

Επισημαίνεται ότι μεταξύ Ελλάδας και Ο.Δ. της Γερμανίας έχει υπογραφεί σύμβαση αποφυγής της διπλής φορολογίας του εισοδήματος (Α.Ν. 52/1967), οι σχετικές διατάξεις της οποίας έχουν εφαρμογή αναφορικά με τη φορολογική μεταχείριση της σύνταξης που λαμβάνει κάτοικος Ελλάδας από τη χώρα αυτή.

Συγκεκριμένα με τις διατάξεις των παραγράφων (1), (3) και (4) του άρθρου ΧΙΙ της ως άνω διακριτικής σύμβασης ορίζεται ότι:

1) Συντάξεις και περιοδικές παροχές, πλην των αναφερομένων στην παράγραφο (3) που αποκτώνται από κάτοικο Ελλάδας και προέρχονται από την Ο.Δ. της Γερμανίας φορολογούνται μόνο στην Ελλάδα. Προϋπόθεση εφαρμογής της διάταξης αυτής ώστε να μη φορολογηθεί η σύνταξη στη Γερμανία είναι η προσκόμιση στις αρμόδιες φορολογικές αρχές της Γερμανίας πιστοποιητικού φορολογικής κατοικίας (Residence Certificate) το οποίο εκδίδεται από την Υπηρεσία μας ύστερα από αίτηση του συνταξιούχου.

2) Σε περίπτωση που η σύνταξη αυτή έχει φορολογηθεί και στη Γερμανία θα πρέπει να ζητηθεί από το συνταξιούχο η επιστροφή τουη φόρου από τις αρμόδιες φορολογικές αρχές της Γερμανίας, αφού προηγουμένως έχει προσκομιστεί σ' αυτές το πιστοποιητικό φορολογικής κατοικίας και αναφέρεται ανωτέρω.

3) Συντάξεις και περιοδικές παροχές που καταβάλλονται από το Δημόσιο της Ο.Δ. της Γερμανίας (public funds of the F.R. of Germany) ή από τα κρατίδιά της ή τις πολιτικές υποδιαιρέσεις τους φορολογούνται μόνο στο Κράτος αυτό.

4) Οι διατάξεις της παραγράφου (3) εφαρμόζονται επίσης επί συντάξεων και περιοδικών παροχών που καταβάλλονται από την Ομοσπονδιακή Τράπεζα (Deutsche Bundesbank) τους Ομοσπονδιακούς Σιδηροδρόμους (Deutsche Bundes ban) και την Ομοσπονδιακή Ταχυδρομική Υπηρεσία (Deutsche Bundespost).

Τα ανωτέρω ισχύουν για τη Φορολογία των συντάξεων που αποκτούν από τη Γερμανία οι κάτοικοι Ελλάδας.

Σχετικά δε με τη φορολογία εισοδημάτων από άλλες πηγές εφαρμόζονται οι διατάξεις του άρθρου ΧVII της ανωτέρω Ελληνογερμανικής Σύμβασης που προβλέπουν έκπτωση του φόρου που καταβλήθηκε στη Γερμανία από το φόρο που αναλογεί σύμφωνα με την εσωτερική μας νομοθεσία.

Τέλος σημειώνεται ότι επί του παρόντος λόγω των δημοσιονομικών αναγκών της χώρας, δεν αντιμετωπίζεται η περίπτωση να απαλλαγούν της φορολόγησης τα εισοδήματα που απέκτησαν στο εξωτερικό 'Ελληνες εργαζόμενοι.

Ο Υφυπουργός

Γ. ΔΡΥΣ"

33. Στην με αριθμό 1274/3-9-97 ερώτηση δόθηκε με το υπ' αριθμ. 256/30-9-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση στην ερώτηση 1274/3-9-97 των Βουλευτών κυρίων Σ. Παναγιώτου και Μ. Μπόσκου σας πληροφορούμε ότι το σιδηρομετάλλευμα το οποίο περιείχε την πηγή του Κεσίου, βρισκόταν στο εργοστάσιο ΣΙΔΕΝΟΡ πριν από την επεξεργασία του για διάστημα αρκετών μηνών. Το υλικό προερχόταν από την εγχώρια αγορά και από διάφορα σημεία συλλογής. Η ύπαρξη ραδιενεργού υλικού μέσα στο προς επεξεργασία σιδηρομετάλλευμα αποτελεί τυχαίο γεγονός.

Η ΕΕΑΕ είχε στο παρελθόν κληθεί για έλεγχο στις εγκαταστάσεις της ΣΙΔΕΝΟΡ κατά τον οποίο διαπίστωσε την ύπαρξη ραδιενεργού πηγής μικρής ενεργότητας. Η ραδιενεργός αυτή πηγή βρίσκεται έκτοτε στο εργαστήριο Πυρηνικής Τεχνολογίας του Α.Π.Θ.

Η ΕΕΑΕ μετά τον επιτόπιο έλεγχο που πραγματοποίησε μόλις ειδοποιήθηκε για την πιθανή ύπαρξη ραδιενεργών υλικών στην Τέφρα στο εργοστάσιο ΣΙΔΕΝΟΡ προέβη αμέσως σε μια σειρά ενεργειών που πραγματοποιήθηκαν υπό την άμεση επίβλεψη της. Οι ενέργειες της ΕΕΑΕ είχαν σκοπό τη μείωση στο ελάχιστο των κινδύνων για εξωτερική ακτινοβόληση, εσωτερική ρύπανση των εργαζομένων και του πληθυσμού καθώς και την ελαχιστοποίηση ραδιενεργού ρύπανσης του περιβάλλοντος.

Τα μέτρα αυτά είναι κατά σειρά που ελήφθησαν:

Μετρήσεις για τη διαπίστωση της επιβάρυνσης της Τέφρας με ραδιενέργεια και διαπίστωση του είδους και της συνολικής ποσότητας των ραδιενεργών υλικών.

Κάλυψη της τέφρας με αδιάβροχο κάλυμμα για την αποφυγή διασποράς της με τον αέρα ή με τη βροχή.

Περιχαράκωση της τέφρας με τάφρο για τη συλλογή τυχόν διαρροής της.

Τοποθέτηση στη συνέχεια της τέφρας και του αδιάβροχου καλύμματος σε μεταλλικά δοχεία, τα οποία σφραγίστηκαν για τη μεσοπρόθεσμη φύλαξη.

'Ελεγχος των προϊόντων και των χώρων του εργοστασίου. 'Ολα ευρέθησαν ελεύθερα από ραδιορύπανση και επετράπη η διακίνηση του προϊόντος και η συνέχιση της λειτουργίας του εργοστασίου.

'Ελεγχος του περιβάλλοντα χώρου σε μεγάλη απόσταση από το εργοστάσιο, όπου τα αποτελέσματα ήταν φυσιολογικά χωρίς την ένδειξη ραδιορύπανσης. 

Ενημέρωση του κοινού μέσω των Μ.Μ.Ε. με γραπτή ανακοίνωση και συνέντευξη τόσο στη Θεσσαλονίκη όσο και στην Αθήνα.

Η ΕΕΑΕ διενεργεί ελέγχους και σε εισαγόμενα φορτία παλαιού σιδηρομεταλλεύματος. Μέχρι στιγμής δεν διαπιστώθηκε ραδιορύπανση στα φορτία αυτά.

Για τη μακροπρόθεσμη αντιμετώπιση παρόμοιων περιστατικών η ΕΕΑΕ προγραμμάτισε τον έλεγχο όλων των εργοστασίων που προβαίνουν σε επεξεργασία παλαιού σιδηρομεταλλεύματος και ενημέρωσε εγγράφως: α) Τη Διεύθυνση Τελωνείων ώστε να γίνει η σύσταση σε όλα τα Τελωνεία της χώρας να μην επιτρέπουν την εισαγωγή παλαιού σιδηρομεταλλεύματος προς επεξεργασία αν δεν υπάρχει πιστοποιητικό καθαρότητος από ραδιενέργεια που να έχει χορηγηθεί από την αρμόδια κρατική αρχή του κράτους εισαγωγής, β) Το Υπουργείο Εθνικής Οικονομίας, ώστε να μην χορηγούνται από τις αρμόδιες υπηρεσίες του άδεια για πληρωμές αν δεν υπάρχει το ανωτέρω πιστοποιητικό, και γ) μέσω του Υπουργείου Ανάπτυξης, όλα τα σιδηρομεταλλεύματα να μην προβαίνουν σε κανενός είδους εργασία αν δεν συνοδεύεται το μετάλλευμα με το ανωτέρω πιστοποιητικό.

Τέλος, δεν αναμένεται ρύπανση των υπογείων υδάτων με ραδιενέργεια από την τέφρα του σιδηρομεταλλεύματος του εργοστασίου ΣΙΔΕΝΟΡ. Αυτό προκύπτει από την μέχρι σήμερα εμπειρία και από τις μετρήσεις πόσιμου νερού που έχουν γίνει.

Η Υπουργός

ΒΑΣΩ ΠΑΠΑΝΔΡΕΟΥ"

34. Στην με αριθμό 1315/8-9-97 ερώτηση δόθηκε με το υπ' αριθμ. 5679/29-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης και αναφοράς με αριθμούς 1315/8-9-97 και ΠΑΒ 7260/21-8-97, αντίστοιχα που κατέθεσαν στη Βουλή οι Βουλευτές κύριοι Π. Τατούλης και Δ. Κωστόπουλος, σχετικά με την κατάργηση του τηλεπικοινωνιακού Κέντρου της Κομβικής περιοχής Καστρίου Κυνουρίας του Ν. Αρκαδίας σας διαβιβάζουμε το σχετικό έγγραφο με αρ. πρωτ. 1/118935/3-9-97 του Δ/ντος Συμβούλου του Οργανισμού Τηλεπικοινωνιών της Ελλάδας.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ: Τα σχετικά έγγραφα ευρίσκονται στο αρχείο της


 

  

Σελίδα 1372 

 

Διεύθυνσης Κοινοβουλευτικού Ελέγχου (Τμήμα Ερωτήσεων).

35. Στην με αριθμό 1328/9-9-97 ερώτηση δόθηκε με το υπ' αριθμ. 5772/26-9-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμό 1328/9-9-97 που κατέθεσε στη Βουλή ο Βουλευτής κ. Ευάγγελος Μπασιάκος, σχετικά με τον αποκλεισμό της σιδηροδρομικής γραμμής από αγρότες το 1992, σας διαβιβάζουμε όσον αφορά αρμοδιότητα του Υπουργείου μας το σχετικό έγγραφο με αρ. πρωτ. 632041/Φ.70.1.1/3/4/19-9-97 του Διευθύνοντος Συμβούλου του Οργανισμού Σιδηροδρόμων Ελλάδος Α.Ε.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

36. Στην με αριθμό 1351/9-9-97 ερώτηση δόθηκε με το υπ' αριθμ. 1686/30-9-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 1351/9-9-97 ερώτηση, που κατατέθηκε στη Βουλή από τους Βουλευτές κυρίους Αχ. Κανταρτζή και Ν. Γκατζή, για τα θιγόμενα σ' αυτή θέματα, σας πληροφορούμε τα εξής:

Από τον Οργανισμό Εργατικής Κατοικίας (ΟΕΚ) οι εργασίες ανέγερσης του οικισμού των κατοικιών στα Τρίκαλα αναμένεται να ολοκληρωθούν μέσα στο Α' εξάμηνο του 1998.

Παράλληλα ο ανωτέρω Οργανισμός έχει προχωρήσει σε διαπραγματεύσεις με το Δήμο Τρικάλων για απόκτηση μιας έκτασης 60 στρεμμάτων στη θέση Αγίων Αποστόλων και 64 στη θέση Σωτήρα.

Ο Υπουργός

ΜΙΛΤΙΑΔΗΣ ΠΑΠΑΪΩΝΝΟΥ"

37. Στην με αριθμό 1360/10-9-97 ερώτηση δόθηκε με το υπ' αριθμ. 1018/30-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ανωτέρω υπ' αριθμ. 1360/10-9-97 ερώτηση σχετικά με τη μη εύρυθμη λειτουργία του 6ου Λυκείου, που κατέθεσε ο Βουλευτής κ. Βασίλης Μιχαλολιάκος, σας γνωρίζουμε τα ακόλουθα:

'Οπως μας πληροφόρησε το 1ο Γραφείο της Δ/νσης Δευτεροβάθμιας Εκπαίδευσης Ν. Πειραιώς με σχετικό έγγραφό του, μετά την αριθμ. 62/26-6-97 αναφορά - καταγγελία του Συλλόγου Γονέων και Κηδεμόνων του ανωτέρω σχολείου, (την οποία παρέλαβε η ως άνω υπηρεσία στις 30-6-97) σχετικά με τον προβληματισμό τους ως προς το αποτελέσματα των εξετάσεων του Ιουνίου, ζήτησε ενημέρωση από το Διευθυντή του Λυκείου, ο οποίος με το αριθ. 753/2-7-97 έγγραφό του αντέκρουσε τις κατηγορίες για μεγάλο ποσοστό αποτυχίας των Α' και Β' τάξεων, επικαλούμενος την επιείκεια που επέδειξαν οι καθηγητές με προφορικές βαθμολογίες ανώτερες κατά πολύ των γραπτών και επισυνάπτοντας στατιστικό πίνακα αποτελεσμάτων από τον οποίο καθόλου δεν προκύπτει "παταγώδης αποτυχία" των μαθητών.

Σύμφωνα με συμπληρωματική διευκρίνιση του Διευθυντή, οι έλεγχοι του 1ου τριμήνου δόθηκαν το Μάρτιο, διότι το σχολείο τελούσε σε κατάληψη από 28-11-96 έως και 16-12-96 εν συνεχεία επισκευάστηκαν οι εκτεταμένες φθορές του σχολικού συγκροτήματος και από 20-1-97 έως 17-3-97 απεργούσε η πλειοψηφία των καθηγητών και ο Διευθυντής. Του 2ου τριμήνου με όσες βαθμολογίες υπήρχαν, δόθηκαν, πριν τις διακοπές του Πάσχα. Ανταποκρινόμενος δε το σχολείο σε αίτημα του Συλλόγου Γονέων για ενημέρωση ως προς την επίδοση των μαθητών, έδωσε κατ' εξαίρεση πριν από την έναρξη των εξετάσεων του Ιουνίου και ελέγχου 3ου τριμήνου. Σημειωτέον ότι οι έλεγχοι ήταν μηχανογραφημένοι και επειδή στον υπολογιστή λόγω πρώτης εφαρμογής, υπήρχε πρόγραμμα μόνο για την καταχώρηση βαθμολογίας, εμφανίστηκε αυτόματα σε όλα τα έντυπα στη θέση των απουσιών το σημείο Ο, αλλά οι υπεύθυνοι καθηγητές ενημέρωσαν ανελλιπώς τους γονείς για τις απουσίες (το σχολείο διαθέτει τα σχετικά παραστατικά που αποδεικνύουν τα παραπάνω).

Δεν ενημέρωσε αμέσως το Σύλλογο Γονέων, διότι έπρεπε ως προς το θέμα της βαθμολόγησης των μαθητών να έχει γνωμάτευση των καθ' ύλην αρμοδίων Σχολικών Συμβούλων των κλάδων ΠΕ2 ΠΕ3 ΠΕ4, στους οποίους κοινοποίησε τη σχετική αλληλογραφία με το αριθ. 8894/1-9-97 έγγραφο και αναμένει σύντομα την υπεύθυνη και εμπεριστατωμένη απόψή τους, για να προβεί στην πλήρη ενημέρωση των καταγγελλόντων και στις δέουσες περαιτέρω υπηρεσιακές ενέργειες.

Επισημαίνουμε πάντως ότι το σχολείο πάντοτε λειτουργούσε εύρυθμα, με μεγάλο ποσοστό επιτυχίας στα Α.Ε.Ι. με διακεκριμένη εκπροσώπηση μαθητών στη Βουλή των Εφήβων (3 από τους 7 της Νομαρχίας Πειραιά) και ενδεχομένως οι καταγγελίες να οφείλονται στην εύλογη πικρία γονέων που απορρίφθηκαν τα παιδιά τους.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

38. Στην με αριθμό 1372/10-9-97 ερώτηση δόθηκε με το υπ' αριθμ. 5775/29-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμό 1372/10-9-97 που κατέθεσαν στη Βουλή, οι Βουλευτές κύριοι Απόστολος Τασούλας και Αχιλλέας Κανταρτζής σχετικά με την τηλεφωνική εξυπηρέτηση των κατοίκων της κοινότητας Καλαριτών Ιωαννίνων, σας διαβιβάζουμε το σχετικό έγγραφο με αρ. πρωτ. 1691/1068954/23-9-97 του Δ/ντος Συμβούλου του Οργανισμού Τηλεπικοινωνιών Ελλάδος Α.Ε.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

39. Στην με αριθμό 1392/11-9-97 ερώτηση δόθηκε με το υπ' αριθμ. 5769/26-9-9-7 έγγραφο από τον Υφυπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμό 1392/11-9-97 που κατέθεσε στη Βουλή ο Βουλευτής κ. Απ. Ανδρεουλάκος σχετικά με τη λήψη μέτρων για αποτελεσματικό έλεγχο, καθορισμό και απολύμανση του χώρου στο Υπόγειο της Ομόνοιας, σας διαβιβάζουμε όσον αφορά το Υπουργείο μας το σχετικό έγγραφο με αρ. πρωτ. 61114/19-9-97 του Διευθύνοντος Συμβούλου του Οργανισμού των Ηλεκτρικών Σιδηροδρόμων Αθηνών-Πειραιώς Α.Ε.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

40. Στην με αριθμό 1415/12-9-97 ερώτηση δόθηκε με το υπ' αριθμ. 1021/30-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1415/12-9-97 που κατέθεσαν οι Βουλευτές κύριοι Αχιλ. Κανταρτζής, Βαγ. Μπούτας και Νικ. Γκατζής σχετικά με τη χρηματοδότηση του Τ.Ε.Ι. Λάρισας κατά το 1997 σας γνωρίζουμε τα ακόλουθα:

'Υστερα από την ψήφιση του Ν. 2469/1997, από 1-1-1997 μέχρι και 31-12-1998 το συνολικό ποσό για επιχορηγήσεις του τακτικού προϋπολογισμού δεν μπορεί να υπερβεί σε απόλυτα ποσά τις συνολικές επιχορηγήσεις του οικονομικού έτους 1996.

Κατά συνέπεια η επιχορήγηση του Τ.Ε.Ι. Λάρισας κατά το οικονομικό έτος 1997 για την αντιμετώπιση λειτουργικών δαπανών περιορίστηκε στο ποσό που διαμορφώθηκε το


 

  

Σελίδα 1373 

 

οικονομικό έτος 1996.

Το Υπουργείο Παιδείας γνωρίζοντας τις αυξημένες ανάγκες των Εκπαιδευτικών Ιδρυμάτων έχει κινήσεις τις διαδικασίες για την άρση του ανωτέρω περιορισμού.

Μετά την επίλυση του θέματος, θα εξετασθεί η δυνατότητα ικανοποίησης του αιτήματος του Τ.Ε.Ι. Λάρισας στα πλαίσια των δυνατοτήτων του προϋπολογισμού σε συνδυασμό και με τις ανάγκες των υπολοίπων Τ.Ε.Ι.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

41. Στις με αριθμό 1416/12-9-97 και 1536/19-9-97 ερώτηση δόθηκε με το υπ' αριθμ. 5783/29-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση των ερωτήσεων με αριθμό 1416/12-9-97 και 1536/19-9-97 που κατέθεσαν στη Βουλή οι Βουλευτές κ. Δημ. Κωστόπουλος και Πέτρος Τατούλης σχετικά με την τηλεφωνική εξυπηρέτηση των κατοίκων της Κοινότητας Τουρκολέκα Αρκαδίας, σας διαβιβάζουμε το σχετικό έγγραφο με αρ. πρωτ. 169.1/1068955/23-9-97 του Διευθύνοντος Συμβούλου του Οργανισμού Τηλεπικοινωνιών Ελλάδος.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

42. Στην με αριθμό 1634/97 ερώτηση δόθηκε με το υπ' αριθμ. 148/29-9-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 1634/97 του Βουλευτή Π. Σκανδαλάκη ερώτηση σας πληροφορούμε:

Οι διαπραγματεύσεις μεταξύ της Ελλάδας και του Καναδά για τη σύναψη Συμφωνίας αποφυγής διπλής φορολογίας βρίσκονται σε εξέλιξη. Η Συμφωνία θα καλύπτει και το θέμα της φορολόγησης των συντάξεων. Οι διαπραγματεύσεις γίνονται από το Υπουργείο Οικονομικών, το οποίο έχει και την κύρια ευθύνη και ευρίσκονται σε προχωρημένο στάδιο. Ο τελευταίος γύρος έγινε κατά τη διάρκεια του θέρους στην Οττάβα και οι συζητήσεις γίνονται πλέον επί συγκεκριμένων σχεδίων. Το Υπουργείο Εξωτερικών παρακολουθεί το θέμα και συνδράμει το Υπουργείο Οικονομικών, εφόσον χρειασθεί, με γνώμονα την προώθηση των διμερών σχέσεων, την προστασία των συμφερόντων της ελληνικής πολιτείας και την εξασφάλιση των δικαιωμάτων των Ελλήνων του Καναδά.

Ο Υπουργός

ΘΕΟΔΩΡΟΣ ΠΑΓΚΑΛΟΣ")

ΠΡΟΕΔΡΕΥΩΝ (Παναγιώτης Ν. Κρητικός): Ευχαριστούμε την κ. Ανουσάκη.

'Εχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 11 Νοεμβρίου 1997.

Α. ΑΝΑΦΟΡΕΣ - ΕΡΩΤΗΣΕΙΣ πρώτου κύκλου ('Αρθρο 130 παρ. 5 Καν. Βουλής)

1. Η με αριθμό 1810/2.10.97 ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υπουργό Μεταφορών και Επικοινωνιών, σχετικά με την ανάκληση απόφασης για κατάργηση τηλεπικοινωνιακών κέντρων σε κοινότητες του Νομού Ευβοίας.

2. Η με αριθμό 1806/2.10.97 ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Υγείας και Πρόνοιας σχετικά με την αναμόρφωση του Οργανισμού του Νοσοκομείου Βόλου, ώστε να ανταποκριθεί στις υπάρχουσες και μελλοντικές ανάγκες του.

3. Η με αριθμό 279/9.7.97 ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Δικαιοσύνης, σχετικά με τον τρόπο χειρισμού από τη Δικαιοσύνη, υπόθεσης ανέγερσης οικοδομής, στην περιοχή του ιστορικού μνημείου Κάστρου Αγίου Γεωργίου Κεφαλονιάς εντός του οικισμού Τραυλιάτων.

Β. ΑΝΑΦΟΡΕΣ - ΕΡΩΤΗΣΕΙΣ δεύτερου κύκλου ('Αρθρο 130 παρ. 5 Καν. Βουλής)

1. Η με αριθμό 1924/8.10.97 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας σχετικά με πρόταση του Κοινωφελούς Ιδρύματος "Α. ΩΝΑΣΗΣ" για την επέκταση του Ωνασείου Καρδιοχειρουργικού Κέντρου.

2. Η με αριθμό 1275/3.9.97 ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Πολιτισμού, σχετικά με την οικονομική ενίσχυση της Κοινότητας Ορμύλιας Νομού Χαλκιδικής για εκτέλεση έργων στο Εθνικό Στάδιό της.


 

  

Σελίδα 1374 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση 

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου:

Η πρώτη με αριθμό 257/4.11.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εξωτερικών, σχετικά με τις ενέργειες της Κυβέρνησης προκειμένου να πιεσθεί η τουρκική κυβέρνηση για την απελευθέρωση του Τούρκου δικηγόρου Εσμπέρ Γιαγμουρντερελί, διαγράφεται λόγω κωλύματος του ερωτώμενου Υπουργού.

Η δεύτερη με αριθμό 249/4.11.97 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη, τον οποίο θα αναμένουμε να προσέλθει, κρατείται. 

Η τρίτη με αριθμό 260/5.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Υγείας και Πρόνοιας, σχετικά με τη λήψη μέτρων ρύθμισης της μισθολογικής κατάστασης των γιατρών του ΙΚΑ, μονιμοποίησης αυτών κλπ., διαγράφεται και θα επανακατατεθεί.

Τέταρτη είναι η με αριθμό 268/5.11.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με την επικείμενη δημοσίευση του προεδρικού διατάγματος για την αξιολόγηση του εκπαιδευτικού έργου χωρίς να έχει προηγηθεί διάλογος και έχει ως εξής:

"Στη συνεδρίαση της 4ης Σεπτεμβρίου 1997 του Θερινού Τμήματος της Βουλής, όπου συζητήθηκε το σχέδιο νόμου του Υπουργείου Εθνικής Παιδείας και Θρησκευμάτων για το "Ενιαίο Λύκειο, την πρόσβαση των αποφοίτων του στην Τριτοβάθμια Εκπαίδευση, την αξιολόγηση του εκπαιδευτικού έργου και άλλες διατάξεις", τόσο ο κύριος Υπουργός όσο και ο κύριος Υφυπουργός έδωσαν διαβεβαιώσεις για ευρύ διάλογο με τους συνδικαλιστικούς φορείς των εκπαιδευτικών, αλλά και εκπροσώπων των πολιτικών κομμάτων σε σχέση με τις διαδικασίες και τις λειτουργίες, που θα προβλέπονται από το υπό κατάρτιση προεδρικό διάταγμα για την αξιολόγηση του εκπαιδευτικού έργου.

Ο κ. Αρσένης είχε μάλιστα κάνει λόγο για εγγυήσεις που επρόκειτο να δοθούν και ο κ. Ανθόπουλος είχε διαβεβαιώσει ότι θα γίνουν σεβαστές οι απόψεις των φορέων στη διαμόρφωση του προεδρικού διατάγματος.

Οι εξαγγελίες αυτές έγιναν αποδεκτές από όλα τα κόμματα, ανεξάρτητα από τις θέσεις που είχαν εκφράσει για το άρθρο 8 του νομοσχεδίου.

Από τότε έχουν περάσει δύο μήνες και τίποτε δεν έχει γίνει προς την κατεύθυνση του διαλόγου. Αντίθετα υπάρχουν διάφορες δηλώσεις της ηγεσίας του ΥΠΕΠΘ ότι επίκειται η δημοσίευση του προεδρικού διατάγματος για την αξιολόγηση.

Ερωτάται ο κύριος Υπουργός:

Αν αληθεύει ότι επίκειται η δημοσίευση του προεδρικού διατάγματος για την αξιολόγηση του εκπαιδευτικού έργου, χωρίς να έχει προηγηθεί ο διάλογος που είχε υποσχεθεί το ΥΠΕΠΘ".

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρία και κύριοι συνάδελφοι, κανένα κόμμα της Αντιπολίτευσης κατά τη συζήτηση του νόμου 2525/1997 δεν ψήφισε το άρθρο 8, το σχετικό με την αξιολόγηση του εκπαιδευτικού έργου και των εκπαιδευτικών. Φαίνεται ότι οι εξαγγελίες μας για διάλογο, όπως λέτε, αγαπητέ κύριε Κουναλάκη, δεν συγκίνησαν κανένα κόμμα τότε και δεν έγινε αποδεκτό το περιεχόμενο του άρθρου 8 του νομοσχεδίου.

Προφανώς, σήμερα, εκπλησσόμεθα λιγάκι από την ανυπόμονη ανησυχία του κόμματός σας για την τύχη αυτού του προεδρικού διατάγματος. Είναι γεγονός ότι παρήλθαν δύο μήνες, αλλά όχι άπρακτοι. Στο διάστημα των δυο μηνών, έχει προχωρήσει η σχετική επιτροπή του Υπουργείου Παιδείας στην κατάρτιση ενός σχεδίου προεδρικού διατάγματος, για το οποίο προφανώς θα γίνει διάλογος, με την έννοια ότι θα δημοσιοποιηθεί, προκειμένου οι ενδιαφερόμενοι φορείς να εκφέρουν τις απόψεις τους και όχι για να γίνει ένας διάλογος από μηδενική βάση, όπως έχουν εννοήσει πολλοί σχετικά με την αξιολόγηση των εκπαιδευτικών.

Τώρα, όσο για το αν μπορεί να γίνει διάλογος ή όχι και με τα πολιτικά κόμματα, όχι μόνο γι' αυτό το θέμα αλλά και γενικότερα για όλα τα θέματα της μεταρρύθμισης -και γι' αυτά που έχει υπάρξει νομοθετική ρύθμιση και γι' αυτά για τα οποία θα γίνουν νομοθετικές ρυθμίσεις- έχω να σας πω ότι από την 1η Αυγούστου 1997, ο Υπουργός κ. Αρσένης έχει απευθύνει τόσο στον Πρόεδρο του Συνασπισμού, όσο και στους άλλους Αρχηγούς των κομμάτων μία επιστολή, με την οποία τους ζητούσε να ορίσουν εκπρόσωπο για διακομματική συνάντηση στο πλαίσιο του εθνικού διαλόγου για θέματα παιδείας. 

Από τότε μέχρι σήμερα, ουδεμία απάντηση πήρε ο Υπουργός, τόσο από τον Πρόεδρο του Συνασπισμού, όσο και από τους Προέδρους των υπολοίπων κομμάτων.

ΠΡΟΕΔΡΕΥΩΝ (Παναγιώτης Ν. Κρητικός): Τι ημερομηνία έχει η επιστολή;

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είπα ότι είναι η 1η Αυγούστου 1997. Και θα σας πω και το περιεχόμενο, κύριε Πρόεδρε, μια και ενδιαφέρεσθε. Αναφέρονται τα εξής: "Σας αποστέλλω συνημμένα ενημερωτικό υλικό για το πρόγραμμα εκπαιδευτικής μεταρρύθμισης της Κυβέρνησης, το οποίο -όπως γνωρίζετε-συζητήθηκε σήμερα στο Υπουργικό Συμβούλιο". 

Δηλαδή, την ίδια ημέρα μετά τη συζήτηση στο Υπουργικό Συμβούλιο της πρότασης για την εκπαιδευτική μεταρρύθμιση, οι Πρόεδροι των κομμάτων είχαν λάβει όλο το φάκελό της. Δεν όρισαν από τότε κανένα εκπρόσωπο και γι' αυτό ας μην κόπτονται για ένα διάλογο, τον οποίο ίσως δεν επιθυμούν και οι ίδιοι.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Αυτά τα οποία είπε ο κύριος Υπουργός, κύριε Πρόεδρε, είναι αστείες υπεκφυγές. Φαίνεται ότι δεν διάβασε τα Πρακτικά της Βουλής πριν έρθει εδώ.

Συζητούσαμε το άρθρο 8 στο Κοινοβούλιο και ήταν γνωστό, κύριε Υπουργέ, από την πρώτη στιγμή ότι όλα τα κόμματα της Αντιπολίτευσης είναι αντίθετα με το άρθρο αυτό. Θέλετε να σας διαβάσω τι λέγατε και εσείς και ο κ. Αρσένης και τι απαντήσαμε εμείς;

Ο κ. Αρσένης έλεγε: "Γι' αυτό και με τη διαβεβαίωση που έχουμε δώσει στους συνδικαλιστικούς φορείς και σε σας, στα κόμματα δηλαδή, πριν από την έκδοση του προεδρικού διατάγματος που αφορά το άρθρο 8, θα ζητήσουμε τη γνώμη όλων για τις διαδικασίες και τις εγγυήσεις που θα δοθούν κατά την αξιολόγηση. Περιμένουμε, λοιπόν, και εξακολουθούμε να είμαστε ανοικτοί στο διάλογο με τους εκπροσώπους των εκπαιδευτικών". Είχαμε μιλήσει πριν όλοι και είχαμε πει ότι είμαστε αντίθετοι.

Ο κ. Ανθόπουλος έλεγε: "Το Υπουργείο Παιδείας είναι ανοικτό στο διάλογο, όσον αφορά τα θέματα της διαδικασίας, τα θέματα της λειτουργίας του σώματος των αξιολογητών, αλλά γενικότερα όλου του οικοδομήματος αξιολόγησης και εν' όψει της κατάρτισης του προεδρικού διατάγματος θα κληθούν όλοι οι φορείς, για να εκφράσουν τις απόψεις τους και θα γίνουν σεβαστές οι απόψεις των φορέων". Αυτά λέγατε κατά τη συζήτηση του νομοσχεδίου. Και ξέρατε πολύ καλά ότι ήμασταν όλοι αντίθετοι με το άρθρο 8. Και μας λέγατε "παρά την αντίθεσή σας, είμαστε πρόθυμοι να συζητήσουμε μαζί και να συνδιαμορφώσουμε το προεδρικό διάταγμα". Και τώρα ερχόσαστε και μου λέτε ότι από την 1η Αυγούστου είχατε στείλει μία επιστολή στον Πρόεδρο του Συνασπισμού, ο οποίος δεν απάντησε, δηλαδή, πριν από τη συζήτηση στη Βουλή του νομοσχεδίου. Αυτά είναι απαράδεκτα πράγματα. Εγώ σας ρωτώ πολύ συγκεκριμένα. Αυτά τα οποία υποσχεθήκατε την τελευταία


 

  

Σελίδα 1375 

 

μέρα της συζήτησης του νομοσχεδίου στο Κοινοβούλιο, θα τα τηρήσετε ή όχι; Και ξέρετε πολύ καλά ότι το θέμα αυτό της αξιολόγησης είναι πάρα πολύ κρίσιμο. Ξέρετε πολύ καλά ότι η ΟΛΜΕ και χιλιάδες καθηγητές αρνούνται αυτό το σώμα των αξιολογητών και υπάρχει περίπτωση και κίνδυνος και φόβος, αν προχωρήσετε μονομερώς σε αυτό το προεδρικό διάταγμα να δημιουργηθεί μία τεράστια αναστάτωση στα σχολεία.

Τότε, λοιπόν, όταν εσείς είπατε αυτά, ο κ. Κοντογιαννόπουλος από τη Νέα Δημοκρατία, ο κ. Κολοζώφ από το Κ.Κ.Ε. και εγώ είπαμε πότι ανταποκρινόμαστε στην πρότασή σας και είμαστε διατεθειμένοι να συμβάλουμε και να βοηθήσουμε στην κατάρτιση του προεδρικού διατάγματος. Δεν διαβάσατε τα Πρακτικά. 'Επρεπε να ενημερωθείτε, για να ξαναθυμηθείτε αυτά που λέγατε εδώ. 'Εχω εδώ τα Πρακτικά. Διαβάστε τα, για να δείτε αν όλα αυτά που είπατε τώρα έχουν οποιαδήποτε σχέση με αυτά που λέγατε τότε.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι σαφές ότι πολύ καλύτερα γνωρίζουν αυτοί που κάνουν τις δηλώσεις, οι οποίες καταγράφονται στα Πρακτικά, παρά αυτοί που τα διαβάζουν. Διότι και το γράμμα και το πνεύμα της δήλωσής μας ήταν ότι θα γίνει το προεδρικό διάταγμα ως σχέδιο και θα δοθεί, θα δημοσιοποιηθεί, έτσι ώστε οι ενδιαφερόμενοι φορείς ...

ΠΕΤΡΟΣ ΚΟΥΝΑΛΑΚΗΣ: Και τα κόμματα να εκφέρουν την άποψή τους.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Και τα κόμματα να εκφέρουν τις απόψεις τους. Χαίρομαι που ήσασταν ειλικρινής, κύριε Κουναλάκη, λέγοντας ότι όλοι ήταν αντίθετοι με τη νομοθετική ρύθμιση της αξιολόγησης του εκπαιδευτικού έργου και των εκπαιδευτικών, όπως αυτή αποτυπώθηκε στο νόμο.

ΠΕΤΡΟΣ ΚΟΥΝΑΛΑΚΗΣ: Το ξέρατε αυτό. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Επομένως, δεν μπορούν ούτε οι φορείς ούτε τα κόμματα να εκφέρουν πρώτοι άποψη, διότι είναι δεδομένη η αντίθετη γνώμη τους. 'Αρα, η τάξη του διαλόγου επιβάλλει εμείς να δώσουμε την πρόταση και στη συνέχεια να γίνει εκφορά των απόψεων και από τους φορείς και από τα κόμματα. Και σας είπα στην πρωτολογία μου ότι οι δύο μήνες δεν πέρασαν άπρακτοι. 'Οντως επεξεργαστήκαμε το κείμενο του προεδρικού διατάγματος, επίκειται η δημοσιοποίησή του και να είστε βέβαιος ότι και πάλι εγκαίρως θα αποσταλεί και στα κόμματα και στους φορείς. Αλλά δυστυχώς -επιτρέψτε μου να κάνω μία πρόβλεψη- και πάλι προτάσεις δεν θα πάρουμε όσο και αν θέλουμε να πάρουμε.

Ευχαριστώ.

ΠΕΤΡΟΣ ΚΟΥΝΑΛΑΚΗΣ: Τώρα είπατε άλλα.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τα ίδια λέω. Αυτή είναι η αλήθεια.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 264/5.11.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Υγείας και Πρόνοιας, σχετικά με τη λήψη μέτρων της Κυβέρνησης, προκειμένου να λειτουργήσει το νοσοκομείο "ΘΡΙΑΣΙΟ" Δυτικής Αττικής.

Η ερώτηση του κυρίου συναδέλφου έχει ως εξής:

"Σε μια περιοχή με χιλιάδες εργατικά και τροχαία ατυχήματα το μοναδικό νοσοκομείο "ΘΡΙΑΣΙΟ" της Δυτικής Αττικής αντιμετωπίζει πολλά προβλήματα στη λειτουργία του.

'Ελλειψη ιατρικού προσωπικού και ειδικευομένων γιατρών, καθυστέρηση λειτουργίας χειρουργείων και έλλειψη αναγκαίου εξοπλισμού.

Επειδή η υγεία είναι πρώτιστο αγαθό και επειδή έχουν περάσει πολλά χρόνια από τότε που ξεκίνησε η κατασκευή και λειτουργία του συγκεκριμένου νοσοκομείου, χωρίς να έχει μέχρι σήμερα ολοκληρωθεί, 

Ερωτάται ο κύριος Υπουργός.

Σε ποιες ενέργειες θα προβεί, ώστε το νοσοκομείο "ΘΡΙΑΣΙΟ" να λειτουργήσει πλήρως και ολοκληρωμένα, για να καλύψει όλες τις ανάγκες του νομού".

Ο Υφυπουργός Υγείας και Πρόνοιας κ. Εμμανουήλ Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, κύριοι συνάδελφοι, το θέμα της ανάπτυξης του Νομαρχιακού Γενικoύ Νοσοκομείου Ελευσίνας του "Θριασίου" έχει έλθει για πολλοστή φορά στο Κοινοβούλιο υπό τη μορφή επικαίρων ερωτήσεων και αναφορών των συναδέλφων.

Νομίζω ότι η κατασκευή αυτού του νοσοκομείου πράγματι κράτησε πάρα πολλά χρόνια, είκοσι περίπου χρόνια, αλλά η λειτουργία του νοσοκομείου τώρα και δεκαέξι μήνες είναι ικανοποιητική, παρά τις όποιες κατά καιρούς κινητοποιήσεις που γίνονται από πλευράς φορέων και εργαζομένων.

Εκείνο που αυτήν τη στιγμή έχω να σας πω με τα σημερινά στοιχεία είναι ότι το νοσοκομείο έχει προβλεπόμενες τετρακόσιες κλίνες και απ' αυτές έχουν αναπτυχθεί τριακόσιες πενήντα. Σήμερα νοσηλεύονται διακόσιοι τριάντα ασθενείς.

Ιατρικό προσωπικό: 'Εχουν συσταθεί εκατόν εβδομήντα μία θέσεις, αυτήν τη στιγμή υπηρετούν εκατόν έντεκα και εκκρεμεί η προκήρυξη πενήντα μια θέσεων. 'Εχουν συσταθεί, υπάρχει έγκριση του Υπουργικού Συμβουλίου για την προκήρυξη των πενήντα μια θέσεων, απλά πέσαμε στη μεταβατική περίοδο λόγω αλλαγής του νόμου και εντός της προσεχούς εβδομάδος πρέπει να υπογραφεί η υπουργική απόφαση με τα κριτήρια και τα νέα συμβούλια κρίσης επιλογής ιατρικού προσωπικού και αμέσως θα προκηρύξουμε τις πενήντα μια θέσεις.

Ειδικευόμενοι: 'Οπως ξέρετε, κύριε συνάδελφε, δεν μπορεί ένα νοσοκομείο, το οποίο άρχισε να λειτουργεί πρόσφατα, να ειδικεύει γιατρούς. Πρέπει να περάσει ένα εξάμηνο, ένα οκτάμηνο, να μπορεί να δίδει ειδικότητα. Πέρασε το θέμα από το ΚΕΣΥ και ήδη εγκρίθηκαν οι τριάντα τέσσερις θέσεις ειδικευομένων.

Νοσηλευτικό και παραϊατρικό προσωπικό: Αυτήν τη στιγμή υπηρετούν οκτακόσιοι τρεις εργαζόμενοι αυτών των κατηγοριών. Υπάρχουν ελλείψεις, οι οποίες προέκυψαν από τον άκαρπο διαγωνισμό. Δηλαδή, προσλήφθηκαν κάποιοι άνθρωποι, δεν προσήλθαν, εξαντλήθηκε ο πίνακας και έτσι έχουμε απώλειες γύρω στις είκοσι με τριάντα θέσεις. 

Συνολικά έχουμε ζητήσει από το Υπουργικό Συμβούλιο την πρόσληψη εκατόν είκοσι ανθρώπων και μόλις πάρουμε την έγκριση από το Υπουργικό Συμβούλιο θα προκηρύξουμε και αυτές τις θέσεις.

Θέλω να σας πω όμως ότι και με αυτήν τη σύνθεση το νοσοκομείο έχει αναπτυχθεί ικανοποιητικά. Σίγουρα η πλήρης ανάπτυξή του θα ολοκληρωθεί, όταν αναπτυχθούν και οι τετρακόσιες προβλεπόμενες κλίνες και όταν προσληφθεί αυτό το προσωπικό, που δεν θα αργήσει όμως, γιατί είναι πολύ πιο σύντομες οι διαδικασίες πρόσληψης και του ιατρικού και του νοσηλευτικού προσωπικού, με τις βελτιωτικές παρεμβάσεις που κάναμε και στον ένα νόμο για τους γιατρούς και στον άλλο του ΑΣΕΠ για το υπόλοιπο προσωπικό.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρατάσος έχει το λόγο.

ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, σας άκουσα με προσοχή. Γνωρίζω την απάντηση από προηγούμενη ερώτηση, που έκανε συνάδελφος την προηγούμενη βδομάδα. 'Εχουν άραγε άδικο ο Αναπτυξιακός Σύνδεσμος και οι γιατροί του νοσοκομείου στις αναφορές τους;

Χρειάζεται άμεση προκήρυξη θέσεων ιατρικού και νοσηλευτικού προσωπικού. Χρειάζεται εξοπλισμός και χρήματα για την πλήρη λειτουργία του νοσοκομείου. Είναι απαράδεκτο, κύριε Υπουργέ, να υπάρχουν λίστες ασθενών για δύο και τρεις μήνες και τα κρεβάτια να μένουν αχρησιμοποίητα και να είναι κλειστές οι κλινικές. Τι κάνατε γι' αυτά, κύριε Υπουργέ;

Γιατί δεν έχετε εγκρίνει κατ' αρχήν τον τροποποιημένο οργανισμό λειτουργίας του νοσοκομείου και να προχωρήσουν σύντομα οι διαδικασίες για τη δημιουργία του κέντρου εγκαυμάτων, που είναι προσφορά του 'Ομιλου Λάτση. Τι κάνατε γι' αυτό; Δεν μου δώσατε απάντηση.


 

  

Σελίδα 1376 

Και τα λέω όλα αυτά, όχι γιατί πρέπει να λειτουργήσει ένα σύγχρονο νοσοκομείο, αλλά και για δύο άλλους σοβαρούς, κατά την άποψή μας, λόγους.

Πρώτον, η περιοχή του Θριάσιου είναι η πιο υποβαθμισμένη και η πιο βεβαρημένη περιβαλλοντικά. Εκεί υπάρχει η χωματερή όλης της Αττικής παράνομη και ανεξέλεγκτη με σοβαρές επιπτώσεις στην υγεία, σύμφωνα με τις μελέτες που έχω στη διάθεσή μου. Στο Θριάσιο βρίσκονται διόμισι χιλιάδες εργοστάσια, βιομηχανίες, ναυπηγεία, η ΠΥΡΚΑΛ, η ΧΑΛΥΒΟΥΡΓΙΚΗ, τσιμεντάδικα και άλλα. Τέλος, έχουμε πολλά τροχαία και άλλα εργατικά ατυχήματα.

'Ολα αυτά, κύριε Υπουργέ, επιβάλλουν την άμεση και ολοκληρωμένη λειτουργία του Θριάσιου Νοσοκομείου. 

Δεν παραγνωρίζω τα όποια θετικά βήματα έχουν γίνει μέχρι τώρα και το αξιόλογο έργο των γιατρών. Είναι επιτακτική ανάγκη όμως να απαντήσετε θετικά και άμεσα στις προτάσεις του αναπτυξιακού συνδέσμου, για να γίνει το νοσοκομείο υπόδειγμα λειτουργίας.

Κι ένα άλλο, κύριε Υπουργέ. Δεν είναι τυχαίο, που κάναμε πάλι την ερώτηση αυτή. Να σας πω τι λένε οι γιατροί του νοσοκομείου και οι παράγοντες εκεί. Λένε το εξής: Επειδή τα όρια αντοχής φυσικών και ψυχικών αποθεμάτων του ιατρικού και νοσηλευτικού προσωπικού έχουν εξαντληθεί, η κατάσταση διαγράφεται άκρως επικίνδυνη, αφού εγκυμονεί σοβαρούς κινδύνους, με βλαπτικές συνέπειες στην υγεία των προσερχόμενων ασθενών. Γι' αυτό κι εμείς κάναμε πάλι αυτήν την ερώτηση, κύριε Υπουργέ, και όχι για κάποιον άλλο λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, όλα τα νοσοκομεία, σε όλον τον κόσμο, αναπτύσσονται σταδιακά. Δεν υπάρχει κανένας διακόπτης, να τον γυρίσουμε και να αναπτυχθεί πάραυτα το νοσοκομείο. Αναπτύσσεται σιγά-σιγά και θα είναι από τα νοσοκομεία εκείνα, που θα αναπτυχθούν γρήγορα. Το γρηγορότερο σε ανάπτυξη νοσοκομείο στη χώρα, θα είναι αυτό. 

Μην ισοπεδώνουμε μια προσπάθεια και των ίδιων των εργαζομένων. Η κίνηση στα εξωτερικά ιατρεία το εννεάμηνο ήταν είκοσι τέσσερις χιλιάδες τετρακόσιοι ενενήντα ένας ασθενείς. Στο Τμήμα Επειγόντων Περιστατικών είκοσι χιλιάδες τριακόσιοι ενενήντα. Χειρουργικές επεμβάσεις δύο χιλιάδες εκατόν σαράντα μία. Εργαστηριακές εξετάσεις διακόσιες πέντε χιλιάδες πεντακόσιες. 'Εχουν κατακυρωθεί διαγωνισμοί ύψους 1,2 δισεκατομμυρίων. Εξοπλισμοί: Υπήρξε μια πρόταση των γιατρών για πρόσθετο εξοπλισμό, μόλις άρχισε να λειτουργεί το νοσοκομείο, ύψους ενός δισεκατομμυρίου (1.000.000.000).

'Ενα καινούριο νοσοκομείο αντιλαμβάνεσθε για μας, για το Υπουργείο, να έχει ανάγκη εξοπλισμού πρόσθετου ενός δισεκατομμυρίου; Μας έφερε ενώπιον των ευθυνών μας. Τι να κάνουμε; Να δώσουμε εξοπλισμό ένα δισεκατομμύριο, χωρίς να το ελέγξουμε; Συστήσαμε μια επιτροπή, έκανε πολλές επιτόπιες επισκέψεις, έκανε μία αξιολόγηση και αυτήν την εβδομάδα πιστεύω να υπάρξει πρόταση της υπηρεσίας για εξοπλισμό τετρακοσίων εκατομμυρίων (400.000.000). Αυτή είναι η απάντηση, όσον αφορά τον εξοπλισμό.

'Οσον αφορά το Πρότυπο Κέντρο Εγκαυμάτων, μια που είσθε και Βουλευτής της περιοχής, καλό θα ήταν να έχετε ρωτήσει ότι έχει προηγηθεί όλη εκείνη η διαδικασία για την κατασκευή αυτού του κέντρου, το οποίο θα είναι προϋπολογισμού τριών δισεκατομμυρίων (3.000.000.000). Είναι ένα έργο με οκτώ κλίνες εντατικής θεραπείας και είκοσι κλίνες ενδιάμεσες. 'Εχει ολοκληρωθεί όλη η προεργασία, εκπονείται η προμελέτη και πολύ σύντομα θα υπογραφεί σύμβαση του νοσοκομείου και του ομίλου. Τι άλλο να κάνουμε δηλαδή, κύριε συνάδελφε; Δεν υπάρχουν άλλες πιο γρήγορες διαδικασίες.

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στην κρατηθείσα με αριθμό 249/4.11.97 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικά με τη λήψη μέτρων για προστασία των εξαγωγών των εσπεριδοειδών, ειδικά των πορτοκαλιών, την εξασφάλιση αγοράς κλπ.

Η ερώτηση του κυρίου συναδέλφου έχει ως εξής:

"Εν όψει της έναρξης της νέας εξαγωγικής περιόδου για τα εσπεριδοειδή και ειδικότερα για τα πορτοκάλια, ορατός πλέον είναι ο κίνδυνος μείωσης των εξαγωγών μας προς τις χώρες της Ευρωπαϊκής 'Ενωσης, αλλά και προς τρίτες, όπως άλλωστε συνέβη και την προηγούμενη χρονιά.

Η ευθύνη της Κυβέρνησης είναι μεγάλη, διότι δυστυχώς δεν έχει καταφέρει μέχρι σήμερα να πετύχει μια σημαντική διείσδυση στις αγορές της κεντρικής και ανατολικής Ευρώπης, κάτι που τα τελευταία χρόνια προσπάθησαν και πέτυχαν ανταγωνίστριες χώρες. Για μια ακόμη φορά τα χρονίζοντα προβλήματα των Ελλήνων εσπεριδοκαλλιεργητών επιδεινώνονται, χωρίς η πολιτική ηγεσία του Υπουργείου Γεωργίας να είναι σε θέση να τα αντιμετωπίσει.

Ιδιαίτερη ανησυχία εκφράζουν οι παραγωγοί πορτοκαλιού του Νομού Λακωνίας, που ως γνωστόν συμμετέχει κατ' έτος σε σημαντικότατο βαθμό στην εξαγωγική προσπάθεια, που καταβάλλει η χώρα μας.

Επισημαίνεται ότι η μείωση των εξαγωγών πορτοκαλιού θα έχει δυσμενείς επιπτώσεις στο αγροτικό εισόδημα πολλών περιοχών της χώρας, όπου ως γνωστόν η εσπεριδοκαλλιέργεια αποτελεί βασική γεωργική απασχόληση και στηρίζει την οικονομία των περιοχών αυτών. 

Κατόπιν των ανωτέρω, ερωτάται ο κύριος Υπουργός: 

Ποια μέτρα έχει λάβει το Υπουργείο Γεωργίας, για να αντιμετωπίσει και να περιορίσει την αναμενόμενη μείωση των φετινών εξαγωγών στο πορτοκάλι;

Πώς αντιμετωπίζει τις αγορές της κεντρικής και ανατολικής Ευρώπης, δεδομένου ότι οι χώρες αυτές αναμένεται να αποτελέσουν στο προσεχές μέλλον μέλη της Ευρωπαϊκής 'Ενωσης;

Σε τι ύψος θα κυμανθούν οι φετινές εξαγωγικές τιμές για τους παραγωγούς εσπεριδοειδών;

Υπάρχει σχεδιασμός εκ μέρους του Υπουργείου σας για τη μείωση του κόστους παραγωγής του προϊόντος;".

Ο Υφυπουργός Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε, κύριοι συνάδελφοι, για τη χώρα μας και τις λοιπές παραμεσογειακές χώρες, η αναμενόμενη παραγωγή πορτοκαλιών, κινείται φέτος στα ίδια επίπεδα της περιόδου '96-'97. Ειδικότερα για τη χώρα μας, με βάση τα στοιχεία που είχαμε στη διάθεσή μας, αναμένεται μια παραγωγή που θα κυμανθεί μεταξύ εννιακοσίων χιλιάδων (900.000) και εννιακοσίων πενήντα χιλιάδων (950.000) τόνων.

Στο πρώτο ερώτημά σας: Ο εξαγωγικός στόχος της χώρας μας για την τρέχουσα περίοδο είναι τριακόσιες εξήντα χιλιάδες (360.000) τόνοι πορτοκαλιών, εκ των οποίων διακόσιες ενενήντα χιλιάδες (290.000) τόνοι προς τις χώρες της ανατολικής Ευρώπης και εβδομήντα χιλιάδες (70.000) περίπου τόνοι προς τις χώρες της Ευρωπαϊκής 'Ενωσης με προσπάθεια και σχεδιασμό βελτίωσης του μεριδίου μας.

Θέλω εδώ ιδιαίτερα να τονίσω ότι αντιμετωπίζουμε με ιδιαίτερο ενδιαφέρον τις χώρες της κεντρικής και ανατολικής Ευρώπης που ήταν και παραμένουν παραδοσιακοί μας πελάτες. Η χυμοποίηση προβλέπεται να απορροφήσει πάνω από διακόσιες πενήντα χιλιάδες (250.000) τόνους έναντι διακοσίων ογδόντα χιλιάδων (280.000) τόνων πέρυσι. Η κατανάλωση θα υπερκαλύψει τις διακόσιες χιλιάδες (200.000) τόνους και το αναμενόμενο ποσοστό φθορών θα κυμανθεί μεταξύ 7% -8%, όπως εξάλλου είναι στατιστικά διαπιστωμένο κάθε χρόνο.

Για την περίπτωση αδιάθετου προϊόντος το Υπουργείο Γεωργίας βρίσκεται σε άμεση συνεννόηση με την Ευρωπαϊκή 'Ενωση. 'Εχουν ήδη αρχίσει σχετικές συζητήσεις με τα αρμόδια κοινοτικά όργανα, με στόχο τη δωρεάν διανομή, τη λεγόμενη κοινωνική απόσυρση πορτοκαλιών, σε χώρες της Βαλκανικής και της ανατολικής Ευρώπης.

Ο εξαγωγικός μας, λοιπόν, στόχος είναι και ρεαλιστικός και πιθανή απόκληση θα είναι μόνο προς τα επάνω. Εξάλλου και πέρυσι σε μια αντίστοιχη ερώτηση που κάνατε και σεις, κύριε Δαβάκη, και σωστά το κάνατε, όπως σωστά κάνατε και φέτος,


 

  

Σελίδα 1377 

 

φάνηκε στο τέλος ότι οι εξαγωγές μας δεν πήγαν τόσο άσχημα όσο και σεις και εγώ τότε φοβόμασταν.

Οι τιμές οι οποίες θα απολαύσει ο παραγωγός διαμορφώνονται με βάση το νόμο της προσφοράς και της ζήτησης, αφού σας είναι γνωστό ότι το Κοινοτικό Δίκαιο δεν προβλέπει ούτε εγκρίνει τιμές ασφαλείας ή ελάχιστες τιμές παραγωγών. 'Ομως, οι 'Ελληνες αγρότες πρέπει να οργανώσουν την παραγωγή τους αξιοποιώντας τους Κοινοτικούς Κανονισμούς της Ευρωπαϊκής 'Ενωσης και το νέο θεσμό των ομάδων παραγωγών, αφού είναι πια γνωστό ότι οι οργανώσεις παραγωγών έχουν δυνατότητες παρέμβασης, όχι μόνο στην παραγωγή, αλλά και στην εμπορία. Και στο νομό σας η λειτουργία για τη συγκρότησή τους βρίσκεται σε πάρα πολύ καλό δρόμο.

Η μείωση του κόστους παραγωγής, πέρα από τα όποια μέτρα και τον προγραμματισμό της πολιτείας, περνά μέσα από τη μαζική και συλλογική οργάνωση των παραγωγών. Οι ομάδες παραγωγών με βάση τον Κοινοτικό Κανονισμό 2200/96 πρέπει και μπορούν να αναπτύξουν σχέδια δράσης και επιχειρησιακά προγράμματα, τα οποία βεβαίως, σας είναι γνωστό ότι χρηματοδοτούνται κατ'ελάχιστο με 50% από την Ευρωπαϊκή 'Ενωση.

Ο στόχος αυτών των επιχειρησιακών προγραμμάτων, είναι η αύξηση του εισοδήματος των παραγωγών και κύρια η απομείωση του κόστους παραγωγής με δράσεις κατεργασίας του εδάφους, αντιμετώπιση ασθενειών και ζιζανιών, βιολογική αποσύνθεση και λιπασματοποίηση αποσυρομένων προϊόντων. Την πολιτική και το πρόγραμμα τυποποίησης συσκευασίας και εμπορίας καθώς και μια σειρά άλλα μέτρα, για τα οποία οι ομάδες παραγωγών έγκαιρα έχουν ενημερωθεί από το Υπουργείο Γεωργίας. Ειδικότερα με τις ομάδες παραγωγών του νομού σας είχαμε μια ευρεία εποικοδομητική και ουσιαστική συζήτηση τις τελευταίες μέρες, για την ορθολογικώτερη οργάνωσή τους και την προώθηση των πορτοκαλιών.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Δαβάκης έχει το λόγο.

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, κάθε φορά που καταθέτουμε μια επίκαιρη ερώτηση και ερχόμαστε στη Βουλή προκειμένου να πληροφορηθούμε, ελέγχοντας άλλωστε και την Κυβέρνηση για την πολιτική της στο εκάστοτε ζήτημα, ερχόμαστε με την ελπίδα μήπως τύχουμε μιας απαντήσεως, η οποία κυρίως θα εμπεριέχει την πολιτική παρέμβαση, θα έλεγα, μια νευρώδη τομή σε ορισμένα ζητήματα, τα οποία απασχολούν, ιδιαίτερα τώρα, την ελληνική γεωργία.

Και πάντοτε βρισκόμαστε όταν μιλάμε για γεωργία απέναντι στον κύριο Υφυπουργό, τον κ. Σωτηρλή, να μας ομιλεί θα έλεγα με μία λογιστική αντιμετώπιση με βάση τις πληροφορίες και τα ενημερωτικά σημειώματα που του δίδουν οι εκάστοτε συνεργάτες του, να μας ομιλεί αν θέλετε με μία λογική, όμως όχι αυτή που ζητάει σήμερα ο 'Ελληνας παραγωγός, και νομίζω ότι εξ αυτού και μόνο του γεγονόντος μόνο αλγεινά συναισθήματα μπορούμε να έχουμε.

Είπατε, κύριε Υπουργέ, μεταξύ των άλλων ότι προσπαθούμε να διασφαλίσουμε τη θέση των ελληνικών εσπεριδοειδών στην ανατολική και κεντρική Ευρώπη. Εχει διασφαλιστεί το εισόδημα και η δυνατότητα καταβολής αντιτίμων για τα ελληνικά πορτοκάλια από τις χώρες της ΚΑΕ, πρόβλημα που είχαμε και πέρσι; Γιατί όπως γνωρίζετε αυτό αντιμετώπισε ο 'Ελληνας εσπεριδοκαλλιεργητής πέρσι, την αδυναμία καταβολής χρήματος στον 'Ελληνα εσπεριδοπαραγωγό από τις χώρες αυτές. 'Εχει διασφαλιστεί η εισρροή ελληνικού πορτοκαλιού στις χώρες της Δυτικής Ευρώπης, στις χαμένες για μας αγορές, όταν πλέον αυτές οι χώρες δέχονται κατά βάση πορτοκάλια από τη Βραζιλία, από την Αργεντινή, από το Μαρόκο κλπ.;

Μιλήσατε για τις ομάδες παραγωγών. Γνωρίζετε ποιες πληροφορίες δίνουν οι κατά τόπους διευθύνσεις γεωργίας, η διεύθυνση γεωργίας Λακωνίας στους νέους, οι οποίοι θέλουν να ενταχθούν σ' αυτές τις ομάδες; 'Εχουμε σημαντικότατη προσφορά ένταξης ανθρώπων στις ομάδες παραγωγών για τα οπωροκηπευτικά. Ουδεμία δυνατότης υπάρχει σήμερα.

Πιστεύω ότι όποτε ο εκάστοτε Υφυπουργός ή Υπουργός Γεωργίας δίδει απαντήσεις, θα έλεγα, περιεχομένου ενημερωτικών σημειωμάτων από τους συνεργάτες του όπως τώρα, όπως πέρσι, όπως πρόπερσι -είμαι γνώστης αυτών των ζητημάτων και έχω μια σχετική εμπειρία- πάντοτε εμείς θα βρισκόμαστε στην περιφέρειά μας και θα αντιμετωπίζουμε τα ίδια άλυτα προβλήματα την ίδια αγωνία των Ελλήνων γεωργών και είναι κάτι το οποίο πρέπει να σας προβληματίσει.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε συνάδελφε, φαίνεται ότι δεν έχετε μιλήσει με τους εκπροσώπους της περιοχής σας. Είχα προχθές πολλές ώρες συζήτηση μαζί τους. 

ΝΙΚΟΛΑΟΣ ΓΚΕΛΕΣΤΑΘΗΣ: 'Οχι δεν έχει μιλήσει με τους εκπροσώπους! 'Εχει ενημερωθεί ο κύριος συνάδελφος. Να μη γίνεται προσβλητικός ο κύριος Υπουργός.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ δεν έχει ανάγκη συνηγόρου ο κ. Δαβάκης. 

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Τότε υπάρχει καθυστέρηση όσον αφορά την πληροφόρησή του. Διότι την Πέμπτη, κύριε συνάδελφε, συναντήθηκα με τους εκπροσώπους του Νομού του, εκτός αν ο κ. Δαβάκης όρισε συνήγορο εκ Φωκίδος. Τότε, κύριε συνάδελφε, μπορείτε να λέτε ό,τι θέλετε.

ΝΙΚΟΛΑΟΣ ΓΚΕΛΕΣΤΑΘΗΣ: Δεν χρειάζεται συνήγορο ο κύριος συνάδελφος.

Σεις, κύριε Υπουργέ, χρειάζεται να μιλάτε κοινοβουλευτικά.

ΠΡΟΕΔΡΕΥΩΝ (Παναγιώτης Ν. Κρητικός): Και σεις, κύριε Γκελεστάθη, έχετε ορισθεί συνήγορος του συναδέλφου; Σας παρακαλώ δεν συμμετέχετε στη συζήτηση.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Συνήγορος εκ Φωκίδος δεν μας χρειάζεται θα τα βγάλουμε πέρα μόνοι μας, κύριε συνάδελφε.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ, μην απαντάτε. Δεν συμμετέχει ο κ. Γκελεστάθης στη συζήτηση από τον Κανονισμό.

Αφήστε τον κύριο Υπουργό να μιλήσει. 

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Δεν ξέρω πόσο καλός νομικός είστε, κύριε συνάδελφε, αλλά ήταν άτυχη η παρέμβασή σας. Είναι όμως δικαίωμά σας ο αντίλογος, στο Ελληνικό Κοινοβούλιο είμαστε, όμως εγώ θα επαναλάβω ξανά αυτό που είπα. Προχθές είχαμε για πολλές ώρες συνάντηση στο Υπουργείο Γεωργίας με τους εκπροσώπους των ομάδων παραγωγών του νομού σας.

ΑΘΑΝΑΣΙΟΣ ΔΑΒΑΚΗΣ: Γιατί δεν μας καλέσατε να συμμετέχουμε και εμείς;

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Δεν όφειλα εγώ, άλλωστε μου το ζήτησαν οι ίδιοι. Και δεν ήταν δική μου υποχρέωση.

Αφού, λοιπόν, αλλάξαμε απόψεις, αποφασίστηκαν και συγκεκριμένες δράσεις για την πολιτική που σας ανέφερα γύρω από το προϊόν και δεν είναι πολιτική σημειωμάτων υπηρεσιακών παραγόντων, αλλά έτσι εσείς θέλετε να κάνετε αντιπολίτευση μόνο που τέτοια αντιπολίτευση είναι κακόγουστη.

ΑΘΑΝΑΣΙΟΣ ΔΑΒΑΚΗΣ: Να είστε πιο προσεκτικός! Ρωτήστε του Λάκωνες αγρότες.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ δεν γίνεται διάλογος με αυτόν τον τρόπο. Να μην καταχωρούνται οι διακοπές κανενός συναδέλφου, είναι ανεπίτρεπτες και παρά τον Κανονισμό.

Παρακαλώ! Θα απαντήσει ο κύριος Υπουργός; Θα του το επιτρέψετε; Εσείς μιλήσατε χωρίς να σας διακόψουν.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Σχεδιάζουμε την πολιτική μας η οποία στο τέλος βεβαίως καταλήγει σε κάποια λογιστικά νούμερα, διότι αν ο σχεδιασμός των εξαγωγών μας δεν ήταν σωστός δεν θα ήταν και ρεαλιστικός και υλοποιήσιμος και καταθέτοντας στο Ελληνικό Κοινοβούλιο νούμερα, περιμένω τη δική σας κριτική αυτών των στοιχείων που σας έδωσα. Πέρσι ξανά με καθυστέρηση δυο μηνών το Γενάρη κάνατε αντίστοιχη ερώτηση, και τότε σας μιλούσα για εξαγωγικά νούμερα, μιλήσατε με μια απογοήτευση,


 

  

Σελίδα 1378 

 

όπως και εγώ είχα μια στάση αναμονής, γιατί δεν ήξερα αν αυτά τα νούμερα θα υλοποιηθούν ή όχι. Σας λέω, λοιπόν, ότι αυτά τα νούμερα υλοποιήθηκαν. Οι εξαγωγές πήγαν καλά!

Δεύτερον, μίλησα τότε για συγκεκριμένα μέτρα.'Ηδη στο σχέδιο νόμου που ψηφίστηκε προχθές, ήμασταν εμείς εκείνοι που φέραμε ειδική τροπολογία και αφορούσε την υποχρέωση της πολιτείας να δίδεται πιστοποιητικό ποιότητας σε όλα τα προϊόντα τα οποία εξάγονται. Διότι πέρυσι τέτοιον καιρό, σας έλεγα εδώ, στο Κοινοβούλιο, ότι είναι μεγάλο το θέμα της ποιότητας των ελληνικών προϊόντων και πρέπει να το προσέξουμε. Χρειάστηκε κάποιο διάστημα για να κάνουμε νομοθετικές ρυθμίσεις και το κάναμε. Συζητάμε με όλες τις χώρες της Κεντρικής και Ανατολικής Ευρώπης τη δημιουργία υποδομών και ειδικά κέντρα διακομιστικά. 

'Ηδη προχωρήσαμε στις συμβάσεις με τον ΟΣΕ και πήραμε μια σειρά άλλων μέτρων ακριβώς για να μπορέσουμε να υλοποιήσουμε τα εξαγωγικά μας προγράμματα, μειώνοντας το κόστος μεταφορών.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των επικαίρων ερωτήσεων δευτέρου κύκλου.

Πρώτη είναι η με αριθμό 248/3.11.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Δημόσιας Τάξης, σχετικά με τη λήψη μέτρων για την επίλυση των προβλημάτων από την παράνομη εγκατάσταση λαθρομεταναστών στις πλατείες της Αθήνας.

Η ερώτηση έχει ως εξής:

"Δύσκολες στιγμές ζουν οι κάτοικοι της Αθήνας, ιδιαίτερα τις βραδυνές ώρες, όταν δεν μπορούν να κυκλοφορήσουν στις πλατείες της πόλης μας. Προβλήματα παρουσιάζονται από τη μόνιμη παρουσία αλλοδαπών, λαθρομεταναστών που ζουν με άθλιες συνθήκες υγιεινής. Κατοικούν σε πλατείες, άλση και κοντά σε παιδικούς σταθμούς, δημιουργώντας τεράστιο πρόβλημα. Οργισμένοι κάτοικοι καταγγέλλουν την αδιαφορία της πολιτείας. Αναφέρομαι ιδιαίτερα στις πλατείες Ομονοίας, Βάθης, Κουμουνδούρου, Βοτανικού, Αττικής, Αγίου Παντελεήμονα, Αγίου Παύλου, Λαμπρινής, Κολωνού..."

Καμιά πλατεία για τους 'Ελληνες δεν θα εξασφαλιστεί; 

"...όπου η παράνομη διαμονή λαθρομεταναστών θέτει σε κίνδυνο τη ζωή των κατοίκων και κυρίως την ψυχοσωματική υγεία των παιδιών του 3ου Παιδικού Σταθμού του Δημοτικού Βρεφοκομείου επί της Πλατείας Κουμουνδούρου. Οι κάτοικοι αισθάνονται απροστάτευτοι και γι'αυτό ζητάνε την παρέμβασή σας για την καλύτερη περιφρούρηση της Αθήνας, ιδιαίτερα τις νυχτερινές ώρες.

Ερωτάται ο κύριος Υπουργός:

Τι μέτρα θα λάβει για την παράνομη εγκατάσταση λαθρομεταναστών στις πλατείες της Αθήνας;".

Ο Υπουργός Δημόσιας Τάξης κ. Ρωμαίος έχει το λόγο.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, δέχομαι ότι ειδικά για την περιοχή που περιγράφει η κυρία συνάδελφος, εξακολουθεί να υπάρχει ένα σοβαρό πρόβλημα. Δεν δέχομαι βέβαια ότι η εικόνα αυτή, όπως αναφέρει στην αρχή της ερώτησής της, είναι για ολόκληρη την Αθήνα.

Συμβαίνει πράγματι σ'αυτήν την περιοχή για πολλούς λόγους να υπάρχει αυτή η συγκέντρωση αλλοδαπών. Και γνωρίζει πολύ καλά η κυρία συνάδελφος, ότι ένας από τους βασικούς λόγους που υπάρχει αυτή η συγκέντρωση αλλοδαπών, μεταξύ των οποίων και κακοποιά στοιχεία, είναι ότι υπάρχουν πολλά εγκαταλελειμμένα σπίτια. Γενικά είναι μία περιοχή που τα τελευταία χρόνια για πολλούς λόγους έχει υποβαθμιστεί και προσελκύει τους αστέγους, τους ανέργους και τους ξένους πάσης μορφής. 

Είναι ένα πρόβλημα, το οποίο δεν μπορεί από μόνη της η Αστυνομία να λύσει, χωρίς να σημαίνει ότι δεν έχει καμία ευθύνη να προστατεύσει τους κατοίκους, κυρίως από τις όποιες εγκληματικές ενέργειες διαπράττονται από τα ορισμένα αυτά άτομα που κυκλοφορούν σ'αυτές τις περιοχές.

Παράλληλα, πέραν του ότι δεν είναι άμεσα στην αρμοδιότητα της Ελληνικής Αστυνομίας, καταβάλλονται προσπάθειες, όπως π.χ. έγινε με κάποιες ομάδες που ήταν στην Πλατεία Κουμουνδούρου να τους στεγάσει σε κάποιες κατασκηνώσεις, προσπαθώντας έτσι να λύσει στην ουσία κάποια από τα προβλήματα αυτών των ατόμων και όχι απλά να τους διώξει, κάτι που δεν είναι και δύσκολο. Αλλά δυστυχώς, όσες προσπάθειες και αν γίνονται για να τους απομακρύνουμε, επανέρχονται οι ίδιοι κάποια στιγμή.

Αλλά, επειδή ακριβώς θεωρούμε το πρόβλημα πολύ σοβαρό, με τις νέες δυνάμεις οι οποίες εισήλθαν στην Αστυνομία τον Οκτώβριο, ενισχύσαμε ειδικά τα Τμήματα της Ομόνοιας και του Κολωνού και έχουμε αποφασίσει να αστυνομεύσουμε αυτήν την περιοχή και με δυνάμεις εκτός των Αστυνομικών Τμημάτων για να αποκαταστήσουμε το κάποιο αίσθημα ασφάλειας, που είναι απαραίτητο, ιδιαίτερα τις βραδυνές ώρες. 

Μάλιστα, συμπτωματικά πριν λίγη ώρα είχα στο γραφείο μου τους εκπροσώπους των Συλλόγων Γονέων και Κηδεμόνων απ' αυτήν την περιοχή, που και αυτοί επεσήμαναν τα ίδια προβλήματα, τα οποία κατατίθενται σήμερα σ' αυτήν την ερώτηση. 

Λαμβάνονται μέτρα, αλλά θα προστεθούν και άλλα, όσον αφορά, επαναλαμβάνω, τον τρόπο με τον οποίο μπορεί η αστυνομία να αντιμετωπίσει, αλλά όχι να λύσει -λυπάμαι που το λέγω- αποτελεσματικά αυτό το πρόβλημα το οποίο έχει και άλλες διαστάσεις και αναφέρονται κυρίως στην όλη δομή των περιοχών αυτών με τα εγκαταλελειμμένα σπίτια και με ένα άλλο πρόβλημα, το οποίο η κ. Ανουσάκη έχει πολλές φορές θέσει -δεν είναι εδώ ο συναρμόδιος Υφυπουργός Κοινωνικών Υπηρεσιών- το πρόβλημα των οίκων ανοχής, που επιτέλους πρέπει να το αντιμετωπίσουμε, διότι είναι και αυτό μία από τις αιτίες αυτού του προβλήματος.

ΠΡΟΕΔΡΕΥΩΝ (Παναγιώτης Ν. Κρητικός): Η κ. Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Κύριε Υπουργέ, σίγουρα πρόκειται για ένα πολύ σημαντικό θέμα, και όπως ξέρετε εγώ δεν είμαι απ' αυτούς, που θα συμφωνούσα να τους απελάσουμε. Θα μπορούσε να αντιμετωπισθεί το θέμα των Λαθρομεταναστών με ένα κέντρο υποδοχής.

"Ματώνει" η ψυχή μου καθημερινά, βλέποντας αυτές τις εικόνες. Κύριε Υπουργέ, τα ΜΜΕ φέρνουν στην ψυχή μας και στην καρδιά μας το πρόβλημα. Οι Κούρδοι στην Πάτρα, οι Κούρδοι στην Πεντέλη. Τι κάναμε μ'αυτά;

Σεις πραγματικά -και δεν σας "χαϊδεύω", επειδή είμαστε στην ίδια εκλογική περιφέρεια, δεν σας "χαϊδεύω", δηλαδή με την έννοια των καλών λόγων- είστε πολύ σοβαρός. Αντιμετωπίζετε ρεαλιστικά τα μεγάλα κοινωνικά θέματα.

Πάρα πολλές φορές, κύριε Υπουργέ, έχω φέρει το θέμα των οίκων ανοχής και πρέπει να λήξει για να μην πεθαίνουν οι πόλεις. Δεν θέλω να πεθάνει η Αθήνα, γιατί την αγαπώ, όχι φυσικά γιατί εκλέγομαι σ' αυτήν. Αλλά γιατί ζω χρόνια μέσα στην καρδιά της.

Εδώ έχουμε ένα σοβαρό θέμα, όπως είναι αυτό της έλλειψης του κέντρου υποδοχής των λαθρομεταναστών. Υπάρχουν και άλλα συναρμόδια Υπουργεία που αδιαφορούν. Θεωρώ, όμως, ότι το πρώτο είναι το δικό σας, το Δημοσίας Τάξεως. Και ξέρετε γιατί είναι το πρώτο; Γιατί εσείς μιλάτε ρεαλιστικά και θέλω εσείς να τολμήσετε να αντιμετωπίσετε το θέμα των κακόφημων συνοικιών. Δεν είναι πια σπίτια κακόφημα. Είναι συνοικίες κακόφημες.

'Οπως λέτε κι εσείς η Αθήνα έχει καταστεί γκέτο. Υπάρχουν συνάνθρωποι μας που καταρακώνεται καθημερινά η αξιοπρέπειά τους. Ας δούμε τι γίνεται στην Πάτρα και στην Πεντέλη.

Θα παρακαλέσω να δώσουμε κάποια λύση. Το πρόβλημα είναι σύνθετο. Επί τέσσερα χρόνια συνέχεια θέτω αυτό το θέμα. Την επόμενη εβδομάδα θα το ξαναφέρω με επίκαιρη ερώτηση. Θα παρακαλέσω να βοηθήσετε, για το θέμα της οδού Φυλής.

Θα ήθελα δε, να σας ευχαριστήσω -και μάλιστα θα ήθελα να το ακούσουν και οι κύριοι συνάδελφοι- διότι σαν αρμόδιος Υπουργός, όποτε σας ζήτησα για κάποιο θέμα κοινωνικό, δώσατε αμέσως λύση, όπως για παράδειγμα δίνετε αμέσως εντολή να περάσουν οι άρρωστοι και οι δυστυχισμένοι από


 

  

Σελίδα 1379 

 

τα σύνορα. Σας συγχαίρω διότι δώσατε αμέσως εντολή για την περίπτωση της Αλβανίδας και πήγε σε μηδέν χρόνο στα Γιάννενα στο Νοσοκομείο. Σήμερα, μαζί με το ΣΚΑΙ τηλεφώνησα στο γραφείο σας και δώσατε αμέσως εντολή να εκδοθεί η σχετική άδεια για το παιδάκι που είχε πρόβλημα με την καρδιά για να εγχειρισθεί. Αυτό θα πει άμεση λύση. Δεν μπορώ άλλο τις αναβολές. Μαζί με τους κατοίκους θα κάνω διαμαρτυρία να αγκαλιάσουμε αυτούς τους πρόσφυγες, ώστε να δοθεί άμεση λύση στο πρόβλημα. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Δημόσιας Τάξης έχει το λόγο.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κυρία Ανουσάκη, κι εμείς θέλουμε ανθρώπινη πόλη και σ' ό,τι μας αφορά, πιστεύουμε πως κάνουμε ό,τι μπορούμε το καλύτερο. Αλλά γνωρίζετε πάρα πολύ καλά ότι δεν φτάνει μόνο η αστυνομία γι' αυτό το θέμα. Θα σας αναφέρω, όμως, κάποια νούμερα, για να αντιληφθείτε ότι σ' αυτές τις συγκεκριμένες περιοχές για τις οποίες συζητάμε στους εννιά μήνες αυτού του χρόνου συνελήφθησαν για ποινικά αδικήματα εννιακόσια πενήντα άτομα και απελάθηκαν περίπου δύο χιλιάδες. Υπάρχει, λοιπόν, μία συνεχής αστυνόμευση και δραστηριότητα, η οποία θα συνεχισθεί και θα αυξηθεί.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η δεύτερη με αριθμό 245/3.11.97 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη προς τον Υπουργό Εξωτερικών, σχετικά με τις προθέσεις της Κυβέρνησης για αντιμετώπιση των προβλημάτων που δημιουργούνται από τη μεθοδευμένη εκστρατεία αμφισβήτησης του αρχαίου ελληνικού πολιτισμού, διαγράφεται λόγω κωλύματος του ερωτώντος κυρίου συναδέλφου.

Τρίτη είναι η με αριθμό 259/5.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για νομοθετική ρύθμιση του προβλήματος των εργαζομένων με σύμβαση έργου στο Ταμείο Επαγγελματιών Βιοτεχνών Ελλάδος (ΤΕΒΕ), η οποία έχει ως εξής: 

"Το πρόβλημα των επιμελητών εισπράξεων του ΤΕΒΕ έχει κατ' επανάληψη τεθεί, χωρίς όμως να έχει λυθεί. Οι εργαζόμενοι αυτοί βρίσκονται σε πολυήμερες κινητοποιήσεις προκειμένου να εξασφαλίσουν το δικαίωμά τους στην εργασία και παρ' όλα αυτά υπάρχει μία αρνητική στάση από την πλευρά της Κυβέρνησης.

Με το υπάρχον σύστημα είσπραξης των εισφορών του ΤΕΒΕ, οι εργαζόμενοι αυτοί κρίνονται εντελώς απαραίτητοι. Το Διοικητικό Συμβούλιο του ΤΕΒΕ έχει εκφράσει κατ' επανάληψη τη συμφωνία του για τη μετατροπή της σύμβασής τους σε αορίστου χρόνου.

Η απάντηση που δίνει το Υπουργείο Εσωτερικών, Δημόσιας Διοίκησης και Αποκέντρωσης, ότι δηλαδή ρητή διάταξη του νόμου απαγορεύει τη μετατροπή των συμβάσεων έργου σε συμβάσεις εργασίας ιδιωτικού δικαίου αορίστου χρόνου, δίνει μία εξήγηση, δεν απαντάει όμως, στο πρόβλημα το οποίο πρέπει να λυθεί.

Ερωτάται ο κύριος Υπουργός:

Γιατί η Κυβέρνηση δεν προχωράει σε σχετική νομοθετική ρύθμιση που να λύνει το συγκεκριμένο πρόβλημα;"

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Σταύρος Μπένος έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Οι συμβάσεις ανάμεσα στους επιμελητές του ΤΕΒΕ και στο ΤΕΒΕ, είναι συμβάσεις έργου και ρυθμίζονται από το νόμο 2084/1992. Σας διαβάζω τη σχετική διάταξη, δηλαδή το άρθρο 89 του νόμου 2084:

"Οι φορείς κοινωνικής ασφάλισης οι οποίοι στερούνται του αναγκαίου προσωπικού για την είσπραξη των οφειλομένων από τους υπόχρεους ασφαλιστικών εισφορών, μπορούν με απόφαση των διοικητικών συμβουλίων τους να αναθέτουν σε ιδιώτες, φυσικά ή νομικά πρόσωπα, την είσπραξη των εν λόγω εσόδων τους." Και συνεχίζει: "Η ανάθεση γίνεται με σύμβαση μίσθωσης έργου, η οποία συνάπτεται μεταξύ του νόμιμου εκπροσώπου του ασφαλιστικού φορέα και του ενδιαφερόμενου αναδόχου. Η αμοιβή του αναδόχου" -και θέλω την προσοχή σας εδώ, αγαπητέ συνάδελφε, "καθορίζεται σε ποσοστό επί των εισπράξεων το οποίο δεν μπορεί να είναι ανώτερο του 4% επί των εισπραττομένων ποσών."

Τι μας λέει αυτό; Μας λέει ότι εδώ έχουμε μπροστά μας μία αμιγή διαδικασία σύμβασης έργου, η οποία -υπόψη αγαπητέ συνάδελφε- δεν διαταράχθηκε με τη ρύθμιση του καθεστώτος των συμβάσεων έργου με τον πρόσφατο νόμο 2527, δηλαδή την επέκταση του νόμου 2190. Δηλαδή το άρθρο 6 του νόμου 2527, που τροποποίησε τις διατάξεις του 2190, δεν διατάραξε το καθεστώς των επιμελητών του ΤΕΒΕ. 'Αλλαξε μόνο ορισμένα διαδικαστικά ζητήματα. 

Υπάρχει και κάτι άλλο ακόμα: Το Υπουργείο μας αντιλαμβάνεσθε ότι δεν είναι δυνατόν να προχωρήσει σε ρύθμιση, αφού δεν υπάρχει αντίστοιχη εισήγηση τόσο από το ΤΕΒΕ, όσο και από το προϊστάμενο Υπουργείο.

Επομένως, η απάντηση είναι ότι σε αυτήν τη φάση δεν υπάρχει σκέψη στο Υπουργείο μας για τη ρύθμιση του θέματος το οποίο αναφέρεται στην επίκαιρη ερώτησή σας, αγαπητέ συνάδελφε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης έχει το λόγο.

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, κατ' αρχήν στην απάντηση που έδωσε ο κύριος Υπουργός θα ήθελα να πω ότι τουλάχιστον με τα στοιχεία που έχουμε στη διάθεσή μας, στοιχεία τα οποία καταθέσαμε και με ερώτηση από τις 9.6.97, έχουμε τη διαβεβαίωση και έχουμε και αποφάσεις του Διοικητικού Συμβουλίου του ΤΕΒΕ από το 1994 και από το 1996 με τις οποίες εγκρίνεται η μετατροπή της σύμβασης έργου σε σύμβαση αορίστου χρόνου για τους εν λόγω επιμελητές εισπράκτορες του ΤΕΒΕ. 

Το δεύτερο ζήτημα που ήθελα να θέσω είναι ότι απ'ό,τι κατάλαβα από την απάντηση του κυρίου Υπουργού, η Κυβέρνηση εξακολουθεί να εμμένει στη θέση της, δηλαδή, δεν θέλει να λύσει το πρόβλημα. 

Θα ήθελα να αναφερθώ σε ψήφισμα του Συλλόγου των Επιμελητών του ΤΕΒΕ Βόλου, ψήφισμα το οποίο εκδόθηκε στις 15.10.97 όπου σημειώνουν οι εργαζόμενοι του ΤΕΒΕ ότι με την πολιτική που ακολουθεί η Κυβέρνηση σημειώνεται απώλεια εισπράξεων για τα ταμεία του ΤΕΒΕ, όπως επίσης και δυσλειτουργία στα ταμεία αυτά, με δεδομένο ότι δυστυχώς αριθμός εργαζομένων στον τομέα αυτό απολλύεται χωρίς να γίνονται οι συγκεκριμένες επαναπροσλήψεις. Μάλιστα, υπάρχουν και συγκεκριμένες δικαστικές αποφάσεις. Ο Σύλλογος των Επιμελητών του ΤΕΒΕ ζητά τη νομοθετική ρύθμιση του προβλήματος αυτού, πολύ περισσότερο που πράγματι έχουμε να κάνουμε με ένα στοιχείο κοινωνικής αδικίας, κύριε Πρόεδρε, επιτρέψτε μου να σημειώσω, γιατί από το 1991 οι άνθρωποι αυτοί βρίσκονται σε ένα καθεστώς συμβάσεων έργου, είναι σχεδόν οι ίδιοι, είναι εντελώς απαραίτητοι για το ΤΕΒΕ, είναι περίπου οκτακόσιοι πενήντα εργαζόμενοι και εμείς πιστεύουμε ότι αν υπήρχε η αναγκαία πολιτική βούληση εκ μέρους της Κυβέρνησης θα μπορούσε να λύσει αυτό το πρόβλημα. 'Ισως να σχετίζεται με τη γενικότερη αδιαφορία της που έχει να κάνει με την πορεία των ασφαλιστικών ταμείων ή, επιτρέψτε μου να πω, με ένα απαράδεκτο καθεστώς ομηρίας στο οποίο θέλει να κρατάει αυτούς τους εργαζόμενους. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, όπως σας εξήγησα και στην πρωτολογία μου, οι εργαζόμενοι, οι επιμελητές του ΤΕΒΕ, έχουν κατ'αρχήν ακανόνιστη ώρα εργασίας. 'Εχουν κατ'αποκοπήν αποδοχές. Δηλαδή, η σύμβασή τους είναι μια κλασική σύμβαση, σύμβαση έργου. Και ενώ θα έπρεπε να εγκαλείτε την Κυβέρνηση, αν δεν κάνει σωστά τη δουλειά της, η Κυβέρνηση θέλει να ξεκαθαρίσει όλο αυτό το πολύμορφο καθεστώς, το δύσμορφο θα έλεγα καθεστώς που υπάρχει στους εργαζόμενους και να δώσει καθαρές λύσεις.


 

  

Σελίδα 1380 

Το ΤΕΒΕ, λοιπόν, αν θέλει να συνεχίσει να έχει εισπράκτορες, έχει νομοθετικό πλαίσιο να συνεχίσει να κάνει ανανεώσεις συμβάσεων αν χρειάζεται αυτούς τους συγκεκριμένους εργαζόμενους που λέτε. Και βεβαίως, δεν πρόκειται περί απολύσεων. Διακόπτονται οι συμβάσεις. Αν χρειάζεται το ΤΕΒΕ επιμελητές για να κάνει τις εισπράξεις του, μπορεί να ανανεώσει τις συμβάσεις. Κατά τα άλλα, όμως, αν θέλει, αγαπητέ συνάδελφε, να πάρει εργαζόμενους με σχέση εργασίας κανονική για πάγιες και διαρκείς ανάγκες, εσείς τόσες και τόσες φορές δεν έχετε πει να τις παίρνει με έναν καθαρό τρόπο; Ας πάρει λοιπόν, με τις διαδικασίες του ν.2190.

Αν λοιπόν το ΤΕΒΕ θέλει εισπράκτορες, έχει το θεσμικό πλαίσιο να προσλάβει τέτοιους εισπράκτορες, αν το ΤΕΒΕ θέλει να πάρει εργαζόμενους, έχει ανάγκη από εργαζόμενους για πάγιες και διαρκείς ανάγκες, ας πάει με το σύστημα των προσλήψεων. Αυτή είναι η απάντηση της Κυβέρνησης.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 267/5.11.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Ιωάννη Δραγασάκη, προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης να διεκδικήσει την επιστροφή του κατοχικού δανείου, ποιο είναι το ύψος αυτού κλπ.

Η επίκαιρη ερώτηση του κ. Δραγασάκη, έχει ως εξής:

"Η πρόσφατη απόφαση του Πολυμελούς Πρωτοδικείου Λιβαδειάς έφερε ξανά στο προσκήνιο το θέμα των γερμανικών αποζημιώσεων.

Πέρα όμως από την αποζημίωση ιδιωτών -την οποία εκδίκασε το συγκεκριμένο δικαστήριο- υπάρχει η πολύ σοβαρή εκκρεμότητα που αφορά στο δάνειο που οι δυνάμεις κατοχής απέσπασαν από τη χώρα μας γνωστό ως "κατοχικό δάνειο".

Η επίσημη θέση του Υπουργείου Εξωτερικών όπως προκύπτει από απαντήσεις σε ερωτήσεις συναδέλφων Βουλευτών είναι ότι "οι αξιώσεις της χώρας μας για ...την επιστροφή του αναγκαστικά συναφθέντος κατοχικού δανείου είναι ιστορικά βεβαιωμένες, νομικά θεμελιωμένες και ηθικά δικαιωμένες". (Απάντηση του Υπουργού Εξωτερικών κ. Πάγκαλου σε σχετική ερώτηση υπ'αριθ. 521 στις 20.8.97). Από την ως άνω απάντηση του Υπουργού προκύπτει επίσης ότι "η γερμανική πλευρά δεν έχει ακόμη απαντήσει εγγράφως στην ελληνική ρηματική διακοίνωση, αναγνωρίζοντας εμμέσως πλην σαφώς το εκκρεμές αλλά και τη σοβαρότητα του ζητήματος".

Επίσης, η άποψη του επί 14 χρόνια πρέσβη της χώρας μας στη Γερμανία κ. Μπουρλογιάννη είναι ότι οι γερμανικές αποζημιώσεις "είναι θέμα πολιτικής απόφασης" (ΕΛΕΥΘΕΡΟΤΥΠΙΑ 26.7.97).

Τέλος, δεν φαίνεται η Κυβέρνηση να έχει κάποιο σχέδιο διεκδίκησης, ως προς το γενικότερο θέμα των αποζημιώσεων και ειδικότερα, ως προς την επιστροφή του κατοχικού δανείου που δεν αποτελεί αποζημίωση, αλλά συμβατική υποχρέωση της Γερμανίας.

Κάνει εντύπωση που ως τώρα η Κυβέρνηση δεν έχει καν εγγράψει στον κρατικό προϋπολογισμό το ποσόν του κατοχικού δανείου ως απαίτηση του ελληνικού δημοσίου. Αυτό θα αποτελούσε πράξη συμβολική, αλλά και ουσιαστικό βήμα για τη διεκδίκηση.

Ερωτάται ο κύριος Υπουργός:

Πρώτον, σε ποιο ποσό εκτιμά η Κυβέρνηση το ύψος του κατοχικού δανείου με βάση τις σημερινές τιμές;

Δεύτερον, με ποιο τρόπο προτίθεται η Κυβέρνηση να διεκδικήσει την επιστροφή του κατοχικού δανείου;

Τρίτον, αν προτίθεται να εγγράψει στο φετινό Προϋπολογισμό το σχετικό ποσό ως μία επίσημη επιβεβαίωση της σχετικής απαίτησης του ελληνικού δημοσίου".

Ο Υφυπουργός Οικονομικών κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ, κύριε Πρόεδρε. Θα μου επιτρέψετε, προτού απαντήσω στις συγκεκριμένες ερωτήσεις του κ. Δραγασάκη, να αναφέρω ορισμένα στοιχεία για το ποια στάση έχουν κρατήσει οι ελληνικές κυβερνήσεις -γιατί αυτό είναι ένα θέμα το οποίο απασχολεί και πρέπει να απασχολεί εξίσου όλες τις κυβερνήσεις- σχετικά με το θέμα των γερμανικών αποζημιώσεων.

Το θέμα αυτό, ως γνωστόν, είχε τεθεί κατά τη Διάσκεψη Ειρήνης που έγινε στο Παρίσι, αμέσως μετά τον πόλεμο το 1945. Και τότε, είχε αναγνωριστεί ότι οι συνολικές αποζημιώσεις, τις οποίες μπορεί να διεκδικήσει η χώρα μας έναντι της Γερμανίας λόγω πολλαπλών ζημιών, όπως επίσης και του αναγκαστικού δανείου το οποίο είχε ληφθεί από την Τράπεζα της Ελλάδος, ανήρχοντο σε επτά δισεκατομμύρια πεντάκοσια εκατομμύρια (7.500.000.000) δολάρια.

Τι έγινε από τότε μέχρι σήμερα; 'Εναντι αυτού του ποσού, η Ελλάδα έλαβε κατά καιρούς σε διάφορες μορφές κάποιες αποζημιώσεις, οι οποίες βεβαίως υπολείπονται πάρα πολύ του ποσού αυτού. 

Συγκεκριμένα το 1946 έλαβε αποζημίωση αξίας περίπου είκοσι εκατομμυρίων (20.000.000) δολαρίων Αμερικής, εν είδει όμως οπλισμού, από τη διάλυση της γερμανικής πολεμικής βιομηχανίας.

Το ίδιο έτος, στο ελληνικό δημόσιο περιήλθαν κάποιες περιουσίες Γερμανών υπηκόων, των οποίων όμως η αξία ήταν σχετικά μικρή. 

Το 1961 έλαβε τέσσερα εκατομμύρια οκτακόσιες χιλιάδες (4.800.000) γερμανικά μάρκα για την υπόθεση των αφαιρεθέντων καπνών. Και αυτά απεδόθησαν στους δικαιούχους.

Το ίδιο έτος έλαβε επίσης άλλα εκατόν δέκα πέντε εκατομμύρια (115.000.000) γερμανικά μάρκα για τα θύματα των ναζιστικών θηριωδιών, τα οποία διενεμήθησαν σ' αυτούς οι οποίοι είχαν ταλαιπωρηθεί στη διάρκεια του πολέμου.

'Ερχομαι τώρα στο δεύτερο θέμα, για να απαντήσω και συγκεκριμένα στις ερωτήσεις. Το ύψος του κατοχικού δανείου είχε εκτιμηθεί ότι το τέλος του 1994 είχε μία αξία τετρακοσίων ογδόντα πέντε δισεκατομμυρίων (485.000.000.000) δραχμών. Αυτή ήταν η εκτίμηση την οποία είχε κάνει το Υπουργείο των Εξωτερικών την εποχή εκείνη, θέτοντας παράλληλα την ίδια περίοδο -και βλέπετε με πόσο εύγλωττο τρόπο είχε απαντήσει ο Υπουργός Εξωτερικών κ. Πάγκαλος- το θέμα της διεκδίκησης του δανείου αυτού. Με τα σημερινά δεδομένα αυτό το ποσό είναι ακόμη περισσότερο αυξημένο. Και θα έλεγα ότι πλησιάζει το 1,8% του ακαθάριστου εθνικού εισοδήματος.

'Οσον αφορά το θέμα της διεκδίκησης, πρέπει να σας πω ότι η Ελληνική Κυβέρνηση ουδέποτε έχει παραιτηθεί από τη διεκδίκηση του δανείου. Το ζήτημα το χειρίζεται το Υπουργείο Εξωτερικών με όλη την απαραίτητη προπαρασκευή και στις συνθήκες οι οποίες πρέπει να επικρατούν σε αυτές τις περιπτώσεις. Και φυσικά θα εμμείνει στη διεκδίκηση αυτή. 

Τώρα σχετικά με το θέμα της εγγραφής ή όχι στον προϋπολογισμό, σας απαντώ ότι αυτό δεν έχει εγγραφεί στον προϋπολογισμό. Ο προϋπολογισμός δεν εγγράφει διεκδικούμενες απαιτήσεις ή υποχρεώσεις. Εγγράφει ποσά για τα οποία είναι βεβαία είτε η εκταμίευσή τους είτε η ενταμίευσή τους.

Δεν είναι προϋπολογισμός απαιτήσεων και υποχρεώσεων. Είναι προϋπολογισμός αποφασισμένων και βεβαιωμένων αποφάσεων σχετικά, είτε με τα έσοδα είτε με τις δαπάνες.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, η απάντηση του κυρίου Υφυπουργού δείχνει ότι υπάρχει πρόβλημα. Κανείς δεν αμφισβητεί τη σημασία και την εκκρεμότητα του θέματος.

Το πρόβλημα, κύριε Υπουργέ, είναι ότι, ενώ κάναμε ως χώρα μία ρηματική διακοίνωση το 1995, η Γερμανία απάντησε με έναν τρόπο άμεσο ότι αρνείται τα πάντα και έκτοτε δεν έχουμε δει κάποιο σχεδιασμό και κάποιες ενέργειες. Η ερώτηση η δική μου σκοπό είχε ακριβώς να επαναφέρει το θέμα για να αναζητήσουμε κάποιους τρόπους μιας και συμφωνώ και εγώ ότι το θέμα δεν αφορά μόνο τη συγκεκριμένη σημερινή Κυβέρνηση, αλλά γενικότερα. Και πρέπει να πω αν την παλιά γενιά, τη γενιά των αγωνιστών της Αντίστασης, τη συγκινεί το θέμα κυρίως για συναισθηματικούς λόγους, τη γενιά τη δική μας, που γεννηθήκαμε μετά τον πόλεμο και


 

  

Σελίδα 1381 

 

εμένα τουλάχιστον μας συγκινεί από άλλη άποψη. Δεν μπορώ να ανεχθώ αυτήν την απραξία των ελληνικών κυβερνήσεων, πολύ περισσότερο όταν υπάρχουν βουλευτές στο γερμανικό κοινοβούλιο, οι οποίοι έχουν κάνει ερωτήσεις και έχουν θέσει το θέμα.

Η πρόταση την οποία έκανα ακριβώς έχει ένα συμβολικό κατ'αρχήν χαρακτήρα. Και αν λογιστικά δεν μπορεί να γραφτεί, η εισηγητική έκθεση μπορεί να έχει ένα κεφάλαιο και να λέει "απαιτήσεις του ελληνικού δημοσίου" και εκεί να αναφέρεται το θέμα.

Επίσης, ο καθηγητής κ. Ζολώτας ανέφερε κάποτε, πριν από λίγα χρόνια, ότι επειδή το δάνειο το έδινε η Τράπεζα της Ελλάδος με εντολή της κυβέρνησης, θα μπορούσε η Τράπεζα της Ελλάδος να το διεκδικήσει. Επομένως και αυτό είναι θέμα που θέλει διευκρίνιση. Εάν το διεκδικεί το ελληνικό δημόσιο, τότε να δούμε ένα πιο αποτελεσματικό τρόπο διεκδίκησής του. Εάν όχι, να αξιοποιηθεί και η Τράπεζα της Ελλάδος ως ο φυσικός φορέας που έδινε αυτό το δάνειο. 

Εμένα, κύριε Υπουργέ, δεν με ενδιαφέρουν σ'αυτό το θέμα ούτε οι εντυπώσεις ούτε τίποτα άλλο. Με ενδιαφέρει η ουσία. Με την πρόταση, την οποία έκανα, υπολογίζω το εξής: Πρώτον, αποτελεί μία επίσημη δήλωση αυτών που και εσείς είπατε.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Ολοκληρώνω, κύριε Πρόεδρε, σε μισό λεπτό, αν μου επιτρέπετε.

Δεύτερον, επειδή η Ευρωπαϊκή 'Ενωση παρακολουθεί τον ελληνικό προϋπολογισμό, οπωσδήποτε αποτελεί έναν έμμεσο τρόπο και διεθνούς προβολής αυτού του αιτήματος.

Εν πάση περιπτώσει, εγώ θα ήθελα να σας προτείνω -και χαίρομαι που το Υπουργείο Οικονομικών εμπλέκεται στο θέμα αυτό, στο μέτρο που το αφορά- αν και η Κυβέρνηση συμφωνεί, να υπάρξει πρωτοβουλία να γίνει μία Διακομματική Επιτροπή της Βουλής, η οποία θα συγκεντρώσει το υλικό, θα τεκμηριώσει το θέμα κλπ. Επίσης, να γίνει μία επιτροπή διεθνούς συμπαράστασης επί του θέματος και βεβαίως μία ομάδα εμπειρογνωμόνων...

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, να ολοκληρώσετε. Μιλάτε για ζητήματα που δεν συμπεριλαμβάνονται στην ερώτηση. 

ΙΩΑΝΝΗΣ ΔΡΑΓΑΣΑΚΗΣ: Ολοκλήρωσα, κύριε Πρόεδρε. Αλλά είμαι βέβαιος ότι και εσείς είστε ευαίσθητος με το συγκεκριμένο θέμα, το οποίο συζητάμε.

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως μας ενδιαφέρει το ζήτημα, αλλά μέσα στα χρονικά περιθώρια που προβλέπει ο Κανονισμός. Είναι ιδιαίτερα ενδιαφέρον το θέμα αυτό.

Ο κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, αναγνωρίζω την ευαισθησία, την οποία έχει ο κ. Δραγασάκης και το κόμμα του πάνω στο θέμα αυτό. Θέλω, όμως, να τον διαβεβαιώσω ότι η ελληνική Κυβέρνηση, η Κυβέρνηση του ΠΑ.ΣΟ.Κ. έχει κάθε διάθεση να κάνει όλους εκείνους τους απαραίτητους χειρισμούς, έτσι ώστε η υπόθεση αυτή, όχι μόνο να μη ξεχαστεί, αλλά να έχει και ένα αίσιο τέλος. Διότι δεν είναι μόνο θέμα συναισθηματισμού όσων πολέμησαν εκείνη την περίοδο, είναι θέμα το οποίο αφορά όλη τη χώρα ανεξαρτήτως εποχής στην οποία τίθεται.

Θέλω επίσης να σας διαβεβαιώσω ότι το Υπουργείο Εξωτερικών κάνει όλες τις απαραίτητες ενέργειες. Το Υπουργείο Οικονομικών θα εμπλακεί στην υπόθεση αυτή, όταν τελειώσει αυτό το ζήτημα και θα αναλάβει φυσικά την είσπραξη αυτού του ποσού, τη διανομή του, εκεί που πρέπει, είτε όσον αφορά τα αποθεματικά του είτε όσον αφορά τυχόν δικαιούχους και αποζημιώσεις, που ενδέχεται να εγερθούν από τη διαδικασία αυτή.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 261/5.11.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Εθνικής Οικονομίας και Οικονομικών, Περιβάλλοντος-Χωροταξίας και Δημοσίων 'Εργων και Γεωργίας, σχετικά με τις προθέσεις της Κυβέρνησης να συνεχίσει την επιχορήγηση του Οργανισμού Ανάπτυξης Δυτικής Κρήτης και να ενταχθούν τα προτεινόμενα έργα στο δεύτερο Κοινοτικό Πλαίσιο Στήριξης.

Η ερώτηση του κυρίου συναδέλφου έχει ως εξής:

Ο Οργανισμός Ανάπτυξης Δυτικής Κρήτης (Ο.Α.ΔΥ.Κ.), ως Οργανισμός κοινής ωφέλειας και ζωτικής σημασίας για την Κρήτη, κατασκευάζει και λειτουργεί ένα από τα μεγαλύτερα έργα διαχείρισης υδατικών πόρων στην Ελλάδα, έργα αποχέτευσης και βιολογικών καθαρισμών, καθώς και άλλα υδροαρδευτικά έργα στην Κρήτη.

'Ομως, μέσα από αδιαφανείς, παρασκηνιακές διαδικασίες, επιχειρείται η αποδυνάμωση και η υποβάθμιση του Ο.Α.ΔΥ.Κ., με την κατάργηση προσυμφωνημένων επιχορηγήσεων.

Μετά τα παραπάνω

Ερωτώνται οι κύριοι Υπουργοί

1. Εάν θα συνεχιστεί η επιχορήγηση προς τον Ο.Α.ΔΥ.Κ.;

2. Εάν θα ενταχθούν τα έργα που έχει προτείνει ο Ο.Α.ΔΥ.Κ. στο δεύτερο Κοινοτικό Πλαίσιο Στήριξης;

Πρέπει να σας πω ότι πριν απο μία εβδομάδα στις 5 Νοεμβρίου είχε κατατεθεί η ίδια ερώτηση από τον κ. Μαρκογιαννάκη. Βεβαίως δεν στερεί το δικαίωμα σε άλλο συνάδελφο να την επανακαταθέσει.

Ο Υφυπουργός Εθνικής Οικονομίας κ. Αλέξανδρος Μπαλτάς έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.

Αυτό ήθελα να πω και εγώ, κύριε Πρόεδρε, ότι στην ερώτηση αυτή απαντήσαμε την περασμένη εβδομάδα, ακριβώς στις 5.11.1997, γιατί μπορεί να θέλει ο κύριος συνάδελφος να ανατρέξει στην απάντηση εκείνης της ημέρας ώστε να μην επαναλάβω τα ίδια.

Επαναλαμβάνω πάντως ορισμένα ως εισαγωγή στη δική σας ερώτηση, κύριε συνάδελφε, ότι με το νόμο περί περιστολής των κρατικών δαπανών, όπως γνωρίζετε, προβλέφθηκε η σύσταση γνωμοδοτικής επιτροπής για την εξέταση όλων των οργανισμών του δημόσιου τομέα, ως προς την αναγκαιότητά τους, το κόστος λειτουργίας τους και τη δυνατότητα κατάργησης, συγχώνευσης ή μεταφοράς δραστηριοτήτων σε αποκεντρωμένους φορείς.

Η επιτροπή κατέθεσε τη γνωμοδότησή της και το Υπουργικό Συμβούλιο αποφάσισε σχετικά ως είναι γνωστόν.

Σε ό,τι αφορά τον Ο.Α.ΔΥ.Κ. σας πληροφορώ ότι δεν καταργείται η λειτουργία του, απλώς η συμμετοχή του κράτους μεταβιβάζεται στις δύο Νομαρχιακές Αυτοδιοικήσεις. Παραμένει η συμμετοχή των τοπικών φορέων, ΟΤΑ, συνεταιριστικών οργανώσεων κλπ. ενώ προβλέπεται σταδιακή μετάβαση και στην περίπτωση που στην μεταβατική περίοδο προκύψουν ενδεχόμενα προβλήματα, αυτά θα διευθετηθούν αναλόγως.

Απ' ότι αντιληφθήκατε, δεν καταργούνται οι λειτουργίες του Ο.Α.ΔΥ.Κ., επομένως η λειτουργία του θα συνεχιστεί μέσα από την περιφερειακή διοίκηση. Εκεί, λοιπόν, θα πέσουν και όποια προβλήματα δεν μπορεί να τα αντιμετωπίσει ή δεν τα αντιμετώπισε μέχρι τώρα ο Ο.Α.ΔΥ.Κ. και θα υπάρξει ασφαλώς, όπως είπα στην προηγούμενη ερώτηση, μία σταδιακή αλλά φθίνουσα επιχορήγηση για ένα χρονικό διάστημα.

Σε ό,τι αφορά το δεύτερο σκέλος της ερώτησής σας, που έχει σχέση με το δεύτερο Κοινοτικό Πλαίσιο Στήριξης, σας πληροφορώ ότι στα πλαίσια του ΠΕΠ Κρήτης έχουν ενταχθεί και εκτελούνται καταρχήν επτά έργα προϋπολογισμού επτά δισεκατομμυρίων διακοσίων τριάντα εκατομμυρίων (7.230.000.000) δραχμών ως εξής: Φράγμα ποταμών προϋπολογισμού τριών δισεκατομμυρίων διακοσίων τριάντα οκτώ εκατομμυρίων (3.238.000.000) δραχμών, αρδευτικό Ζούμπου προϋπολογισμού δύο δισεκατομμυρίων εκατόν πενήντα εκατομμυρίων (2.150.000.000) δραχμών, κεντρικός αποχετευτικός αγωγός Σούδας - Μουρνών προϋπολογισμού εξακοσίων εβδομήντα εκατομμυρίων (670.000.000) δραχμών, προστασία πηγών τροφοδοσίας υδάτινου δυναμικού προϋπολογισμού


 

  

Σελίδα 1382 

 

πεντακοσίων εκατομμυρίων (500.000.000) δραχμών, μικρά αρδευτικά Νομού Ρεθύμνου προϋπολογισμού εκατόν πενήντα εκατομμυρίων (150.000.000) δραχμών, τηλεδιερεύνηση υδρογεωλογικών συνθηκών προϋπολογισμού διακοσίων εκατομμυρίων (200.000.000) δραχμών, έργα ΕΑΠΤΑ περιοχών Κανδάμου προϋπολογισμού διακοσίων είκοσι δύο εκατομμυρίων (222.000.000) δραχμών.

Βρίσκονται επίσης στο στάδιο ανάθεσης και τρία ακόμη έργα προϋπολογισμού επτακοσίων εβδομήντα επτά εκατομμυρίων (777.000.000) δραχμών. Αυτά σε ό,τι αφορά το Κοινοτικό Πλαίσιο Στήριξης που αναφέρεται στην ερώτησή σας. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, θεωρώ ιδιαίτερα σημαντική τη δήλωση του κυρίου Υπουργού ότι δεν πάει για κατάργηση αυτός ο πετυχημένος οργανισμός. Με τον τυφώνα που έχει φυσήξει υπήρξε ένας φοβερός φόβος και μία ανησυχία ότι και αυτός ο οργανισμός, παρόλο που αποδεδειγμένα είναι από τους πλέον επιτυχημένους της χώρας μας, σε παραγωγή και ποιότητα έργων αλλά και σε προγράμματα, που μπορεί να τα φέρει σε πέρας με βάση την οργάνωσή του, είναι θετικό ότι δεν προβλέπεται η κατάργησή του καταρχήν.

Θεωρώ ότι οι από δω και πέρα κινήσεις και αποφάσεις, θα πρέπει να παίρνουν υπόψη τους τις υποδείξεις του διοικητικού συμβουλίου ενός οργανισμού, το οποίο έχει φέρει εις πέρας, ό,τι έχει χρεωθεί μέχρι σήμερα με τον καλύτερο τρόπο.

Πράγματι, έχει αναπτυχθεί από τον κύριο συνάδελφο σε προηγούμενη ερώτηση τό θέμα της αποδοτικότητας αυτού του οργανισμού και οι έπαινοι που πρέπει να δοθούν απο την πολιτεία. Δεν είναι όμως, μόνο αυτό. Είναι και τα χρήματα που πρέπει να δοθούν στα μελλοντικά έργα του. Μόνο σαν παράδειγμα θα θυμηθώ ότι τα τελευταία χρόνια υπήρξε μία αδυναμία λειτουργίας του, εξαιτίας της έλλειψης βουλήσεως του Υπουργείου Οικονομικών, να υλοποιήσει συγκεκριμένες εισηγήσεις του ΥΠ.ΕΘ.Ο. και των υπηρεσιακών παραγόντων. Και ενώ υπήρχαν ανάλογες εισηγήσεις κατ' ετος για διακόσια εξήντα εκατομμύρια (260.000.000) δραχμές και για διακόσια πενήντα εκατομμύρια (250.000.000) δραχμές αυτά έγιναν ογδόντα εκατομμύρια (80.000.000) δραχμές και σαράντα εκατομμύρια (40.000.000) δραχμές με συνέπεια να δημιουργηθούν λειτουργικά προβλήματα.

Εκτιμώ ότι σ' αυτήν τη φάση τουλάχιστον, πρέπει αυτό το έλλειμμα να καλυφθεί, πριν προχωρήσουμε στην υλοποίηση, ούτως ώστε η νέα μορφή αυτού του οργανισμού να είναι εξίσου αποδοτική και ικανή να αντιμετωπίσει τα συσσωρευμένα προβλήματά του.

Να πούμε ακόμη μία φορά ότι από το δεύτερο Κοινοτικό Πλαίσιο Στήριξης είχε προβλεφθεί ένα είδος χρηματοδότησης, το οποίο δεν έχει υλοποιηθεί επακριβώς και έφερε και αυτό δυσχέρειες. Τώρα, εάν στο γενικότερο πρόγραμμα υδάτινου δυναμικού δυτικής Κρήτης υπάρχουν κάποια έργα που κινούνται στο δεύτερο Πλαίσιο Στήριξης, είναι αλήθεια. Ας ελπίσουμε ότι και το ολοκληρωμένο πρόγραμμα, που είναι στην πρόταση και στο σχέδιο του οργανισμού, θα υλοποιηθεί.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Για να μην υπάρξει καμιά παρεξήγηση, λέω ότι η λειτουργία του οργανισμού δεν καταργείται, αλλά περνά στην περιφερειακή αυτοδιοίκηση. Στα άλλα θέματα δεν θέλω να προσθέσω περισσότερα. Απήντησα και την περασμένη εβδομάδα σχετικά με τον οργανισμό αυτό. Επαναλαμβάνω ότι στην περίπτωση που θα υπάρξουν προβλήματα με τη νέα λειτουργία του μέσω των περιφερειακών αυτοδιοικήσεων, η Κυβέρνηση θα αντιμετωπίσει το πρόβλημα.

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώθηκε η συζήτηση των επικαίρων ερωτήσεων.

Κύριοι συνάδελφοι, πριν εισέλθουμε στην ημερήσια διάταξη των επερωτήσεων έχω την τιμή να ανακοινώσω στο Σώμα τα εξής:

Η Διαρκής Επιτροπή Μορφωτικών Υποθέσεων καταθέτει την 'Εκθεσή της στο σχέδιο νόμου του Υπουργείου Πολιτισμού "Θεσμοί, μέτρα και δράσεις Πολιτιστικής Ανάπτυξης".

Η Βουλευτής κυρία Μαριέττα Γιαννάκου-Κουτσίκου ζητά άδεια απουσίας στο εξωτερικό για τις 10, 11 και 12 Νοεμβρίου 1997, προκειμένου να συμμετάσχει στο Συνέδριο της Τουλούζης που διοργανώνεται απο το Ευρωπαϊκό Λαϊκό Κόμμα. 

Επίσης, ο Βουλευτής κ. Γεώργιος Τζιτζικώστας ζητεί ολιγοήμερη άδεια απουσίας στο εξωτερικό. Κρατά μυστικό τον προορισμό του ταξιδιού του.

Εγκρίνει το Σώμα;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η Βουλή ενέκρινε τις ζητηθείσες άδειες.


 

  

Σελίδα 1383 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η υπ' αριθμ. 11/3.11.1997 επερώτηση των Βουλευτών της Νέας Δημοκρατίας κυρίων Εμμανουήλ Κεφαλογιάννη, Γεωργίου Σαλαγκούδη, Ιωάννη Τζωάννου, Σπήλιου Σπηλιωτόπουλου, Νικολάου Νικολόπουλου, Θεόδωρου Σκρέκα και Αθανασίου Δαβάκη προς τους Υπουργούς Εθνικής Οικονομίας και Οικονομικών, Ανάπτυξης, Μεταφορών και Επικοινωνιών, για τις προγραμματικές συμφωνίες προμηθειών των Δημοσίων Οργανισμών κλπ.".

Φυσικά η επερώτηση θα αναπτυχθεί από τους πέντε πρώτους συναδέλφους, εκτός αν απουσιάσει κάποιος, οπότε θα προστεθεί ένας εκ των επομένων συναδέλφων.

Ο κ. Κεφαλογιάννης έχει το λόγο.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κυρίες και κύριοι συναδελφοι, θα ξεκινήσω από εκείνο το σημείο της επερώτησης που αναφέρεται στην κατάθεση στη Βουλή στοιχείων για το συζητούμενο σήμερα θέμα.

Γιατί, αγαπητοί συνάδελφοι, για να πάρει κανείς στοιχεία στην ελληνική Βουλή, πρέπει να προσφύγει στην ελληνική Δικαιοσύνη σαν απλός πολίτης, με βάση το ν. 1599/1986. 'Οπως συνέβη στην περίπτωση της πεισματικής άρνησης του Υπουργού Περιβάλλοντος Χωροταξίας και Δημοσίων 'Εργων να καταθέσει όλες τις συμβάσεις, πάνω από ένα δισεκατομμύριο, που δεν ανατέθηκαν στον πρώτο μειοδότη και τότε μόνο μετά την παρέμβαση του εισαγγελέα και αφού κατέστησαν υπεύθυνοι οι αρμόδιοι Γενικοί Γραμματείς του Υπουργείου, αλλά και οι αρμόδιοι διευθυντές των ΔΕΚΟ, κατατέθηκαν αυτά τα στοιχεία.

Αυτός, λοιπόν, είναι ο ένας τρόπος για να πάρει κανείς στοιχεία στην ελληνική Βουλή, εκθέτοντας ουσιαστικά το ελληνικό Κοινοβούλιο, αφού μέλος της Εθνικής Αντιπροσωπείας δεν μπορεί να λάβει γνώση εγγράφων που μπορεί να πάρει ο οποιοσδήποτε πολίτης.

Ο δεύτερος τρόπος, είναι κατ' εντολή του Πρωθυπουργού. Με αφορμή της συζήτησης της επίκαιρης ερώτησης την προηγούμενη Τετάρτη, για τις προμήθειες κατ' εντολή του Πρωθυπουργού απαντήθηκαν σε τρεις μέρες πενήντα ερωτήσεις, οι οποίες εκκρεμούσαν από τρεις έως πέντε μήνες, Ερωτήσεις που αναφέρονται σε προμήθειες και δημόσια έργα. Για ποια διαφάνεια, λοιπόν, μιλάμε, κύριε Υπουργέ; 

Κύριοι συνάδελφοι, χάνονται τα μισά λεφτά από την Τράπεζα της Ελλάδος στα εργοτάξια όσον αφορά τα δημόσια έργα και επίσης, χάνονται τεράστια ποσά στις κρατικές προμήθειες. Κρατικές προμήθειες που ξεπερνούν το 1,4 τρισεκατομμύρια κάθε χρόνο και δημόσια έργα που μέχρι το 2000 θα φθάσουν τα δέκα τρισεκατομμύρια (10.000.000.000.000) δραχμές. 

Αρκεί μια απλή ανάγνωση των εκθέσεων του Ελεγκτικού Συνεδρίου για να επιβεβαιώσει κανείς του λόγου το αληθές.

Θα σας αναφέρω ένα-δυο συγκεκριμένα παραδείγματα:

Το αεροδρόμιο των Σπάτων. Για την εκτίμηση του ύψους του κόστους του έργου αυτού οι χωματουργικές εργασίες, θεωρήθηκε ότι έπρεπε να κοστίζουν δύο χιλιάδες (2.000) δραχμές το κυβικό. 'Οταν η γερμανική εταιρεία ανέλαβε το έργο, ανέθεσε το ίδιο ακριβώς έργο σε 'Ελληνες υπεργολάβους με τριακόσιες (300) δραχμές το κυβικό. 

Η Μαλακάσα. 'Εχει πληρωθεί σαν βραχισμός οκτώ φορές πάνω από την πραγματική τιμή του κόστους του συγκεκριμένου έργου. Και στην πρώτη κατολίσθηση εξαφανίσθηκε ο δρόμος και χωρίστηκε η Ελλάδα στα δύο, κόπηκε η συγκοινωνία μεταξύ Αθηνών και Θεσσαλονίκης.

Το αεροδρόμιο του Ηρακλείου και τόσα άλλα έργα έχουν ξεπεράσει τον αρχικό τους προϋπολογισμό δύο και τρεις φορές. 

Αλλά και στις κρατικές προμήθειες, κύριοι συνάδελφοι, η κατάσταση δεν είναι καλύτερη. Είναι προς τιμήν του αρμόδιου Υπουργού κρατικών προμηθειών, του κ. Χρυσοχοϊδη, ο οποίος σε δήλωσή του παραδέχτηκε ότι χάνονται τριακόσια δισεκατομμύρια από το 1,4 τρισεκατομμύρια των κρατικών προμηθειών κάθε χρόνο. Και είναι, επίσης, προς τιμήν του, γιατί παραδέχτηκε στην Επιτροπή Θεσμών και Διαφάνειας της Βουλής ότι, από στοιχεία που συνέλεξε, μετά από ερώτηση Βουλευτών της Νέας Δημοκρατίας, το ελληνικό δημόσιο, για συγκεκριμένη μικρή προμήθεια, εξοικονόμησε τέσσερα από τα εννέα δισεκατομμύρια αυτής της συγκεκριμένης προμήθειας.

Να γιατί, κύριε Υπουργέ, το Transparency International, δηλαδή η επιτροπή που μετρά τη διεθνή διαφθορά, που μετράει τη διαφθορά σε παγκόσμιο επίπεδο, έχει κατατάξει τη χώρα μας στην εικοστή τέταρτη θέση ανάμεσα σε πενήντα πέντε χώρες του κόσμου, δηλαδή λίγο πιο πάνω από χώρες όπως η Νιγηρία, η Βολιβία, η Κίνα, γνωστές για τα προβλήματα διαφθοράς που έχουν πολύ κοντά με άλλες χώρες, όπως η Ιταλία και η Τουρκία.

Κυρίες και κύριοι συνάδελφοι, το πρόβλημα που τείνει να εξελιχθεί σε σκάνδαλο πρώτου μεγέθους, είναι το ζέον θέμα των προγραμματικών συμφωνιών. Και όταν μιλάμε, κύριοι συνάδελφοι, για προγραμματικές συμφωνίες, μιλάμε για 1,3 τρισεκατομμύρια προμήθειες της ΔΕΗ, του ΟΤΕ, του ΟΣΕ, των αστικών συγκοινωνιών και ένα περίπου τρισεκατομμύριο (1.000.000.000.000) δραχμές προμήθειες της Ολυμπιακής Αεροπορίας για αγορά νέων αεροπλάνων, που πρέπει να υπογραφούν μέχρι τις 31.12.1997, σε λιγότερο δηλαδή από πενήντα μέρες από σήμερα.

Αυτό είναι, αν θέλετε, μόνο μέρος του επενδυτικού προγράμματος των οργανισμών αυτών που ξεπερνάει τα τεσσεράμισι τρισεκατομμύρια (4.500.000.000.000) δραχμές.

Η Κυβέρνηση του κ. Σημίτη συζητά καθημερινά τη σύναψη και υπογραφή προγραμματικών συμφωνιών πολλών δισεκατομμυρίων δραχμών χωρίς όρους και προϋποθέσεις και χωρίς να διασφαλίζεται το δημόσιο συμφέρον. Θα ήταν ίσως καλύτερα κάτω από αυτές τις προϋποθέσεις η κυβέρνηση αντί να υπογράψει στις προγραμματικές αυτές συμφωνίες, να κάνει απευθείας αναθέσεις.

Οι αρμόδιοι Υπουργοί της Κυβέρνησης σκόπιμα άφησαν να παρέλθει το κρίσιμο χρονικό διάστημα των τεσσάτων ετών από την υπογραφή της οδηγίας 93/38 της Ευρωπαϊκής 'Ενωσης για τις προμήθειες και δύο χρόνια από την ψήφιση του νομοσχεδίου με αριθμό 2285/85 περί προμηθειών. 'Ετσι όλα πλέον γίνονται κάτω από την πίεση της καταληκτικής ημερομηνίας 31.12.1997 γιατί μέχρι τότε μόνο έχει το δικαίωμα η ελληνική Κυβέρνηση να αναθέτει προμήθειες χωρίς διεθνείς διαγωνισμούς.

Οι προγραμματικές συμφωνίες θα δεσμεύσουν το ελληνικό δημόσιο τουλάχιστον για μια δεκαετία και το αποτέλεσμα της δέσμευσης αυτής θα είναι όταν η οποιαδήποτε ελληνική κυβέρνηση προχωρήσει σε ιδιωτικοποιήσεις, αυτές οι εταιρείες θα έχουν χάσει μεγάλο μέρος της προστιθέμενης τους αξίας, θα πουληθούν σε πολύ χαμηλότερες τιμές από την πραγματική τους αξία και πιθανόν να πουληθούν σε κάποιους από τους σημερινούς προγραμματικούς τους προμηθευτές, ολοκληρώνοντας έτσι μια πολιτική θα έλεγε κανείς οικονομικής διαστροφής.

Η Κυβέρνηση για να προλάβει τις αντιδράσεις, λόγω της επικείμενης υπογραφής αυτών των προγραμματικών συμφωνιών, αλλά και των ασφυκτικών ημερομηνιών που υπάρχουν, ίσως αν θέλετε εκμεταλλευόμενη και την ολιγωρία της Αντιπολίτευσης, που δεν κατάφερε ακόμη να αναδείξει αυτό το θέμα σαν κεντρικό θέμα της πολιτικής, συζήτησε το θέμα στο Υπουργικό Συμβούλιο το Σεπτέμβριο του τρέχοντος έτους, με σαφή πρόθεση να ρίξει στάχτη στα μάτια του ελληνικού λαού και να συγκαλύψει ολιγωρίες ετών θα έλεγε κανείς.

Ξεκίνησε, λοιπόν, το Υπουργικό Συμβούλιο από τη λανθασμένη υπόθεση ότι το υφιστάμενο θεσμικό πλαίσιο είναι επαρκές. Για να φθάσει σ' αυτό το συμπέρασμα παραποίησε ακόμη και την έκθεση της Επιτροπής Θεσμών και Διαφάνειας της Βουλής, που σαν μέλος της είμαι σε θέση να σας διαβεβαιώσω ότι μάλλον περί του αντιθέτου συμπεραίνει.

Το υφιστάμενο, λοιπόν, θεσμικό πλαίσιο για την Κυβέρνηση


 

  

Σελίδα 1384 

 

είναι επαρκές. 'Ενα θεσμικό πλαίσιο που ακόμα και εκεί που υπάρχει δεν εφαρμόζεται.

Το Υπουργικό Συμβούλιο επίσης διατυπώνει την άποψη ότι υπάρχει οργανωτική ανεπάρκεια στη Γενική Διεύθυνση Κρατικών Προμηθειών, μια διεύθυνση από την οποία περίπου το 50% των προμηθειών διενεργούνται. Από την άλλη όμως, μεριά δεν προχωρά στη λήψη συγκεκριμένων μέτρων για τη θεραπεία αυτού του κακού.

Επίσης, διατυπώνει την άποψη ότι υπάρχει ανάγκη να ενισχυθεί το Ελεγκτικό Συνέδριο ενώ καμιά σχεδόν προμήθεια του ελληνικού δημοσίου δεν έχει σταλεί για έλεγχο νομιμότητας στο Ελεγκτικό Συνέδριο. Με μόνη εξαίρεση δύο συμβάσεις του ΟΤΕ τις οποίες έστειλε στο Ελεγκτικό Συνέδριο ο παραιτηθείς Υπουργός κ. Χάρης Καστανίδης. Σε κάθε περίπτωση όμως το Ελεγκτικό Συνέδριο ελέγχει μόνο τη νομιμότητα των διαδικασιών αλλά δεν υπεισέρχεται στην ουσία των προμηθειών.

Τέλος, η εμμονή της Κυβέρνησης στις Διακομματικές Επιτροπές δεν θα έλεγε κανείς ότι είναι πανάκεια. Το ζητούμενο δεν είναι η συμμετοχή για τη συμμετοχή, δηλαδή πως θα δοθεί άλλοθι στις αποφάσεις της Κυβέρνησης, θα έλεγε κανείς τις προειλημμένες αποφάσεις της Κυβέρνησης. Το ζητούμενο είναι η δυνατότητα πλήρους ενημέρωσης και απευθείας πρόσβασης στις υπηρεσίες. Και αν δεν έχει πρόσβαση η ελληνική Βουλή, αγαπητοί συνάδελφοι πως μπορούμε να είμαστε βέβαιοι ότι θα έχουν πλήρη ενημέρωση τα μέλη των επιτροπών αυτών;

Χαρακτηριστικά θα σας αναφέρω το παράδειγμα του ΟΤΕ. Στην προτελευταία συνεδρίαση του Οργανισμού αυτού η ημερήσια διάταξη είχε σαν θέμα την έκθεση της εταιρείας Price Water House, η οποία αναφέρεται στο πως πρέπει να γίνουν οι προγραμματικές συμφωνίες αυτού του Οργανισμού. Αρνήθηκε πεισματικά ο Πρόεδρος του ΟΤΕ να καταθέσει τη συγκεκριμένη έκθεση στο Διοικητικό Συμβούλιο. Ο ίδιος παρουσίασε περίληψη της εκθέσεως αυτής. Σε επίμονα αιτήματα των μελών του Διοικητικού Συμβουλίου αρνήθηκε ακόμα και την περίληψη να καταθέσει. Και δεν μπορεί να καταλάβει κανείς πώς είναι δυνατόν τα διοικητικά συμβούλια, χωρίς να έχουν γνώση αυτών των στοιχείων, να παίρνουν αποφάσεις δισ. εκατομμυρίων. Είναι, αν θέλετε, σαν να επιθυμεί η Κυβέρνηση να ψηφίζονται τα νομοσχέδια στη Βουλή μόνο με βάση τη γνώση των εισηγητικών εκθέσεων των νομοσχεδίων, ή ακόμα χειρότερα από τις περιλήψεις που ετοιμάζει η Επιστημονική Υπηρεσία της Βουλής για τα νομοσχέδια. Αυτή, κύριοι συνάδελφοι, είναι η υποκρισία της Κυβέρνησης σε όλο της το μεγαλείο. Ομολογεί μικρές παρατυπίες στον τρόπο λειτουργίας της διοίκησης, για να καλύψει το μεγάλο θέμα των προειλημμένων αποφάσεων ανάθεσης δημοσίων συμβάσεων δύο τρισεκατομμυρίων (2.000.000.000.000) δολαρίων μέχρι 31.12.1997. Γι αυτό επερωτάσθε, κύριε Υπουργέ, γι αυτό εγκαλείται η Κυβέρνηση και θα θέλαμε συγκεκριμένες απαντήσεις.

Η Κυβέρνηση, επίσης, κατά παρέκκλιση των διατάξεων περί προμηθειών ψήφισε διάταξη νόμου και μάλιστα σε άσχετο νομοσχέδιο, σε νομοσχέδιο για τα τουριστικά λεωφορεία, το άρθρο 16 του ν. 2446/1996, όπου δίνει πλήρη εξουσιοδότηση στα διοικητικά συμβούλια των ΔΕΚΟ για τον προγραμματισμό και τη σύναψη προγραμματικών συμφωνιών με μόνο την τελική έγκριση και γνώση του κυρίου Υπουργού.

'Ομως, πριν από όλα αυτά, λίγους μήνες μετά την ανάληψη της διακυβέρνησης από το ΠΑ.ΣΟ.Κ. το 1993 με το ν. 2172/1993, ακόμα και την κατάχρηση δημοσίου χρήματος από τα διοικητικά συμβούλια των κρατικών επιχειρήσεων, η Κυβέρνηση από κακούργημα που ήταν το μετέτρεψε σε πλημμέλημα. Τα πλημμελήματα παραγράφονται με την παρέλευση της πενταετίας ακόμα και αν η δικαιοσύνη διαπιστώσει τα αδικήματα αυτά. Χαρακτηριστικό είναι το παράδειγμα της "ΛΑΡΚΟ". Συγκεκριμένες καταγγελίες έχει κάνει ο συνάδελφος και Αντιπρόεδρος της Βουλής κ. Κατσαρός για αδικήματα και παραλείψεις τριάντα δισεκατομμυρίων (30.000.000.000) δολλαρίων, ενώ υπάρχει βούλευμα του Συμβουλίου Εφετών ότι υπάρχουν αυτές οι πράξεις και οι παραλείψεις και η "ΛΑΡΚΟ" έχει υποστεί ζημιά τριάντα δισεκατομμυρίων (30.000.000.000) δρχ. Παρακάτω το βούλευμα λέει ότι παραγράφονται αυτά τα αδικήματα λόγω παρέλευσης της πενταετίας. 'Εχει δέσει, κύριε Υπουργέ, καλά το θέμα η Κυβέρνηση των προγραμματικών συμφωνιών και των προμηθειών του δημοσίου.

Οι αλήθειες αυτές για την έλλειψη αξιόπιστου θεσμικού πλαισίου και ό,τι αυτό συνεπάγεται, αποδεικνύεται και από γραπτή δήλωση του Γενικού Γραμματέα του Υπουργικού Συμβουλίου, ο οποίος αναφέρει μεγάλες ΔΕΚΟ και εταιρείες του δημοσίου, όπως η Ολυμπιακή Αεροπορία στερούνται κανονισμού προμηθειών, δύο χρόνια μετά την ψήφιση του σχετικού νόμου. Επειδή ο παριστάμενος Υφυπουργός είναι ο αρμόδιος για την Ολυμπιακή Αεροπορία, γνωρίζετε, κύριοι συνάδελφοι, ότι μιλάμε για ένα γιγαντιαίο οργανισμό με επενδυτικό πρόγραμμα ενός τρισεκατομμυρίου (1.000.000.000.000) δραχμών που πρέπει να οριστικοποιηθεί μέχρι 31.12.1997, γιατί τότε λήγει το πρόγραμμα εξυγίανσης της Ολυμπιακής με βάση τη συμφωνία με την Ευρωπαϊκή 'Ενωση. Σε αντίθετη περίπτωση η Ολυμπιακή Αεροπορία δεν θα μπορεί να πάρει δάνειο ύψους ενάμισι δισεκατομμυρίων (1.500.000.000.000) δολαρίων με εγγύηση του ελληνικού δημοσίου που προσεγγίζει τα τριακόσια εβδομήντα εκατομμύρια (370.000.000) δολάρια. Αυτός ο οργανισμός ζητάει για άλλη μία φορά την εγγύηση του ελληνικού δημοσίου και αργότερα θα ζητήσει για άλλη μια φορά νέες ρυθμίσεις, δεν έχει κανονισμό προμηθειών.

Κυρίες και κύριοι συνάδελφοι, λύσεις υπάρχουν. Η λύση, την οποία η Κυβέρνηση αποφεύγει να πάρει, είναι πρώτον, να αποστείλει για έλεγχο νομιμότητας στο Ελεγκτικό Συνέδριο όλες τις προγραμματικές συμφωνίες προ της υπογραφής τους, με βάση το νόμο που ψήφισε η Νέα Δημοκρατία, τον 2145/1993, με το άρθρο 15.

Παρά τις διακηρύξεις της Κυβέρνησης, τις υποσχέσεις και τις ρητές διαβεβαιώσεις στην Επιτροπή Θεσμών και Διαφάνειας, τίποτα δεν έχει κάνει προς την κατεύθυνση αυτή. Μάλιστα, πριν τρεις μήνες, σε τροπολογία που κατέθεσαν Βουλευτές της Νέας Δημοκρατίας, για να γίνει υποχρεωτικός ο έλεγχος νομιμότητας από το Ελεγκτικό Συνέδριο, η Κυβέρνηση την απέρριψε.

Δεύτερον, πριν από κάθε υπογραφή να προηγείται μελέτη σκοπιμότητας για τον ποιοτικό, κοστολογικό έλεγχο των υλικών, ώστε να διαπιστώνονται οι πραγματικές ανάγκες αυτών των οργανισμών και να μην αγοράζονται άχρηστα υλικά, που στις περισσότερες περιπτώσεις, ή τέλος πάντων, σε πάρα πολλές περιπτώσεις σαπίζουν στις αποθήκες του δημοσίου.

Τρίτον, σε κάθε σύμβαση να υπάρχει απαραίτητα ρήτρα προσαρμογής των τιμών, σύμφωνα με τις διεθνείς τιμές. Οι δε προμηθευτές θα πρέπει να υποχρεούνται να προσαρμόζουν τις τιμές προς τα κάτω αν τα διεθνή δεδομένα της αγοράς αποδεικνύουν μία τέτοια εξέλιξη.

Και τέταρτον, να υπάγονται υποχρεωτικά στις διατάξεις του νόμου "περί πόθεν έσχες", στο άρθρο 24 του ν. 2496/1996 οι δηλώσεις όλων των διοικήσεων και των υπαλλήλων των οργανισμών, που ασχολούνται με προμήθειες του δημοσίου.

Αυτά έπρεπε να είχαν γίνει για τις προγραμματικές συμφωνίες, κύριε Υπουργέ. Τίποτε από αυτά δεν έχει γίνει. Σήμερα είναι επιτακτική η ανάγκη της ίδρυσης μιας ανεξάρτητης διοικητικής αρχής, με αρμοδιότητα τον έλεγχο των συμβάσεων προμηθειών του δημοσίου. Αυτή η ανεξάρτητη διοικητική αρχή θα απολαμβάνει οικονομικής, λειτουργικής και διοικητικής ανεξαρτησίας και δεν θα υπάγεται σε κανέναν ιεραρχικό έλεγχο, παρά μόνο στη Βουλή για τις ανάγκες του κοινοβουλευτικού ελέγχου.

Σύντομα η Νέα Δημοκρατία θα καταθέσει συγκεκριμένη πρόταση νόμου για την ίδρυση αυτής της ανεξάρτητης διοικητικής αρχής.

Λύσεις λοιπόν υπάρχουν, κύριοι συνάδελφοι. Η Κυβέρνηση δεν φαίνεται να διαθέτει τη θέληση, να υιοθετήσει αυτές τις λύσεις. Πολύ φοβάμαι ότι πάλι σε λίγο καιρό θα μιλάμε για αμαρτωλές προμήθειες, οι οποίες θα έχουν υπογραφεί ερήμην


 

  

Σελίδα 1385 

 

της Βουλής, σε βάρος των συμφερόντων του 'Ελληνα φορολογούμενου.

Κυρίες και κύριοι συνάδελφοι, με δεδομένα όλα αυτά, πολύ φοβάμαι ότι είναι πλέον αδύνατον, με Κυβέρνηση ΠΑ.ΣΟ.Κ., να πραγματοποιηθεί η υπόσχεση του Πρωθυπουργού στη Διεθνή 'Εκθεση της Θεσσαλονίκης, ότι δηλαδή θα τεθεί τέλος στην περίοδο "της αρπαχτής, του βολέματος και της τσαπατσουλιάς" στη χώρα μας.

Σας ευχαριστώ πολύ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεώργιος Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Θα ήθελα πρώτα, κύριε Πρόεδρε, να κάνω μία παρατήρηση για το Προεδρείο. Θεωρώ ότι η Κυβέρνηση συστηματικά υποβαθμίζει τον κοινοβουλευτικό έλεγχο. Σήμερα είναι μία επερώτηση, που αναφέρεται σε τρεις Υπουργούς κι εδώ βρίσκεται ένας Υφυπουργός, για να μας ακούσει. Και κάνω αυτήν την ένσταση, γιατί εγώ θα μιλήσω για τη ΔΕΗ, για το Υπουργείο Ανάπτυξης και ο κύριος Υφυπουργός δεν νομίζω ότι θα μπορεί να μου απαντήσει. Εν πάση περιπτώσει.

ΠΡΟΕΔΡΕΥΩΝ (Παναγιώτης Ν. Κρητικός): Ενιαία είναι η κυβερνητική ευθύνη, όπως ξέρετε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, κύριε Πρόεδρε, αλλά είναι ντροπή αυτό που γίνεται.

ΠΡΟΕΔΡΕΥΩΝ (Παναγιώτης Ν. Κρητικός): 'Εχει επισημανθεί και από τον Πρόεδρο, αλλά υπάρχουν και υποχρεώσεις των Υπουργών, που ξέρετε ότι δεν επιτρέπουν την ομαδική προσέλευση.

ΓΕΩΡΓΙΟΣ ΣΑΛΑΓΚΟΥΔΗΣ: Γι' αυτό το ξαναλέμε, για να τείνει η Κυβέρνηση ευήκοον ους.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πρέπει να το επισημάνετε και εσείς.

ΠΡΟΕΔΡΕΥΩΝ (Παναγιώτης Ν. Κρητικός): 'Οπως βλέπετε, και στις επίκαιρες ερωτήσεις παρατάσσονται οι Υπουργοί εδώ κατά σειρά.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προσβάλλει τη Βουλή αυτό. Προσβάλλει το Κοινοβούλιο ο κ. Σημίτης.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Δεν διαφωνούμε να είναι οι επερωτώμενοι Υπουργοί εδώ, αλλά έχουν και τις υποχρεώσεις τους.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το Προεδρείο να το επισημάνει στην Κυβέρνηση.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα σας παρακαλούσα να ξαναβάλετε το χρόνο μου από την αρχή, γιατί είναι λίγος εξάλλου και έχουμε πολλά να πούμε.

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως. Συνεχίστε παρακαλώ.

ΓΕΩΡΓΙΟΣ ΣΑΛΑΓΚΟΥΔΗΣ: Θα ήθελα κατ' αρχήν κύριε Πρόεδρε, να ξεκαθαρίσω ότι η Νέα Δημοκρατία δεν είναι εναντίον των προγραμματικών συμφωνιών. Αντίθετα, εμείς τις θέλουμε, αλλά θέλουμε να γίνονται με σωστό τρόπο και όχι έτσι, όπως τις κάνει η Κυβέρνηση.

Oι προγραμματικές συμφωνίες έχουν ορισμένους στόχους, οι οποίοι πρέπει να πραγματοποιηθούν. Για τον τρόπο, λοιπόν, που μέχρι τώρα χειρίστηκε τις προγραμματικές συμφωνίες η Κυβέρνηση και δυστυχώς γι' αυτό που φοβόμαστε ότι θα συμβεί αυτούς τους ελάχιστους μήνες που μένουν μέχρι τις 31.12.1997, γι'αυτόν ακριβώς το λόγο κάναμε σήμερα αυτήν την επερώτηση.

Είναι γεγονός ότι οι προγραμματικές συμφωνίες θεσπίσθηκαν, για να προσφέρουν πολλαπλά πλεονεκτήματα και στους αναθέτοντες φορείς, στις ΔΕΚΟ δηλαδή, αλλά και στις ελληνικές βιομηχανίες και στους εργαζόμενους και γενικότερα στην εθνική οικονομία.

Πρώτον, όσον αφορά τους φορείς, τις ΔΕΚΟ, φοβούμαι ότι με τον τρόπο που γίνονται, μόνο τις τσέπες ορισμένων, των διοικητικών συμβουλίων που τοποθέτησε η Κυβέρνηση και διευθυντικών στελεχών, ωφελούν πραγματικά, ενώ οι ΔΕΚΟ υφίστανται πολύ μεγάλες ζημιές από αυτές τις προγραμματικές συμφωνίες, έτσι ακριβώς όπως γίνονται.

Επειδή δεν έχω πολύ χρόνο στη διάθεσή μου, καταθέτω ανακοίνωση και καταγγελία του Περιφερειακού Σωματείου Ενέργειας της ΔΕΗ Κοζάνης-Πτολεμαϊδας-Φλώρινας "Σπάρτακος", που λέει: "εξέγερση κατά των εξυπνάκηδων". Εδώ ακριβώς λέει με ποιον τρόπο -και τις περιγράφει το Σωματείο- γίνονται οι προγραμματικές συμφωνίες της ΔΕΗ, για να κερδίζουν κάποιοι εργολάβοι.

(Στο σημείο αυτό ο Βουλευτής κ. Γ.Σαλαγκούδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

Ας έλθουμε τώρα στα πλεονεκτήματα για τις ελληνικές βιομηχανίες. Τι έπρεπε να επιδιώκουν; Τη βελτίωση της ανταγωνιστικότητας, τη βελτίωση των επενδυτικών προοπτικών, τον ορθολογικότερο προγραμματισμό και τη μείωση των επιχειρηματικών κινδύνων. Τίποτα απ'όλα αυτά δεν επιδιώκεται στις προγραμματικές συμφωνίες, που έχουν συναφθεί μέχρι σήμερα από την Κυβέρνηση, τόσα χρόνια. 

Κανένας έλεγχος δεν γίνεται για το αν οι επιχειρήσεις, που επί σειρά ετών ανανεώνουν και ξαναπαίρνουν προγραμματικές συμφωνίες, αυξάνουν τα πάγιά τους, αν κάνουν επενδύσεις, αν εκσυγχρονίζονται και αν επιτυγχάνεται ο στόχος των προγραμματικών συμφωνιών, που είναι η ανταγωνιστικότητά τους.

Φθάσαμε στο σημείο η Υπουργός Ανάπτυξης να ομολογεί ότι οι προγραμματικές συμφωνίες συντηρούν ετοιμοθάνατες βιομηχανίες, δηλώνοντας προχθές ότι αν δεν υπήρχαν οι προγραμματικές συμφωνίες, η τάδε εταιρεία -δεν θέλω να την κατονομάσω- θα είχε κλείσει. Για την εταιρεία αυτή που παίρνει προγραμματικές από τη ΔΕΗ εδώ και μια πενταετία τουλάχιστον, απ' όσο ξέρω, η κυρία Υπουργός ομολογεί ότι θα κλείσει, αν και τώρα δεν πάρει προγραμματικές συμφωνίες.

Υπεγράφη πριν από πέντε μέρες μία προγραμματική συμφωνία στη ΔΕΗ με επιχείρηση, που δηλώνει τετρακόσια εκατομμύρια (400.000.000) δραχμές τζίρο και επίσης δηλώνει εβδομήντα πέντες εργαζόμενους. Από έναν απλό έλεγχο στα χαρτιά, όχι στην ίδια την επιχείρηση, θα έβλεπε κανείς ότι μία τέτοια επιχείρηση δεν μπορεί να υπάρξει. Και κυκλοφορούν φήμες ότι κάποια υλικά που προμηθεύει αυτή η επιχείρηση, τα φέρνει από την Κίνα.

Καταθέτω ένα πακέτο καταγγελιών με εξώδικα, ακριβώς γι'αυτήν την περίπτωση και γι'αυτήν την προγραμματική συμφωνία.

(Στο σημείο αυτό ο Βουλευτής, κ. Γ.Σαλαγκούδης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)

'Οσον αφορά την απασχόληση τώρα. Αυξάνονται πραγματικά οι θέσεις εργασίας των εργαζομένων ή απλώς οι επιχειρηματίες, αυτοί που παίρνουν τις προγραμματικές συμφωνίες, έχοντας τους φίλους τους στα διοικητικά συμβούλια και στις διευθυντικές θέσεις, εισάγουν ουσιαστικά τα υλικά από χώρες με ευκαιριακή αμοιβή εργασίας και κερδίζουν μόνο τα κέρδη του μεταπράττη τα οποία ενθυλακώνουν; Ακόμα, πολλοί σ'αυτές τις προγραμματικές συμφωνίες παίρνουν αλλοδαπούς με ευκαιριακό μεροκάματο.

Επειδή όμως, ο χρόνος τελειώνει και δεν θα ήθελα να περιοριστούμε μόνο στο να κάνουμε αντιπολίτευση, θα ήθελα εδώ να κάνω μερικές προτάσεις. Το καθήκον της Κυβέρνησης είναι να προστατεύει το μόχθο του ελληνικού λαού και να τον αξιοποιεί για την πρόοδό του.

Επιτέλους, δεν μπορεί να υφίσταται τόσες θυσίες ο ελληνικός λαός και να υπομένει τη φορομπηχτική σας πολιτική, για να πλουτίζουν τα κομματικά τρωκτικά και οι φίλοι τους, που έχετε τοποθετήσει στα διοικητικά συμβούλια και σε διευθυντικές θέσεις των ΔΕΚΟ.

Αποφασίστε επιτέλους να θεσπίσετε ελέγχους για τις προγραμματικές συμφωνίες, που πρέπει να γίνουν με σωστό τρόπο. Παρακολουθείστε επιτέλους αν οι υφιστάμενοί σας τις εκτελούν.

'Ελεγχοι, λοιπόν:


 

  

Σελίδα 1386 

Πρώτον, επενδύσεις που έγιναν από τις εταιρείες που παίρνουν συνεχώς προγραμματικές συμφωνίες. Είναι απλό, από τη σύγκριση των παγίων βγαίνει αν έχουν κάνει επενδύσεις.

Δεύτερον, έκταση του μηχανολογικού εξοπλισμού για την ποιότητα των υλικών που αγοράζουν οι ΔΕΚΟ. Από το απόλυτο σε αξία ύψος των παγίων στοιχείων της εταιρείας, μπορεί άνετα να βγάλουμε ένα τέτοιο συμπέρασμα.

Τρίτον, απασχολούμενο προσωπικό είτε από την κατάθεση των επισήμων καταστάσεων του ΙΚΑ είτε υπολογίζοντας κατά προσέγγιση τον αριθμό των απασχολουμένων, από το στοιχείο του παθητικού που έχει τίτλο "ασφαλιστικές εισφορές πληρωτέες", μπορούμε να δούμε αν πράγματι απασχολεί περισσότερο προσωπικό εξαιτίας των προγραμματικών συμφωνιών που πήρε.

Τέταρτον, βιωσιμότητα, κερδοφορία και ανταγωνιστικότητα της εταιρείας από τη μελέτη του ισολογισμού. Παραδείγματος χάριν, από τον τραπεζικό δανεισμό κλπ.

Πέμπτον, σήματα ποιότητας διεθνώς αναγνωρισμένων εργαστηρίων και κατά ποιους κανονισμούς είναι κατασκευασμένα τα προϊόντα.

'Εκτον, αξιοπιστία της εταιρείας από τη συμπεριφορά της στο παρελθόν, χρόνοι παράδοσης, συμβατική συμπεριφορά, αξιοπιστία των υλικών από τα δελτία συμπεριφοράς, αστοχίες υλικών κατά το στάδιο παραλαβής τους κλπ.

'Εβδομον, οργάνωση και αξιοπιστία της εταιρείας, πιστοποιητικό ISO 9000.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελειώνετε.

ΓΕΩΡΓΙΟΣ ΣΑΛΑΓΚΟΥΔΗΣ: Κανένας από τους παραπάνω ελέγχους δεν γίνεται.

Τέλος, μία πρόταση: Δώστε στις προγραμματικές συμφωνίες το 70% του ποσού των υλικών και το 30% με διαγωνισμό, για να υπάρχουν από τις προσφορές και συγκριτικά στοιχεία για αναπροσαρμογές και συνεχή ενημέρωση για ό,τι γίνεται στην αγορά. 

Επιτέλους, ας βάλουμε έναν ορθολογισμό σ' αυτό που πραγματικά αποτελεί για τις ελληνικές βιομηχανίες μία ελπίδα για εξυγίανση, για εκσυγχρονισμό, για ανάπτυξη, αλλά δυστυχώς έτσι όπως γίνονται μέχρι σήμερα είναι, όπως είπα, εις βάρος του ελληνικού λαού για να ενθυλακώνουν ορισμένα τρωκτικά τον ιδρώτα του ελληνικού λαού.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τζωάννος έχει το λόγο.

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, οι προγραμματικές συμφωνίες για να είναι αξιόπιστες και να μην οδηγούν σε μία μορφή προστατευτισμού και συνάμα να αποτελούν ένα εκτροφείο τρωκτικών του δημοσίου χρήματος, πρέπει να γίνονται, αφού έχουν προηγηθεί λεπτομερείς κοστολογικοί έλεγχοι, που περιλαμβάνονται στις μελέτες εφικτότητος, όπου θα συγκρίνονται και οι διεθνώς επιτυγχανόμενες τιμές, κάτι που δεν γίνεται αυτήν τη στιγμή.

Αντίθετα με τη διεθνή πρακτική, έρχεται η Υπουργός Ανάπτυξης -και λυπούμαι γιατί απουσιάζει σήμερα για ένα τόσο σοβαρό θέμα, αποτελεί πράγματι ντροπή η απουσία των Υπουργών- να απαντήσει πρόσφατα σε αίτημα για κατάθεση στοιχείων, για τις μελέτες σκοπιμότητας των κρατικών προμηθειών -και διαβάζω- ότι "η πραγματοποίηση προγραμματικών συμφωνιών στηρίζεται στη βάση πραγματοποίησης συνολικών πλεονεκτημάτων για την ελληνική οικονομία και όχι στην εκπόνηση θεωρητικών μελετών".

Εδώ κατά την κυρία Υπουργό έχουμε μελέτες θεωρητικές, που στην πραγματικότητα είναι οι μόνες μελέτες που έχουν πρακτικό χαρακτήρα και όχι θεωρητικό. Θεωρητικές είναι οι μελέτες, τις οποίες αναθέτει το Υπουργείο Ανάπτυξης για τη βιομηχανική πολιτική κι έχουμε καταλήξει αντί να έχουμε βιομηχανική πολιτική, να έχουμε βιομηχανία μελετών, αοριστολογιών χαμηλής πρακτικής αξίας. Και εν τούτοις το δήθεν θεωρητικό στοιχείο της κοστολόγησης χρησιμοποιείται τώρα ως πρόφαση για να αποφευχθεί η διαφάνεια και φτάνουμε στο σημείο να αδρανοποιείται όλο το σύστημα. Σε είκοσι μέρες, τι θα κάνει η Κυβέρνηση; Θα προχωρήσει σε συμφωνίες χωρίς αυτές τις προϋποθέσεις; Χωρίς να έχει δώσει αυτές τις προγραμματικές συμφωνίες στο Ελεγκτικό Συνέδριο; Χωρίς να ενημερώσει τη Βουλή; Και είναι δυνατόν εμείς να πιστέψουμε ότι όλα αυτά είναι καλοπροαίρετα και ότι δεν οφείλονται σε σκοπιμότητες για την ενίσχυση του κράτους του ΠΑ.ΣΟ.Κ. μέσω αδιαφανών διαδικασιών; 'Αλλωστε το λέει ο κόσμος κάθε μέρα, βουίζει η Ελλάδα γι' αυτές τις διαδικασίες, γι' αυτά τα καλοστημένα παιχνίδια.

Υπάρχει και μία άλλη διάσταση. Προ διετίας η Κυβέρνηση του ΠΑΣΟΚ εμφανίστηκε εδώ και είπε ότι οι ΔΕΚΟ θα εκσυγχρονιστούν και ένα βασικό στοιχείο εκσυγχρονισμού, που θα μειώσει τη σπατάλη είναι τα λεγόμενα επιχειρησιακά προγράμματα, τα business plans. Αυτά όμως συνεχώς αναβάλλονται. Αλλά για να έχεις προγραμματικές συμφωνίες πρέπει να έχεις και πρόγραμμα στον οργανισμό που προμηθεύεται.

Εγώ τουλάχιστον ως οικονομολόγος δεν μπορώ να φαντασθώ κάποιον να προβαίνει σε προγραμματισμό προμηθειών και να μην έχει ένα business plan, στόχους για το πού πάει ο οργανισμός. Θα ιδιωτικοποιηθεί; Πότε; Πώς; Ποια θα είναι η δομή του; Ποιες θα είναι οι εισροές πρώτων υλών κ.ο.κ.

Συνεπώς εδώ υπάρχει και μία άλλη ασυνέπεια λόγων και πράξεων που ακριβώς εκφράζει αυτήν την κυβερνητική απραξία που με τη σειρά της είναι αποτέλεσμα των μαχών που δίδονται στο παρασκήνιο μεταξύ διαπλεκομένων συμφερόντων. Αλλιώς δεν μπορεί να εξηγηθεί αυτό το φαινόμενο. Και οδηγούμεθα την τελευταία στιγμή στη σπατάλη πόρων και θα έχει και το ελληνικό κράτος προβλήματα με την Ευρωπαϊκή 'Ενωση, διότι και η Ευρωπαϊκή 'Ενωση προαπαιτεί την ύπαρξη μελετών σκοπιμότητας σε αυτές τις αναθέσεις έργων.

Θέλω επίσης να επισημάνω ότι σε πολλές περιπτώσεις αυτές οι προγραμματικές συμφωνίες συνδέονται με δραστηριότητες που έχουν πολύ χαμηλή προστιθέμενη αξία για την ελληνική οικονομία.

Ο ίδιος ο Υφυπουργός είχε σε πρόσφατο άρθρο του -στις 12 Οκτωβρίου- αναφέρει ότι στις αστικές συγκοινωνίες η προστιθέμενη αξία είναι πολύ χαμηλή, 20% με 25%. Μιλάμε για τα έργα που συντελούνται. Σε μια άλλη περίπτωση στον ΟΣΕ, οι προγραμματικές συμφωνίες βασίζονται στη δήλωση της εταιρείας -στη δήλωση σε σχέση με την πραγματική προστιθέμενη αξία- που αναλαμβάνει το έργο, χωρίς να γίνεται έλεγχος για την προστιθεμένη αξία.

Που είναι, λοιπόν, η ωφέλεια της ελληνικής οικονομίας; Χωρίς να ξέρουμε για ποια προστιθέμενη αξία μιλάμε, που δίνουμε τις μελέτες, που δίνουμε τα έργα; Συνεπώς με τα λίγα αυτά στοιχεία είναι φανερό ότι όλη η υπόθεση αφορά τα διαπλεκόμενα συμφέροντα και γι' αυτό σας καταγγέλουμε και ζητάμε άμεσα την πλήρη ενημέρωση της Βουλής. Ευχαριστώ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπήλιος Σπηλιωτόπουλος έχει το λόγο.

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, αποτελεί διεθνή διασυρμό για την Ελλάδα και κόλαφο για την Κυβέρνηση, το ότι κατέχουμε την εικοστή τέταρτη θέση στον πίνακα δημόσιας διαφθοράς μεταξύ σαράντα εννέα χωρών. Από τις ευρωπαϊκές χώρες μόνο η Ιταλία και το Βέλγιο κατέχουν χειρότερη θέση.

Η Κυβέρνηση Σημίτη, όχι μόνο δεν κάνει βήματα, προς την κατεύθυνση ελέγχου των κρατικών προμηθειών, αλλά με συγκεκριμένα νομοθετικά μέτρα άφησε ανεξέλεγκτες τις κομματικές διοικήσεις των ΔΕΚΟ να μοιράσουν στους προμηθευτές του δημοσίου προμήθειες ενάμισι τρισεκατομμυρίου (1.500.000.000.000) δραχμών, μέσω αδιαφανών προγραμματικών συμφωνιών.

'Ετσι με το άρθρο 15 του ν. 2446/1996 κατοχύρωσε την αδιαφάνεια, αφού όρισε ότι ο προγραμματισμός και η σύναψη των προγραμματικών συμφωνιών, θα πραγματοποιηθεί με αποφάσεις των διοικήσεων των δημοσίων επιχειρήσεων κατά παρέκκλιση των κειμένων για τη διενέργεια προμηθειών διατάξεων, χωρίς βεβαίως δικλείδες ασφαλείας του δημοσίου


 

  

Σελίδα 1387 

 

συμφέροντος.

Με τις εσκεμμένα ασαφείς και γενικόλογες διατάξεις του άρθρου 24 του ν. 2429/1996 απάλλαξε τις διοικήσεις των οργανισμών και επιχειρήσεων του δημοσίου από την υποχρέωση υποβολής δήλωσης περιουσιακής κατάστασης, τη στιγμή που Βουλευτές, δικαστικοί, δημοσιογράφοι και λειτουργοί του δημοσίου είναι υποχρεωμένοι να καταθέτουν. Ενώ γνώριζε ότι το διάστημα εξαίρεσης της Ελλάδος από την εφαρμογή της οδηγίας 9338 λήγει την 31.12.1997, άφησε να περάσουν τεσσεράμισι χρόνια άπρακτα από την υπογραφή της οδηγίας, κάτω από ένα αδιάβλητο καθεστώς εσκεμμένης αδιαφάνειας. Ενώ ψήφισε το ν.2286/1995 για τις προμήθειες του δημόσιου τομέα, που όριζε τη σύσταση Διακομματικών Επιτροπών, για τον έλεγχο των προμηθειών του δημοσίου άφησε να περάσει ενάμισης χρόνος από την ψήφιση του νόμου για να εκδόσει κανονιστική απόφαση των Υπουργών Ανάπτυξης και Εθνικής Οικονομίας για τη λειτουργία των επιτροπών αυτών.

Η Κυβέρνηση κατά τον κοινοβουλευτικό έλεγχο, εν ονόματι του επιχειρηματικού απορρήτου, αρνείται να καταθέσει στην Βουλή τις μελέτες και τις συμβάσεις, που συνάπτουν δημόσιες επιχειρήσεις με ξένες εταιρείες και κυβερνήσεις, για την ανάθεση προμηθειών, κατασκευή έργων και ανάληψη ξένων επιχειρήσεων κάτι που πρέπει να απασχολήσει και το Προεδρείο της Βουλής.

Ενδεικτικές περιπτώσεις -και αυτό λόγω ελλείψεως χρόνου- είναι η άρνηση της Υπουργού Ανάπτυξης να καταθέσει στη Βουλή τη μελέτη κατασκευής με απευθείας ανάθεση και χωρίς διαγωνισμό, του μεγαλύτερου στον κόσμο φωτοβολταϊκού τόξου στο Ηράκλειο Κρήτης, -προϋπολογισμού πεντέμισι δισεκατομμυρίων (5.500.000.000) δραχμών- για το οποίο τόσο η Ευρωπαϊκή 'Ενωση, όσο και η Επιτροπή του Υπουργείου Ανάπτυξης έχουν εκφράσει την γνώμη ότι η πρόταση αυτή δεν έχει επαρκή τεχνικά και οικονομικά εχέγγυα για να γίνει δεκτή και όμως η συμφωνία υπεγράφη, καθώς και η άρνηση του Υπουργού Μεταφορών να καταθέσει στη Βουλή την προκήρυξη διαγωνισμού και την προσφορά του ΟΤΕ για την ανάληψη του τηλεπικοινωνιακού οργανισμού της Αρμενίας, έγγραφα, κύριε Υφυπουργέ, που βρίσκονται στην κατοχή και γνώση ξένης κυβέρνησης. Αυτά δεν κατατίθενται στη Βουλή. Αλλά και από τα ζητηθέντα έγγραφα, που επιτέλους εδέησε η Κυβέρνηση να καταθέσει, μετά όμως, από ειδική επίκαιρη ερώτηση στον κύριο Πρωθυπουργό από το Βουλευτή μας κ.Κεφαλογιάννη, προκύπτουν τα ακόλουθα:

Προμήθειες κρατικών νοσοκομείων, όπως αναφέρονται στα πορίσματα των Ελεγκτών Δημόσιας Διοίκησης:" Κατά τη διακήρυξη και το διαγωνισμό, διαπιστώθηκαν λάθη, παραλείψεις και σαφείς παραβάσεις των νόμων και κανονισμών που διέπουν τις προμήθειες του δημοσίου τομέα.... Οι όροι των διακηρύξεων δεν είναι σαφείς και πλήρεις... Οι τεχνικές προδιαγραφές είναι ελλειπείς... Δεν δίνεται η δυνατότητα στους ενδιαφερομένους προμηθευτές να γνωρίζουν εκ των προτέρων την ποιότητα και τον τρόπο αξιολόγησης των συγκεκριμένων ειδών κλπ. Και ενώ τα ανωτέρω πορίσματα έχουν δημοσιοποιηθεί από ετών, ουδείς εισαγγελεύς άσκησε οποιαδήποτε ποινική κύρωση κατά οποιουδήποτε.

'Αλλωστε η Κυβέρνηση και στην περίπτωση ποινικής δίωξης των διεφθαρμένων διοικήσεων των δημοσίων επιχειρήσεων, θα παραγράψει με νόμο τα κακουργήματά τους, όπως έκανε με το ν.2172/1993 ευθύς μετά την εκ νέου κατάκτηση της εξουσίας, βάσει του οποίου οι διοικήσεις της "ΛΑΡΚΟ" απηλλάγησαν πρόσφατα με βούλευμα του εφετείου, το οποίο διαπίστωσε μεν ότι καταχράστηκαν τριάντα δισεκατομμύρια (30.000.000.000) δραχμές, πλην όμως το αδίκημα είχε παραγραφεί βάσει του νόμου αυτού.

Λόγω ελλείψεως χρόνου δεν μπορώ να αναφέρω όλες τις περιπτώσεις, τις οποίες έχουμε συλλέξει και αποδεικνύουν τη διαφθορά σε κυβερνητικό επίπεδο, όσον αφορά τις συγκεκριμένες προγραμματικές συμφωνίες, αλλά θα τελειώσω λέγοντας ότι αντίθετα με τις δηλώσεις του Πρωθυπουργού, περί αυξημένης ευαισθησίας σε θέματα προμηθειών των δημοσίων έργων, η αλήθεια είναι ότι το κράτος αυτό συνεχίζει να αποτελεί εργαλείο πλούτου και εξουσίας, όσων το συγκροτούν, σε βάρος των πολλών τίμιων Ελλήνων εργαζομένων και φορολογουμένων, υποθάλπτοντας και ενθαρρύνοντας τα τρωκτικά του δημοσίου χρήματος, τρωκτικά όμως, που εκτρέφονται στο κομματικό εκτροφείο της Κυβέρνησης. Τι άλλο αποδεικνύει άλλωστε η επίμονη άρνηση της Κυβέρνησης Σημίτη να δεχθεί την πρόταση της Νέας Δημοκρατίας για τη σύσταση ανεξάρτητης διοικητικής αρχής ελέγχου των δημόσιων έργων και προμηθειών.

Χαρακτηριστική είναι η ανακοίνωση κύριε Πρόεδρε, της Ενώσεως Χειριστών Πολιτικής Αεροπορίας ότι τα μέλη της διοίκησης της Ολυμπιακής Αεροπορίας που αποχωρούν σύντομα, πρέπει απαραιτήτως να διέλθουν από το γραφείο του εισαγγελέα για να απολογηθούν για τις εγκληματικές πράξεις τους. ("ΚΑΘΗΜΕΡΙΝΗ" 8.11.1997).

Μετά απ' όλα αυτά, κύριε Πρόεδρε, και με δεδομένη την αγανάκτηση της υγιούς μερίδας του δοκιμαζόμενου ελληνικού λαού, αναγκάζομαι να καταγγείλω ευθέως στο Κοινοβούλιο, ότι η Κυβέρνηση του ΠΑ.ΣΟ.Κ. συμπεριφέρεται ως επίσημος νονός του κυκλώματος των δημόσιων προμηθειών. Ευχαριστώ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σκρέκας έχει το λόγο.

ΘΕΟΔΩΡΟΣ ΣΚΡΕΚΑΣ: Κύριε Πρόεδρε, στο χρόνο των πέντε λεπτών που έχω στη διάθεσή μου, είμαι υποχρεωμένος τηλεγραφικά να αναφερθώ σε ορισμένα θέματα που καταδεικνύουν και αναδεικνύουν ένα πολύ σοβαρό πρόβλημα στον τομέα των προμηθειών του δημοσίου, μέσω της διαδικασίας των προγραμματικών συμφωνιών. Η χώρα μας, όπως αναφέρθηκε και από τους άλλους συναδέλφους, κατέχει την εικοστή τέταρτη θέση μεταξύ των τριάντα εννέα χωρών στον τομέα της δημόσιας διαφθοράς και τη δεκάτη τρίτη στην Ενωμένη Ευρώπη. Δεν ξέρω αυτό αν ενοχλεί ή όχι την Κυβέρνηση.

Στη χώρα μας, όπως όλοι γνωρίζουμε, έχουμε ΔΕΚΟ, οι οποίες στερούνται κανονισμού προμηθειών κατά παράβαση του ν. 2286/1995. Για παράδειγμα δεν προχώρησε ως όφειλε η Κυβέρνηση στην προβλεπόμενη στελέχωση και οργάνωση της Γενικής Διεύθυνσης Κρατικών Προμηθειών, που θα έπρεπε να είναι το πρώτο μέλημά της στον τομέα αυτό. Γιατί προμήθειες σημαίνει χρήμα, σημαίνει ιδρώτας του ελληνικού λαού, σημαίνει κόστος παραγωγής προϊόντων, και υψηλό κόστος προσφοράς προς το λαό, γιατί όταν οι προμήθειες κοστίζουν ακριβά στις ΔΕΚΟ, τα προϊόντα, που στη συνέχεια προσφέρουν στον ελληνικό λαό, κύριε Υπουργέ, είναι πολύ ακριβότερα, απ' ό,τι αν γινόταν σωστή διαχείριση των προμηθειών αυτών.

Αντίθετα στο Υπουργικό Συμβούλιο της 26.9.1997 διαπιστώθηκε ότι το θεσμικό πλαίσιο στον τομέα των έργων και προμηθειών είναι επαρκές.

Την ίδια στιγμή έγινε διαπίστωση ότι πρέπει να γίνουν ορισμένες προσθήκες, ώστε να βελτιωθεί. Καταλαβαίνετε ότι υπάρχει μια αντίφαση από τη μια να υπάρχει η διάγνωση ότι όλα προχωρούν καλά και λειτουργούν σωστά και από την άλλη να θέλουμε για να τα βελτιώσουμε. Πώς να βελτιωθεί κάτι, όταν ακόμα δεν έχει εφαρμοστεί δηλαδή αυτό που έχει ψηφιστεί; Υπάρχει ένας παραλογισμός στην προκειμένη περίπτωση.

Ο ΟΟΣΑ υιοθέτησε στις 23/5/1997 την ποινικοποίηση της δημόσιας διαφθοράς μεταξύ εικοσιεννιά κρατών-μελών του οργανισμού, μέλος του οποίου είναι και η Ελλάδα. Βάσει αυτής της σύμβασης, τα κράτη-μέλη υποχρεούνται να υιοθετήσουν αυστηρές ποινές, αστικές και διοικητικές κυρώσεις κατά των δημοσίων λειτουργών και των νομικών προσώπων για δωροληψία ή απόπειρα δωροληψίας δημοσίων λειτουργών. 

Αντίθετα η Κυβέρνηση, όχι μόνο δεν κάνει προσπάθεια προς την κατεύθυνση του ελέγχου των κρατικών προμηθειών, αλλά αφήνει με συγκεκριμένα νομοθετικά μέτρα ανεξέλεγκτες τις κομματικές διοικήσεις των ΔΕΚΟ να μοιράζουν στους προμηθευτές του δημοσίου προμήθειες ύψους 1,5 τρισεκατομμυρίων (1.500.000.000.000) δραχμών μέσω αδιαφανών διαδικασιών. Και βέβαια εδώ τίθεται το ερώτημα: Υπάρχει αδυναμία εφαρμογής


 

  

Σελίδα 1388 

 

ενός συστήματος ελέγχου των πραγματικών συμφωνιών, ή υπάρχει σκοπιμότητα;

Θα μπορούσε η Κυβέρνηση, αν είχε δυσκολίες να επιλέξει ένα σύστημα τέτοιο, να αποτανθεί στην ελεύθερη αγορά, στους ελεύθερους επαγγελματίες, στους βιομηχάνους, οι οποίοι τηρούν διαδικασίες για προμήθειες τέτοιες που τους εξασφαλίζουν ελαχιστοποίηση του κόστους αγοράς των πρώτων υλών και των υπηρεσιών που έχουν ανάγκη και μέσω αυτού, χαμηλό κόστος παραγωγής των προϊόντων που διαθέτουν. Αυτό πρέπει να κάνει και ο δημόσιος τομέας αν θέλουμε πραγματικά να έχουμε μια χώρα, η οποία θα αξιοποιεί τον ιδρώτα του ελληνικού λαού, τον πλούτο που παράγεται σ'αυτήν τη χώρα, σωστά και καλά.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος του Συνασπισμού της Αριστεράς και της Προόδου, ορίζει Κοινοβουλευτικό Εκπρόσωπο, για τη συζήτηση της σημερινής επερώτησης, το Βουλευτή Εύβοιας κ.Ευάγγελο Αποστόλου.

Ο Υφυπουργός κ.Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Yφυπουργός Μεταφορών και Επικοινωνιών): Κύριε Πρόεδρε, κύριοι συνάδελφοι, θα προσπαθήσω στην πρωτολογία μου να κάνω μια αναφορά στα θέματα που έχουν τεθεί από τους συναδέλφους στην επερώτηση, γιατί νομίζω ότι υπάρχει πλήρης σύγχυση από το θεσμό των προγραμματικών συμφωνιών και ενδεχομένως να βοηθήσω και τις δευτερολογίες και στη δευτερολογία μου θ'απαντήσω στα συγκεκριμένα ερωτήματα που έχουν τεθεί.

Η κοινοτική οδηγία 9338 επιτρέπει τη σύναψη προγραμματικών συμφωνιών για τους φορείς του ευρύτερου δημόσιου τομέα που δραστηριοποιούνται στους τομείς του ύδατος, της ενέργειας, των μεταφορών και των τηλεπικοινωνιών και καθορίζει ένα ενιαίο πλαίσιο αρχών και όρων που διέπει την κατάρτισή τους. 

Η ίδια οδηγία έχει προβλέψει μεταβατική περίοδο εφαρμογής των διατάξεών της για την Πορτογαλία, Ισπανία και Ελλάδα, η οποία λήγει την 31/12/1997. Πρόκειται ουσιαστικά για μια περίοδο χάριτος, η οποία πρέπει να αξιοποιηθεί προκειμένου να προσαρμοστούν οι εγχώριες επιχειρήσεις στις απαιτήσεις της ανταγωνιστικής αγοράς της Ευρωπαϊκής 'Ενωσης.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Με αυτό το σκεπτικό το άρθρο 16 του ν.2446/1996 παρέχει τη δυνατότητα στους φορείς, που υπάγονται στους παραπάνω τομείς, να συνάπτουν προγραμματικές συμφωνίες με απ' ευθείας διαπραγματεύσεις με 'Ελληνες προμηθευτές -κατασκευαστές επεκτείνοντας έτσι την εφαρμογή των διατάξεων των παραγράφων 1 και 2 του άρθρου 1 του ν. 1433/1984.

Οι προγραμματικές συμφωνίες θεσπίστηκαν για να αποτελέσουν συγχρόνως ένα μέσο άσκησης βιομηχανικής πολιτικής και ένα μέσο ομαλής εξυπηρέτησης των αναγκών του δημόσιου τομέα. 

Τα σημαντικότερα οφέλη, που αντλούν οι φορείς του δημόσιου τομέα από το θεσμό των προγραμματικών συμφωνιών, είναι τα εξής: 'Ελεγχος και ορθολογικοποίηση της κατασκευαστικής αγοράς, ιδιαίτερα στις περιπτώσεις που έχουν καθιερωθεί μονοπωλιακοί ή ολιγοπωλιακοί κλάδοι παραγωγής. Δυνατότητα μείωσης των προσφερομένων τιμών από τους εγχώριους κατασκευαστές λόγω βελτίωσης της παραγωγικότητας των επιχειρήσεών τους. Εξασφάλιση της σταθερής και ελεγχόμενης ποιότητας των υλικών και της ομοιογένειας των ανταλλακτικών. Εξειδικευμένη παραγωγή προϊόντων προσαρμοσμένων στις ανάγκες του κάθε φορέα. Μείωση κεφαλαίων που δεσμεύονται σε αποθεματοποιήσεις. Αποφυγή των γραφειοκρατικών εμπλοκών και καθυστερήσεων που συνεπάγονται οι συνεχείς και επαναλαμβανόμενοι διαγωνισμοί για το ίδιο υλικό με τους ίδιους συμμετέχοντες. Οι ελληνικές βιομηχανίες από την πλευρά τους μπορούν να αξιοποιήσουν το θεσμό των προγραμματικών συμφωνιών προκειμένου να προγραμματίσουν με ορθολογικό τρόπο την παραγωγή τους, να βελτιώσουν το βαθμό αξιοποίησης των παραγωγικών μέσων και να μειώσουν έτσι το κόστος παραγωγής, να μειώσουν τον επιχειρηματικό κίνδυνο εξασφαλίζοντας συνθήκες μακροχρόνιας συνεργασίας, να βελτιώσουν την ανταγωνιστικότητά τους και τις επενδυτικές προοπτικές τους.

Τα οφέλη για την εθνική οικονομία και για την κοινωνική συνοχή είναι πολλαπλά και συνοψίζονται προγραμματικά στα ακόλουθα. Τόνωση της εγχώριας οικονομικής δραστηριότητας και πραγματοποίηση νέων επενδύσεων, ανάπτυξη της τεχνογνωσίας και βελτίωση της ανταγωνιστικότητας των εγχώριων επιχειρήσεων. Δημιουργία νέων θέσεων απασχόλησης, τόσο από τις επιχειρήσεις, που συνάπτουν προγραμματικές συμφωνίες, όσο και από τους υποπρομηθευτές και τους συνεργάτες τους. Αξιοποίηση της συνολικής δυναμικότητας του κάθε κατασκευαστικού κλάδου.

Το υφιστάμενο θεσμικό πλαίσιο για τη σύναψη των προγραμματικών συμφωνιών προσφέρει μια πληθώρα εγγυήσεων για την εξασφάλιση των συνθηκών διαφάνειας, δημοσιότητας, νομιμότητας και οικονομικής αποτελεσματικότητας των διαδικασιών που ακολουθούνται.

Είναι χρήσιμο να σας υπενθυμίσω ότι ο εκπρόσωπος της Νέας Δημοκρατίας κ. Παυλόπουλος, είχε αναφερθεί στο θεσμικό πλαίσιο και είχε πει ότι δεν πάσχει το θεσμικό πλαίσιο, αλλά η εφαρμογή στην πράξη των συγκεκριμένων διατάξεων. Κρίνεται επομένως σκόπιμη η αξιολόγηση των διαδικασιών και των πρακτικών που ακολουθούνται προκειμένου να διαπιστωθεί αν ευσταθούν οι αιτιάσεις που αναφέρονται στην επερώτησή σας περί μεθοδεύσεων κατά βούληση και επιθυμία των κυβερνητικών οργάνων.

Οι Διοικήσεις των ΔΕΚΟ που έκριναν σκόπιμη τη σύναψη προγραμματικών συμφωνιών, με κριτήριο τις κατασκευαστικές τους ανάγκες, έγκαιρα και παράλληλα με την ψήφιση του ν. 2446/1996, συγκρότησαν επιτροπή αξιολόγησης και προετοιμασίας των προγραμματικών συμφωνιών με συμμετοχή των περισσοτέρων υψηλόβαθμων στελεχών των οργανισμών που σχετίζονται με τις διαδικασίες προμηθειών. Χαρακτηριστικότερη είναι η περίπτωση του ΟΣΕ, όπου συγκροτήθηκε και η πρώτη διακομματική επιτροπή βάσης από έντεκα μέλη που ορίστηκαν εντελώς ανεξάρτητα από την κομματική τους τοποθέτηση. Σήμερα η ίδια επιτροπή με γνώμονα την ίδια λογική αποτελείται από τριάντα τέσσερα στελέχη του οργανισμού, τα οποία προσυπέγραψαν από κοινού την οποιαδήποτε εισήγηση για προγραμματικές συμφωνίες προς το διοικητικό συμβούλιο.

Γίνεται επομένως σαφές ότι ήδη σε πρωτοβάθμιο επίπεδο καθίσταται εξαιρετικά δυσχερής η εξυπηρέτηση στενών κομματικών σκοπιμοτήτων και η προώθηση αλλότριων επιθυμιών κυβερνητικών ή άλλων παραγόντων, αφού η πρώτη ασφαλιστική δικλείδα, το πρώτο φίλτρο ενεργοποιείται αποτελεσματικά. Τούτο επιβεβαιώνεται και από το γεγονός ότι η συντριπτική πλειονότητα των εισηγήσεων προς τα διοικητικά συμβούλια των οργανισμών επιτυγχάνεται με ομοφωνία.

Πρέπει ακόμα να σημειωθεί ότι αυτές οι ομοφωνίες -και αυτό μπορείτε να το διαπιστώσετε από τα Πρακτικά- δεν προέκυψαν αυτόματα, αλλά ήταν το αποτέλεσμα αλλεπάλληλων διαβουλεύσεων μεταξύ των μελών των επιτροπών και ουσιαστικής ανταλλαγής επιχειρημάτων και απόψεων, που κατέληγαν συχνά σε τροποποίηση ή και ακύρωση αρχικών θέσεων. Παραδείγματος χάρη, κατάργηση προκαταβολών, ανακατανομή μεριδίων σε προμηθευτές, ματαιώσεις προμηθειών λόγω ασύμφορου τιμήματος κλπ.'Αλλωστε, αν υπήρχαν στοιχεία για αδιαφανείς και κατευθυνόμενες διαδικασίες, αυτές θα είχαν τεθεί υπόψη σας, κύριοι Βουλευτές, δεδομένου ότι στα διοικητικά συμβούλια των ΔΕΚΟ, που εγκρίνουν τις υποβαλλόμενες εισηγήσεις και λειτουργούν έτσι ως δευτεροβάθμια ασφαλιστική δικλείδα, συμμετέχουν εκλεγμένοι εκπρόσωποι όλων των κομμάτων.

Ως συμπληρωματική εγγύηση διαφάνειας θα πρέπει ακόμα να θεωρούνται οι τριμελείς επιτροπές που επιλέγονται με κλήρωση από στελέχη των οργανισμών, προκειμένου να διενεργήσουν αυτοψίες στις παραγωγικές μονάδες των υποψηφίων προμηθευτών και να διαπιστώσουν εμπειρικά εκείνα


 

  

Σελίδα 1389 

 

τα χαρακτηριστικά της επιχείρησης που μπορούν να επηρεάσουν τη συνολική εκτίμηση της επιτροπής για τη φερεγγυότητά τους.

Πρέπει ακόμα να επισημανθεί ότι οι αυτοψίες που διενεργούνται στις παραγωγικές μονάδες έχουν ως κύρια αποστολή να εκτιμήσουν το ποσοστό της εγχώριας προστιθέμενης αξίας ή ελληνικής κατασκευαστικής συμμετοχής μιας επιχείρησης, ώστε ο κοστολογικός έλεγχος που θα ακολουθήσει να επιβεβαιώσει αυτήν την εκτίμηση ή να διαπιστώσει αποκλίσεις και να επιβάλει την κατάπτωση των ποινικών μητρώων που προβλέπονται στις προγραμματικές συμβάσεις. Και αυτό σε ό,τι αφορά το ότι δεν γίνεται κοστολογικός έλεγχος.

Τέλος, τρίτη κατά σειρά εγγύηση διαφάνειας αποτελεί η πρόβλεψη και λειτουργία πρώτον, της διακομματικής επιτροπής του άρθρου 3 του ν. 2286/95, για τα υψηλής τεχνολογικής και οικονομικής αξίας αντικείμενα και προμήθειες και δεύτερον, της επιτροπής πολιτικής και προγραμματισμού προμηθειών του Υπουργείου Ανάπτυξης, στην οποία συμμετέχουν και εκπρόσωποι των κοινωνικοεπαγγελματικών τοπικών φορέων και των παραγωγικών τάξεων, εκπρόσωποι του Συνδέσμου Βιομηχάνων, της ΓΣΕΕ, του Τεχνικού Επιμελητηρίου, της ΠΑΣΕΓΕΣ, της ΚΕΔΚΕ, της ΓΕΣΕΒΕ, του ΕΟΜΕΧ κλπ., εκπληρώνοντας έτσι τις προϋποθέσεις της αντιπροσωπευτικότητας για την επίτευξη ευρύτερης συναίνεσης στη λήψη των αποφάσεων.

'Οσον αφορά την επιτροπή του άρθρου 3, πρέπει να τονιστεί, ότι εξοικειώθηκε γρήγορα με τους κανόνες διαφανούς και αποτελεσματικής λειτουργίας της, όπως άλλωστε αποδεικνύεται από την ομοφωνία με την οποία λαμβάνονται ανεξαιρέτως μέχρι στιγμής οι αποφάσεις. Δεν είναι τυχαίο ότι ακόμα και ο εκπρόσωπός σας, της Νέας Δημοκρατίας, ο καθηγητής κ. Γκόλιας, συμμετείχε ενεργά πριν την αποχώρησή του στη λήψη των ομοφώνων αποφάσεων. Και κατά τούτο, είναι άξιο απορίας και δημιουργεί εύλογα ερωτηματικά αυτή η αποχώρηση, δεδομένου ότι ήταν πολύ θετική η συμμετοχή του και οι υποδείξεις που είχε κάνει και που τις περισσότερες φορές είχαν γίνει δεκτές. Ιδιαίτερα στις προμήθειες του ΟΣΕ, που είναι και η ειδικότητά του, αλλάξαμε όλες τις προδιαγραφές, γιατί αυτές που είχαν έρθει θεωρήθηκε -και το απέδειξε ο κύριος καθηγητής- ότι δεν ήταν της τελευταίας τεχνολογίας. Καθυστερήσαμε ένα μήνα για να αλλάξουμε τις προδιαγραφές, κάτι το οποίο είναι διαδικασία του ΟΣΕ.

Πέραν τούτου, είναι αδιαμφισβήτητο ότι ο χρόνος που αναλώνεται από τα μέλη της επιτροπής είναι μεγάλος και η εμπειρία που κατατίθεται πλούσια. Οι επιτροπές έχουν κατακτήσει έτσι στην πράξη το κύρος που τους αρμόζει, όπως επιβεβαιώνεται και από την αποτελεσματικότητα της δραστηριότητάς τους.

Καταληκτικά μπορούμε να παρατηρήσουμε, ότι το θεσμικό πλαίσιο και η ακολουθούμενη πρακτική στον τομέα των προγραμματικών συμφωνιών διασφαλίζουν τη διαφάνεια μέσα από τη δημοσιότητα, τη δυνατότητα πρόσβασης στα στοιχεία, την ανατροπή ασκόπων προμηθειών με τον έλεγχο των αποθεμάτων, την αποφυγή φωτογραφικών τεχνικών προδιαγραφών -αλλάχτηκαν στις διακομματικές επιτροπές φωτογραφικές προδιαγραφές που επιθεωρήθηκαν με ομόφωνη απόφαση της διακομματικής εΕπιτροπής- ή αδικαιολόγητων περιορισμών που καταστρατηγούν τον ανταγωνισμό, την εκτέλεση ενοποιημένων ή ομαδοποιημένων προμηθειών, τις συνθήκες υγειούς ανταγωνισμού μέσα από τη διαδικασία των διαπραγματεύσεων, καθώς και την αποτροπή της συμπαιγνίας με τη συστηματική έρευνα της αγοράς.

Σχετικά με τις αιτιάσεις για τεχνητή πρόκληση, η κατάσταση του επείγοντος από την Κυβέρνηση, προκειμένου να εξυπηρετηθούν δήθεν κομματικές σκοπιμότητες, πέραν της ηθελημένης αοριστίας τους που εκθέτει τις ίδιες στην κατηγορία της τεχνητής πρόκλησης εντυπώσεων, είναι και πρόδηλα αβάσιμες αφού παραγνωρίζουν τα ακόλουθα στοιχεία. 

'Ηδη, μετά την ψήφιση του ν.2286/95 άρχισε η σχετική προετοιμασία στους οργανισμούς οι οποίοι σχεδίαζαν να καλύψουν τις κατασκευαστικές ανάγκες των έργων εκσυγχρονισμού που εκτελούν, καθώς και τις επιχειρησιακές τους ανάγκες με σύναψη προγραμματικών συμφωνιών.

Πέρσι ψηφίστηκε στη Βουλή ο ν.2414 για αναδιοργάνωση και εξυγίανση των ΔΕΚΟ, ο οποίος άρχισε να εφαρμόζεται με την ενεργοποίηση διαδικασίας επιλογής των διευθυνόντων συμβούλων. Είναι προφανές ότι ο θεσμός των προγραμματικών συμφωνιών και κυρίως η έντονα αναπτυξιακή και εκσυγχρονιστική του διάσταση, που συνάδει προς το ν.2414, δεν ήταν δυνατόν να υλοποιηθεί με το προϋφιστάμενο θεσμικό καθεστώς των ΔΕΚΟ. Τούτο διότι η πρόβλεψη και λειτουργία νέων πιο ευέλικτων και αποτελεσματικών οργάνων και μεθόδων διοίκησης δημιουργεί νέα δεδομένα στο καθεστώς διαχείρισης των ΔΕΚΟ και καθιστά επιτακτική την ενεργοποίησή τους σε μία τόσο σημαντική πρωτοβουλία, όπως η σύναψη των προγραμματικών συμφωνιών.

Η Αξιωματική Αντιπολίτευση δεν έθεσε ποτέ η ίδια μετά την έκδοση της οδηγίας ή την ψήφιση του ν.2286/95 ζήτημα επείγουσας υιοθέτησης του θεσμικού πλαισίου για τις προγραμματικές συμφωνίες, διότι αν το έθετε στη δική σας κυβέρνηση και η οδηγία ήταν τον Ιούνιο του 1993. Και όμως, δεν είδαμε να είχε γίνει καμία προεργασία...

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: 'Ημαστε τότε στα 1993 και τώρα είναι 1997. Αν είναι δυνατόν να λέτε τέτοια πράγματα!

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμείς καλά-καλά δεν προλάβαμε να το διαβάσουμε.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Εύλογα ερωτηματικά προκαλεί συνεπώς το γεγονός ότι οι Βουλευτές της Νέας Δημοκρατίας οψίμως ανακάλυψαν την προκληθείσα ασφυκτική κατάσταση του επείγοντος. Και θέλω να σας πω εδώ πέρα ότι συζητάτε για κάποιο διάστημα που τελειώνει, είναι σαν να πρόκειται τώρα να γίνουν οι προγραμματικές συμφωνίες, ενώ έχουν αρχίσει από το Φεβρουάριο. Γι'αυτό σας είπα ότι δεν έχετε καταλάβει τον τρόπο που γίνεται μια προγραμματική συμφωνία. Γι'αυτό σας είπα ότι υπάρχει μια σύγχυση.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Γιατί δεν καταδέχεσθε να απαντήσετε στη Βουλή και επικαλείσθε συνέχεια το απόρρητο;

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Δεν υπάρχει απόρρητο, θα σας απαντήσω γι'αυτά. 

Αυτό το στοιχείο τους είχε διαφύγει όταν έλαβαν την απόφαση να συμμετάσχουν στη διακομματική επιτροπή του αρθρου 3, δηλαδή ότι δεν είχαν γίνει γρήγορες διαδικασίες ή μήπως όταν αντελήφθησαν -και εννοώ τους Βουλευτές της Νέας Δημοκρατίας -ότι η επιτροπή πρόκειται να ολοκληρώσει επιτυχώς την αποστολή της, θεώρησαν σκόπιμο να βγουν έξω και να προκαλέσουν κλίμα δυσπιστίας και καχυποψίας με σωρεία επερωτήσεων και ερωτήσεων και διοχετευμένων δημοσιευμάτων, ώστε να ακυρώσουν τη διαγραφόμενη επιτυχία της κυβερνητικής πολιτικής στον τομέα των προγραμματικών συμβάσεων;

Η διαδικασία σύναψης των προγραμματικών συμβάσεων βαίνει ομαλά προς την ολοκλήρωσή της τελώντας υπό πλήρη έλεγχο. Η δαμόκλειος σπάθη της καταληκτικής ημερομηνίας δεν απέβη σε καμία περίπτωση εις βάρος της διαφάνειας, της δημοσιότητας και της αποτελεσματικότητας, ακριβώς επειδή οι διαδικαστικές εγγυήσεις είναι πολλές και συμπληρωματικές, το θεσμικό πλαίσιο ορθολογικό και η συνεργασία των κοινωνικοοικονομικών και πολιτικών φορέων απόλυτα εποικοδομητική.

Σε ό,τι αφορά την παρατήρηση περί αδυναμίας προσαρμογής των τιμολογίων και των τεχνολογιών στα διεθνή δεδομένα πρέπει να ερμηνευθεί καλόπιστα ως αποτέλεσμα παραπληροφόρησης σχετικά με τη μεθοδολογία σύναψης και ελέγχου των προγραμματικών συμφωνιών.

Πιο συγκεκριμένα, η εν λόγω παρατήρηση φαίνεται να αγνοεί τη διαδικασία που θα εφαρμοσθεί στις προγραμματικές συμφωνίες για τον προσδιορισμό των οριστικών τιμών των προϊόντων μετά από τη διενέργεια του κοστολογικού ελέγχου. Αυτός ο κοστολογικός έλεγχος μπορεί να ασκηθεί με


 

  

Σελίδα 1390 

 

εξειδικευμένους αναγνωρισμένους οίκους του εσωτερικού ή του εξωτερικού, τους οποίους θα προσλαμβάνει ο κάθε οργανισμός μετά από διαγωνισμό. Οι υπηρεσίες που προσφέρονται από ελεγκτικούς οίκους επεκτείνονται παράλληλα με τον κοστολογικό έλεγχο, στη διεξαγωγή έρευνας της διεθνούς αγοράς ως προς το κόστος παραγωγής και την τιμή διάθεσης των προϊόντων σε άλλους φορείς, προκειμένου να διαμορφωθεί μία συνολική εικόνα αναφορικά με τα ισχύοντα επίπεδα διεθνών τιμών.

Εξάλλου στις προγραμματικές συμφωνίες θα προβλέπεται η αναπροσαρμογή σε τακτά χρονικά διαστήματα με κοινά αποδεκτούς τύπους αναπροσαρμογής των τιμών αφετηρίας των προϊόντων, οι οποίοι θα επιτρέπουν την παρακολούθηση της διακύμανσης του κόστους των προϊόντων.

Eπιπλέον θα προβλέπεται η δυνατότητα επανελέγχου των τιμών και των τύπων αναπροσαρμογής σε περίπτωση που διαπιστωθεί ουσιώδης μεταβολή των δεδομένων της διεθνούς και εγχώριας αγοράς. 

Ως προς τα συγκεκριμένα ερωτήματα της επερώτησης ισχύουν τα ακόλουθα: Οι οργανισμοί που πρόκειται να συνάψουν προγραμματικές συμφωνίες έχουν ήδη δημοσιοποιήσει αυτήν την πρόθεσή τους. 

Παραδείγματος χάρη ο Ο.Σ.Ε., ο οποίος πρόκειται να συνάψει προγραμματικές συμφωνίες ύψους περίπου ενός τρισεκατομμυρίου (1.300.000.000), έχει προβεί στις εξής ενέργειες:

Πρώτον, σε δημοσιεύσεις στον Τύπο. 

Δεύτερον, σε ενημέρωση του Συνδέσμου Βιομηχάνων, ο οποίος με τη σειρά του ανταποκρίθηκε με έγγραφά του προς τους οργανισμούς.

Τρίτον, σε ενημέρωση του Συνδέσμου Βιομηχάνων Αττικής και Πειραιώς.

Τέταρτον, σε ημερίδα για προγραμματικές συμφωνίες στην αίθουσα Εμπορικού και Βιομηχανικού Επιμελητηρίου Θεσσαλονίκης. 

Πέμπτον, στην ενημέρωση των πιθανών προμηθευτών από τα αρχεία που διαθέτει. 

Η ΕΘΕΛ, ο ΗΛΠΑΠ και ο ΗΣΑΠ έχουν δημοσιοποιήσει με ανάλογο τρόπο την πρόθεσή τους να συνάψουν προγραμματικές συμφωνίες. 

Οι οργανισμοί που προτίθεται να συνάψουν προγραμματικές συμφωνίες προφανώς δεν έχουν τέτοια εκκρεμότητα. 

'Αλλωστε η Κυβέρνηση στον τομέα αυτόν έχει επιδείξει ιδιαίτερη ευαισθησία, αφού για να ασκηθεί ο κοινοβουλευτικός έλεγχος πρέπει να υπάρχει πρόσβαση στα στοιχεία. 'Ετσι, κάθε φορά που ζητούνται στοιχεία για κάποια προμήθεια ή έργο ΔΕΚΟ, Ο.Τ.Α. κλπ., ο αρμόδιος εποπτεύων Υπουργός μεριμνά ώστε να χορηγηθούν. 

Εν προκειμένω, σε ό,τι αφορά προηγούμενη αίτηση εγγράφων του Βουλευτή κ. Μανόλη Κεφαλογιάννη, σχετικά με την προσύναψη προγραμματικής συμφωνίας του Ο.Τ.Ε., πρέπει να υπενθυμιστεί ότι τέτοια στοιχεία διαβιβάστηκαν από τον οργανισμό και κατατέθηκαν στη Βουλή. Αναφερόμαστε ειδικότερα στο αντίγραφο της έκθεσης "Εξτάιβ Σάμαρυ", με τις προτάσεις του συμβούλου οίκου "ΜΠΡΑΙΖ ΒΑΤΕΡΧΑΟΥΖΕΝ", υποδείξεις του οποίου θα ληφθούν σοβαρά υπόψη...

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μπορείτε να μας πείτε πότε την καταθέσατε, κύριε Υπουργέ;

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Είναι κατατεθειμένη στη Βουλή. 

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κατετέθη την Τετάρτη, την προηγούμενη ημέρα εκείνης της επίκαιρης ερώτησης.

ΠΡΟΕΔΡΕΥΩΝ (Λουκάς Αποστολίδης): Μη συνεχίζετε να διακόπτετε, κύριε Κεφαλογιάννη! Σας παρακαλώ!

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Εγώ λέω ότι είναι κατατεθειμένη στη Βουλή. Εσείς είπατε ότι δεν έχει κατατεθεί. Γι' αυτό σας απαντώ ότι έχει κατατεθεί. 

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: 'Εχουν υποβληθεί πενήντα...

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): 'Οσον αφορά την υπηρεσιακή αλληλογραφία που προηγείται της σύναψης των προγραμματικών συμφωνιών, αυτή δημιουργεί, όπως είναι φυσικό, δεσμεύσεις για τον οργανισμό, καθ' όσον εμπίπτει στην έννοια του υπηρεσιακού απορρήτου. Εξάλλου η αλληλογραφία με υποψήφιους προμηθευτές, που διεξάγεται στα πλαίσια των διαπραγματεύσεων, τελεί, σύμφωνα με τη διεθνή πρακτική και υπό το καθεστώς της εμπιστευτικότητας μεταξύ των εταιρειών.

Για τους λόγους αυτούς η υπηρεσιακή αλληλογραφία τίθεται στη διάθεση των Βουλευτών που ζητούν να ενημερωθούν σχετικά, στην έδρα του οργανισμού.

Δεν υπήρξε διετής, αλλά μονοετής προθεσμία σύναψης των προγραμματικών συμφωνιών, δεδομένου ότι ο ν. 2446 δημοσιεύθηκε στις 19.12.1996 και το έργο που επιτελέσθηκε από τους οργανισμούς κατά τη διάρκεια του 1997 είναι τεράστιο, όπως αποδεικνύεται από την επικείμενη μαζική υπογραφή προγραμματικών συμφωνιών, μετά από απολύτως διαφανείς διαδικασίες, όπως έχει ήδη αιτιολογηθεί. 

Σύμφωνα με το άρθρο 15, του ν. 2445/93, η παραπομπή των υποθέσεων προμηθειών στο Ελεγκτικό Συνέδριο για έλεγχο νομιμότητας δεν συνιστά δεσμία αρμοδιότητα, αλλά άσκηση διακριτικής ευχέρειας του αρμοδίου Υπουργού. 

Πέραν δε τούτου, ο μεταγενέστερος και ειδικός νόμος 2446/96 ορίζει ρητά στο άρθρο 16 ότι οι προγραμματικές συμφωνίες πραγματοποιούνται κατά παρέκκλιση των διατάξεων του 2286 και των λοιπών κειμένων, για τη διενέργεια προμηθειών, διατάξεων. 

Βεβαίως, ο αρμόδιος Υπουργός διατηρεί το δικαίωμα να παραπέμψει τις προγραμματικές συμφωνίες στο Ελεγκτικό Συνέδριο για συμπληρωματικό έλεγχο νομιμότητας.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μου επιτρέπετε μία διακοπή πάνω σ' αυτό το θέμα; 

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Στη δευτερολογία θα τα κουβεντιάσουμε. 

Κατά το πνεύμα του ν. 2446 η παρέκκλιση από τις γενικές διατάξεις δικαιολογείται από το γεγονός ότι στη σύναψη των προγραμματικών συμφωνιών ακολουθούνται ειδικές διαδικασίες. Προβλέπεται δε πληθώρα εγγυήσεων και ασφαλιστικών δικλείδων από τη λειτουργία της διακομματικής επιτροπής ή της Επιτροπής Πολιτικής Προγραμματισμού Προμηθειών μέχρι τη μελλοντική διενέργεια του κοστολογικού ελέγχου, οι οποίες διασφαλίζουν τη διαφάνεια και την οικονομική αποτελεσματικότητα και δεν καθιστούν αναγκαία την προσφυγή στο Ελεγκτικό Συνέδριο.

Η ως σήμερα κατατεθειμένη εμπειρία των επιτροπών έχει δικαιώσει τη σύλληψη του νομοθέτη και δικαιολογεί πλήρως τον εξαιρετικό χαρακτήρα του ελέγχου νομιμότητας από το Ελεγκτικό Συνέδριο.

Οι διακηρύξεις του Πρωθυπουργού για τις προσπάθειες που καταβάλλουν να δοθεί τέλος στην περίοδο της "αρπαχτής" και της τσαπατσουλιάς, όπως αναφέρατε, ανταποκρίνονται πλήρως στα πραγματικά δεδομένα που προκύπτουν από τη διαδικασία σύναψης των προγραμματικών συμφωνιών. Τούτο αποδεικνύεται από το γεγονός ότι σχεδόν πλέον σε όλες τις περιπτώσεις αποφάσεων κατακύρωσης προγραμματικών συμφωνιών που υπάρχουν συγκεκριμένα συγκριτικά στοιχεία, επιτυγχάνονται τιμές χαμηλότερες από εκείνες που είχαν επιτευχθεί με μειοδοτικούς διαγωνισμούς από προηγούμενα χρόνια.

Κύριοι συνάδελφοι, πιστεύω ότι η ενημέρωση αυτή και η απάντηση στις ερωτήσεις σας πρέπει να σας ικανοποίησε, γιατί χρησιμοποιήσατε στοιχεία τα οποία δεν είναι πραγματικά και πράγματι υπάρχει μία παραπληροφόρηση και μία σύγχυση γύρω από το θέμα της σύναψης προγραμματικών συμφωνιών, γιατί αυτό ήταν σήμερα το θέμα της επερώτησής σας. Δεν ήταν, φυσικά, πόσο κάνει το κυβικό εκσκαφής στα Σπάτα, γιατί έπρεπε να καλέσετε ένα άλλο αρμόδιο Υπουργείο. Το θέμα αφορούσε τις προγραμματικές συμφωνίες και όχι τα δημόσια έργα. Ευχαριστώ.


 

  

Σελίδα 1391 

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, δεν πρόλαβα να ανέβω στο Βήμα και ήδη βάλατε το χρόνο. Θα ήθελα όμως να μου επιτρέψετε να κάνω δύο παρατηρήσεις εκτός χρόνου. 

Η πρώτη είναι ότι δεν θέλω να υποβαθμίσω τον παριστάμενο κύριο Υφυπουργό, ο οποίος άλλωστε μου είναι συμπαθέστατος και είμαστε Κρητικοί αμφότεροι. 'Αλλωστε τα θέματα δεν είναι προσωπικά. Αφορούν όμως την κυβερνητική πολιτική. Δεν μπορεί να υπάρξει έλεγχος της Αντιπολίτευσης, όταν μάλιστα η επερώτηση απευθύνεται και στο Υπουργείο Εθνικής Οικονομίας και στο Υπουργείο Ανάπτυξης και τέλος κατά σειρά στο Υπουργείο Μεταφορών και Επικοινωνιών. Αν δεν παρίστανται εδώ οι αρμόδιοι Υπουργοί, δεν μπορεί να υπάρξει σωστή διαδικασία ελέγχου.

Δεύτερον, θα ήθελα να παρατηρήσω ταυτόχρονα σε αυτό, κύριε Υφυπουργέ, ότι αποδεικνύεται ότι η Κυβέρνηση τρέπεται σε φυγή και δίνει στους δικούς σας τόνους την απάντηση σ' ένα θέμα το οποίο θα ταλανίσει την ελληνική κοινωνία για τις υπόλοιπες δέκα μέρες και μέχρι τις 20 Δεκεμβρίου, γιατί μετά, το δημόσιο ουσιαστικά δεν υπάρχει, μέχρι τις 10 Ιανουαρίου. Θα είσαστε όμως εσείς ο υπεύθυνος που θα μας απαντήσει στις όποιες καταγγελίες θα γίνονται, "βροχή" μάλιστα, για τις προγραμματικές συμφωνίες, που δεν έχει επεξεργαστεί το Ελεγκτικό Συνέδριο και που δεν θα πληρούν τις προϋποθέσεις του νόμου που μας διαβάσατε;

Τρέπεται σε φυγή η Κυβέρνηση σήμερα. Θα έπρεπε να ήταν εδώ ο Υπουργός Εθνικής Οικονομίας ή για να μη μου πείτε ότι είμαι αυστηρός, θα έπρεπε να ήταν εδώ η Υπουργός Ανάπτυξης ή ο Υπουργός Μεταφορών. 

Μία παρατήρηση, κύριε Πρόεδρε, θα ήθελα να κάνω προς το Προεδρείο. Θα παρακαλούσα πολύ να συστήσετε στην Κυβέρνηση, εκτός του να παρίσταται στις επερωτήσεις, επίσης να απαντά στην πρωτολογία της. Είναι η τρίτη φορά που η Κυβέρνηση ξεκινά την ομιλία της λέγοντας "εγώ θα απαντήσω στη δευτερολογία μου". Είναι μία κακή συνδικαλιστική τακτική, που δεν χρησιμοποιούνταν ούτε στις φοιτητικές συνελεύσεις. Οι συνάδελφοι πρωτολόγησαν, έθεσαν τα θέματα και περιμένουν απαντήσεις, γιατί ο κάθε συνάδελφος, ως γνωστόν, στις επερωτήσεις χρεώνεται ένα συγκεκριμένο ειδικό θέμα.

Κατά συνέπεια, πλην του βασικού εισηγητή και του Κοινοβουλευτικού Εκπροσώπου, που ο μεν πρώτος έκανε μία γενική θεώρηση, ο δε δεύτερος μία πολιτική ομιλία, οι υπόλοιποι συνάδελφοι μίλησαν με συγκεκριμένα θέματα, για συγκεκριμένες ΔΕΚΟ, για συγκεκριμένες προγραμματικές συμφωνίες, οι οποίες βρίσκονται εν εξελίξει.

Ο κύριος Υπουργός αφού ξεκίνησε να μιλά σαν εισηγητής, θα έλεγα, του νόμου περί προγραμματικών συμφωνιών -μας εισηγείτο το νόμο, δεν μας απάντησε σε τίποτα- είχε το θράσος να μας πει: "εγώ δεν απαντώ τώρα, θα απαντήσω στη δευτερολογία μου." Οι συνάδελφοι όμως, τι θα πουν στη δική τους δευτερολογία και τι θα περιμένουμε από τη δευτερολογία του κυρίου Υπουργού;

Κύριε Πρόεδρε, επειδή αυτές οι δύο παρατηρήσεις στρέφονται κυρίως προς το Προεδρείο το οποίο έχει την υποχρέωση να εγκαλέσει και το ίδιο την Κυβέρνηση να συμπεριφέρεται διαφορετικά, παρακαλώ αυτές οι δύο παρατηρήσεις μου να είναι εκτός χρόνου.

Κύριε Υπουργέ, ειλικρινά σήμερα έμεινα κατάπληκτος. Διαβάσατε ένα κείμενο, το οποίο ουσιαστικά αφορούσε το γιατί πρέπει να ψηφίσουμε κάποιο νομοσχέδιο, για να γίνονται προγραμματικές συμφωνίες. Το κείμενό σας και το κείμενο της εισήγησης όταν ερχόταν ο νόμος του 1995, είναι περίπου το ίδιο, στα δε πρώτα δέκα λεπτά είναι ακριβώς ίδιο. Μας είπατε κιόλας ποιες προϋποθέσεις πρέπει να πληρούνται, τι κέρδος έχει η ελληνική βιομηχανία, τι πρέπει να γίνει και όλα τα αναφερόμενα στο νομοσχέδιο.

Κύριε Υπουργέ, φαίνεται ότι δεν καταλάβατε την επερώτησή μας. Το ότι δεν την καταλάβατε φάνηκε άλλωστε και απ'αυτό που μας είπατε, ότι υπάρχει σύγχυση στους επερωτώντες. Ε, λοιπόν, η σύγχυση βρίσκεται δυστυχώς στην Κυβέρνηση. Διότι εμείς δεν αρνούμεθα όλα αυτά τα οποία είπατε και μιλήσαμε και από την αρχή καλοπροαίρετα και όχι με στείρα αντιπολιτευτική διάθεση, αλλά με προτάσεις -και τις ακούσατε- που έγιναν και από τον κ. Σαλαγκούδη και από τους συναδέλφους ομιλητές -οι οποίοι ήταν επακριβείς- για το τι πρέπει να γίνει με τις προγραμματικές συμφωνίες. Αλλά τελικώς τελεί υπό σύγχυση η ίδια η Κυβέρνηση. Διότι πρώτον εμείς ρωτήσαμε αν εφαρμόζονται αυτά τα οποία εσείς αναφέρετε και σας αποδείξαμε ότι αυτά δεν εφαρμόζονται και δεύτερον, αναφερόμαστε πάνω στο χρόνο.

Τελειώνει ο χρόνος, κύριε Υπουργέ. Σας εγκαλούμε γιατί αφήσατε τον χρόνο αυτόν να περάσει ανεκμετάλλευτος. Μας είπατε εσείς βεβαίως από τη μεριά σας ότι έχουν γίνει αρκετές προγραμματικές συμφωνίες. Δεν θα διαφωνήσουμε σ' αυτό. Αυτές, όμως, οι προγραμματικές συμφωνίες σε ποιο ποσό αντιστοιχούν στο ενάμισι τρισεκατομμύριο (1.500.000.000.000) των προγραμματικών συμφωνιών και πόσο μένει ακόμα; Και αν αυτές οι οποίες μένουν ακόμα είναι δεκάδων δισεκατομμυρίων, με τον κίνδυνο ότι χάνεται ο χρόνος, με τον τεχνητό ασφυκτικό κλοιό του επείγοντος, θα υπογράψετε όπως-όπως τις προγραμματικές συμφωνίες.

Κατ' αρχήν, κύριε Υπουργέ, θα ήθελα να ξεκαθαρίσουμε εδώ το εξής: Υπογράφει, ναι ή όχι, ο Υπουργός τις προγραμματικές συμφωνίες; Διότι η Νέα Δημοκρατία στο νόμο περί προγραμματικών συμφωνιών είχε καταθέσει τροπολογία -και είχε γίνει αποδεκτή τότε- με την οποία τελικά μετουσιώνεται σε πράξη η προγραμματική σύμβαση αφ' ης στιγμής εγκρίνει ο Υπουργός με την υπογραφή του. Υπογράφετε, κύριε Υπουργέ, εσείς; 'Οχι, σας λέω εγώ. Και αυτοί που είναι να υπογράψουν, κρύβονται, τρέμουν, δεν έρχονται και σας αφήνουν μόνο σας. Γιατί; Εσείς δεν ανησυχείτε με αυτό το θέμα, το οποίο σήμερα ανησυχεί την ελληνική κοινωνία, την ελληνική βιομηχανία, τους 'Ελληνες εργαζόμενους, τα ελληνικά κόμματα, όλους μας και με το οποίο κατά βάση θα μπορούσαμε να συμφωνήσουμε και έχουμε συμφωνήσει όσον αφορά τις προϋποθέσεις τις οποίες είπατε; Δεν ανησυχείτε από τη μεγάλη ανάπτυξη η οποία γίνεται, με επιχειρήματα άλλωστε, γι' αυτά τα θέματα;

'Ερχεστε εδώ να μας πείτε τι; 'Οτι δεν υπάρχει αδιαφάνεια; Μα, εγώ θα σας πω ότι κατ' αρχήν υπάρχει πλήρης οσμή στην ελληνική κοινωνία, ότι η καθυστέρηση πλέον ήταν συνειδητή, ακριβώς για να δημιουργήσετε την ασφυκτική κατάσταση και να προχωρήσετε χωρίς κανέναν έλεγχο, για να μη χάσετε το δικαίωμα που λήγει στις 31.12.97 και να μην προλάβει ούτε το Ελεγκτικό Συνέδριο ούτε τα κόμματα να τις ελέγξουν. Αυτό σας το λέγαμε μέχρι και το καλοκαίρι και δεν είναι όψιμο το ενδιαφέρον μας. Αντιθέτως εμείς λέγαμε ότι έχετε χρόνο μπροστά σας, προχωρήστε στις προγραμματικές συμφωνίες με την τήρηση βέβαια αυτών των διαδικασιών και των προϋποθέσεων. Εσείς, όμως, κωφεύατε.

Σήμερα, λοιπόν, εγκαλείστε, ακριβώς διότι καθυστερήσατε. Και ενώ μέχρι τότε, αν θυμάστε καλά, το Σεπτέμβριο, τον Οκτώβριο είχαμε πει στον κ. Καστανίδη ότι μας δημιουργείτε την υποψία ότι καθυστερείτε εντέχνως για να προβάλετε αυτό σαν επιχείρημα, σήμερα ευθέως σας το λέμε. Ναι, καθυστερήσατε, ακριβώς για να ικανοποιήσετε συμφέροντα κομματικών σας υμετέρων και να μην ελεγχθούν οι προγραμματικές συμβάσεις.

Δεν κινδυνολογούμε, κύριε Υπουργέ. Προσέξτε το σας παρακαλώ πολύ, διότι δεν έχουμε πρόθεση, ούτε σκανδαλολογίας ούτε δημιουργίας κλίματος τέτοιου. Αλλά δεν θα αφήσουμε και από την άλλη μεριά να προχωράει αυτή η διαδικασία εντελώς ανεξέλεγκτα, όπως εσείς θέλετε. Γιατί λέω "εντελώς ανεξέλεγκτα"; Γιατί ποια είναι τα επιχειρησιακά και αναπτυξιακά προγράμματα όλων εκείνων των ΔΕΚΟ, οι οποίες μπορούν να κάνουν προγραμματικές συμφωνίες; Τι παρουσιάσατε και στον ΟΤΕ, αλλά και σε άλλες ΔΕΚΟ, όταν θελήσατε να προχωρήσατε στις μετοχοποιήσεις για να εισπράξετε κάποια χρήματα, τα οποία κατά πλειοψηφία πήγαν


 

  

Σελίδα 1392 

 

στη μαύρη τρύπα; Τι παρουσιάσατε σε εκείνους τους φουκαράδες μετόχους στο χρηματιστήριο; Τι επιχειρησιακά και αναπτυξιακά προγράμματα παρουσιάσατε; Τι μελέτες έχουν γίνει;

Είναι δυνατόν να προχωράτε σε προγραμματικές συμβάσεις χωρίς να έχετε ένα ολοκληρωμένο πλάνο, μέσα από μία μελέτη του ποιες πρέπει να γίνουν; 

Εμείς, κύριε Υπουργέ, κατ' αρχήν θα σας πούμε ότι αυτές οι προγραμματικές συμβάσεις στις οποίες λέμε ναι, πρέπει να δοθούν με φειδώ, δεν πρέπει να τις δώσετε όλες. Διότι σαφέστατα δεσμεύεται το ελληνικό κράτος για τα δέκα επόμενα χρόνια και δεν ξέρουμε πώς εξελίσσεται η τεχνολογία. Και δεν ξέρετε και εσείς και δεν μπορείτε να υποθηκεύσετε το μέλλον μας. Προς Θεού ! Χάσαμε τη δεκαετία του '80 -και είστε οι κύριοι υπεύθυνοι εσείς- θα χάσουμε και τη δεκαετία την τωρινή πάλι με υπεύθυνους εσάς; Δεν είναι κρίμα για την ελληνική οικονομία; Δεν είναι κρίμα για τον 'Ελληνα εργαζόμενο που υφίσταται όλες αυτές τις θυσίες;

Επειδή, κύριε Υφυπουργέ, μας είπατε ότι υπάρχουν ομοφωνίες στα διοικητικά συμβούλια, θα μου επιτρέψετε να επιμείνω και να σας πω ότι κάνετε λάθος. Αν δεν γνωρίζετε, πράγματι κάνετε λάθος. Αν γνωρίζετε, λέτε ψέματα. Και λέτε ψέματα για να εμπαίξετε και το ελληνικό Κοινοβούλιο και τον ελληνικό λαό. Δεν είναι όλες οι προγραμματικές συμβάσεις με ομόφωνες εισηγήσεις των διοικητικών συμβουλίων.

Δεύτερο ψέμα το οποίο είπατε. Ανακρίβεια ας το πω, για να μη σας καταλογίσω την πρόθεση, αλλά σε Υπουργό της Κυβέρνησης την καταλογίζω, διότι εσείς είσαστε το θύμα, το οποίο ήλθατε εδώ για να αναπτύξετε αυτά που μας είπατε .Μας είπατε, λοιπόν, ότι τα κόμματα που συμμετέχουν στις διοικήσεις έχουν συμφωνήσει. Κάνετε λάθος, κύριε Υφυπουργέ, και παραπλανείτε και τον ελληνικό λαό. Τα κόμματα δεν μετέχουν στις διοικήσεις. Στις διοικήσεις μετέχουν εκπρόσωποι παρατάξεων των εργαζομένων. Κατά συνέπεια αν εννοείτε ότι κάποιοι της ΔΑΚΕ, σε κάποιους οργανισμούς, σε κάποια διοικητικά συμβούλια, για κάποιες προγραμματικές συμβάσεις, έχουν συμφωνήσει, γιατί πράγματι τις βρήκαν σωστές, αυτό δεν σας δίνει άλλοθι για να λέτε ότι η Νέα Δημοκρατία συμφωνεί.

Σημειώσατε δε ότι η ΔΑΚΕ είναι αυτόνομος ανεξάρτητος οργανισμός , είναι συνδικαλιστική παράταξη η οποία συμμετέχει και εκφράζει τους εργαζόμενους με τα δικά της προγράμματα και δεν παίρνει γραμμή από τη Νέα Δημοκρατία. Δεν ξέρω αν η ΠΑΣΚΕ και οι συνδικαλιστές της παίρνουν γραμμή από την Κυβέρνηση, γιατί εσείς τους υπόσχεσθε ότι θα τους κάνετε Βουλευτές εφόσον κατεβάσουν αρκετές φορές τους διακόπτες και εν τέλει μετά τους ικανοποιείτε. Αλλά για εμας κάτι τέτοιο δεν ισχύει. Και αν ακόμα ισχύει, θα πρέπει να το δείτε από τον κοινωνικό διάλογο, όπου τα κόμματα, κυρίως της Αντιπολίτευσης, έμειναν πραγματικά θεατές, μη προσπαθώντας να κηδεμονεύσουν τους εκπροσώπους των εργαζομένων που υπάρχουν και συμμετέχουν στην Ολομέλεια.

Σαφέστατα τα κόμματα ως πολιτικοί οργανισμοί έχουν υποχρέωση να ενημερώνονται και να κουβεντιάζουν με τους συνδικαλιστές, αλλά με κανέναν τρόπο δεν τους επιβάλλουν τη δική τους άποψη και γραμμή. 'Αρα δεν υπάρχει αυτονομία, δεν υπάρχει ομοφωνία.

Για τις διακομματικές επιτροπές: Επειδή αναφερθήκατε και στον κ. Κόλλια, θα σας θυμίσω ότι το νόμο που είχατε για το 1995 για τις διακομματικές, δεν τον ενεργοποιήσατε, γιατί ακριβώς ήρθε ο κ. Καστανίδης και εν όψει της ψήφισης του νόμου Καστανίδη, απενεργοποιήσατε το νόμο του '95. Και όταν είδατε ότι ο κ. Καστανίδης δεν μπορούσε να περάσει το νόμο, διότι πράγματι είχε ορισμένες διατάξεις που αν ερχόντουσαν στην Ολομέλεια και βελτιωνόντουσαν, τότε θα ελεγχόσασταν και δεν θα μπορούσατε να δώσετε στους δικούς σας κομματικούς υμετέρους τις συμβάσεις, ακριβώς γι' αυτό βάλατε στο πλάι το νόμο Καστανίδη, ενώ ήταν να έλθει στην Επιτροπή της Βουλής. Αν θυμάμαι καλά είχε ορισθεί και η συνεδρίαση. Αλλά η Κυβέρνηση και ο κ. Σημίτης αντιλαμβανόμενοι τι θα γινόταν, προσπάθησαν να μην έρθει ποτέ αυτός ο νόμος, νόμος ο οποίος υπάρχει από την εποχή του Ανδρέα Παπανδρέου, νόμος τον οποίο εσείς υποσχεθήκατε στον ελληνικό λαό και στις εκλογές του ' 93 και στις εκλογές του '96.

Και τι έγινε μετά; Να σας πω, γιατί ο κύριος Υφυπουργός λέει μισές αλήθειες, δεν τα θυμάται όλα. Επανεργοποίησε η Κυβέρνηση τις διακομματικές επιτροπές. Πώς και πότε; 'Οποτε αυτή ήθελε, κατά το δοκούν, το δικό της δοκούν, όχι για όλες τις προγραμματικές συμβάσεις αλλά για εκείνες που εκείνη έκρινε ότι ήταν άφοβες, καθαρές. Θα έπρεπε να τις φέρει στη διακομματική για να συζητηθούν. Πράγματι υπήρξαν αρκετές απ' αυτές που ήταν μόνο κάποιων δεκάδων δισεκατομμυρίων, όχι εκατοντάδων και πάνω. Εκείνες τις προχώρησε η Κυβέρνηση χωρίς διακομματικές. 'Εφερνε λοιπόν αυτές τις συμβάσεις οι οποίες συνεζητούντο. Αλλά τι συνεζητούντο;

Διαδικαστικά θέματα για τις συμβάσεις.

Δεν μπορούσαμε να μπούμε στην ουσία του θέματος και να δούμε πώς προέκυψε αυτή η τιμή. Και δεν μπορούσαμε να μπούμε, γιατί η Κυβέρνηση δεν μας έδινε ούτε τα χαρτιά, παρ' όλες τις ερωτήσεις και τις συνεχόμενες οχλήσεις που κάναμε. Επεκαλείτο το απόρρητο. Το Υπουργείο σας, κύριε Υπουργέ, κατέθεσε πράγματι την απάντηση την οποία αναφέρατε για παράδειγμα, αλλά ακριβώς την ημέρα που ο κ. Σημίτης θα απαντούσε σε ερώτηση προς τον Πρωθυπουργό. Τρεις ολόκληρους μήνες, δεν μας τα καταθέτατε. 

Και τότε είπατε ότι είναι απόρρητα και ότι δεν μπορείτε να δώσετε τα επιχειρησιακά σας σχέδια. Ακούσατε, ώ Βουλευτές του ελληνικού Κοινοβουλίου! 'Εγγραφα και στοιχεία τα οποία έχουν οι εταιρείες, οι ενδιαφερόμενοι, τα διοικητικά συμβούλια των ΔΕΚΟ και τα γνωρίζει η διεθνής κοινή γνώμη, είναι απόρρητα στους 'Ελληνες Βουλευτές. 'Ετσι μας αντιμετωπίζει η Κυβέρνηση. Με αυτόν τον αυταρχισμό και την αλαζονεία έχει προχωρήσει στις όποιες προγραμματικές συμβάσεις και συμφωνίες που θέλει να κάνει. Συμφωνίες οι οποίες, επαναλαμβάνω, αποδεικνύουν μια αδιαφάνεια, έχουν οσμή διαφθοράς και έχουν δημιουργήσει υπόγειες διαδρομές με εκείνο το κατεστημένο. 'Ετσι εξηγούμε και εμείς πλέον γιατί ανησυχούσε το μεγάλο κεφάλαιο εάν θα έβγαινε ή όχι ο κ. Σημίτης και γιατί τον στήριξαν τόσο έντονα το 1996 προεκλογικά.

'Ερχεσθε λοιπόν, κύριε Υπουργέ, τώρα να εξαργυρώσετε εκείνες τις επιταγές, τις οποίες είχατε υποσχεθεί προεκλογικά και τις είχατε πάρει. Πρέπει δε να πω ότι είναι πολλές εκείνες οι ΔΕΚΟ οι οποίες προχωρούν σε προγραμματικές συμβάσεις, χωρίς να έχουν εκσυγχρονιστεί και χωρίς να έχουν μπει στο νόμο, τον οποίο εσείς φέρατε, για να λειτουργήσουν με ιδιωτικοοικονομικά κριτήρια.

Είναι όμως και μια ή δύο ΔΕΚΟ, οι οποίες δεν έχουν καταθέσει ούτε καν ισολογισμό εδώ και τρία χρόνια. Και αντί να εγκαλεί η Κυβέρνηση τις διοικήσεις γιατί δεν εκσυγχρονίστηκαν και γιατί δεν μπήκαν στο νόμο, που η ίδια είχε ψηφίσει με έτος λήξεως το 1997, ήρθε και τις επήνεσε δίνοντάς τους άλλα δύο χρόνια περιθώριο για να εκσυγχρονιστούν και να μετατραπούν σε Α.Ε., ώστε να υπαχθούν στο νόμο.

Και προχωράτε, κύριε Υπουργέ, σε ιδιωτικοποιήσεις μέσω του χρηματιστηρίου. Πρέπει να ξεκαθαρίσουμε ότι αυτές οι ιδιωτικοποιήσεις μπορεί να κινούνται σε ένα πνεύμα mix, θα έλεγα, αλλά ουσιαστικά δεν είναι ιδιωτικοποιήσεις. Πρέπει να σας πω, ότι εμείς σαν ιδιωτικοποίηση δεν θεωρούμε απλώς να περάσει ένα ποσοστό επί τοις εκατό μέσω του χρηματιστηρίου σε κάποιους μετόχους, αλλά και πέραν αυτού, ότι πρέπει να αλλάξει ο τρόπος της λειτουργίας οποιασδήποτε ΔΕΚΟ, δηλαδή να δουλέψει με ιδιωτικοοικονομικά κριτήρια για να γίνει ανταγωνιστική.

Εσείς όμως περνάτε τώρα κάποιο ποσοστό των αφορολογήτων στο χρηματιστήριο. Αλλά τα αφορολόγητα όπως και ο ΟΤΕ συνεχίζουν να δουλεύουν με κριτήρια δημόσιας επιχείρησης αντιπαραγωγικά και αντιαναπτυξιακά. Κατά συνέπεια, δεν ακολουθείτε την πολιτική μας -πολλές φορές θέλετε να το λέτε, όπως και εμείς το λέμε, αλλά όχι σ'αυτόν τον τομέα, σε άλλους-αλλά μια δική σας πολιτική η οποία είναι ξεπούλημα κάποιου φιλέτου για να πάρετε το χρήμα, ώστε να καλύψετε


 

  

Σελίδα 1393 

 

τη μαύρη τρύπα του προϋπολογισμού. Και αυτό το χρήμα δεν πάει στις επιχειρήσεις οι οποίες πωλούν μερίδιό τους στο χρηματιστήριο, αλλά τμήμα του χρήματος αυτού πάει σ'αυτές, όπως στον ΟΤΕ και στα Αφορολόγητα και σε όλους τους οργανισμούς, τους οποίους εσείς θέλετε να περάσετε, για να μπορέσετε να πείτε ότι έγινε η όποια μετοχοποίηση και ότι κατά συνέπεια δώσατε στον ελληνικό λαό ή στους μετόχους μέσω του χρηματιστηρίου κάποια χρήματα. Αλλά όμως η όποια επιχείρηση συνεχίζει να λειτουργεί με κριτήρια δημόσιας επιχείρισης και μάλιστα κακής δημόσιας επιχείρισης.

Πρέπει να σας πω, κύριε Υπουργέ, ότι για μας δεν είναι θέμα απλής αντιπολιτευτικής κορόνας ή όψιμου ενδιαφέροντος, όπως καταγγείλατε.

Αντιθέτως, εμείς ενδιαφερόμαστε. Και θα ήθελα να τονίσω, ότι εμείς λέμε ναι στις προγραμματικές, εφόσον τηρούνται αυτές οι προϋποθέσεις. Σε λίγο καιρό θα σας πούμε όχι στις προγραμματικές, διότι δεν μπορούν να γίνουν πράξη οι συγκεκριμένες προϋποθέσεις. Αυτή είναι η μεγάλη μας διαφωνία. Και ας προσέξουν καλά πλέον οι διοικήσεις των ΔΕΚΟ, οι οποίες θα υπογράψουν κάτι τέτοια, αλλά και εσείς σαν Υπουργός, ο οποίος θα τα προχωρήσετε ή θα τους πείτε να προχωρήσουν.

Η ελληνική βιομηχανία χειμάζει και οι εργαζόμενοι πράγματι δεν ξέρουν τι να κάνουν, χωρίς εσείς να δίνετε πραγματικά μία ώθηση προς την ελληνική βιομηχανία μέσω των προγραμματικών συμφωνιών που θα πληρούν τις προϋποθέσεις. Ποιες προϋποθέσεις, για να μην παρεξηγηθούμε; 'Οτι θα υπάρχει ένας διαγωνισμός ελληνικός, δηλαδή μια εκδήλωση ενδιαφέροντος, -που αυτή μπορεί να γίνει και μέσα από τα ΜΜΕ και ποτέ δεν την κάνατε- ότι θα υπάρχει προστιθέμενη αξία, κατά συνέπεια θα υπάρχει κοστολόγηση και όλα αυτά, ότι η εταιρεία δεν θα έχει μόνο την έδρα εδώ, αλλά θα παράγει κιόλας και θα τα δίνει στις ΔΕΚΟ. 'Αρα λοιπόν, εάν αυτές οι προϋποθέσεις υπάρχουν και πληρούνται, τότε θα πρέπει να προχωρήσετε πράγματι στις προγραμματικές συμβάσεις. 'Ομως δεν συμβαίνει τίποτα από αυτό. Φοβάμαι ότι οι προγραμματικές συμφωνίες έχουν μετατραπεί σε κάποιες αρπαχτές, θα έλεγα, που προσπαθεί η Κυβέρνηση κάτω από την ασφυκτική πίεση του ότι πρέπει να τελειώνουμε, να μην τις βλέπει. Γι'αυτό ακριβώς και σας είπα, ενισχύετε την αδιαφάνεια και τη διαφθορά και πρέπει να προσέξετε καλά εάν θα τις υπογράψετε αυτές τις προγραμματικές συμφωνίες ή όχι.

Κλείνοντας, λοιπόν, κύριε Υπουργέ, εγώ θέλω να τονίσω για άλλη μια φορά, ότι η θέση μας είναι ξεκάθαρη, ότι εμείς λέμε ναι, εφόσον αυτές έχουν τις απαραίτητες προϋποθέσεις, λέμε όμως όχι, όταν δεν συντρέχουν αυτές οι προϋποθέσεις. Κατά τη γνώμη μας, έχετε λίγο χρονικό διάστημα πλέον για να μπορείτε να έχετε και την ανοχή των υπολοίπων κομμάτων. Λίγη αυτή η ανοχή, εφόσον μάλιστα ουσιαστικά σε είκοσι ημέρες τελειώνει και ο Νοέμβριος.

Σας ευχαριστώ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Ευχαριστώ, κύριε Πρόεδρε.

Θα ήθελα να πω, ότι πράγματι η επερώτηση της Νέας Δημοκρατίας θίγει ένα σημαντικότατο θέμα, που αφορά, όπως ήδη ειπώθηκε, τεράστια ποσά. 

Θα ήθελα πριν μπω στην ομιλία μου να σχολιάσω την επερώτηση και να πω ως προς το σημείο 1, ότι θεωρούμε σωστό αυτό που λέει, ότι σκόπιμα οι Υπουργοί άφησαν να παρέλθει άπρακτο χρονικό διάστημα τεσσάρων ετών από την ψήφιση της οδηγίας κλπ.

Στο σημείο 2, που λέει ότι οι συμφωνίες αυτές δεσμεύουν τους οργανισμούς και επιχειρήσεις του δημοσίου για μία δεκαετία, φυσικά εμείς θα θέλαμε να απαντήσουμε ότι είναι καλύτερα να τους δεσμεύσουν με 'Ελληνες παραγωγούς - προμηθευτές, παρά με ξένους -που από ό,τι καταλαβαίνουμε αυτή είναι η δική σας θέληση- δηλαδή περισσότερο να ανοίξουν οι προγραμματικές συμβάσεις και στο εξωτερικό. Εμείς δεν συμφωνούμε.

ΕΜΜΑΝΟΥΗΛ ΚΕΦΑΛΛΟΓΙΑΝΗΣ: Δεν συμφωνούμε.

ΣΤΡΑΤΗΣ ΚΟΡΑΚΑΣ: Γι'αυτό ζητάτε να δημοσιοποιηθούν, γι'αυτό ζητάτε να δοθεί η δυνατότητα κλπ., ώστε να μπορέσουν να πάρουν μέρος και εταιρείες σε διεθνείς διαγωνισμούς; 

Σε ό,τι αφορά το ζήτημα ότι η Κυβέρνηση αποφεύγει συστηματικά να ενημερώσει τη Βουλή και τον ελληνικό λαό επί του ζητήματος αυτού, των Προγραμματικών Συμφωνιών, πρέπει να θυμίσουμε ότι και η Νέα Δημοκρατία έκανε το ίδιο. Βεβαίως συμφωνούμε και εμείς, ότι όταν ζητούνται έγγραφα από Βουλευτές, πρέπει αυτά να κατατίθενται και κακώς η Κυβέρνηση δεν τα καταθέτει. Και εμείς έχουμε παρόμοιες περιπτώσεις.

Σε ό,τι αφορά το σημείο 6, για τον κοινοβουλευτικό έλεγχο των προγραμματικών συμφωνιών, νομίζουμε ότι ουσιαστικά ο έλεγχος αυτός ζητείται εδώ που φθάσαμε τώρα, και στο σημείο που είμαστε, περισσότερο για να δοθούν έξω, όπως είπατε. Φύγατε όμως από τις διακομματικές επιτροπές όπου είχατε τη δυνατότητα να ενημερωθείτε και να πείτε γνώμη.

Επίσης, σε ό,τι αφορά τα ζητήματα για τα οποία επερωτάται η Κυβέρνηση στο σημείο ένα -γιατί δηλαδή δεν έχετε ζητήσει από τους οργανισμούς, επιχειρήσεις και ΔΕΚΟ που εποπτεύουν τα υπουργεία σας να δημοσιοποιήσουν μέσω των Μέσων Μαζικής Ενημέρωσης κ.λπ.- πρέπει να πούμε ότι υπάρχουν αυτές οι επιτροπές, που έχουν δημιουργηθεί για την υψηλή τεχνολογία και οικονομική αξία, στις οποίες συμμετέχουν και τα κόμματα και από την οποία η Νέα Δημοκρατία αποχώρησε με ένα πρόσχημα -επιτρέψτε μου να πω- γιατί δεν υπήρξε συγκεκριμένος κανονισμός λειτουργίας. Και εμείς έχουμε προτάσεις και παρατηρήσεις στο ζήτημα αυτό, αλλά φοβάμαι ότι αλλού έγινε ο καυγάς και γι' αυτό αποχωρήσατε από την επιτροπή αυτή. Και επίσης το ΔΗ.Κ.ΚΙ. αποχώρησε, γιατί δεν του δίνει η Κυβέρνηση αρκετό χρόνο στην Τηλεόραση.

Επίσης, πιστεύουμε ότι πράγματι πρέπει να υπαχθούν στο "πόθεν έσχες" όλοι όσοι ανακατεύονται με προμήθειες και θα πρέπει να μας πει η Νέα Δημοκρατία γιατί δεν έκανε τη ρύθμιση αυτή όταν ήταν στην κυβέρνηση.

ΕΜΜΑΝΟΥΛ ΚΕΦΑΛΟΓΙΑΝΝΗΣ: Είναι καινούριος νόμος, κύριε συνάδελφε.

ΣΤΡΑΤΗΣ ΚΟΡΑΚΑΣ: Οι κρατικές προμήθειες είναι καινούριος νόμος; Μιλάμε για την υπαγωγή όλων όσων ασχολούνται με κρατικές προμήθειες στο "πόθεν έσχες". Αυτό δεν είναι καινούριο, αφήστε το νόμο. Υπήρχε το "πόθεν έσχες" και παλιότερα. Γιατί δεν τους βάλατε; Εμείς πιστεύουμε ότι είναι σωστό και το ζητάγαμε επανειλημμένα.

Θα πρέπει να πούμε, κύριε Πρόεδρε, ότι οι θέσεις του Κ.Κ.Ε. για τις προγραμματικές συμφωνίες είναι οι παρακάτω:

Πρώτον, πιστεύουμε ότι είναι θετικές, εφόσον δεν υπογράφονται για τους μεγαλοκεφαλαιοκράτες, αλλά στηρίζουν την ανάπτυξη των εγχώριων παραγωγικών δυνάμεων, μειώνουν την ανεργία και προωθούν μια ανάπτυξη σε όφελος του λαού μας και όχι του μεγάλου κεφαλαίου.

Δεύτερον, εφόσον αυτές αναβαθμίζουν την τεχνολογική βάση της χώρας μας.

Τρίτον, θα μπορούσε να γίνει αποδεκτή από τη δική μας την μεριά και μια σχετική πριμοδότηση των εγχώριων προϊόντων, που θα παράγονται με τις προγραμματικές συμφωνίες, φυσικά με μια προοπτική συνεχούς μείωσής της μέχρι και εξάλειψής της. Αλλά για ένα πρώτο στάδιο θα το δεχόμασταν.

Τέταρτον, είναι προτιμότερο οι προγραμματικές συμφωνίες να γίνονται με επιχειρήσεις δημοσίου συμφέροντος, ιδιοκτησίας του δημοσίου, συνεταιριστικές κλπ., γιατί έτσι θα μπορούν να ενταχθούν σε ένα γενικότερο προγραμματισμό για την ανάπτυξη της χώρας μας.

Πέμπτον, κατά τη γνώμη μας πρέπει να απορρίπτονται προγραμματικές συμφωνίες που γίνονται άμεσα ή έμμεσα με εγχώρια παραρτήματα πολυεθνικών μονοπωλίων με πλήρη εξάρτηση από τα ξένα κέντρα, με ελάχιστη προστιθέμενη αξία στην Ελλάδα, χωρίς ουσιαστική ανάπτυξη νέων τεχνολογιών και με μοναδικό σκοπό την επίτευξη του μεγίστου κέρδους


 

  

Σελίδα 1394 

 

για τις πολυεθνικές, χωρίς ουσιαστικό κέρδος για το λαό μας.

Με βάση τα παραπάνω διαπιστώνουμε ότι σήμερα υπάρχουν σημαντικά εμπόδια για προγραμματικές συμφωνίες σε αναπτυξιακή, φιλολαϊκή κατεύθυνση. Τα πρώτα και κύρια εμπόδια είναι οι περιορισμοί της Ευρωπαϊκής 'Ενωσης, που από τον επόμενο χρόνο, όπως ξέρουμε, δεν θα επιτρέπει να γίνονται προγραμματικές συμβάσεις που θα στηρίζουν την εγχώρια παραγωγή, αφού θα πρέπει να γίνεται διεθνής διαγωνισμός με ισότιμη συμμετοχή όλων των επιχειρήσεων, του συγκεκριμένου τομέα, της Ευρωπαϊκής 'Ενωσης.

Παλιότερα, παρά τις αδυναμίες, παρά την ευνοϊκή μεταχείριση των εγχώριων μεγαλοκεφαλαιούχων, βοήθησαν αυτές οι προγραμματικές συμφωνίες και σε κάποια ανάπτυξη της χώρας μας σε φιλολαϊκή κατεύθυνση. Σήμερα τα πράγματα αλλάζουν. Τα πράγματα χειροτερεύουν με την υπογραφή της GATT στο Μαρακές το 1994, που τώρα θα μπαίνουν όλοι, θα είναι πια παγκόσμια η συμμετοχή. 

Φυσικά όλη αυτή η εξέλιξη δεν έρχεται σε αντίθεση με την πολιτική του ΠΑ.ΣΟ.Κ., αλλά και της Νέας Δημοκρατίας. Ελεύθερος ανταγωνισμός -αυτό είναι το ιερό και όσιό σας- η υποταγή στο μεγάλο δηλαδή μονοπωλιακό κεφάλαιο και στα ιμπεριαλιστικά κέντρα. Ανοιχτά σύνορα προβλέπουν αυτές οι συμφωνίες για το κεφάλαιο, για τα προϊόντα και τις υπηρεσίες. Αυτό προβλέπει η Συνθήκη του Μάαστριχτ, αυτό προβλέπει η GATT. Και είναι γεγονός ότι μόνο το Κ.Κ.Ε. αντιτάχθηκε με όλες τις δυνάμεις του σ' αυτές τις επαίσχυντες συμφωνίες. Και φυσικά ούτε λόγος να γίνεται για τα λαϊκά συμφέροντα. Ο λαός καλείται συνεχώς να κάνει θυσίες και τίποτα παραπάνω.

'Ετσι, μέσα σ' αυτά τα πλαίσια, ο βασικός φιλολαϊκός ρόλος των προγραμματικών συμφωνιών, κατά τη γνώμη μας, ακυρώνεται. Ωστόσο πιστεύουμε ότι και στα σημερινά πλαίσια θα μπορούσαν να γίνουν ορισμένες τακτικές κινήσεις, έστω και για μία μεταβατική περίοδο, να εξασφαλίσουν κάποιες προγραμματικές συμφωνίες, με τις οποίες θα μπορούσαν να μειωθούν οι αρνητικές συνέπειες της γενικότερης κυβερνητικής πολιτικής στη χώρα μας. Θα μπορούσαν να προωθηθούν σχετικά θετικές προγραμματικές συμφωνίες, που θα βοηθούσαν στη δημιουργία θέσεων εργασίας, ή στη διατήρηση των σημερινών θέσεων εργασίας. 'Ομως γι' αυτό πρέπει να σταματήσει η δουλοφροσύνη στην Ευρωπαϊκή 'Ενωση και στους ξένους και ντόπιους μεγαλοκεφαλαιοκράτες και θα πρέπει να χτυπηθούν τα "διαπλεκόμενα συμφέροντα". Χρειάζεται λοιπόν αντίσταση, αλλά τέτοια διάθεση δεν υπάρχει, όπως βλέπουμε όλοι, από την πλευρά της Κυβέρνησης.

'Ετσι το ΠΑ.ΣΟ.Κ., ενώ ήξερε ότι από το 1998 τερματίζεται η δυνατότητα στήριξης εγχώριας παραγωγής, καθυστέρησε σκόπιμα, κατά τη γνώμη μας, την υπογραφή σοβαρών προγραμματικών συμφωνιών. Τώρα ενάμιση μήνα πριν το τέλος της προθεσμίας, ερχόσαστε με το μαχαίρι στο λαιμό να μας ζητάτε να συγκατανεύσουμε στις προγραμματικές συμφωνίες, που εσείς θέλετε να κάνετε, χωρίς τη δυνατότητα ουσιαστικού ελέγχου. Επίσης καθυστέρησε δύο χρόνια για να δημιουργήσει τις διακομματικές επιτροπές, τις λεγόμενες ΥΤΟΑ (Υψηλή Τεχνολογία, Οικονομική Αξία) και έκανε μία μόνο το 1996 και επτά μέσα στο 1997, με αποτέλεσμα να μην μπορούν να βοηθήσουν ουσιαστικά. Το ΠΑ.ΣΟ.Κ. αδρανοποίησε από το 1993 την ειδική επιτροπή για τις προγραμματικές συμφωνίες και το 1995 τροποποίησε το θεσμικό πλαίσιο που αφορά αυτόν τον τομέα. Είναι γεγονός επίσης ότι είναι αδύνατον να εργαστεί η Επιτροπή Κρατικών Προμηθειών, δεν έχει στήριξη, δεν έχει μηχανισμό, εξετάζουν από είκοσι πέντε μέχρι πενήντα πέντε υποθέσεις στην κάθε συνεδρίαση, πράγματα δηλαδή απαράδεκτα.

Το ΚΚΕ εδώ και πολύ καιρό έχει καταθέσει ερώτηση με συγκεκριμένες προτάσεις για όλα αυτά τα ζητήματα. Επισημαίνουμε τον κίνδυνο της παραπέρα καθυστέρησης και της απώλειας ευκαιρίας για αξιοποίηση των προγραμματικών συμφωνιών.

Κύριε Πρόεδρε, πριν κλείσω, θέλω να μου δώσετε λίγο χρόνο για να θέσω ορισμένα ερωτήματα που κατά τη γνώμη μας είναι σοβαρά. Γιατί η Κυβέρνηση περιόρισε το αντικείμενο των επιτροπών αυτών στις ελάχιστες προμήθειες, που αν θέλει η Επιτροπή Πολιτικής Προγραμματισμού Προμηθειών και οι αρμόδιοι Υπουργοί παραπέμπουν και αν θέλουν όχι; Γιατί δεν διόρισε αναπληρωματικά μέλη στις διακομματικές επιτροπές; Και γιατί χρειάστηκαν σχεδόν δύο χρόνια για να κανονίσει λεπτομέρειες λειτουργίας των διακομματικών επιτροπών;

Επίσης θέλουμε να καταγγείλουμε ότι μόλις πρόσφατα η Επιτροπή Πολιτικής Προγραμματισμού Προμηθειών του Υπουργείου Εμπορίου δεν δέχθηκε πρόταση να παραπεμφθεί στις διακομματικές επιτροπές αίτημα της Ολυμπιακής για μίσθωση δέκα αεροπλάνων με κόστος προϋπολογισμού είκοσι οκτώ δισεκατομμυρίων (28.000.000.000) δραχμών. Και είναι γεγονός ότι εδώ επιλεκτικά δουλεύουν οι διακομματικές επιτροπές. 'Ο,τι θέλετε το στέλνετε σ' αυτές και ό,τι σας συμφέρει δεν το στέλνετε. Ο μόνος που καταψήφισε αυτήν την ιστορία στην Επιτροπή Πολιτικής Προμηθειών ήταν ο εκπρόσωπος της ΓΣΕΕ, που είναι και στέλεχος του ΚΚΕ, ο Κώστας Μαραγκουδάκης.

Επίσης θα θέλαμε να πούμε ότι πρόσφατα εκδηλώθηκε μία απαράδεκτη εξέλιξη στο Υπουργείο Εμπορικής Ναυτιλίας, όπως δημοσιεύεται στην "ΕΛΕΥΘΕΡΟΤΥΠΙΑ" του Σαββάτου, όπου στην προμήθεια για έξι ελικόπτερα δεκαοκτώ δισεκατομμυρίων (18.000.000.000) δραχμών πάνε να αναθέσουν στη "ΕUROCOPTER" αποκλείοντας άλλους τέσσερις, μερικούς χωρίς λόγο ή με γελοίες τυπικότητες. Τελικά, κύριε Πρόεδρε, θα πρέπει να ξέρουμε αν θα προχωρήσει -και θέλουμε μία απάντηση από την Κυβέρνηση-αυτή η ιστορία με τα ελικόπτερα, γιατί φυσικά το ΚΚΕ επιμένει να συμμετέχει σε τέτοιες επιτροπές, όμως μόνο εφόσον θα παίζει κάποιον ουσιαστικό ρόλο. Και κάποιο τέτοιο ρόλο μπορέσαμε να κρατήσουμε μέχρι σήμερα.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΣΤΡΑΤΗΣ ΚΟΡΑΚΑΣ: Τελειώνω, κύριε Πρόεδρε.

Κλείνοντας θα θέλαμε να πούμε ότι, τόσο το ΠΑΣΟΚ όσο και η Νέα Δημοκρατία, κινούμενοι στην ίδια πολιτική, την πολιτική της Ευρωπαϊκής 'Ενωσης και της υποταγής στα ξένα κέντρα, αντιμάχονται στον τομέα των προγραμματικών συμφωνιών, όχι για λόγους ουσιαστικούς, αλλά για λόγους περισσότερο μοιρασιάς, πού θα πάνε αυτές οι προμήθειες και κυρίως ποιος θα πάρει περισσότερα εύσημα από τα ξένα κέντρα. Ευχαριστώ.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Μπορώ να απαντήσω στον κ. Κόρακα;

ΠΡΟΕΔΡΕΥΩΝ (Λουκάς Αποστολίδης): 'Οχι.

ΣΤΡΑΤΗΣ ΚΟΡΑΚΑΣ: Γιατί; Αφήστε τον, κύριε Πρόεδρε, να μου απαντήσει.

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Αγαπητοί συνάδελφοι, δυστυχώς μας μένουν μόνο πενήντα ημέρες για να μην παρέλθει ο χρόνος που μας δίνεται η δυνατότητα υπογραφής των προγραμματικών συμβάσεων και η πολιτεία και η Κυβέρνηση δεν έχει κάνει το παραμικρό, δεν έχει κάνει καμία απολύτως προεργασία για τον τρόπο εφαρμογής αυτών των προγραμματικών συμφωνιών. Και οι συμβάσεις αυτές έχουν μεγάλο ειδικό βάρος, τόσο στο ακαθάριστο εγχώριο προϊόν όσο και στις επενδύσεις της χώρας μας, αφού μέσω αυτών καταμερίζονται ουσιαστιά δύο βασικά κοινωνικά μεγέθη. Πρώτον, η απασχόληση στην εγχώρια οικονομία και δεύτερον η κατανομή των επενδύσεων και των κεφαλαίων σε κρίσιμους τεχνολογικούς κλάδους της οικονομίας με μεγάλο ποσοστό προστιθέμενης αξίας.

Βασική όμως προϋπόθεση για την εφαρμογή των προγραμματικών συμβάσεων μεταξύ δημοσίων επιχειρήσεων και κράτους με τους προμηθευτές είναι η ύπαρξη πρώτον, ανεξάρτητων διοικήσεων στις ΔΕΚΟ και δεύτερον κρατικής γραφειοκρατίας με υψηλό αίσθημα και νοοτροπία ευθύνης για την προστασία του δημοσίου συμφέροντος και τη διαχείριση του δημοσίου χρήματος.


 

  

Σελίδα 1395 

Για να γίνουν αυτές οι συμβάσεις αποδοτικές και να εκπληρώσουν το ρόλο για τον οποίο θεσμοθετήθηκαν, χρειάζεται να κυριαρχήσει η νοοτροπία της διαφάνειας και μηχανισμών ανταγωνιστικότητας. Και τα ερωτήματα της αδιαφανείς διαδικασίας που έχουν τηρηθεί μέχρι σήμερα είναι πολλά.

Το βασικό πλεονέκτημα των προγραμματικών συμβάσεων που είναι η απουσία διαγωνισμού για την ανάδειξη του προμηθευτή γίνεται μειονέκτημα για το δημόσιο, όταν οι προγραμματικές συμβάσεις αποτελούν πεδίο συναλλαγής ή διαπλοκής συμφερόντων κράτους, κυβέρνησης και επιχειρήσεων. 'Ετσι, εάν η ενδιαφερόμενη επιχείρηση θέλει να μην αποκλεισθεί από την προμήθεια, είναι σχεδόν υποχρεωμένη να ενδίδει στις απαιτήσεις κράτους, κόμματος και να υποκλίνεται στη συνδιαλλαγή. 'Οταν όμως η επιχείρηση που παράγει τα υλικά που προμηθεύεται το δημόσιο ή η ΔΕΚΟ είναι μονοπωλιακά, τότε μέσω των προγραμματικών συμβάσεων το κράτος-ΔΕΚΟ μπορεί να μετατραπεί σε όμηρο, αιχμάλωτο των επιχειρήσεων.

Τα κρισιμότερα στοιχεία στις προγραμματικές συμβάσεις είναι η υπογραφή των συμβολαίων και το περιεχόμενο των συμβάσεων. Τα ερωτήματα είναι πολλά, γι' αυτό και ανέφερα στην αρχή ότι δεν έχει γίνει καμία προεργασία.

Ποιος θα ορίζει το ανταγωνιστικό της τιμής και το εύλογο του τιμήματος; Κάτω από ποιες προϋποθέσεις θα επιτρέπεται η υπέρβαση του εύλογου τιμήματος, για να στηριχθεί η εγχώρια βιομηχανία και ποιος και με ποια κριτήρια θα ορίζει τις τεχνολογικές, οικονομικές και κοινωνικές παραμέτρους;

Ποιος θα ελέγχει το τελικό κόστος προμήθειας για το δημόσιο ή ΔΕΚΟ μετά την παρέλευση πέντε, επτά, δέκα ετών από την υπογραφή της σύμβασης, όπως θα έχει διαμορφωθεί;

Ποιο όργανο ή θεσμός θα αποτιμά την εισαγωγή της τεχνολογίας, τεχνογνωσίας σε κρίσιμους τομείς, όπως παραδείγματος χάρη οι τηλεπικοινωνίες, που αποτελούν την τεχνολογική υποδομή αιχμής για την παραγωγή προϊόντων και υπηρεσιών στο μέλλον;

Με ποιο θεσμικό τρόπο θα εξασφαλισθεί η ενσωμάτωση της μικρομεσαίας επιχείρησης, και ιδιαίτερα της περιφερειακής βιομηχανίας, στο σύστημα των προγραμματικών συμβάσεων και της ελεύθερης πρόσβασής τους σε ενημέρωση, χωρίς να δημιουργείται περιβάλλον αποκλεισμών;

Πώς θα εξασφαλιστεί ο εκ των προτέρων έλεγχος των προγραμματικών συμβάσεων, νομιμότητα, εύλογο τιμήματος, όταν το σημερινό νομοθετικό καθεστώς δεν παρέχει πλήρως τέτοια δυνατότητα, όταν ακόμη και οι μεταρρυθμίσεις που αποφασίστηκαν στο Υπουργικό Συμβούλιο τον Οκτώβρη στις προμήθειες διαφάνειας, στις συμβάσεις, δεν έχουν ακόμη κατατεθεί στη Βουλή και αν ακόμη κατατεθούν, θα εφαρμοστούν μετά την 1.1.1998, οπότε και θα πρέπει να είναι ήδη ολοκληρωμένες οι προγραμματικές συμβάσεις; Δηλαδή υπάρχει ηθελημένη καθυστέρηση, για να μην υπάρχει καμία απολύτως δυνατότητα ελέγχων και συγκρισιμότητας των δεδομένων.

Η Κυβέρνηση δεν έχει ακόμη εκφράσει γνώμη, άποψη ή θέση για το αν προτίθεται, έστω, να παραπέμψει τις προγραμματικές συμβάσεις για έλεγχο στην αρμόδια διακομματική επιτροπή ή απλώς να τις καταθέσει για ενημέρωση του Κοινοβουλίου.

Το Ελεγκτικό Συνέδριο από το 1994 εντοπίζει τα κενά και τις αδυναμίες και εισηγείται την άμεση δημιουργία στο Ελεγκτικό Συνέδριο κλάδου τεχνικών πραγματογνωμόνων, ώστε να έχει την αντικειμενική δυνατότητα και να αποφαίνεται επί της ουσίας και όχι μόνο για τη νομιμότητα των διαδικασιών. Ακόμη και το "πόθεν έσχες", έτσι όπως ισχύει σήμερα, δεν εφαρμόζεται σε όλους όσους έχουν σχέση με τις προμήθειες και τις συμβάσεις.

Εξάλλου είναι γνωστό ότι γι αυτούς ακριβώς τους λόγους παραιτήθηκε ο Υπουργός Μεταφορών και Επικοινωνιών, ο κ. Καστανίδης, αφήνοντας να γίνει κατανοητό από όλους ότι οι κανόνες του παιχνιδιού δεν ήταν σαφείς για όλους και άφηναν διαρκώς παράθυρα για ποικίλες πιέσεις, ώστε να εξυπηρετηθούν οι ενδιαφερόμενοι.

Το συνολικό ύψος των προγραμματικών συμβάσεων μπορεί να φτάσει και τα πέντε τρισεκατομμύρια (5.000.000.000.000) δραχμές. Αυτό εξαρτάται από το ποιες είναι οι επιλογές ή οι δεσμεύσεις που έχει αναλάβει η Κυβέρνηση να ικανοποιήσει.

Ο Συνασπισμός της Αριστεράς και της Προόδου είχε εξ αρχής ταχθεί υπέρ των προγραμματικών συμβάσεων, με τις πολιτικές παραμέτρους να αποτελέσουν σημείο εκσυγχρονισμού της εθνικής οικονομίας και των ΔΕΚΟ, προγραμματισμού των προμηθειών, επενδύσεων, τεχνολογίας, νέων θέσεων εργασίας, ενίσχυσης και στήριξης των μικρομεσαίων επιχειρήσεων και φυσικά με ένα πλέγμα ελέγχων και διαφάνειας, που να εξασφαλίζει πραγματικά την σε μακροπρόθεσμη βάση μείωση του κόστους των προμηθειών για το δημόσιο και τη συνολική αναβάθμιση της ανταγωνιστικής θέσης της χώρας και της βιομηχανίας, για να αντιμετωπίσει τη διευρυνόμενη κρίση του εμπορικού ισοζυγίου, την προετοιμασία της μεταποίησης για την εποχή της πλήρους ανταγωνιστικότητας και της οριστικής κατάργησης κάθε προνομιακής σύμβασης.

Βασικό και άμεσο εργαλείο για την προστασία όλων των εμπλεκομένων φορέων αποτελεί, πρώτον, η δημιουργία μητρώου προμηθευτών, ώστε να γνωρίζουμε σε ποιες επιχειρήσεις αναφερόμαστε και δεύτερον, η δημιουργία ανεξάρτητης διοικητικής αρχής για τον πλήρη έλεγχο όλων των συμβάσεων.

Σε κάθε περίπτωση, όμως, πρέπει να συνοδευτεί το σύστημα των προγραμματικών συμβάσεων από ένα σύστημα ελέγχου, το οποίο θα διασφαλίζει το δημόσιο συμφέρον και το πολιτικό σύστημα και την κοινωνία από τις συνεχείς πιέσεις και τη σκανδαλολογία, πολύ περισσότερο όταν είναι διάχυτη και περιρρέουσα η αντίληψη ότι όλα είναι διαβλητά και ότι εξυπηρετούν σκοπιμότητες οικονομικές, πολιτικές, κυβερνητικές.

Κύρια και αποκλειστική είναι η ευθύνη της Κυβέρνησης για την έλλειψη αυτού του συστήματος ελέγχων και διαφάνειας. Ας εξασφαλίσει τουλάχιστον η Κυβέρνηση με την κατάθεση όλων των προγραμματικών συμβάσεων, που θα υπογραφούν στη Βουλή, την ενημέρωση των Βουλευτών και των κομμάτων, ώστε να είναι δυνατός και εφικτός ο κοινοβουλευτικός έλεγχος.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, κατ'αρχήν πρέπει να επισημάνω ότι για ένα τέτοιο σοβαρό θέμα, που θίγει η επερώτηση των συναδέλφων, η Κυβέρνηση απουσιάζει ουσιαστικά -τυπικά είναι παρούσα, χωρίς να υποβαθμίζω τον αγαπητό, κατά τα άλλα παριστάμενο Υφυπουργό- και αυτό πρέπει να μας βάλει σε μεγαλύτερες ανησυχίες σε σχέση με την πορεία των προγραμματικών συμβάσεων, που αποτελούν ένα τμήμα από το μεγάλο ζήτημα που λέγεται προμήθειες μεγάλου ύψους του δημόσιου τομέα, καθώς και δημόσια έργα μεγάλης αξίας, που μέσα σ'αυτά περιλαμβάνεται, επίσης, και το ζήτημα των προμηθειών, που είναι τρισεκατομμυρίων, των Ενόπλων Δυνάμεων της χώρας.

Η απουσία των Υπουργών Ανάπτυξης και Εθνικής Οικονομίας, σημειώνεται από την πλευρά τη δική μας ως μία φυγομαχία από τη μία μεριά και δεύτερον ως προσπάθεια υποβάθμισης της συζήτησης γι'αυτό το κορυφαίο ζήτημα που αφορά το μεγάλο τμήμα του Γενικού Προϋπολογισμού του Κράτους, που αφορά τον τρόπο της διαχείρισης του μεγαλύτερου τμήματος των χρημάτων που προέρχονται από το μόχθο και τον ιδρώτα, από τη φορολογία της συντριπτικής πλειοψηφίας του ελληνικού λαού.

Κυρίες και κύριοι συνάδελφοι, υπενθυμίζω ότι ένα από τα βασικά σημεία των κυβερνητικών προγραμματικών δηλώσεων του ΠΑΣΟΚ, μετά τις εκλογές του 1993 στη Βουλή, ήταν η σύσταση μιας ανεξάρτησης υπηρεσίας, η οποία θα διαχειριζόταν την όλη διαδικασία της διεξαγωγής και της ανάθεσης των μεγάλων έργων του δημοσίου, αλλά και τη σύναψη συμβάσεων, προμηθειών μεγάλου ύψους του δημόσιου τομέα.

Πράγματι κατατέθηκε το 1994 αυτό το νομοσχέδιο, αλλά στην πορεία αποσύρθηκε χωρίς την αντίδραση κανενός από


 

  

Σελίδα 1396 

 

τα τότε υπάρχοντα στη Βουλή κόμματα. Είναι εμφανές γιατί αποσύρθηκε χωρίς τη διαμαρτυρία κανενός από εκείνα τα κόμματα, γιατί υπάρχει η διαπλοκή των μεγάλων συμφερόντων μέσα και έξω από την Ελλάδα, που λυμαίνονται τα δημόσια έργα, που παίρνουν τις προμήθειες, άρα και λυμαίνονται και τα τρισεκατομμύρια από το Πακέτο Ντελόρ, αλλά και από το πρόγραμμα δημοσίων επενδύσεων. Από την άλλη όμως μεριά η Κυβέρηση του κ. Σημίτη, όταν πρόκειται να εισπράξει χρήματα ή όταν πρόκειται να αιτιολογήσει την εξαθλίωση των λαϊκών στρωμάτων επικαλείται τα ελλείμματα και ισχυρίζεται ότι πρέπει να μειωθούν οι κρατικές δαπάνες, όταν οι κρατικές δαπάνες στην συντριπτική τους πλειοψηφία είναι αυτές που δίνονται για την εκτέλεση των μεγάλων έργων με αδιαφανείς διαδικασίες. Και είναι δαπάνες που δίνονται αφειδώς, τάξεως δεκάδων δισεκατομμυρίων, για την προμήθεια υλικών, εμπορευμάτων, ειδών μεγάλης αξίας από το δημόσιο τομέα.

Είναι υποκριτική λοιπόν η Κυβέρνηση όταν εμφανιζόμενη στους συνταξιούχους, στους μισθωτούς, στους επαγγελματίες και στους αγρότες, τους ζητά θυσίες επί οχτώ χρόνια, ενώ από την άλλη μεριά μοιράζει αφειδώς με αδιαφανείς διαδικασίες στους οικονομικά ισχυρούς και στους μεγαλοεργολάβους, απλά για να διασφαλίσει την πολιτική της στήριξη, να διασφαλίσει με άλλα λόγια την προβολή της από τα Μέσα Μαζικής Επικοινωνίας που ελέγχονται ή ανήκουν στην εξουσία αυτών των ισχυρών οικονομικών συγκροτημάτων, που είναι "συμπτωματικά" μεγαλοεργολάβοι, μεγαλοεπιχειρηματίες, που παίρνουν με αδιαφανείς διαδικασίες τα μεγάλα έργα και τις προμήθειες μεγάλου ύψους.

Αυτά, μη σπεύσει κανείς από την Κυβέρνηση να τα αρνηθεί. Τα ομολόγησε διαμαρτυρόμενος πρόσφατα σε συνέντευξή του ο απελθών πριν από λίγο Υπουργός Μεταφορών, καταγγέλλοντας έμμεσα αλλά σαφώς την Κυβέρνηση γι'αυτού του είδους τις αναθέσεις και συνάψεις συμβάσεων, καταγγέλλοντας κυκλώματα τα οποία λειτουργούν προς αυτήν την κατεύθυνση.

Κυρίες και κύριοι συνάδελφοι, η καθυστέρηση της προώθησης των προγραμματικών συμβάσεων, κατά την άποψη του ΔΗ.Κ.ΚΙ., οφείλονται κατά κύριο λόγο στην ανυπαρξία κλαδικής πολιτικής στη βιομηχανία, για την οποία το μεγάλο μερίδιο της ευθύνης το φέρει ο σημερινός Πρωθυπουργός με την ιδιότητά του προηγουμένως ως Υπουργού Βιομηχανίας, Ενέργειας και Τεχνολογίας. Και έλλειψη κλαδικής πολιτικής σημαίνει έλλειψη προγράμματος ανάπτυξης, σημαίνει αδυναμία προώθησης κλάδων, σημαίνει τελικά αδυναμία απορρόφησης κονδυλίων από την Ενωμένη Ευρώπη. Και σ'αυτό τη μεγάλη ευθύνη τη φέρει ο σημερινός Πρωθυπουργός με την προηγούμενη ιδιότητά του.

Δεύτερον, οφείλεται στα διαπλεκόμενα συμφέροντα που ανέφερα πριν, αλλά κυρίως στα αντιτιθέμενα συμφέροντα μεταξύ των ελληνικών βιομηχανιών και των εισαγωγέων, που στον αγώνα ποιος θα πάρει αυτές τις προμήθειες προσωρινά διά κάποιων Μέσων Μαζικής Επικοινωνίας εμφανίζουν σκάνδαλα, που τελικά όμως σβήνουν την επόμενη μέρα, όταν αναγκάζουν τις κυβερνήσεις να ασπασθούν τις δικές τους απόψεις μέσα από τις αδιαφανείς διαδικασίες. Το ζήσαμε και πρόσφατα με τις αντιπαραθέσεις, δημόσια πλέον, απροκάλυπτα, αρμοδίων εφημερίδων, αλλά και μεγάλων γνωστών επιχειρηματιών.

Οφείλεται επίσης αυτή η καθυστέρηση στις προγραμματικές συμβάσεις, -παρ'ότι υπολείπονται πενήντα μέρες- στο γεγονός ότι τα παραπάνω ισχυρά οικονομικά συμφέροντα έχουν πρόσβαση στην πολιτική εξουσία και όχι μόνο.

Τέταρτον, η καθυστέρηση οφείλεται στη χαμηλή προστιθέμενη αξία της ελληνικής βιομηχανίας. Και από εκεί και πέρα σε ποιον να ανατεθούν οι προμήθειες, όταν η προστιθέμενη αξία αυτού που εμφανίζεται ως ελληνική επιχείρηση είναι ελάχιστη; Ποιος θα ελέγχει από εκεί και πέρα; Ποιος θα είναι ο συνεταίρος που θα φέρει εισαγωγή; 'Αρα διασφαλίζονται τα συμφέροντα του δημοσίου;

'Αλλος λόγος της καθυστέρησης είναι η ασάφεια στο νομικό καθεστώς. Αυτή η ασάφεια δεν είναι τυχαία. Πολλές φορές είναι σκόπιμη, διότι μέσα από την ασάφεια κερδίζουν οι επιτήδειοι, οι οικονομικά ισχυροί.

Το ΔΗ.Κ.ΚΙ. από τον Οκτώβριο του 1996 στην ομιλία μου επί των προγραμματικών δηλώσεων ζήτησε και ζητάει επιμόνως σήμερα και επιτακτικά να συσταθεί μία ανεξάρτητη υπηρεσία η οποία θα έχει ξεχωριστούς τεχνοκράτες, η οποία θα εποπτεύεται από μία διακομματική κοινοβουλευτική επιτροπή, στην οποία το εκάστοτε κυβερνών κόμμα θα έχει το 50% της εκπροσώπησης, ώστε η επιτροπή αυτή να έχει δυνατότητα με τους ανεξάρτητους εξειδικευμένους επιστήμονες και τεχνοκράτες να ελέγχει τη διαδικασία από τους όρους της προκήρυξης μέχρι την ανάθεση. Μόνο έτσι διασφαλίζεται η διαφάνεια και το δημόσιο χρήμα. Αυτό που γίνεται σήμερα με τις επιτροπές που έχουν την πλειοψηφία οι εκάστοτε κυβερνώντες, που δεν έχουν τη δυνατότητα οι επιτροπές να ελέγξουν με τεχνοκράτες που δεν θα είναι του κυβερνητικού μηχανισμού οι ελεγχόμενοι, είναι απλά μία κάλυψη στην παρανομία και στη νομιμότητα, όταν μάλιστα δεν έχουν τη δυνατότητα αυτές οι επιτροπές καν να ελέγξουν τη σκοπιμότητα. Και το αποφασίζουν κάποιοι άλλοι που βάζουν και τους όρους διακήρυξης, άρα μπορεί να είναι φωτογραφίες, άρα να κατευθύνεται η προμήθεια προς συγκεκριμένη επιχείρηση και να μην μπορεί να κάνει τίποτα η επιτροπή, σύμφωνα με αυτά που παραδέχονται οι επιτροπές με τις κείμενες διατάξεις.

Τέλος γι'αυτόν ακριβώς το λόγο, κύριε Κόρακα -και να σταματήσετε να παραποιείτε τις θέσεις μας- το ΔΗ.Κ.ΚΙ. με έγγραφο που απέσταλε -και το καταθέτω στη Βουλή- τόσο στον Πρόεδρο της Βουλής όσο και στον Πρωθυπουργό απέσυρε από τις 23.10.1996 τους εκπροσώπους του ΔΗ.Κ.ΚΙ. από όλες τις εξωκοινοβουλευτικές επιτροπές, δηλαδή, από τις επιτροπές του συγκεκριμένου νόμου για τις προμήθειες, καταγγέλλοντας την Κυβέρνηση για τη εμμονή της, παραδείγματος χάρη στον αποκλεισμό του ΔΗ.Κ.ΚΙ. από το Εθνικό Ραδιοτηλεοπτικό Συμβούλιο.

(Στο σημείο αυτό ο Πρόεδρος του ΔΗ.Κ.ΚΙ. κ. Δημήτριος Τσοβόλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

Καταγγέλλοντας την Κυβέρνηση επίσης για μία σειρά αντιδημοκρατικές ενέργειες, ακριβώς δεν μπορεί το ΔΗ.Κ.ΚΙ. να συμμετάσχει σε επιτροπές που καλύπτουν, δίνουν άλλοθι σε παράνομες πράξεις που ανέφερα πριν, όταν η Κυβέρνηση κατ'επιλογή όπου τη συμφέρει καλεί το ΔΗ.Κ.ΚΙ. να συμμετάσχει σε επιτροπές, όπου δεν τη συμφέρει σε ουσιαστικές επιτροπές που μπορεί να προσφέρουν και να ελέγξουν παράλληλα, αρνείται επίμονα κατά τρόπο αντιδημοκρατικό.

Κλείνοντας θα ήθελα να πω ότι θα θέλαμε να μας πει ο κύριος Υφυπουργός, γιατί εδώ που είναι 100% η προστιθέμενη αξία, στα Ναυπηγεία Σκαραμαγκά, γιατί δεν ανατίθεται με προγραμματικές συμβάσεις προμήθειες από το Πολεμικό Ναυτικό, από τον ΟΣΕ και τον ΗΣΑΠ που είναι 100% η αξία εδώ, που είναι προς όφελος της οικονομίας, που θα συμβάλλει στη δημιουργία θέσεων απασχόλησης και όχι σε απολύσεις. Περιμένουμε να μας πείτε εάν πρόκειται εντός των επομένων ημερών να γίνουν οι προγραμματικές συμβάσεις με τα Ναυπηγεία Σκαραμαγκά, γιατί αλλιώς βλέπουμε να γίνεται άνιση μεταχείριση. Το δημόσιο με τη συμφωνία που κύρωσε η Βουλή έδωσε από το Ναυτικό, από τις 'Ενοπλες Δυνάμεις να κατασκευάσουν ή να επισκευάσουν πλοία, ενώ στο Σκαραμαγκά που είναι δημόσιο συν 49% εργαζόμενοι προγραμματικές συμβάσεις με το Πολεμικό Ναυτικό, με τον ΗΣΑΠ και τον ΟΣΕ ακόμη δεν έχουν υπογραφεί. Περιμένουμε απάντηση.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του ΠΑΣΟΚ κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κυρία και κύριοι συνάδελφοι, συζητούμε ασφαλώς ένα ιδιαίτερα λεπτό θέμα για το οποίο νομίζω, ότι χρειάζεται μεγαλύτερη περίσκεψη και λιγότερες κορώνες.

Δεν μπορεί κανείς να οδηγηθεί με νημφαλιότητα σε ορισμένα


 

  

Σελίδα 1397 

 

αναγκαία συμπεράσματα, όταν έρχονται συνάδελφοι, όπως καλή ώρα Βουλευτές που υπογράφουν και αναπτύσσουν την επερώτηση με χαρακτηρισμούς του τύπου "κομματικά, τρωκτικά, τσέπες" και άλλα πολλά, που ακούστηκαν εδώ. Και όταν από την άλλη πλευρά αρχίζουν και διατυπώνονται αντίθετοι χαρακτηρισμοί, με το να λένε ότι "εσείς απευθύνετε την α' ή τη β' κατηγορία και τον α' ή β' χαρακτηρισμό", γιατί πιθανότατα μπορεί να σας ενδιαφέρει ότι κάποιοι άλλοι να προωθηθούν μέσα από αυτές τις διαδικασίες και όχι οι συγκεκριμένοι, οι οποίοι συνεβλήθησαν με τις συμβάσεις, που υπεγράφησαν".

Με αυτήν τη λογική, κύριοι συνάδελφοι, δεν μπορούμε να καταλήξουμε σε ορισμένα χρήσιμα και βασικά συμπεράσματα στο λεπτό θέμα που συζητούμε. Γι' αυτό πιστεύω ότι χρειάζονται επιχειρήματα, χαμηλοί τόνοι και περίσκεψη και όχι χαρακτηρισμοί εύκολοι ή μηδενισμοί του τύπου, που ακούστηκαν προηγουμένως, ότι όλα είναι διαβλητά, όλα εξυπηρετούν σκοπιμότητες. Ξαφνικά εμφανίζεται ότι δεν υπάρχει ευαισθησία σε κανέναν μέσα σε όλο το κυβερνητικό σχήμα, παρά μόνο στο συνάδελφο, ο οποίος με τόση ευκολία εκτοξεύει τους χαρακτηρισμούς, που ακούσαμε προηγουμένως.

Δεν είναι, νομίζω, σοβαρός ο διάλογος, όταν γίνεται σ' αυτό το επίπεδο. Θα έπρεπε να μιλήσουμε με επιχειρήματα και στοιχεία. Μας είπατε προηγουμένως, (κατακεραυνώνοντας την Κυβέρνηση, για τον τρόπο με τον οποίο χειρίστηκε το όλο θέμα), καθυστέρησε, η συγκρότηση των διακομματικών επιτροπών κλπ. Το ερώτημα όμως είναι, πότε στο παρελθόν, όταν η Νέα Δημοκρατία κυβέρνησε, άνοιξε τις διαδικασίες, με διαφάνεια, με συμμετοχή εκπροσώπων των κομμάτων σε διακομματικές επιτροπές; Ποτέ στο παρελθόν.

ΕΥΑΓΓΕΛΟΣ ΜΕΪΜΑΡΑΚΗΣ: Υπήρχαν προγραμματικές συμβάσεις στο παρελθόν;

ΚΟΣΜΑΣ ΣΦΥΡΙΟΥ: Εγώ δεν σας διέκοψα.

'Εγιναν όχι μόνο διαδικασίες προγραμματικών συμφωνιών, έγιναν σχέδια, αναθέσεις κλπ προς άλλες εταιρίες από την Ελλάδα και τον εξωτερικό, με πλήρη αδιαφάνεια.

ΕΥΑΓΓΕΛΟΣ ΜΕΪΜΑΡΑΚΗΣ: Μας λέτε μία;

ΚΟΣΜΑΣ ΣΦΥΡΙΟΥ: Ευχαρίστως. Μας λέτε, για παράδειγμα, ότι διαφωνείτε με την πολιτική μετοχοποίησης μέρους των μετοχών του ΟΤΕ μέσω του χρηματιστηρίου (το ποσοστό το οποίο διατέθηκε μέσω του χρηματιστηρίου), όταν εσείς, με νόμο, βάζατε τον Υπουργό να προσδιορίζει, με πλήρη αδιαφάνεια, το τίμημα της μετοχής, με υπουργική απόφαση και όχι με ελεύθερη διαπραγμάτευση στο Χρηματιστήριο. Πού ήταν η ευαισθησία τότε να υπάρξει διακομματική επιτροπή και αξιολόγηση;

ΕΥΑΓΓΕΛΟΣ ΜΕΪΜΑΡΑΚΗΣ: Αυτό καταλάβατε, κύριε συνάδελφε;

ΚΟΣΜΑΣ ΣΦΥΡΙΟΥ: Εγώ αυτό κατάλαβα και αυτό έχει καταλάβει και όλος ο ελληνικός λαός. Ο νόμος του 1993 έλεγε ότι με υπουργική απόφαση προσδιορίζεται το ύψος της μετοχής του ΟΤΕ.

ΕΥΑΓΓΕΛΟΣ ΜΕΪΜΑΡΑΚΗΣ: Στον στρατηγικό επενδυτή...

ΚΟΣΜΑΣ ΣΦΥΡΙΟΥ: Κύριε συνάδελφε, πρώτα απ' όλα δεν δείχνετε τον απαραίτητο σεβασμό στους ομιλητές και όπως σας ακούσαμε εμείς με προσοχή, να έχετε κι εσείς την ψυχραιμία να ακούσετε και όχι να αντιδράτε με τον τρόπο, που αντιδράτε. Φαίνεται ότι ενοχλούν αυτά, τα οποία λέω.

Μας είπε ο κ. Κόρακας ότι κάναμε μόνο μία διακομματική επιτροπή το 1996, ότι καθυστερήσαμε δύο χρόνια από τότε που ψηφίστηκε ο νόμος και επτά μέσα στο 1997, όταν είναι γνωστό ότι ο νόμος δημοσιεύτηκε στο ΦΕΚ 276, στις 19.12.1996. Δηλαδή, δεν πέρασε ένας χρόνος από τότε που δημοσιεύτηκε και έγινε μία επιτροπή μέσα στο 1996 και επτά μέσα στο 1997.

Θέλω, δηλαδή, να πω ότι δεν υπήρξε καμία αδράνεια μέσα στο 1996, όταν, επαναλαμβάνω δημοσιεύτηκε ο νόμος στις 19 Δεκεμβρίου 1996.

Εγώ νομίζω ότι θα έπρεπε να έχει την υπευθυνότητα το κόμμα της Αξιωματικής Αντιπολίτευσης. Μέχρι κάποιο σημείο θα μπορούσε να δικαιολογήσει κανείς τις απόψεις που εξέφρασε σήμερα αν συμμετείχε στις διαδικασίες των διακομματικών επιτροπών και αν συνέβαλε με προτάσεις, τις οποίες θα κατέθετε σε όλες τις διαδικασίες, στην κατοχύρωση ακόμη περισσοτέρων ασφαλιστικών δικλείδων και για τη διαφάνεια και για την αντικειμενικότητα του όλου συστήματος. Γιατί; Είναι προφανές, κύριοι συνάδελφοι, ότι όταν υπάρχουν αντιτιθέμενα οικονομικά συμφέροντα των διαφόρων εταιρειών, οι οποίες επιδιώκουν να συνάψουν την άλφα ή τη βήτα σύμβαση, θα υπάρχει η καταγγελία εκ των υστέρων, έστω και ομόφωνες να είναι οι αποφάσεις, έστω και αν τηρηθούν οι ασφαλιστικές δικλείδες στα τρια επίπεδα, δηλαδή, και στη συμμετοχή κατάρτισης του προγράμματος όλων των φορέων αναπτυξιακών και κοινωνικών και στη συμμετοχή στο συνδικαλιστικό και στο πολιτικό επίπεδο όλου του πολιτικού χάρτη, (του κομματικού χάρτη, αν θέλετε να πούμε καλύτερα), στις επιτροπές που εισηγούνται στη συντριπτική τους πλειοψηφία με ομόφωνες εισηγήσεις (ή με μεγάλες ισχυρές πλειοψηφίες) είτε στη τριμελή επιτροπή που ελέγχει την φερεγγυότητα για να μπορεί να υπάρξει και τρίτη ασφαλιστική δικλείδα.

'Οποια διαφάνεια και αν υπάρξει όσο και απόλυτα ιδεατή να είναι η διαδικασία, η άλφα ή η βήτα εταιρεία που επιδιώκει να υπογράψει μια σύμβαση και δεν θα καταφέρει, τελικά θα τροφοδητήσει δημοσιεύματα, θα τροφοδοτήσει καταγγελίες και στο τέλος ασφαλώς θα γίνεται όλος αυτός ο θόρυβος, για την αντικειμενικότητα των όλων διαδικασιών.

Λέει για παράδειγμα ο Πρόεδρος του ΔΗ.Κ.ΚΙ. ότι θα πρέπει να συγκροτηθεί μια ανεξάρτητη αρχή. Μάλιστα. 'Οταν ήρθε το νομοσχέδιο για την ανεξάρτητη αρχή, τότε είχαν ξεσηκωθεί μέσα στην Κοινοβουλευτική Επιτροπή τα Κόμματα της Αντιπολίτευσης και ζητούσαν να αποσυρθεί.

Εγώ σας λέω ότι, εάν αύριο το πρωί υπάρχει η ανεξάρτητη αρχή, αυτοί οι οποίοι θα συγκροτούν την ανεξάρτητη αρχή, θα σπιλώνονται από τις εταιρείες, οι οποίες θα πάρουν μέρος στις διαδικασίες. 'Οσο ιδεατά τέλειες και αν είναι οι διαδικασίες, οι εταιρείες που δεν θα πετύχουν την υπογραφή της σύμβασης, θα τροφοδοτούν μέσα από καταγγελίες και δημοσιεύματα κλπ, στηρίζοντας τα δικά τους συμφέροντα, με τα δικά τους επιχειρήματα. Σας βεβαιώνω, λοιπόν, ότι και η ανεξάρτητη αρχή θα σπιλωθεί, όποιοι και αν την αποτελούν, έστω και αν την αποτελούν οι αστέρες της ηθικής. Κακά τα ψέματα.

Υπάρχει ανάγκη, κύριοι συνάδελφοι, στο όλο πρόβλημα να υπάρξει και νηφαλιότητα και υπευθυνότητα και όχι κραυγές, κορώνες και ανεύθυνες καταγγελίες ισοπεδωτικού χαρακτήρα.

Εγώ θα δικαιολογούσα να γίνει αυτή η συζήτηση όταν συζητούσαμε το νομοσχέδιο που έγινε μετέπειτα ο ν. 2446 και να δοθούν προτάσεις για το ποιες θα είναι οι καλύτερες δυνατές ασφαλιστικές δικλείδες. Τώρα στις αρχές Νοεμβρίου του 1997, όταν στις 31.12.97 τελειώνει αυτό το σύστημα με βάση τη σχετική οδηγία της Ευρωπαϊκής 'Ενωσης, για τη μεταβατική περίοδο που είχε η χώρα μας, θα έπρεπε τώρα ενάμισυ μήνα πριν την καταληκτική ημερομηνία να συζητήσουμε, κύριε Υπουργέ, και να πουν στοιχεία και απόψεις όλα τα κόμματα, να κάνει ενημέρωση και η Κυβέρνηση, για να αποτιμήσουμε ποια θα είναι η ανταγωνιστικότητα των ελληνικών επιχειρήσεων, όταν θα λειτουργήσει πλήρως η απελευθέρωση της αγοράς μετά την 1.1.98. Ενάμισι μήνα πριν από την καταληκτική ημερομηνία, αυτό το θέμα θα έπρεπε να είναι εκείνο που έπρεπε να ζητητά σήμερα η Εθνική Αντιπροσωπεία, κύριοι συνάδελφοι.

Ευχαριστώ.

ΣΤΡΑΤΗΣ ΚΟΡΑΚΑΣ: Κύριε Πρόεδρε, ζητώ το λόγο επί προσωπικού θέματος.

ΠΡΟΕΔΡΕΩΝ (Λουκάς Αποστολίδης): Ορίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Ζητώ το λόγο, κύριε Πρόεδρε, επί προσωπικού θέματος για δύο λόγους. Ο πρώτος έχει σχέση με τον Πρόεδρο του ΔΗ.Κ.ΚΙ., τον κ. Τσοβόλα, ο οποίος μας κατηγόρησε ότι διαστρεβλώνουμε τη θέση του ΔΗ.Κ.ΚΙ. Είπα, κύριε Πρόεδρε, ότι το ΔΗ.Κ.ΚΙ. απεχώρησε...

ΠΡΟΕΔΡΕΥΩΝ (Λουκάς Αποστολίδης): Αυτό, όμως, είναι επί της ουσίας, κύριε Κόρακα. Δεν είναι προσωπικό.


 

  

Σελίδα 1398 

'Εχετε όμως ένα λεπτό για να τελειώνουμε. 

ΣΤΡΑΤΗΣ ΚΟΡΑΚΑΣ: Ναι, κύριε Πρόεδρε. Διότι το ΔΗ.Κ.ΚΙ. απεχώρησε από την Ειδική Διακομματική Επιτροπή για τις προμήθειες διότι δεν του δίνεται ο επαρκής χρόνος στα Μέσα Μαζικής Ενημέρωσης. Διαβάζω την επιστολή του κ. Τσοβόλα η οποία είναι δισέλιδη. Μόνο τρεις γραμμές από τις δύο σελίδες αναφέρονται σε μηχανισμούς κλπ. Το υπόλοιπο αναφέρεται ολοκληρωτικά στη μεταχείριση του ΔΗΚΚΙ από τα ΜΜΕ.

Το δεύτερο ζήτημα: Ο κ. Σφυρίου είπε ότι ο νόμος αυτός δημοσιεύθηκε στην Εφημερίδα της Κυβερνήσεως το Δεκέμβρη του 1995. Δεν τον ενημερώνουν.

ΚΟΣΜΑΣ ΣΦΥΡΙΟΥ: Στις 19/12/96 ΦΕΚ 276 Α', ο ν. 2446/96.

ΣΤΡΑΤΗΣ ΚΟΡΑΚΑΣ: Δεν είστε καλά ενημερωμένος. Ο νόμος δημοσιεύθηκε στο ΦΕΚ την 1/2/95.

ΠΡΟΕΔΡΕΥΩΝ (Λουκάς Αποστολίδης): Μα, κύριε Κόρακα, είναι αυτό επί προσωπικού; 

ΣΤΡΑΤΗΣ ΚΟΡΑΚΑΣ: Ναι, κύριε Πρόεδρε. Διότι δεν μπορεί να μας κατηγορεί ότι λέμε ψέματα. Δημοσιεύθηκε την 1/2/95 και ψηφίστηκε στη Βουλή την 17η Ιανουαρίου 1995.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Κόρακα.

Κύριε Κεφαλογιάννη, έχετε το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, πριν δώσετε το λόγο στους επερωτώντες, θα παρακαλούσα τον κύριο Υπουργό ν'απαντήσει κατ'αρχήν στις πρωτολογίες. 

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, παίρνετε το λόγο σε κάτι που γνωρίζετε πολύ καλά. Εάν δεν το γνωρίζετε, διαβάστε τον Κανονισμό της Βουλής ότι το Προεδρείο στο οποίο απευθυνθήκατε προηγούμενα δεν μπορεί να ελέγξει την Κυβέρνηση ή να της επιβάλει τον τρόπο που θα απαντήσει στα δικά σας ερωτήματα και στις απορίες σας. 'Ετσι απαντά η Κυβέρνηση. Την κρίνει το Σώμα, την κρίνει ο λαός αν σωστά ή όχι απαντάει. Αυτό το γνωρίζετε και σας παρακαλώ!

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, επιτρέψτε μου να σας πω ότι είμαι από τους λίγους Βουλευτές που έχουν διαβάσει πολύ καλά τον Κανονισμό.

Δεύτερον, θα ήθελα να σας πω ότι ο Υπουργός μπορεί να πάρει το λόγο οποιαδήποτε στιγμή θελήσει. Κατά συνέπεια μπορεί να θελήσει και τώρα. 'Εστω να μας δείξει και την τελευταία στιγμή ότι η Κυβέρνηση δεν είναι χοντρόπετση. Δεν μπορεί με κανένα τρόπο να μην απαντά η Κυβέρνηση επί συγκεκριμένων καταγγελιών. 

Τρίτον, κύριε Πρόεδρε, εγώ δεν ζήτησα να επιβάλετε στην Κυβέρνηση. Εγώ ζήτησα να την πιέσετε την Κυβέρνηση, πρώτον, όσον αφορά το θέμα των απαντήσεων και δεύτερον των διαδικασιών. Είναι η τρίτη φορά που η Κυβέρνηση φαίνεται ότι τα δημοσιεύματα τελικά, ότι η καθοδήγηση του Τσουκάτου και του Πανταγιά και υπολοίπων στους Υπουργούς να μην απαντούν επί της ουσίας στην πρωτολογία...

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, καταχρηστικά σας έδωσα το λόγο.

Κύριε Κεφαλογιάννη, έχετε το λόγο σας παρακαλώ. 

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα μπω εγώ στη μέση αυτής της διένεξης; 

ΠΡΟΕΔΡΕΥΩΝ (Λουκάς Αποστολίδης): Κύριε Κεφαλογιάννη, έχετε το λόγο.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Και εγώ οφείλω να διαμαρτυρηθώ στην Κυβέρνηση. Πραγματικά, μας έχει αφήσει άφωνους η Κυβέρνηση. Να δευτερολογήσει κανείς σε τι; Δεν μας είπε τίποτε ούτε η Κυβέρνηση και φοβάμαι ούτε και ο Κοινοβουλευτικός Εκπρόσωπος του κυβερνώντος Κόμματος. Αλλά θα ήθελα να διαμαρτυρηθώ και στο Προεδρείο και θέλω να με ακούσετε, γιατί πραγματικά δεν διευκολύνει τη συζήτηση, κάνοντας μια παράκληση στην Κυβέρνηση να απαντήσει στα τόσα ερωτήματα που τέθηκαν από τους επερωτώντες συναδέλφους Βουλευτές.

ΠΡΟΕΔΡΕΥΩΝ (Λουκάς Αποστολίδης): Κύριε Κεφαλογιάννη, επιτρέψτε μου να σας δώσω μια απάντηση σ'αυτό που λέτε και θα κρατήσω το χρόνο σας.

Θα σας παρακαλέσω και σας και τον κ. Μεϊμαράκη να ανοίξετε τον Κανονισμό και να μου δείξετε σε ποιο άρθρο, σε ποια παράγραφο είναι αυτά που λέτε και το Προεδρείο έχει αυτό το δικαίωμα να μιλάει προς την Κυβέρνηση σ'αυτά που λέτε τώρα. Γιατί αυτά που λέτε είναι ευχολόγια. Μην επιπλήττετε το Προεδρείο, λοιπόν.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, αν επιθυμούμε την αναβάθμιση του κοινοβουλευτικού λόγου και την αναβάθμιση της Βουλής, θα πρέπει να μη μένουμε μόνο στον τύπο του Κανονισμού αλλά και στην ουσία του Κανονισμού της Βουλής. Αυτό είναι αυτό που επιθυμούμε από το Προεδρείο.

Πραγματικά, τι να πει, κύριε Υπουργέ, κανείς; Δεν απαντήσατε σε τίποτα. Είσαστε μία αμετανόητη Κυβέρνηση, η οποία δεν μας είπε σήμερα τίποτα. Το θεσμικό πλαίσιο, ουσιαστικά αφήσατε να εννοηθεί, ότι δεν θα αλλάξει παρά τις συγκεκριμένες παρατηρήσεις των επερωτώντων συναδέλφων Βουλευτών. Δεν μας είπατε τίποτα για το τι προτίθεται να κάνει η Κυβέρνηση σ' αυτές τις πενήντα ημέρες που μένουν πριν την υπογραφή των προγραμματικών συμφωνιών και για να προστατευθεί πραγματικά το δημόσιο χρήμα.

Ο τρόπος που δικαιολόγησε η Κυβέρνηση την ολιγωρία της των τελευταίων ετών και κυρίως των τελευταίων, είναι όντως θλιβερός. Λέγεται ότι ο τρόπος που δικαιολογεί κανείς κάτι, είναι πολλές φορές χειρότερος από την πράξη αυτή καθ'αυτή. Και δυστυχώς, ο τρόπος που δικαιολογεί σήμερα η Κυβέρνηση την ολιγωρία της, είναι πολύ χειρότερος από την ίδια την ολιγωρία γι'αυτό το μεγάλο θέμα.

Σε ένα θέμα μόνο απαντήσατε, κύριε Υπουργέ. Είπατε ότι το Ελεγκτικό Συνέδριο και το είπατε με ύφος -και μάλιστα αναφερθήκατε και στο πρόσωπό μου- ότι δεν είναι υποχρεωτική η διάταξη του συγκεκριμένου νόμου, δηλαδή στο να αποστέλονται οι προγραμματικές συμφωνίες ή οι άλλες συμβάσεις για έλεγχο νομιμότητας στο Ελεγκτικό Συνέδριο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Σας απάντησε ο Πρωθυπουργός προχθές για το ίδιο πράγμα.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: 'Ησαστε παρών στην Επιτροπή Θεσμών και Διαφάνειας και εσείς, κύριε Υπουργέ, όπως ήταν παρόντες και άλλοι Υπουργοί που εμπλέκονται στις κρατικές προμήθειες και στα δημόσια έργα, όπως ήταν παρών επίσης και ο Γενικός Γραμματέας του Υπουργικού Συμβουλίου ο κ. Κοσμίδης, όταν δεσμεύθηκε η Κυβέρνηση για τον υποχρεωτικό χαρακτήρα της συγκεκριμένης διάταξης. Και έρχεστε σήμερα εδώ και επιχειρηματολογείτε με αυτόν τον τρόπο που επιχειρηματολογείτε. Γιατί αφού η Κυβέρνηση, δεσμεύθηκε πριν από τον Ιούνιο στη συζήτηση που έγινε στην Επιτροπή Θεσμών και Διαφάνειας ότι θα καταθέσει διάταξη για να καταστήσει υποχρεωτική αυτήν τη διάταξη του νόμου που ψήφισε η Νέα Δημοκρατία το 1993. Μάλιστα, αυτός ήταν και ο λόγος για τον οποίο την τροπολογία που κατέθεσαν συνάδελφοι της Νέας Δημοκρατίας δεν έγινε αποδεκτή.

ΣΤΡΑΤΗΣ ΚΟΡΑΚΑΣ: Θα το διαλύσουμε το Ελεγκτικό Συνέδριο. Δεν το θέλουμε το Ελεγκτικό Συνέδριο γιατί δεν θέλουμε έλεγχο. 'Ετσι δεν είναι, κύριε Υπουργέ;

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τώρα υπογράφονται οι προγραμματικές συμφωνίες. Τώρα θα μοιράσει η Κυβέρνηση με αδιαφανείς διαδικασίες δύο τρισεκατομμύρια δραχμές (2.000.000.000.000). Τώρα είναι η ώρα να πάρουμε αποφάσεις.

Παρά το γεγονός ότι η Κυβέρνηση απουσίασε πραγματικά σήμερα από τη συζήτηση, αυτό που βγήκε σαν συμπέρασμα και πρέπει να καταγραφεί στα Πρακτικά είναι η συμφωνία των κομμάτων να ιδρυθεί Ανεξάρτητη Διοικητική Αρχή, όπως έχει προτείνει η Νέα Δημοκρατία -και απ' ότι φαίνεται δέχθηκε και ο Συνασπισμός και το ΔΗ.Κ.ΚΙ.- που όντως θα βάζει μια τάξη στο μεγάλο θέμα των κρατικών προμηθειών, των δημοσίων έργων και των μεγάλων συμβάσεων του δημοσίου. 

Αυτό στο οποίο θα έπρεπε η Κυβέρνηση να μας απαντήσει είναι εάν δέχεται ή αν προτίθεται να δεχθεί τις τέσσερις συγκεκριμένες προτάσεις που κάναμε για τις προγραμματικές


 

  

Σελίδα 1399 

 

συμφωνίες μέχρι 31.12.1997, για τις πενήντα μέρες που μένουν.

Πρώτον, λοιπόν: Δέχεται ή δεν δέχεται η Κυβέρνηση να στέλνονται οι συμβάσεις -έστω και τώρα- όπως δεσμεύθηκε για έλεγχο νομιμότητας το Ελεγκτικό Συνέδριο μέχρι 31.12.1997;

Δεύτερον, πριν από κάθε υπογραφή θα προηγείται μελέτη σκοπιμότητας; Προτίθεται η Κυβέρνηση να επιταχύνει τις διαδικασίες για τη μελέτη σκοπιμότητας για το ποιοτικό και κοστολογικό έλεγχο αυτών των συμβάσεων;

Προτίθεται να καταθέσει τα έγγραφα στη Βουλή, τα οποία δεν καταθέτει επικαλούμενη το απόρρητο;

Θα υπάρξουν -και αυτό είναι εύκολο να το κάνετε- ρήτρες προσαρμογής των τιμών στο ενδεχόμενο που οι τιμές διεθνώς μειώνονται.

Θα βάλετε ασφαλιστικές δικλίδες τέτοιες ρήτρες στις προγραμματικές συμφωνίες; 

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Επειδή ξέρετε ότι υπάρχουν αυτές οι ρήτρες, γι' αυτό το λέτε.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν υπάρχουν, κύριε Υπουργέ. Γι' αυτό και δεν κατεθέτετε, κύριε Υπουργέ, και τα σχετικά έγγραφα στη Βουλή.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Να σας δώσω τα σχέδια τώρα.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Γι' αυτό δεν απαντήσατε για τον ΟΤΕ. Γιατί αυτό προτείνει η έκθεση της εταιρείας "Price Waterhouse". Γι' αυτό δεν το έδωσε ο πρόεδρος του Οργανισμού στο διοικητικό του συμβούλιο. Γι'αυτό δεν έδωσε ούτε την περίληψη. Γι' αυτό αναγκαστήκατε, την τελευταία στιγμή, μισή ώρα προ της συζητήσεως της επίκαιρης ερώτησης προς τον Πρωθυπουργό, να καταθέσετε αυτά τα στοιχεία. Αυτό γίνεται γιατί θέλετε να αναθέσετε εν κρυπτώ και κάτω από αδιαφανείς διαδικασίες αυτές τις προγραμματικές συμφωνίες.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ξεκινώντας θέλω να θέσω αυτό που έθεσαν όλοι οι ομιλητές, για την υποβάθμιση του Κοινοβουλίου. Και να πω, κύριε Πρόεδρε, ότι το Προεδρείο έχει την υποχρέωση και την ευθύνη να φροντίζει για την εύρυθμη λειτουργία της Βουλής και ότι οι διαδικασίες, όπως και ο κοινοβουλευτικός έλεγχος, πρέπει να γίνονται με σωστό τρόπο.

Ο κύριος Υπουργός είναι σε όλους συμπαθής.'Ομως, θα ήθελα να ερωτήσω:'Εχετε, κύριε Υπουργέ, στον τομέα ευθύνης σας προγραμματικές συμφωνίες; Εσείς έχετε εγκρίνει καμία από τις προγραμματικές συμφωνίες;'Εχετε δικαιοδοσία για να εγκρίνετε προγραμματικές συμφωνίες; Περιμένω να μου απαντήσετε.

Στην πρωτολογία σας -δεν μπόρεσα να καταλάβω, ήταν εκτός του αντικειμένου που εμείς ερωτούσαμε- στα συγκεκριμένα ερωτήματα που θέσαμε δεν απαντήσατε και δεν πήρατε θέση στις προτάσεις που σας κάναμε. Γιατί είχαμε και προτάσεις.

Εν πάση περιπτώσει, θα προσθέσω μερικά ερωτήματα ακόμη σε όλα αυτά που είπα προηγούμενα και δεν πήρα απάντηση, μήπως θελήσετε τώρα στη δευτερολογία σας να μας δώσετε απάντηση.

Πρώτα-πρώτα θα ήθελα να μας πείτε εάν ο κ. Καστανίδης σας ενημέρωσε, για τους λόγους που απομακρύνθηκε από το Υπουργείο και αν σας ενημέρωσε ότι οι λόγοι ήταν αυτές οι προγραμματικές συμφωνίες και όλες αυτές οι μεγάλες προμήθειες, που το Υπουργείο σας θα έκανε με τον ΟΤΕ, την Ολυμπιακή, τον ΟΣΕ, όλο αυτό το χρονικό διάστημα, μέσα σε συμπιεσμένο χρόνο, εκατοντάδων δισεκατομμυρίων προμήθειες.

Και ακόμα πείτε μας, κύριε Υφυπουργέ. Πρέπει να δώσετε προγραμματική συμφωνία σε εταιρεία που πέντε χρόνια παίρνει προγραμματικές συμφωνίες, επαναλαμβανόμενες; Και σήμερα έρχεται η ίδια η Υπουργός Ανάπτυξης και λέει ότι, αν αυτή η εταιρεία δεν πάρει προγραμματική συμφωνία, θα κλείσει, είναι ετοιμοθάνατη;

Ποιες είναι οι επενδύσεις που πραγματοποίησε σ' αυτό το διάστημα των πέντε ετών, ποια είναι η ανταγωνιστικότητα, ποια είναι η εξυγίανση και πώς δίνονται επιτέλους οι προγραμματικές συμφωνίες;

Δεύτερον. Θα εγκρίνετε εσείς προγραμματική συμφωνία που δίδεται σε εταιρεία και από την πρώτη ματιά με αυτά που καταθέτει και λέει ο ιδιοκτήτης τα στοχεία, φαίνεται ότι είναι απατηλά; Σας λέει, παραδείγματος χάρη, ότι έχει τζίρο τετρακόσια εκατομμύρια και εβδομήντα πέντε εργαζόμενους. Είναι δυνατόν να έχει εβδομήντα πέντε εργαζόμενους μία εταιρεία που έχει τζίρο τετρακόσια εκατομμύρια;

Ξέρετε ότι σοβαρές, αξιόλογες και αξιόπιστες επενδυτικές εταιρείες με μεγάλες δυνατότητες απαξιούν να συμμετέχουν σ' αυτήν τη διαδικασία των προγραμματικών συμφωνιών, μόνο και μόνο επειδή δεν θέλουν να προσβάλλουν και να θίξουν το κύρος τους στο "βρώμικο παιχνίδι", που γίνεται γύρω από τον τομέα των προγραμματικών συμφωνιών με τις κομματικές σας διοικήσεις.

Ακόμη ξέρετε ότι γίνεται συμπαιγνία μεταξύ των εταιρειών, τριών, τεσσάρων μαζί, που όταν κάνουν διαγωνισμούς οι διοικήσεις των ΔΕΚΟ, παίρνουν για μικρές ποσότητες υψηλές τιμές και αυτές μετά τις μετατρέπουν σε προγραμματικές συμφωνίες με μεγάλες ποσότητες, αλλά στην ίδια τιμή. 'Ετσι γίνεται η συμπαιγνία μεταξύ τους.

Ξέρετε ότι ορισμένες ΔΕΚΟ, όπως η ΔΕΗ για καλώδια λέει "ειδικών προδιαγραφών" και επειδή βάζει λίγο χαλκό παραπάνω τα παίρνει σε τριπλάσιες και τετραπλάσιες τιμές απ' ό,τι κυκλοφορούν στην αγορά; 

Σας έκανα στην πρωτολογία μου προτάσεις. Βεβαίως, η ανεξάρτητη διοικητική αρχή που τονίσθηκε απ' όλους, είναι η μοναδική λύση, νομίζω, σήμερα στην κατάσταση που έχετε οδηγήσει τον τομέα των κρατικών προμηθειών και των προγραμματικών συμφωνιών.

Οι προτάσεις που σας έκανα συγκεκριμένα στην πρωτολογία μου, είναι προτάσεις που μπορείτε να εφαρμόσετε και σήμερα και σ' αυτό το χρονικό διάστημα που μένει. Τουλάχιστον οι οργανωμένες ΔΕΚΟ, όπως είναι η ΔΕΗ μπορούν αυτά να τα πραγματοποιήσουν, αν θέλουν και αν θέλετε κι εσείς να περιορίσετε τη δραστηριότητα των τρωκτικών, που όσα κι αν είπε ο Κοινοβουλευτικός σας Εκπρόσωπος, εγώ θα συνεχίσω να τους χαρακτηρίζω έτσι, γιατί πραγματικά είναι τρωκτικά.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΓΕΩΡΓΙΟΣ ΣΑΛΑΓΚΟΥΔΗΣ: Πολύ φοβάμαι, όμως, ότι δεν θέλετε. Και εκεί φοβάμαι ότι υπάρχει συνενοχή της Κυβέρνησης στην λοβητούρα και αυτό είναι που φοβίζει κι εμένα και, αλίμονο, ολόκληρο τον ελληνικό λαό.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Τζωάννος έχει το λόγο.

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, η συντονισμένη απουσία των τριών Υπουργών, η οποία προσβάλλει τα κοινοβουλευτικά έθιμα, δημιουργεί μία πληγή στο κοινοβουλευτικό σύστημα και σ' αυτήν προσετέθη και το "αλάτι" από τη στάση του κυρίου Υφυπουργού, ο οποίος απέφυγε να απαντήσει, ώστε να μπορούμε κατά λογική σειρά να δευτερολογήσουμε.

Κατόπιν τούτου, είμαστε υποχρεωμένοι να κάνουμε κάποιες υποθέσεις για το τί θα πει ο κύριος Υφυπουργός, ώστε να απαντήσουμε σ' αυτές τις θέσεις τις οποίες "θα" διατυπώσει. Βέβαια, μπορούμε επαγωγικά να φαντασθούμε τι θα πει. 

Εγώ μπορώ να φαντασθώ, βάσει της πρώτης ομιλίας του κυρίου Υφυπουργού, ότι δεν έχει να πει τίποτα για την προστιθέμενη αξία που έθιξα, δηλαδή, ότι σε πάρα πολλές συμβάσεις η αντισυμβαλλομένη πλευρά προσφέρει χαμηλή προστιθέμενη αξία στην ελληνική οικονομία. Αναφέρθηκα για τις αστικές συγκοινωνίες στο 20%-25%.

Επίσης, δεν πήραμε καμία απάντηση και φαντάζομαι δεν έχει να πει τίποτα ο κύριος Υφυπουργός για τον προγραμματισμό των ΔΕΚΟ. Μα, πώς μπορούν να γίνουν προγραμματικές


 

  

Σελίδα 1400 

 

συμφωνίες για συγκεκριμένες προμήθειες, όταν δεν γνωρίζουμε το γενικότερο προγραμματισμό των ΔΕΚΟ; Αυτά τα δύο πράγματα δεν θα είναι συμβατά, και είναι βέβαιο ότι θα έχουμε εκ των προτέρων σπατάλη πόρων. Αυτό αποτελεί μεγάλη ζημιά για την ελληνική οικονομία.

Προκαλεί έκπληξη το γεγονός ότι ο Κοινοβουλευτικός Εκπρόσωπος του ΠΑ.ΣΟ.Κ. μίλησε για βελτίωση της ανταγωνιστικότητος της ελληνικής βιομηχανίας και της ελληνικής οικονομίας, τώρα που κλείνει η προθεσμία για τις προμήθειες.

Αντίθετα την ίδια εποχή βλέπουμε κινήσεις οριζόντιου χαρακτήρα με διαρροές από το Υπουργικό Συμβούλιο, για νέες φορολογίες οι οποίες μεταξύ άλλων θα αφορούν, σύμφωνα με τα διαδιδόμενα, τα αποθεματικά των επιχειρήσεων, τα οποία αποτελούν την κύρια πηγή χρηματοδότησης των νέων επενδύσεων και της βελτίωσης της ανταγωνιστικότητας. Είναι φανερό ότι δεν υπάρχει συντονισμός μεταξύ Υπουργείων. Διότι τίθεται το εξής εύλογο ερώτημα: Πώς μπορείς να βελτιώσεις την ανταγωνιστικότητα των επιχειρήσεων όταν δεν γίνονται επενδύσεις εξαιτίας της φορολογικής πολιτικής και βασίζεσαι αποκλειστικά στη δικαιολογία, ότι θα γίνουν κάποιες επενδύσεις επειδή την τελευταία στιγμή θα δοθούν κατά αδιαφανή τρόπο αυτές οι συμβάσεις;

Τέλος, θα ήθελα να θίξω και ένα θέμα στο οποίο αναφέρθηκε ο Κοινοβουλευτικός Εκπρόσωπος του ΠΑ.ΣΟ.Κ., για τη μετοχή του ΟΤΕ και τη διαδικασία αποτίμησης. Η τιμή της μετοχής αποτιμήθηκε από τους underwrit ers πριν εισαχθεί στο Χρηματιστήριο. Δεν διαμορφώθηκε η τιμή, η αρχική, στο Χρηματιστήριο. Το Χρηματιστήριο εκ των υστέρων στη δευτερογενή αγορά καθόρισε την αγοραία τιμή. 

Μία δεύτερη παρατήρηση: Εάν είναι όλα τόσο διαφανή, γιατί δεν μας δίδεται η απάντηση για τα δικαιώματα στις μετοχές της Εμπορικής Τραπέζης, που έχουν άμεση συνάρτιση με την πολιτική μερίσματος; Εν πάση περιπτώσει εδώ έχουμε και ένα άλλο θέμα συντονισμού μεταξύ Υπουργείων και αφορά και την Επιτροπή Κεφαλαιαγοράς και τη διαφάνεια των συναλλαγών. Εδώ θα ήταν χρήσιμο να είχαμε τον Υπουργό Εθνικής Οικονομίας για να μας δώσει μία πειστική απάντηση.

Κατόπιν τούτου, ελπίζω ότι έστω και εκ των υστέρων θα έχουμε κάποιες ουσιαστικές απαντήσεις από τον κύριο Υφυπουργό.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριοι συνάδελφοι, νομίζω ότι στην αρχική μου ομιλία αυτό που είπα ήταν ότι θα απαντήσω στα ερωτήματα που έθετε το κείμενο της επερώτησής σας και ότι θα αφήσω τα άλλα θέματα, που κατ' εξαίρεση μπήκαν από σας και από άλλους συναδέλφους, να τα απαντήσω στη δευτερολογία μου.

ΓΕΩΡΓΙΟΣ ΣΑΛΑΓΚΟΥΔΗΣ: Αν ήταν να απαντήσετε μόνο για το κείμενο, να μην ερχόμασταν να μιλήσουμε. 

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Με συγχωρείτε, το κείμενό σας είχε κάποια ερωτήματα στα οποία απάντησα στην πρωτολογία μου. Τώρα θα απαντήσω και στα υπόλοιπα.

Κατ' αρχάς εάν έχω σχέση με το αντικείμενο, επειδή με ερωτήσατε εσείς, σας λέω ότι προεδρεύω σε όλες τις διακομματικές επιτροπές του Υπουργείου Μεταφορών, δηλαδή, ΟΣΕ, ΕΘΕΛ, ΗΛΠΑΠ και ΗΣΑΠ.

ΕΥΑΓΓΕΛΟΣ ΜΕΪΜΑΡΑΚΗΣ: Για τις προγραμματικές;

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Ναι, για τις προγραμματικές.

ΕΥΑΓΓΕΛΟΣ ΜΕΪΜΑΡΑΚΗΣ: Και τις υπογράφετε;

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Η Διακομματική Επιτροπή εγκρίνει. Η Διακομματική Επιτροπή απορρίπτει. Η Διακομματική Επιτροπή αποφασίζει για το φορέα. Η Διακομματική Επιτροπή αποφασίζει για τον τρόπο που θα γίνει η προμήθεια. Αυτή έχει κυρίαρχο ρόλο. Στη Διακομματική Επιτροπή είναι ανοικτά όλα τα αρχεία, όλων των οργανισμών. Μπορείτε να ρωτήσετε τον κ. Κόλια, αν πήγε στον ΟΣΕ και αν πήρε όλες τις συμβάσεις που είχαν γίνει όλα τα τελευταία χρόνια.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, μου επιτρέπετε μία διευκρινιστική διακοπή;

ΠΡΟΕΔΡΕΥΩΝ (Λουκάς Αποστολίδης): Επιτρέπετε, κύριε Υπουργέ;

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Ναι, επιτρέπω. Θέλω να κάνουμε ανοικτή συζήτηση. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Μάλλον δεν έχουμε συνεννοηθεί. Εσείς τώρα μιλάτε και για τις προγραμματικές και για τις προμήθειες. Δεν μιλάτε μόνο για τις προγραμματικές.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Γι' αυτό είπα στην αρχή ότι έχετε σύγχυση γύρω από τον όρο "προγραμματικές συμφωνίες". Δεν μιλάμε για το ίδιο πράγμα και έχει φανεί από όλη τη διάρκεια της διαδικασίας ότι δεν ξέρετε τον τρόπο με τον οποίο γίνεται η σύναψη μίας προγραμματικής συμφωνίας. 

ΕΥΑΓΓΕΛΟΣ ΜΕΪΜΑΡΑΚΗΣ: Γι' αυτό να μας τον πείτε.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Να σας τον πω.

ΕΥΑΓΓΕΛΟΣ ΜΕΪΜΑΡΑΚΗΣ: Εμείς, λοιπόν, σας λέμε ότι στις προγραμματικές ή στις διακομματικές -δεν ξέρω μόνο για το δικό σας Υπουργείο, κουβεντιάζουμε για όλα τα Υπουργεία- δεν έρχονται. Οι δε εκπρόσωποί μας στις διακομματικές μας έχουν διαβεβαιώσει -και το είπαμε και σε σας και στο Υπουργείο σας- ότι έρχονται μόνο για διαδικαστικά θέματα.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κάνετε λάθος.

ΕΥΑΓΓΕΛΟΣ ΜΕΪΜΑΡΑΚΗΣ: 'Εχετε περάσει πολλές προγραμματικές...

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κάνετε λάθος, υπάρχει μία ιεράρχηση των διαδικασιών. Κάποτε ξεκινάνε από τα διαδικαστικά. Προφανώς αυτήν τη στιγμή βρίσκονται όλες οι προμήθειες στην αξιολόγηση των οικονομικών προσφορών, αφού έχει γίνει η αξιολόγηση των τεχνικών προδιαγραφών και των τεχνικών ελέγχων.

ΕΥΑΓΓΕΛΟΣ ΜΕΪΜΑΡΑΚΗΣ: Τις οποίες κάνει η διακομματική η οποία έχει εν τέλει και το τελικό πόρισμα; 

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Βεβαίως.

ΕΥΑΓΓΕΛΟΣ ΜΕΪΜΑΡΑΚΗΣ: Θα μου επιτρέψετε να σας απαντήσω σε λίγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Στις διακομματικές επιτροπές σημειωτέον ότι έχουν ενταχθεί όλες οι προμήθειες που είναι πάνω από πέντε δισεκατομμύρια σε οικονομική αξία και είναι ιδιαίτερης τεχνολογικής αξίας. Θα απαντήσω σ' ένα-ένα από τα θέματα που μπήκαν, γιατί τέθηκαν ερωτήματα και από εσάς και από άλλους συναδέλφους που ενδεχομένως δεν ξέρουν ακριβώς πώς προβλέπεται η διαδικασία.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Κατ' αρχάς οι προγραμματικές συμφωνίες συνάπτονται με όλες τις ελληνικές επιχειρήσεις, σε κάθε δραστηριότητα του αντίστοιχου κλάδου. Συνεπώς καλούνται όλες οι ελληνικές επιχειρήσεις που κατασκευάζουν ή που έχουν το συγκεκριμένο προϊόν που θέλουμε να πάρουμε. Και λέμε αυτήν τη στιγμή ότι θα τα δώσουμε σε δικούς μας. Και είπε ο κ. Τσοβόλας "γιατί δεν δίνουμε στα ναυπηγεία;" Ποιος άλλος κάνει εκτός από τα ναυπηγεία τραίνα; Δεν υπάρχει άλλος. Ποιος κάνει τα τραίνα του ΗΣΑΠ; Μόνο τα ναυπηγεία τα κάνουν. Συνεπώς, πώς θα τα δώσουμε στους δικούς μας; Δεν υπάρχει άλλος.

ΣΤΡΑΤΗΣ ΚΟΡΑΚΑΣ: Υπάρχουν και οι ξένοι που κάνουν τραίνα.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Λέμε για προγραμματικές συμφωνίες...

ΣΤΡΑΤΗΣ ΚΟΡΑΚΑΣ: Γιατί, με τους ξένους δεν κάνετε;

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και


 

  

Σελίδα 1401 

 

Επικοινωνιών): 'Οχι. Η πρόσκληση γίνεται προς την ελληνική επιχείρηση και αυτή έρχεται σε κοινοπραξία με τον ξένο οίκο. Εμείς προφανώς εδώ δεν κάνουμε ούτε μηχανές αυτοκινήτων ούτε μηχανές τραίνων.

ΣΤΡΑΤΗΣ ΚΟΡΑΚΑΣ: Στο υποκατάστημά της, λοιπόν.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): 'Εχετε αντιπρόσωπο στις διακομματικές, αξιολογότατο συνάδελφό σας τον οποίο μπορείτε να ρωτήσετε για τις διαδικασίες που ακολουθούνται.

ΣΤΡΑΤΗΣ ΚΟΡΑΚΑΣ: Και με βάση αυτήν την ενημέρωση μιλάμε και σας θέτουμε τα ζητήματα.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Η χρονική διάρκεια δεν είναι για δεκαετίες, όπως είπατε. Η χρονική διάρκεια είναι πενταετής και μπορεί να έχει και διετή παράταση. Η υλοποίηση γίνεται μέσω ετησίων διαδοχικών συμβάσεων. 

Οι τιμές των προϊόντων που αποτελούν το αντικείμενο της προγραμματικής συμφωνίας, προκύπτουν συνήθως από πρόσφατο διαγωνισμό, στον οποίο γίνονται διαπραγματεύσεις, με σημείο εκκίνησης κατά περίπτωση χαμηλότερη προσφορά και στόχο την επίτευξη περαιτέρω μειώσεων. Και αυτή είναι η τιμή αφετηρίας από την οποία ξεκινά μία προγραμματική συμφωνία.

Οι τιμές αφετηρίας των προγραμματικών συμφωνιών που συμφωνούνται και γίνονται κοινά αποδεκτές από τα συμβαλλόμενα μέρη είναι ενιαίες για όλες τις επιχειρήσεις που συμμετέχουν στην προγραμματική. Δεν είναι διαγωνισμός που υπάρχει μειοδότης και παίρνει τη δουλειά. Αν συμφωνηθεί μία τιμή μικρή και υπάρχουν και άλλες επιχειρήσεις που μπορούν να κάνουν αυτήν τη δουλειά και κρίνεται ότι πρέπει να την πάρουν όλοι, μπορεί να δοθεί με την ίδια τιμή σε όλους. Φυσικά αυτές οι τιμές αφετηρίας είναι προσωρινές. Οι οριστικές τιμές προσδιορίζονται μετά από κοστολογικό έλεγχο. Η διενέργεια των κοστολογικών ελέγχων μπορεί να αντιμετωπιστεί από κάθε φορέα με τους εξής τρόπους, επειδή ρωτήθηκα για το πώς γίνονται: Είτε από τη συγκρότηση ειδικής ομάδας εξειδικευμένων για το σκοπό αυτό μηχανικών οικονομολόγων και κοστολόγων είτε με την προσφυγή στις υπηρεσίες οίκων ελεγκτών συμβούλων εγνωσμένου κύρους στους οποίους ο φορέας αναθέτει για λογαριασμό του τη διενέργεια κοστολογικών ελέγχων. Και επιπλέον με τη διεξαγωγή έρευνας αγοράς -αυτό που ρωτήσατε, κύριε Κεφαλογιάννη- ώστε σε συνδυασμό με τα αποτελέσματα των προσφάτων μειοδοτικών διαγωνισμών να έχει τη δυνατότητα διαμόρφωσης της εικόνας αναφορικά με τα ισχύοντα επίπεδα διεθνών τιμών.

Οι κοστολογικοί έλεγχοι διενεργούνται με βάση τα επίσημα λογιστικά βιβλία και στοιχεία των εταιρειών καθώς και την ακολουθούμενη από τις εταιρείες δομή και οργάνωση της παραγωγικής διαδικασίας.

Στις περιπτώσεις που στις προγραμματικές συμφωνίες συμμετέχουν περισσότερες από μία εταιρείες λαμβάνεται υπόψη το χαμηλότερο ανά προϊόν και ανά εταιρεία προσδιορισθέν κόστος και καλούνται οι υπόλοιπες εταιρείες να το αποδεχθούν. Αυτοί είναι όροι που υπάρχουν μέσα στα σχέδια των προγραμματικών συμφωνιών. Και επειδή είπατε και για την ΕΠΑ, έχω εδώ ένα σχέδιο προγραμματικής συμφωνίας που ο στο θέμα του κοστολογικού ελέγχου, λέει ότι "ο ΟΣΕ θα ασκεί κοστολογικό έλεγχο με εξειδικευμένους αναγνωρισμένους οίκους του εσωτερικού ή του εξωτερικού τους οποίους θα προσλαμβάνει μετά από διαγωνισμό γι' αυτό το σκοπό. Με βάση τα αποτελέσματα του κοστολογικού ελέγχου θα αναθεωρείται και θα οριστικοποιείται η προσωρινή τιμή αφετηρίας, βάσει των προγραμματικών συμφωνιών καθώς και ο προβλεπόμενος τύπος αναπροσαρμογής αυτής. Η νέα τιμή βάσης του υπό προμήθεια είδους θα ισχύει για όλα τα έτη της προγραμματικής συμφωνίας και θα προκύπτει από το κόστος παραγωγής του προϊόντος που θα προκύψει με βάση το κοστολογικό έλεγχο σύν ένα εύλογο κατόπιν διαπραγματεύσεων ποσοσοστόμικτού κέρδους.

Συνεπώς αυτές οι ρήτρες υπάρχουν. Και στο τέλος σε ότι αφορά στην έρευνα αγοράς λέει ο κατασκευαστής αποδέχεται ότι την έννοια και τις προοπτικές του κοστολογικού ελέγχου συμπληρώνει η παράλληλη με το κοστολογικό έλεγχο έρευνα της διεθνούς αγοράς ως προς το κόστος παραγωγής για την τιμή διάθεσης σε άλλους εκτός ΟΣΕ αγοραστές του υπό προμήθεια προϊόντος. Είναι και αυτό μία ασφαλιστική δικλείδα.

Σε ό,τι αφορά στην εγχώρια προστιθέμενη αξία είπατε ότι είναι κατά δήλωση. Δεν είναι κατά δήλωση. Υπάρχει έλεγχος και γίνονται εκθέσεις αυτοψίας μετά από επίσκεψη στις βιομηχανικές εγκαταστάσεις και μπαίνει ρήτρα.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εκ των υστέρων.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Ο κοστολογικός έλεγχος γίνεται πάντοτε εκ των υστέρων. Γι' αυτό σας λέω ότι τη διαδικασία δεν την έχετε...

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό θέλουμε να αλλάξουμε.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Αυτό προβλέπεται από όλες τις συμβάσεις, εσωτερικές και εξωτερικές.

Σε ό,τι αφορά, κύριε Κόρακα, στα ελικόπτερα αυτά έχουν υπαχθεί στις διακομματικές. Δεν μπορώ εγώ να σας απαντήσω για λογαριασμό της Κυβέρνησης, γιατί αυτή η εξουσιοδότηση από τον ν. 2286/95 έχει δοθεί στις επιτροπές.

ΣΤΡΑΤΗΣ ΚΟΡΑΚΑΣ: Εγώ μιλώ για τα δημοσιεύματα που πάνε να εκβιάσουν.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Εγώ δεν ξέρω για τα δημοσιεύματα. Πάντως η διακομματική επιτροπή αποφασίζει για όλα τα θέματα που αφορούν μια προγραμματική συμφωνία.

ΣΤΡΑΤΗΣ ΚΟΡΑΚΑΣ: Για την Ολυμπιακή δεν μας είπατε τίποτα, κύριε Υπουργέ.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Η Ολυμπιακή δεν έχει προγραμματικές συμφωνίες.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ:' Εχει κανονισμό προμηθειών η Ολυμπιακή, κύριε Υπουργέ; Απαντήστε μας.

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ. Ευάγγελος Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, στην ερώτησή μου στη διακοπή της συζητησής μας, εάν εσείς υπογράφετε τις προγραμματικές, μας είπατε όχι ή ναί;

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Μετά την απόφαση της διακομματικής υπογράφει ο Υπουργός. 

ΕΥΑΓΓΕΛΟΣ ΜΕΪΜΑΡΑΚΗΣ: Συνυπογράφετε εσείς ως αρμόδιος Υφυπουργός;

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, όχι διάλογος.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, ρωτώ εάν ο Υφυπουργός υπογράφει και εάν δεσμεύει με την υπογραφή του το ελληνικό δημόσιο ή αν υπογράφει μόνο ο Υπουργός.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Ο αρμόδιος Υπουργός.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, σας παρακαλώ πολύ.

Μπορεί ο Κοινοβουλευτικός Εκπρόσωπος να ρωτά ό,τι θέλει. Εσείς βάσει της διαδικασίας έχετε στο τέλος πέντε λεπτά για να απαντήσετε σε αυτά που σας ρώτησε.

ΕΥΑΓΓΕΛΟΣ ΜΕΪΜΑΡΑΚΗΣ: 'Εγινε και προηγουμένως αυτή η συζήτηση, κύριε Πρόεδρε. Δεν είναι κακό.

ΠΡΟΕΔΡΕΥΩΝ (Παναγιώτης Σγουρίδης): Εγώ πιστεύω ότι ο Κανονισμός πρέπει να εφαρμόζεται πάντοτε. Αν αρχίσουμε να κάνουμε συζήτηση μεταξύ μας δεν πρόκειται να βγάλουμε άκρη.

Συνεχίστε, κύριε Μεϊμαράκη. Να πείτε όσα έχετε να πείτε.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, ο Υπουργός και πάλι δεν απήντησε σε τίποτε. Λυπάμαι που παρίσταται αυτός σήμερα και ακούει όλα όσα έχει να πεί η Αντιπολίτευση.

Εν πάση περιπτώσει κύριε Υπουργέ, πρέπει να γνωρίζετε, ότι στον ν. 2446/96 στο άρθρο 16, παρ. 1,2 και 3, που μιλούν


 

  

Σελίδα 1402 

 

για τις προγραμματικές, στην παρ.3 λέει ότι οι πιο πάνω προγραμματικές συμφωνίες και συμβάσεις υπόκεινται στην τελική έγκριση του εποπτεύοντος Υπουργού, ύστερα από γνωμοδότηση της επιτροπής πολιτικής, προγραμματισμού και προμηθειών. Κατά συνέπεια, γνωμοδοτεί η όποια επιτροπή. Και δεν μιλάει εδώ για τη διακομματική, αλλά μιλάει για άλλη επιτροπή πολιτικής, προγραμματισμού και προμηθειών. Είναι η επιτροπή η οποία έχει...

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Αυτά που διαβάζετε δεν αφορούν αυτές που έχουν πάει σε διακομματικές επιτροπές.

ΕΥΑΓΓΕΛΟΣ ΜΕΪΜΑΡΑΚΗΣ: Δηλαδή, αυτή του ΟΤΕ εγκρίθηκε από εσάς, που δεν πήγε στη διακομματική; 'Η οι συμβάσεις της ΔΕΗ εγκρίνονται από εσάς; Δεν έχουμε καταλάβει, κύριε Υπουργέ. Δεν μπορούμε να συνεννοηθούμε. Να σας πω γιατί δεν μπορούμε να συνεννοηθούμε. Διότι, κατηγορήσατε κατ' αρχήν εμάς -και το Κ.Κ.Ε. είπε δύο λόγια- για την αποχώρησή μας από τις διακομματικές. Πρέπει, λοιπόν, να σας πω, ότι εμείς με πολλή περίσκεψη και κάτω από πολύ μεγάλο βασανισμό σκέψης αποχωρήσαμε. Και αυτό διότι σας επαναλαμβάνω, ότι εκπρόσωποί μας στις διακομματικές μας μετέφεραν ότι δεν περνούν όλες οι προγραμματικές συμφωνίες και συμβάσεις τις οποίες σκέφτεστε να κάνετε ή να πραγματοποιήσουν οι ΔΕΚΟ. Πρώτον αυτό. Ούτε οι προμήθειες δεύτερον.

Δεύτερο σημείο το οποίο ενίσχυσε την άποψη της αποχώρησης ήταν, ότι μπήκε η πρόταση Καστανίδη για τη διοικητική αρχή, έγινε από το Υπουργικό Συμβούλιο ευμενώς δεκτή, διεφάνη ότι θα προχωρήσει αυτή η πρόταση, δεν ενεργοποιήθηκε ο νόμος για τις διακομματικές ουσιαστικά όπως θα έπρεπε να ενεργοποιηθεί. Μετά την αποχώρηση Καστανίδη και τη φασαρία η οποία έγινε πήρατε πίσω και την πρόταση για τη διοικητική αρχή και ανεργοποιήσατε το νόμο για τις διακομματικές και πάλι. Και την ημέρα, κύριε Υπουργέ, που εμείς σκεφτόμασταν να αποχωρήσουμε, εσείς μας κοινοποιήσατε στη Νέα Δημοκρατία τον κανονισμό, τον οργανισμό του πως θα δουλεύουν οι διακομματικές, ενώ από το 1995 μέχρι το Σεπτέμβριο του 1997 που φύγαμε, ούτε καν είχατε σκεφθεί να φτιάξετε τον κανονισμό και οργανισμό των επιτροπών. Και αν είμαι λάθος, διαψεύστε με.

Να σας πω, ότι ακόμα και σήμερα, παρόλο που το στείλατε στα Κόμματα, δεν πήρατε απόφαση βάσει ποίου κανονισμού λειτουργούν οι διακομματικές. Και αν έχετε πάρει, καταθέστε τον. Καταθέστε εδώ και τώρα την απόφαση του κανονισμού και του οργανισμού των λειτουργειών των διακομματικών επιτροπών. 

ΣΤΡΑΤΗΣ ΚΟΡΑΚΑΣ: 'Εστειλε το Κ.Κ.Ε. προτάσεις.

ΕΥΑΓΓΕΛΟΣ ΜΕΪΜΑΡΑΚΗΣ: Ακόμα στις προτάσεις είμαστε, κύριε Κόρακα. Αυτό ακριβώς λέω και εγώ, ότι είμαστε στις προτάσεις, μετά το νόμο το 1995, όχι του 1996, που είπε ο Κοινοβουλευτικός Εκπρόσωπος.

Κύριε Υπουργέ, δεν ξέρω αν καταλάβατε σήμερα, αλλά ουσιαστικά όχι μόνο αδειαστήκατε από την Κυβέρνησή σας αλλά και από το Κόμμα σας. Δεν είναι κανείς παρών. Και ελπίζω ότι ο κύριος Κοινοβουλευτικός Εκπρόσωπος θα είναι κάπου να με ακούει, γιατί θέλω και να μου απαντήσει. Και αυτό διότι, ο ίδιος δεν σας στήριξε, δεν είπε καλά τα κάνει η Κυβέρνηση, αλλά είπε, εγώ περίμενα την επερώτηση να πείτε και εσείς μερικές προτάσεις, να πει και η Κυβέρνηση κάποιες άλλες, γιατί είναι πολύ σοβαρό το θέμα και να μην εκτροχιαστούμε σε υπερβολές και στο ότι εσείς κάνετε αυτό με τα τρωκτικά, όχι εσείς τα κάνετε κλπ.

Κατά συνέπεια, τι σημαίνει; 'Οτι ο Κοινοβουλευτικός σας Εκπρόσωπος είναι προβληματισμένος και γι' αυτό ζητάει προτάσεις. Γι' αυτό ζητάτε και εσείς προτάσεις, γιατί βλέπετε ότι δεν υπάρχει η διαφάνεια. Αν ήσασταν πεπεισμένος ότι υπάρχει διαφάνεια και ότι οι συμβάσεις προχωρούν πραγματικά, όπως και οι προμήθειες, δεν θα θέλατε τις προτάσεις. Θα ερχόσασταν εδώ και θα τα λέγατε όλα. 

Δεύτερον, όσον αφορά τον Κοινοβουλευτικό σας Εκπρόσωπο, ο οποίος απουσιάζει, δεν σας στήριξε και το Κόμμα σας δεν σας στηρίζει όπως πρέπει. Δεν θα ήθελα να βάλω και να θυμίσω φωνές Βουλευτές του ΠΑΣΟΚ, για το πώς γίνονται οι προγραμματικές συμβάσεις, για το πώς καταγγέλλονται οι διοικήσεις των ΔΕΚΟ, μα της ΔΕΗ, από συγκεκριμένους παλαιούς συνδικαλιστές Βουλευτές της Συμπολίτευσης, μα της Ολυμπιακής, η οποία πράγματι δεν έχει συμβάσεις, αλλά έχει προμήθειες και δεν έχει κανονισμό προμηθειών, μα του ΟΣΕ, μα όλων εκείνων των οργανισμών και ΔΕΚΟ των οποίων εσείς δεν έχετε εκσυγχρονίσει και δεν έχετε προχωρήσει.

Είπε, λοιπόν, ο κύριος Κοινοβουλευτικός Εκπρόσωπος και σας απήντησε και ο κ. Τζωάννος σχετικά με τον ΟΤΕ για τη μετοχή. Αλλά θα πω και κάτι ακόμη ότι δεν κατάλαβε, όπως και εσείς δεν καταλάβατε την ουσιαστική μας διαφωνία. Εμείς δεν είπαμε ότι δεν προχωράτε στο χρηματιστήριο ή οτιδήποτε άλλο ισχυρίζεται ο Κοινοβουλευτικός Εκπρόσωπος. Εμείς σας είπαμε ότι δεν εξυγιαίνετε τις ΔΕΚΟ, δεν τις κάνετε ανταγωνιστικές και δεν δουλεύουν με ιδιωτικοοικονομικά κριτήρια. Αντιθέτως ξεπουλάτε φιλέτο, ένα ποσοστό, δηλαδή, παίρνετε κάποια λεφτά, τα οποία τα βάζετε στη μαύρη τρύπα του προϋπολογισμού. 'Ενα ποσοστό μόνο από τα χρήματα του ΟΤΕ που πουλήθηκε σε μετοχές πήγε στον ΟΤΕ. Και το αναπτυξιακό και επιχειρησιακό πρόγραμμα του ΟΤΕ έχει μείνει πίσω.

Δεύτερον, κύριε Υπουργέ, θα ήθελα να ξέρετε ότι εμείς δεχθήκαμε την ενημέρωση και του προέδρου διευθύνοντος συμβούλου του ΟΤΕ και της Ολυμπιακής και της ΔΕΗ και άλλων ΔΕΚΟ, που ήλθαν και μας ενημέρωσαν και για τις προγραμματικές συμφωνίες και γι'αυτά τα θέματα τα οποία συζητάμε σήμερα. Σας καταθέτω, λοιπόν, ότι -γιατί ήμουν παρών- όταν τους ρώτησα αν αυτά πέρασαν από τις διακομματικές, μου είπαν όχι. Συνεννοηθείτε, θα παρακαλέσω πολύ με τα διοικητικά συμβούλια. Σας το καταθέτω επισήμως. Μας είπαν ότι ορισμένες πέρασαν.

Κύριε Υπουργέ, είσαστε άνθρωπος καλοπροαίρετος. Μη βάζετε την υπογραφή σας και μη διακυβεύετε το όνομά σας όταν οι Υπουργοί φεύγουν και ξεφεύγουν. Να ζητήσετε και να απαιτήσετε να έλθουν εδώ οι Υπουργοί να δώσουν την ανάλογη απάντηση. Διότι στη συζήτηση που κάναμε με τη ΔΕΗ ήταν παρούσα και η κ. Παπανδρέου και γνωρίζει ποιές θα πέρναγαν και ποιές όχι, όπως γνωρίζουν και οι διοικήσεις των ΔΕΚΟ ποιές πέρναγαν και ποιες όχι.

Κατά συνέπεια, μη λέτε ψέματα. Μπορείτε εσείς τώρα να εγγυηθείτε ότι πέρασαν όλες οι προγραμματικές από τη διακομματική; Θα παρακαλέσω πολύ να το κάνετε, να γραφτεί στα Πρακτικά για να το κουβεντιάσουμε στην επόμενη ερώτηση ή επερώτηση, γιατί τώρα το θέμα θα καίει αφού υπογράφετε συνεχώς.

'Ετσι, λοιπόν, σας εξηγώ και γιατί δεν περνάνε όλες από τη διακομματική και γιατί αποχωρήσαμε. Τη θέλατε τη διακομματική για στάχτη στα μάτια. Δεν υπάρχει κανονισμός λειτουργίας της διακομματικής. 'Οποιες θέλατε φέρνατε, όποτε θέλατε φέρνατε. 'Ηταν μόνο διαδικαστικά θέματα. Ταυτόχρονα δε ό,τι αποφάσιζε η διοίκηση μπορεί και να μην ενημέρωνε και τον αρμόδιο Υπουργό. Γιατί εδώ κατάλαβα ότι εσείς δεν γνωρίζατε ότι πρέπει οπωσδήποτε να εγκρίνετε. 'Η δεν γνωρίζετε ότι πρέπει να εγκρίνετε ή μιλάμε για διαφορετικό αντικείμενο. Γιατί μου είπατε ότι -και το έχω σημειώσει εδώ, θα το δούμε και στα Πρακτικά πώ το είπατε- οι διακομματικές επιτροπές αποφασίζουν.

'Οσον αφορά τώρα για τον κ. Τσοβόλα, θα ήθελα να πω δύο λόγια. Είπε ότι δεν αντιδράσαμε όταν το 1994 αποσύρθηκε το νομοσχέδιο. Θα του θυμίσω ότι εμείς είχαμε αντιδράσει, ότι εμείς -ισχύει αυτό και για τον κ. Κόρακα- δεν φοβόμαστε καμία εμπλοκή, δεν έχουμε κανένα πρόβλημα με τα διαπλεκόμενα. Εμείς πληρώσαμε άλλωστε το ότι ορθώσαμε το ανάστημά μας σε τέτοιου είδους θέματα και δεν έχουμε καμία δέσμευση και καμία εξάρτηση. Δεν μπορεί κανείς να μας καταλογίσει τίποτα, πολύ περισσότερο δε σε τούτη την περίοδο όπου εσείς χειρίζεστε τα πάντα και η Νέα Δημοκρατία απλώς σας ελέγχει βλέποντας τις δικές σας αντιδράσεις και


 

  

Σελίδα 1403 

 

το πώς εσείς κινείστε. Εμείς, κύριε Υπουργέ, θα συνεχίσουμε αυτόν τον έλεγχο.

Αλλά θέλω να τονίσω, κύριε Πρόεδρε, με λύπη μου ότι και εσείς δεν κάνετε όπως πρέπει σωστά τις συστάσεις που απαιτούνται για να απαντάει η Κυβέρνηση και να γίνεται διάλογος ουσιαστικός εδώ μέσα. Γιατί η επερώτηση είναι βαριάς μορφής έλεγχος προς την Κυβέρνηση.

Δεν κουβεντιάζουμε ένα νομοσχέδιο να κάνουμε την εισήγηση, να την κάνετε και εσείς και να βρούμε κάποια σημεία, αν θέλετε, προτάσεων που να συγκλίνουν. Ελέγχεσθε. Εγκαλείται η Κυβέρνηση και μάλιστα σκληρά, όπως μας επιτρέπει και ο Κανονισμός, για να μπορέσει να απαντήσει σε συγκεκριμένα θέματα. Και δεν ψάχνει η Κυβέρνηση μέσω των επερωτήσεων τις δικές μας θέσεις. Γιατι τις δικές μας θέσεις; Για να κάνετε μετά κριτική στις δικές μας θέσεις, πράγμα που έκανε σήμερα ο Κοινοβουλευτικός Εκπρόσωπος του ΠΑ.ΣΟ.Κ.;

Εγώ, κύριε Πρόεδρε, θέλω να πω ότι η Κυβέρνηση ολισθαίνει συνεχώς το δρόμο της αλαζονείας και του αυταρχισμού. Ειλικρινά δεν μπορώ να καταλάβω πλέον αν έχουν δόση αληθείας τα δημοσιεύματα ότι υπάρχει κατεύθυνση στους Υπουργούς να μην παρίστανται στις επερωτήσεις, να μην απαντάνε στις πρωτολογίες τους. Καταγγέλλω ότι το ίδιο έγινε την Παρασκευή με τον κ. Λαλιώτη, το ίδιο έγινε και την περασμένη εβδομάδα και είναι μία τακτική, η οποία δείχνει μία αλαζονεία και έναν αυταρχισμό της Κυβέρνησης. Η Κυβέρνηση δεν αντλεί απο τη μειοψηφία και από την Αντιπολίτευση τα επιχειρήματα αυτά, για να μπορέσει να συμπράξει.

Θα θυμίσω μόνο ότι όταν εμείς ήμασταν Κυβέρνηση, ζητήσαμε από την τότε Αντιπολίτευση του ΠΑ.ΣΟ.Κ. να ορίσει εκπρόσωπο δικό του στα διοικητικά συμβούλια των ΔΕΚΟ και αρνήθηκε. Αντιθέτως, όσες φορές μας ζητήσατε να μας ενημερώσετε, εμείς δεν δείξαμε κακή διάθεση. Αλλά θα πρέπει να καταλάβει η Κυβέρνηση ότι η ενημέρωση των Βουλευτών δεν γίνεται σε κλειστά γραφεία και έξω από το φως της δημοσιότητας, για να βγαίνουν μετά οι κυβερνητικοί παράγοντες και να αφήνουν υπονοούμενα ότι και η Αντιπολίτευση συμφωνεί. Η ενημέρωση των Βουλευτών γίνεται μέσα στη Βουλή και μάλιστα κατόπιν ερωτήσεων. Διολισθαίνει, λοιπόν, η Κυβέρνηση προς τον αυταρχισμό και την αλαζονεία. Μας το έδειξε και στον "ΚΑΠΟΔΙΣΤΡΙΑ", μας το έδειξε και στις επόμενες επερωτήσεις, μας το έδειξε και σε προηγούμενα νομοσχέδια. Ε, λοιπόν, αν η σωστή και η ουσιαστική αντιπολίτευση που εμείς κάνουμε, η Κυβέρνηση τη θεωρεί ως αδυναμία, και αυτό της δίνει το δικαίωμα να νομίζει ότι η Νέα Δημοκρατία δεν αντιδρά, και τότε η Κυβέρνηση να αντιδρά με περισσότερο "τσαμπουκά", σας απαντάμε ότι ο "τσαμπουκάς" του Σημίτη θα σπάσει με τον "τσαμπουκά" της Νεας Δημοκρατίας. Αυτή η κατάσταση δεν μπορεί να συνεχισθεί άλλο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Αν, κύριε Κοινοβουλευτικέ Εκπρόσωπε, είχατε παρακολουθήσει αυτά που είπα, δεν θα ξανακάνατε τα ίδια λάθη. Κατ' αρχάς, δεν ξέρω αν έχετε καταλάβει ότι προγραμματική συμφωνία και προμήθεια είναι το ίδιο πράγμα. Η προμήθεια γίνεται μέσω προγραμματικής συμφωνίας.

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, μπορεί να γίνει και προμήθεια χωρίς προγραμματική συμφωνία.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Λέω ότι η προγραμματική συμφωνία είναι ...

ΕΥΑΓΓΕΛΟΣ ΜΕΪΜΑΡΑΚΗΣ: Για προμήθεια.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών):... για προμήθεια. Είπα, όταν μίλησα, ότι στις διακομματικές επιτροπές, εισάγονται οι προμήθειες που είναι αξίας πάνω απο πέντε δισεκατομμύρια (5.000.000.000) δραχμές. Συνεπώς, υπάρχουν και προμήθειες που δεν περνάνε μέσα απο διακομματικές επιτροπές. 

ΕΥΑΓΓΕΛΟΣ ΜΕΪΜΑΡΑΚΗΣ: Και που δεν είναι προγραμματικές.

ΠΡΟΕΔΡΕΥΩΝ (Παναγιώτης Σγουρίδης): Κύριε Μεϊμαράκη, σας παρακαλώ.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Σε ό,τι αφορά την αποχώρηση του εκπροσώπου σας με τη δικαιολογία ότι δεν υπήρχε κανονισμός λειτουργίας, αυτό δεν στέκει, είναι για τα παιδιά του δημοτικού, γιατί η επιτροπή είχε συσταθεί για πρώτη φορά και αυτή δημιούργησε τον κανονισμό λειτουργίας. Η ίδια η επιτροπή έκανε κανονισμό λειτουργίας, που αυτήν τη στιγμή είναι υπουργική απόφαση. Η διακομματική επιτροπή επεξεργάστηκε τον κανονισμό λειτουργίας. Συνεπώς, ο λόγος για τον οποίο αποχωρήσατε από τη Διακομματική Επιτροπή, είναι για να μπορείτε να λέτε αυτά που λέτε τώρα.

ΕΥΑΓΓΕΛΟΣ ΜΕΪΜΑΡΑΚΗΣ: Δεν ήταν αυτός.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): ... για αδιαφάνεια, για κατασπατάληση του δημόσιου χρήματος, για το δημόσιο συμφέρον κλπ. Αν δεν παίρνατε τους εκπροσώπους σας και βλέπατε τη διαφάνεια με την οποία γινόταν η διαδικασία, δεν θα είχατε δυνατότητα να φέρνετε τέτοια επιχειρήματα. Ευχαριστώ.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, παρακαλώ το λόγο

ΠΡΟΕΔΡΕΥΩΝ (Παναγιωτης Σγουρίδης): Ορίστε, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, ο κύριος Υπουργός, όχι μόνο δεν απήντησε, αλλά διαστρέβλωσε και τα λόγια μου. Εγώ δεν ισχυρίσθηκα ότι η Νέα Δημοκρατία αποχώρησε γι' αυτό το λόγο. Εγώ του είπα ότι την ημέρα που αποχωρήσαμε -και είχε διαρρεύσει ήδη στις εφημερίδες τρεις-τέσσερις ημέρες πριν- μας κοινοποίησε -για να δείτε τον εμπαιγμό- την απόφαση για τον κανονισμό λειτουργίας της επιτροπής. Είναι ψέματα αυτό, κύριε Υπουργέ; Είναι αλήθεια, δεν το διαψεύδετε. Υπάρχει ο αριθμός πρωτοκόλλου παραλαβής της απόφασης. Δεύτερον, μας λέτε ότι έγινε υπουργική απόφαση.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Αλλά ο εκπρόσωπός σας ήξερε ότι τον είχαμε επεξεργασθεί στην επιτροπή.

ΕΥΑΓΓΕΛΟΣ ΜΕΪΜΑΡΑΚΗΣ: Δύο χρόνια, από το 1995.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριε Μεϊμαράκη, σας παρακαλώ.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, το ήξερε ο εκπρόσωπός μας, μας το μετέφερε και γι' αυτό θεωρούμε εμπαιγμό ...

ΕΜΜΑΝΟΥΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριε Μεϊμαράκη, τους εκπροσώπους σας τους στείλανε το Μάρτιο στην Επιτροπή.

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, τότε μας τους ζητήσατε. Διότι μέχρι τότε μας λέγατε για το νόμο Καστανίδη, κύριε Υφυπουργέ.

Είχατε παγώσει το νόμο του '95, το Μάρτιο, γιατί τότε ξεκινήσατε, κύριε Υπουργέ, ενώ ο νόμος για τις διακομματικές είναι του '95.

Δεύτερον, καταθέστε αν θέλετε παρακαλώ την απόφαση, γιατί εμείς τη ζητάμε και δεν μας τη δίνουν. 'Ισως επειδή αποχωρήσαμε θεωρούν πλέον ότι δεν χρειάζεται καν να ενημερωνόμαστε ούτε μέσω της Ολομέλειας. Και εν πάση περιπτώσει δεν έχουμε αποχωρήσει από την Επιτροπή Θεσμών στην οποία παρευρίσκεται και ο κ. Κεφαλογιάννης που ήταν ο πρώτος επερωτών, όπου εκεί εσείς είχατε πάρει τότε θέση διαφορετική από αυτήν που παίρνετε σήμερα.

Είχατε ο ίδιος πει -και είναι γραμμένο στα Πρακτικά- ότι οι προγραμματικές θα πηγαίνουν στο Ελεγκτικό Συνέδριο, ότι είναι δεσμευτικό για την Κυβέρνηση, είχαμε πει τότε πολύ καλά λόγια και για σας προσωπικά και είχατε πει κιόλας ότι οι διακομματικές θα λειτουργήσουν με τον Κανονισμό που επεξεργάζονται και ότι είναι έτοιμος. Πότε μας το είπατε αυτό, κύριε Υπουργέ; Πριν το καλοκαίρι.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Δεν ήμουν εγώ τότε. Κάποιο λάθος κάνετε.

ΕΥΑΓΓΕΛΟΣ ΜΕΪΜΑΡΑΚΗΣ: 'Ησασταν εσείς στην Επιτροπή


 

  

Σελίδα 1404 

 

Θεσμών όπου δεσμεύτηκε η Κυβέρνηση ότι θα πηγαίνει στο Ελεγκτικό Συνέδριο.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να φέρουμε τα Πρακτικά να το ελέγξουμε.

ΕΥΑΓΓΕΛΟΣ ΜΕΪΜΑΡΑΚΗΣ: Θα σας καταθέσω τα Πρακτικά.

'Οσον αφορά, κύριε Υπουργέ, τη σύγχυση αντιλαμβάνομαι ότι πράγματι την έχει η Κυβέρνηση και την έχει η Κυβέρνηση διότι σαφέστατα υπάρχουν προμήθειες βάσει των προγραμματικών, αλλά υπάρχουν και προμήθειες χωρίς τις προγραμματικές. Αυτό είναι παγκοίνως γνωστό.

Η συζήτησή μας, λοιπόν, αφορά κατ' αρχήν τις προμήθειες βάσει των προγραμματικών, στις οποίες εσείς δεν μας δώσατε καμία απάντηση, ενώ στις διακομματικές έχετε φέρει κατ' επανάληψη προμήθειες μη προγραμματικών.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Δεν ήμουν εγώ.

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: 'Ηταν και ο κ. Αποστολάκης και ο κ. Χρυσοχοϊδης.

ΕΥΑΓΓΕΛΟΣ ΜΕΪΜΑΡΑΚΗΣ: Επειδή βλέπω, κύριε Υπουργέ, ότι είσθε λίγο κακόπιστος, δηλαδή, δεν πιστεύετε αυτά που σας λέω, για να τα ενισχύσω θα ξανακαταθέσουμε επερώτηση για το ίδιο θέμα σε δύο, τρεις εβδομάδες και εύχομαι να είσθε εσείς με παρουσία και των Υπουργών για να καταλάβετε τη διαφορά και το "άδειασμα" που θα υποστείτε από τους Υπουργούς σας, αλλά και για να σας καταθέσω και τότε ποιες προγραμματικές πήγαν στις διακομματικές, ποιες δεν πήγαν και ποιες απλές προμήθειες χωρίς προγραμματικές, πράγματι άνω των πέντε δισεκατομμυρίων (5.000.000.000), πήγαν.

Να σας πω κιόλας πόσες συμβάσεις για το ίδιο αντικείμενο που υπερέβαινε τα πέντε δισεκατομμύρια (5.000.000.000), σπάσανε σε δύο και τρεις συμβάσεις για να μην πάνε στις διακομματικές, ακριβώς γιατί δεν έχετε τηρήσει ούτε το πνεύμα ούτε το γράμμα του νόμου, τον οποίο εσείς φτιάξατε.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριε Κοινοβουλευτικέ Εκπρόσωπε, λυπούμαι, αλλά επιμένω ότι δεν καταλάβατε το θέμα και συνεπώς δεν μπορούμε να συνεννοηθούμε.

ΕΥΑΓΓΕΛΟΣ ΜΕΪΜΑΡΑΚΗΣ: Στην επόμενη επερώτηση θα το έχω καταλάβει!

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 11/3-11-1997 επερώτησης Βουλευτών της Νέας Δημοκρατίας προς τους Υπουργούς Εθνικής Οικονομίας και Οικονομικών, Ανάπτυξης, Μεταφορών και Επικοινωνιών για τις προγραμματικές συμφωνίες προμηθειών των Δημοσίων Οργανισμών κλπ.

'Εχουν διανεμηθεί τα Πρακτικά της Παρασκευής 24 Οκτωβρίου 1997 και ερωτάται το Σώμα, αν επικυρώνονται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 24 Οκτωβρίου 1997 επικυρώθηκαν. 

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 22.37' λύεται η συνεδρίαση για αύριο Τρίτη 11 Νοεμβρίου 1997 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ
