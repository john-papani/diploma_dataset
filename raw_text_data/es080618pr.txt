(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΣΥΝΕΔΡΙΑΣΗ  ΡΞΖ’
Τετάρτη 18 Ιουνίου 2008 (πρωΐ)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 19 Ιουνίου 2008, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Δικαιοσύνης: «Ενίσχυση του θεσμικού πλαισίου διασφάλισης του απορρήτου της τηλεφωνικής επικοινωνίας και άλλες διατάξεις», σελ.
2. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Κύρωση της Συμφωνίας στον τομέα της κοινωνικής ασφάλισης μεταξύ της Ελληνικής Δημοκρατίας και της Αυστραλίας και του Διοικητικού Κανονισμού εφαρμογής της», σελ.
3. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: 
α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για την αμοιβαία συνδρομή μεταξύ των Τελωνειακών τους Διοικήσεων», σελ.
β) «Κύρωση του Πρωτοκόλλου σύμφωνα με το άρθρο 34 της Συνθήκης για την Ευρωπαϊκή ‘Ενωση, το οποίο τροποποιεί τη Σύμβαση, σχετικά με τη χρήση της Πληροφορικής στο Τελωνειακό Τομέα όσον αφορά τη δημιουργία αρχείου φακέλων Τελωνειακών Ερευνών», σελ.
4. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Κύρωση της Σύμβασης Πώλησης Μετοχών και της Συμφωνίας Μετοχών μεταξύ του Ελληνικού Δημοσίου και της Deutsche Telecom AG», σελ.
5. Κατάθεση Εκθέσεων Διαρκών Επιτροπών:
α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις Εκθέσεις της στα σχέδια νόμων του Υπουργείου Εσωτερικών:
i. «Πολιτιστικό Κέντρο Ελληνικής Αστυνομίας», σελ.
ii. «Κύρωση του Μνημονίου Συμφωνίας για Συνεργασία στον Τομέα της Δημόσιας Διοίκησης, της Διαχείρισης Προσωπικού και της Οργάνωσης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Τοπικής Δημόσιας Διοίκησης της Δημοκρατίας της Μολδαβίας», σελ.
β) Η Διαρκής Επιτροπή Οικονομικών Υποθέσεων καταθέτει τις Εκθέσεις της στα σχέδια νόμων:
i. Του Υπουργείου Περιβάλλοντος, Χωροταξίας και Δημοσίων ‘Εργων: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Δημοκρατίας της Βουλγαρίας για τη διάνοιξη νέας συνοριακής διόδου και οδικής αρτηρίας μεταξύ των δύο χωρών, που θα συνδέει την πόλη Κυπρίνο της Ελληνικής Δημοκρατίας με την πόλη Ιβαϊλοβγκραντ της Δημοκρατίας της Βουλγαρίας», σελ.
ii. Του Υπουργείου Οικονομίας και Οικονομικών: «Κύρωση της Σύμβασης μεταξύ της Ελληνικής Δημοκρατίας και της Μάλτας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος», σελ.
iii. Του Υπουργείου Οικονομικών και Οικονομικών: «Κύρωση της Σύμβασης μεταξύ της Ελληνικής Δημοκρατίας και της Ισλανδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος», σελ.

ΟΜΙΛΗΤΕΣ
Α. Επί Διαδικαστικού θέματος:
ΒΕΝΙΖΕΛΟΣ Ε., σελ.
ΒΕΡΕΛΗΣ Χ., σελ.
ΓΕΙΤΟΝΑΣ Κ., σελ.
ΡΟΝΤΟΥΛΗΣ Α., σελ.
ΣΙΟΥΦΑΣ Δ., σελ.
ΤΣΙΟΚΑΣ Θ., σελ.

Β. Επί του σχεδίου νόμου του Υπουργείου Απασχόλησης και Κοινωνικής Προστασίας:
ΓΚΑΤΖΗΣ Ν., σελ.
ΚΑΛΑΝΤΖΑΚΟΥ Σ., σελ.
ΛΑΦΑΖΑΝΗΣ Π., σελ.

Γ. Επί των σχεδίων νόμων του Υπουργείου Οικονομίας και Οικονομικών:
ΚΑΡΑΘΑΝΑΣΟΠΟΥΛΟΣ Ν., σελ.

Δ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΒΕΛΟΠΟΥΛΟΣ Κ., σελ.
ΒΕΝΙΖΕΛΟΣ Ε., σελ.
ΒΕΡΕΛΗΣ Χ., σελ.
ΒΟΡΙΔΗΣ Π., σελ.
ΓΕΙΤΟΝΑΣ Κ., σελ.
ΔΑΜΑΝΑΚΗ Μ., σελ.
ΔΡΑΓΑΣΑΚΗΣ Ι., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΕΓΚΕΡΟΓΛΟΥ Β., σελ.
ΚΟΥΤΜΕΡΙΔΗΣ Ε., σελ.
ΚΟΥΤΣΟΥΚΟΣ Ι., σελ.
ΛΑΦΑΖΑΝΗΣ Π., σελ.
ΛΕΒΕΝΤΗΣ Α., σελ.
ΛΕΓΚΑΣ Ν., σελ.
ΜΑΓΚΡΙΩΤΗΣ Ι., σελ.
ΜΑΝΩΛΗΣ Ι., σελ.
ΜΑΥΡΙΚΟΣ Γ., σελ.
ΝΑΣΙΩΚΑΣ Ε., σελ.
ΠΑΠΟΥΤΣΗΣ Χ., σελ.
ΠΛΕΥΡΗΣ Α., σελ.
ΡΟΒΛΙΑΣ Κ., σελ.
ΡΟΝΤΟΥΛΗΣ Α., σελ.
ΣΑΚΟΡΑΦΑ Σ., σελ.
ΣΤΑΙΚΟΥΡΑΣ Χ., σελ.
ΤΣΙΟΚΑΣ Θ., σελ.


 

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΞΖ΄ 
      Tετάρτη 18 Ιουνίου 2008 (πρωί)
      Αθήνα, σήμερα στις 18 Ιουνίου, ημέρα Τετάρτη και ώρα 10.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον  κ. Παναγιώτη Μπεγλίτη, Βουλευτή Κορινθίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Ιτάνου Νομού Λασιθίου Κρήτης ζητεί την άμεση εκτίμηση των ζημιών που υπέστησαν οι καλλιέργειες  στην περιοχή Ανάλουκας, από την πυρκαγιά της 20ης Απριλίου 2008.
      2) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Ιτάνου Νομού Λασιθίου Κρήτης ζητεί την καταβολή επιδόματος στους πυρόπληκτους κατοίκους του οικισμού Παλαιοκάστρου. 
      3) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί την επανίδρυση και στελέχωση των Αστυνομικών Σταθμών Ελούντας,Κριτσάς και Καλού Χωριού. 
      4) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία  το Σωματείο Εργαζομένων στην Ενέργεια `Εργατική Αλληλεγγύη` ζητεί την πλήρη και ουσιαστική εφαρμογή της περιβαλλοντικής νομοθεσίας και νομολογίας.
      5) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία  ο Σύλλογος Εργαζομένων στη Μονάδα Διαχείρησης του Κοινοτικού Πλαισίου Στήριξης Α.Ε. ζητεί την αποτελεσματικότερη διαχείριση και υλοποίηση του Ε.Σ.Π.Α..
	6) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  το Εργατοϋπαλληλικό Κέντρο Νομού Φωκίδας ζητεί να εξαιρεθούν από την ασφάλιση του Ο.Γ.Α. και να παραμείνουν στο Ι.Κ.Α., οι δύτες των ιχθυοκαλλιεργιών. 
      7) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  η Πανελλήνια Ένωση Γεωπόνων Δημοσίων Υπαλλήλων ζητεί τη στελέχωση και τη βελτίωση της υποδομής των Περιφερειακών και Νομαρχιακών Υπηρεσιών του Υπουργείου Αγροτικής Ανάπτυξης.
      8) Ο Βουλευτής Ιωαννίνων κ. ΜΙΧΑΛΗΣ  ΠΑΝΤΟΥΛΑΣ  κατέθεσε αναφορά με την οποία  ο Δήμαρχος Δωδώνης Νομού Ιωαννίνων ζητεί την άμεση συντήρηση και αποκατάσταση του θεάτρου της Δωδώνης.
      9) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Σύλλογος Γονέων και Κηδεμόνων του Δημοτικού Σχολείου και του Νηπιαγωγείου Πρίνου Θάσου Νομού Καβάλας ζητεί την ανέγερση κτηρίου για τη στέγαση του Γυμνασίου Πρίνου.
      10) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ, Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  οι κάτοικοι του Δ.Δ. Κρεμαστού του Δήμου Κονιστρών Εύβοιας ζητούν αποζημιώσεις για την αποκατάσταση των κατοικιών και των περιουσιών τους,από την πυρκαγιά του Αυγούστου του 2007.
      11) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την εξόφληση των οφειλών προς τα μέλη της,από τα έργα πράσινου που έχουν εκτελεστεί.
      12) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Διοικητικού Προσωπικού της Ακαδημίας Αθηνών ζητεί την καταβολή μηνιαίου επιδόματος στα μέλη του.
      13) Ο Βουλευτής Νομού Αττικής  κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Πανελλήνιος Σύλλογος Ιαματικών Πηγών και των Λουτροπόλεων Ελλάδος ζητεί τη θέσπιση αυστηρών κανόνων οικοδόμησης σε περιοχές που είναι ανεκμετάλλευτες  και τη βελτίωση των κτηριακών υποδομών που διαθέτουν οι σημερινές λουτροπόλεις.
      14) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία   ζητεί να ενημερωθεί για το μέλλον του Πανεπιστημίου Στερεάς Ελλάδας.
      15) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία   ζητεί ενημέρωση για το θέμα της αναδρομικής είσπραξης φόρου, από το Δήμο Λαμιέων Νομού Φθιώτιδας.
      16) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία   η Ένωση Πτυχιούχων Περιβαλλοντολόγων Ελλάδας ζητεί τη φορολογική εναρμόνιση του Περιβαλλοντολόγου Μελετητή,με την εφαρμογή της παραγράφου 5 του άρθρου 49 του ν.2238/1994. 
      17) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Ιεράς Πόλεως Μεσολογγίου ζητεί να τηρηθούν οι νόμιμες διαδικασίες για την ανακαίνιση του κτηρίου του παλαιού Νοσοκομείου «ΧΑΤΖΗ-ΚΩΣΤΑ» και τη φιλοξενία σ΄αυτό, της Διεθνούς Ακαδημίας Ελευθερίας.
      18) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Εμποροβιομηχανικός Σύλλογος Ιεράς Πόλεως Μεσολογγίου ζητεί την ένταξη του Νομού Αιτωλοακαρνανίας στο νέο Αναπτυξιακό Σχεδιασμό.
      19) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο κ. Μαλλιωτάκης Νικόλαος ζητεί την επίλυση ασφαλιστικού του προβλήματος.
      20) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Συμβασιούχων Εργαζομένων σε βιβλιοθήκες ζητεί τη χρηματοδότηση των βιβλιοθηκών και τη μονιμοποίηση των απασχολουμένων  συμβασιούχων. 
      21) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  η Ομοσπονδία Επαγγελματιών Βιοτεχνών Εμπόρων Νομού Ηλείας ζητεί την οικονομική στήριξη των πληγέντων από το σεισμό της 8ης Ιουνίου 2008, επαγγελματιών του Νομού Ηλείας.
      22) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Εμπορικός Σύλλογος Βαρθολομιού Νομού Ηλείας ζητεί την καταβολή 3.000 ευρώ,στους σεισμόπληκτους μισθωτές επαγγελματίες και βιοτέχνες του νομού. 
      23) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Αγροτικός Συνεταιρισμός Σαβαλίων Νομού Ηλείας ζητεί την απαλλαγή του από το ειδικό τέλος ακίνητης περιουσίας.
      24) Ο Βουλευτής Νομού Αττικής  κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η  Π.Ο.Σ.Ι.Π.Υ. ζητεί την ανάκληση της υπουργικής απόφασης που αφορά στην αντικατάσταση του τεχνολογικού εξοπλισμού των ακτινολογικών εργαστηρίων
      25) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο κ. Δελιβάνης Ιωάννης ζητεί τον καθαρισμό των δασών,αρμοδιότητας του Δασαρχείου Λίμνης Νομού Εύβοιας κ.λπ..
      26) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  το Δημοτικό Συμβούλιο Ελευσίνας ζητεί τη λήψη μέτρων πρόληψης εργατικών ατυχημάτων στην περιοχή της Ελευσίνας.
      27) Ο Βουλευτής Νομού Αττικής  κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  το Δημοτικό Συμβούλιο Ελευσίνας διαμαρτύρεται για την κατασκευή μονάδας ηλεκτροπαραγωγής από τα ΕΛ.ΠΕ. στο Πέραμα Μεγάρων.
      28) Ο Βουλευτής Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ  κατέθεσε αναφορά με την οποία  η Ομοσπονδία Επαγγελματιών Ζακύνθου διαμαρτύρεται για τη διάδοση ανυπόστατων ειδήσεων περί μεγάλου επικείμενου σεισμού στην Κεφαλονιά.
      29) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  το Τοπικό Συμβούλιο Σαβαλίων του Δήμου Αμαλιάδας ζητεί την αποκατάσταση του φωτισμού στη διασταύρωση Σαβαλίων-Παλαιοχωρίου, στο εβδομηκοστό τρίτο χιλιόμετρο της Ε.Ο. Πατρών -Πύργου.
      30) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Διαπεριφερειακός Σύλλογος Εργαζομένων στο πρόγραμμα `ΒΟΗΘΕΙΑ ΣΤΟ ΣΠΙΤΙ`,Περιφερειών Δυτικής Ελλάδας και Πελοποννήσου ζητεί την πάγια χρηματοδότηση των δομών αυτών και τη μονιμοποίηση των εργαζόμενων σ΄αυτές. 
      31) Ο Βουλευτής Ρεθύμνης κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία  η κ. Χαρά Βηλαρά ζητεί την άμεση πρόσληψη γιατρών στο Γενικό Νοσοκομείο του Ρεθύμνου.
      32) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  Καθηγητές,Βουλευτές και άλλοι πολίτες ,φίλοι του βιβλίου διαμαρτύρονται για την πρόθεση της ελληνικής πολιτείας να υπαγάγει τα παλιά βιβλία στις προστατευτικές διατάξεις του αρχαιολογικού νόμου.
      33) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία   το Σωματείο Ελλήνων Υπηκόων Απελαθέντων εκ Τουρκίας ζητεί την ανέγερση Ηρώου εντός των ορίων του Δήμου Παλαιού Φαλήρου, ως φόρο τιμής για τους νεκρούς Κωνσταντινουπολίτες πολεμιστές.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8696/17-3-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. (ΠΛΟ)6656/4-4-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 8696/17.3.2008 ερώτησης του Βουλευτού κ. Μ. Σ. Στρατάκη με θέμα «Λήψη πρωτοβουλιών για την προώθηση των οικολογικών προϊόντων», θέτουμε υπόψη σας τα εξής:
      Η ανάπτυξη φιλικών προς το περιβάλλον προϊόντων, διεργασιών και τεχνολογιών καθώς και η οικο-καινοτομία (eco-innovation) απετέλεσαν σημαντικές προτεραιότητες κατά το σχεδιασμό του Εθνικού Στρατηγικού Σχεδίου Ανάπτυξης της Έρευνας, Τεχνολογίας και Καινοτομίας 2007-2013.
      Συγκεκριμένα οι θεματικές προτεραιότητες της νέας προγραμματικής περιόδου στον τομέα της έρευνας, τεχνολογίας, καινοτομίας εστιάζονται μεταξύ άλλων σε:
      - Προϊόντα και διεργασίες φιλικές προς το περιβάλλον (κλωστοϋφαντουργία, κατασκευές, βιομηχανική βιοτεχνολογία)
      - Περιβαλλοντικές τεχνολογίες
      - Ανανεώσιμες πηγές ενέργειας, τεχνολογίες καθαρού άνθρακα, εξοικονόμηση ενέργειας
      - Κλιματική αλλαγή, φυσικές καταστροφές.
      Τα παραπάνω, καθώς και εκτενής αναφορά στο ειδικότερο περιεχόμενο και τους στόχους των εν λόγω προτεραιοτήτων περιγράφονται στο αρχείο «Τελικές θεματικές προτεραιότητες ΕΤΑ» και στην «Μελέτη Διερεύνησης τομέων προτεραιότητας ΕΤΑ 2007-13» που βρίσκονται αναρτημένα στην ιστοσελίδα της ΓΓΕΤ (WWW.gsrt.gr) και ειδικότερα στο κεφάλαιο «Εθνικό Στρατηγικό Πλαίσιο Αναφοράς 2007-13 - Θέματα Έρευνας, Τεχνολογίας, Καινοτομίας (NSRFIRTD)».
      Ο Υπουργός
      ΧΡΗΣΤΟΣ ΦΩΛΙΑΣ»
     2. Στην με αριθμό 8963/21-3-2008 ερώτηση των Βουλευτών κ.κ. Περικλή-Ηλία Κοροβέση και Γρηγορίου Ψαριανού δόθηκε με το υπ’ αριθμ. 461/1-4-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τους αξιότιμους κυρίους συναδέλφους για τα εξής:
      Επί του παρόντος δεν μελετάται η τροποποίηση των σχετικών διατάξεων του Κώδικα Ποινικής Δικονομίας σχετικά με τη δόση όρκου. Σε κάθε περίπτωση και ο Κώδικας Ποινικής Δικονομίας στο άρθρο 220 παρ.2 διασφαλίζει υπό προϋποθέσεις τη δόση όρκου με επίκληση της τιμής.
      Όσον αφορά στον όρκο που δίνουν οι δημόσιοι υπάλληλοι κατά την ανάληψη των καθηκόντων τους, το άρθρο 19 του νέου Δημοσιοϋπαλληλικού Κώδικα (ν. 3528/2007 «Κώδικας Κατάστασης Δημοσίων Πολιτικών Διοικητικών Υπαλλήλων και Υπαλλήλων ΝΠΔΔ»), προβλέπει τον εξής τύπο όρκου:
      «Ορκίζομαι να φυλάττω πίστη στην πατρίδα, υπακοή στο Σύνταγμα και τους νόμους και να εκπληρώνω τιμίως και ευσυνειδήτως τα καθήκοντα μου.» .. :Οσοι δηλώνουν ότι δεν πρεσβεύουν καμιά θρησκεία ή πρεσβεύουν θρησκεία που δεν επιτρέπει τον όρκο, παρέχουν, αντί όρκου, την ακόλουθη διαβεβαίωση: «Δηλώνω, επικαλούμενος την τιμή και τη συνείδηση μου, ότι θα φυλάττω πίστη στην Ελλάδα, υπακοή στο Σύνταγμα και τους νόμους και ότι θα εκπληρώνω τιμίως και ευσυνειδήτως τα καθήκοντα μου».
      Τα διαλαμβανόμενα στο τρίτο ερώτημα άπτονται των εργασιών της Αναθεωρητικής Βουλής.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
     3. Στην με αριθμό 8639/14-3-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 33919/ΙΗ/1-4-2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8639/14-3-08, την οποία κατέθεσε ο Βουλευτής κ. Μανόλης Σοφ. Στρατάκης σχετικά με «Επαγγελματική κατοχύρωση των αποφοίτων των παραϊατρικών ειδικοτήτων των Τ.Ε.Ε., Τ.Ε.Σ., Τ.Ε.Λ.», και στα θέματα της αρμοδιότητάς μας, σας γνωρίζουμε τα ακόλουθα:
      Προκειμένου να καθοριστούν τα επαγγελματικά δικαιώματα για τις ειδικότητες των πτυχιούχων ΤΕΕ Α' και Β' κύκλου σπουδών του τομέα Υγείας & Πρόνοιας - καθώς και των αντίστοιχων προς αυτές ειδικοτήτων των ΤΕΣ & ΤΕΛ - έχει συγκροτηθεί Κοινή Διυπουργική Επιτροπή μεταξύ των Υπουργείων Εθνικής Παιδείας & Θρησκευμάτων, Υγείας & Κοινωνικής Αλληλεγγύης και του ΟΕΕΚ, βάσει της υπ’ αριθμ. Ε/1605/23-01-2006 (ΦΕΚ 139 Β') Υπουργικής Απόφασης του ΥΠ.Ε.Π.Θ., η οποία τελεί υπό ανασυγκρότηση.
      Οι Υπουργικές Αποφάσεις της Δευτεροβάθμιας Επαγγελματικής Εκπαίδευσης που αφορούν στον τρόπο σπουδών των μαθητών των διαφόρων τύπων σχολείων της, έχουν ισχύ μέχρι και την αποφοίτησή τους από αυτά. Ως εκ τούτου, το ΥΠ.Ε.Π.Θ. είναι αναρμόδιο να δώσει εντολές στις Διοικήσεις των Δημόσιων νοσοκομείων της χώρας, ώστε να δέχονται αποφοίτους των παραπάνω σχολείων για να πραγματοποιούν πρακτική άσκηση.
      Επίσης, σύμφωνα με τις διατάξεις των άρθρων 4, 10 και 15 του Ν. 3475/2006, οι εργαστηριακές ασκήσεις για την πρακτική άσκηση των μαθητών, που περιλαμβάνονται στα Ωρολόγια και Αναλυτικά Προγράμματα Σπουδών των ΕΠΑ.Λ και ΕΠΑ.Σ. (αριθμ. 111276/Γ2/08-10-2007 (ΦΕΚ 2057/τ.Β΄/23-10-2007), 138011/Γ2/03-12-2007 (ΦΕΚ 26/τ.Β'/15-01-2008) και 28118/Γ2/04-03-2007 Υπουργικές Αποφάσεις του ΥΠ.Ε.Π.Θ.), διεξάγονται στα Σχολικά Εργαστηριακά Κέντρα (Σ.Ε.Κ.).
      Τέλος, σύμφωνα με την υπ’ αριθμ. Y4/οικ. 9472/23-09-1993 (ΦΕΚ 821 Β') Απόφαση του Υπουργού Υγείας "Επαγγελματική αποκατάσταση αποφοίτων ΤΕΛ, ειδικοτήτων Βοηθών Αναισθησιολογίας, Β. Φαρμακείου, Β. Βρεφοκόμων - Παιδοκόμων, Β. Διαιτητικής και Β. Φυσικοθεραπείας", έχουν συμπεριληφθεί στους Οργανισμούς των Νοσοκομείων οι εξής ειδικότητες κλάδου Β/θμιας Εκπ/σης :
1. Βοηθών Βρεφοκόμων Παιδοκόμων
2. Βοηθών Αναισθησιολόγων
3. Βοηθών Φαρμακείου
4. Βοηθών Διαιτητικής και
5. Βοηθών Φυσικοθεραπείας
      Ο Υφυπουργός
      ΑΝΔΡΕΑΣ ΛΥΚΟΥΡΕΝΤΖΟΣ»
      4. Στην με αριθμό 8356/13-3-2008 ερώτηση του Βουλευτή κ. Βαίτση Αποστολάτου δόθηκε με το υπ’ αριθμ. Β-1112/4-4-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
        «Σε απάντηση της ερώτησης με αριθμό 8356/13-03-2008, που κατατέθηκε στη Βουλή από τον Βουλευτή κ. Bαίτση Αποστολάτο, και αφορά σιδηροδρομικές υπηρεσίες και υποδομές, πληροφορούμε ότι :
        1. Τα θέματα συντήρησης, λειτουργίας και έργων εκσυγχρονισμού του σιδηροδρομικού συστήματος, καθώς και τα θέματα προσωπικού είναι της αρμοδιότητας της Ο.Σ.Ε. Α.Ε. και των εταιρειών του ομίλου.
        Προς τούτο σας διαβιβάζουμε το υπ’ αριθμ. 1075612/01-04-2008 έγγραφο του Οργανισμού, με το οποίο παρέxovται πληροφορίες για το θιγόμενα θέματα.
        2. Σημειώνεται ότι ο εκσυγχρονισμός του σιδηροδρομικού άξονα Πάτρα- Αθήνα - Θεσσαλονίκη (εθνικό δίκτυο) σε διπλή γραμμή κανονικού εύρους υψηλών ταχυτήτων, εξοπλισμένη με όλα τα σύγχρονα συστήματα σηματοδότησης, τηλεδιοίκησης, φωνητικής επικοινωνίας και ηλεκτροκίνηση έχει ξεκινήσει και υλοποιείται από ετών, και ήδη παραδίδονται σταδιακά σε κυκλοφορία πολλά επιμέρους τμήματα πλήρως εκσυγχρονισμένα. Έχει κατασκευασθεί επίσης ένας σημαντικός αριθμός ανισόπεδων διαβάσεων για βελτίωση των συνθηκών ασφάλειας. Η πλήρης λειτουργική ολοκλήρωση και των υπολοίπων τμημάτων της γραμμής προβλέπεται για το 2014. Παράλληλα, εκσυγχρονίζεται και το περιφερειακό δίκτυο του ΟΣΕ με παρεμβάσεις όπως παραλλαγές γραμμής για αύξηση ταχυτήτων, εκσυγχρονισμό της επιδομής, ανακαινίσεις σταθμών, τοποθέτηση συστημάτων σηματοδότησης, δημιουργία ανισόπεδων διαβάσεων για βελτίωση των συνθηκών ασφαλείας.
        Πέρα από τα παραπάνω μέτρα εκσυγχρονισμού του σιδηροδρομικού δικτύου, το Υπ.Μ.Ε. προωθεί ταυτόχρονα όλα τα θεσμικά και διοικητικά μέτρα που απαιτούνται για την ενίσχυση της ασφάλειας του σιδηροδρομικού συστήματος. Σε αυτή την κατεύθυνση το Υπ.Μ.Ε. έχει εγκρίνει και δημοσιεύσει τους κανόνες ασφαλείας για τις σιδηροδρομικές μεταφορές με την υπ' αριθμ. Φ4/οικ.27887/2166/2006 (Β΄ 643) υπουργική απόφαση, ενώ συστάθηκε και λειτουργεί βάσει των Π.Δ. 160/2007 (ΦΕΚ Α΄ 201) και Π.Δ. 186/2007 (ΦΕΚ Α΄ 221) το Τμήμα Ασφαλείας Σιδηροδρόμων, στο οποίο έχει ανατεθεί η άσκηση των καθηκόντων της Αρχής Ασφάλειας Σιδηροδρομικών Μεταφορών, ως τμήμα της Διεύθυνσης Εμπορευματικών Μεταφορών του Υπ.Μ.Ε.
        Ο Υπουργός
        ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 9875/8-4-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 1950Β-1962Β/2-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Για το παραπάνω θέμα, σας ενημερώνουμε τα ακόλουθα:
        Για την Πολεοδόμηση περιοχών εντός του εγκεκριμένου ΓΠΣ του Πολεοδομικού Συγκροτήματος Ηρακλείου, έχει εκδοθεί η υπ’ αριθμ. 1316/15-1-04 απόφαση Υπουργού ΠΕΧΩΔΕ συνολικού ύψους 1.000.000,00 Ευρώ.
        Για το έργο αυτό έχει δοθεί προκαταβολή ύψους 300.000,00 Ευρώ, χωρίς μέχρι σήμερα να έχουν υποβληθεί στο ΕΤΕΡΠΣ παραστατικά που να αποδεικνύουν εκτέλεση έργου.
        Ο Υπουργός
        ΣΤΑΥΡΟΣ ΚΑΛΟΓΙΑΝΝΗΣ»
      6. Στην με αριθμό 8624/12-3-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 1659Β/3-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης σας ενημερώνουμε τα εξής:
        Ο Δήμος Ηρακλείου Κρήτης στην παρούσα φάση εξακολουθεί να τελεί υπό κτηματογράφηση, η οποία διενεργείται σύμφωνα με τις διατάξεις του Ν. 2308/95. Η εξυπηρέτηση των πολιτών για τις ανάγκες χορήγησης κτηματογραφικών αποσπασμάτων, βεβαιώσεων κ.λπ. που απαιτούνται σύμφωνα με την κείμενη νομοθεσία για τις συναλλαγές στην παρούσα φάση διενεργείται από το γραφείο που λειτουργεί με δικό του προσωπικό και σε χώρο μισθωμένο από τον ανάδοχο της μελέτης κτηματογράφησης της εν λόγω περιοχής. Δεν πρόκειται για υπηρεσία του Εθνικού Κτηματολογίου, αλλά για γραφείο που οφείλει να λειτουργεί ο ανάδοχος με ίδια μέσα και προσωπικό σύμφωνα με την σύμβαση που του έχει ανατεθεί. Μετά την ολοκλήρωση της κτηματογράφησης στον ΟΤΑ Ηρακλείου και την έναρξη λειτουργίας του κτηματολογίου, οι φορείς του Κτηματολογίου, ο Ο.Κ.Χ.Ε. & η KTHMATOΛOΓlO Α.Ε., θα αναλάβουν όλες τις προβλεπόμενες από το νόμο υποχρεώσεις τους για την ομαλή εφαρμογή του θεσμού και την αποτελεσματική λειτουργία. του προβλεπόμενου στο νόμο 2664/98 για το Εθνικό Κτηματολόγιο Κτηματολογικού Γραφείου.
        Το γραφείο κτηματογράφησης στελεχώνεται από 1 τεχνικό, 1 διοικητικό υπάλληλο ενώ υποστηρίζεται από 1 νομικό. Το ωράριο λειτουργίας για το κοινό είναι καθημερινά από 9:00 μέχρι 13:00 ενώ παρατείνεται η λειτουργία του μέχρι να εξυπηρετηθούν όλοι οι πολίτες που είναι σε αναμονή.
        Με παρέμβαση της, η KTHMATOΛOΓlO Α.Ε. ζήτησε από τον ανάδοχο την επίσπευση του χρόνου έκδοσης των αποσπασμάτων κάτι που βαθμιαία έγινε δυνατό, και έτσι σύμφωνα με στοιχεία του αναδόχου για το 90% των αιτήσεων η χορήγηση των αποσπασμάτων γίνεται αυθημερόν. Η αναμονή η οποία απαιτείται για την αυθημερόν χορήγηση των αποσπασμάτων δεν υπερβαίνει την μία ώρα στην οποία περιλαμβάνεται και βοήθεια στους πολίτες για την συμπλήρωση της σχετικής αίτησης.
        Μόνο για τις περιπτώσεις ακινήτων τα οποία είναι ανεντόπιστα ή απαιτούνται επί πλέον στοιχεία (ποσοστό 10%) τα αποσπάσματα δεν εκδίδονται αυθημερόν, απαιτείται και δεύτερη επίσκεψη.
        Ο Υφυπουργός
        ΣΤΑΥΡΟΣ ΚΑΛΟΓΙΑΝΝΗΣ»
      7. Στην με αριθμό 10131/10-4-2008 ερώτηση του Βουλευτή κ. Εμμανουήλ Σκουλάκη δόθηκε με το υπ’ αριθμ. 16976/ΕΥΣΑΠ927/21-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Σε απάντηση του ανωτέρω σχετικού και στο πλαίσιο των αρμοδιοτήτων της Γενικής Γραμματείας Επενδύσεων και Ανάπτυξης του ΥΠ.ΟΙ.Ο., η οποία έχει μεταξύ των άλλων την ευθύνη της οργάνωσης και του συντονισμού της διαδικασίας σχεδιασμού και κατάρτισης του αναπτυξιακού προγραμματισμού για την περίοδο 2007-2013, σας γνωστοποιούμε συνοπτικά τα ακόλουθα:
        Η εθνική στρατηγική για την εκπαίδευση και την επαγγελματική κατάρτιση διαμορφώθηκε κατόπιν διαβούλευσης με τους εμπλεκόμενους κοινωνικούς εταίρους και τους αρμόδιους φορείς χάραξης τομεακής και περιφερειακής πολίτικης, και αποτυπώθηκε στο ΕΣΠΑ, και στο ΕΠ «Εκπαίδευση και Δια Βίου Μάθηση». Η στρατηγική αυτή εστιάζει στην ανάπτυξη ενός σύγχρονου, δυναμικού, ανταγωνιστικού, και αποδοτικού συστήματος εκπαίδευσης και επαγγελματικής κατάρτισης και θέτει ως στόχο της την«αύξηση της ποσότητας, της ποιότητας και της αποτελεσματικότητας των επενδύσεων στο ανθρώπινο κεφάλαιο προκειμένου να αναβαθμιστεί το ελληνικό σύστημα εκπαίδευσης και επαγγελματικής κατάρτισης» αναδεικνύοντας την εκπαίδευση σε κρίσιμο αναπτυξιακό παράγοντα.
        Η εν λόγω στρατηγική βρίσκεται σε απόλυτη συμφωνία τόσο με το στρατηγικό στόχο της Ευρωπαϊκής Ένωσης όσο και με τη νέα προσέγγιση προγραμματισμού των διαρθρωτικών ταμείων που απαιτεί προσανατολισμό στη στοχοθεσία της Ευρωπαϊκής Επιτροπής για την Πολιτική της Συνοχής και τη Στρατηγική της Λισσαβόνας.
        Στη βάση αυτή αναπτύχθηκε ο στρατηγικός σχεδιασμός για την προγραμματική περίοδο 2007-2013 που θεμελιώνεται στο τετράπτυχο «Ανάπτυξη - Ανταγωνιστικότητα - Εκπαίδευση - Απασχόληση» και θα χρηματοδοτηθεί, μετά από διαβούλευση με την Ευρωπαϊκή Επιτροπή, από τρεις πυλώνες χρηματοδότησης:
        i. το Ευρωπαϊκό Κοινωνικό Ταμείο (ΕΚΤ), το οποίο θα συγχρηματοδοτήσει το τομεακό Επιχειρησιακό Πρόγραμμα Εκπαίδευσης και Δια Βίου Μάθησης δίνοντας έμφαση
        - στην προώθηση των μεταρρυθμίσεων στο εκπαιδευτικό σύστημα,
        - στην ενίσχυση της δια βίου μάθησης,
        - στην αντιμετώπιση της πρόωρης εγκατάλειψης του σχολείου και
        - στη βελτίωση της ποιότητας και της ελκυστικότητας της επαγγελματικής εκπαίδευσης και κατάρτισης
        ii. το Ευρωπαϊκό Ταμείο Περιφερειακής Ανάπτυξης (ΕΤΠΑ), το οποίο θα συγχρηματοδοτήσει τα Περιφερειακά Επιχειρησιακά Προγράμματα υποδομές και εξοπλισμό σε όλες τις βαθμίδες εκπαίδευσης, της αρχικής επαγγελματικής κατάρτισης και της δια βίου μάθησης.
        iii. Αμιγώς εθνικούς πόρους μέσα από το Πρόγραμμα Δημοσίων Επενδύσεων και τον τακτικό προϋπολογισμό.
        Στο πλαίσιο της διαβούλευσης για το Επιχειρησιακό Πρόγραμμα «Εκπαίδευση και Δια Βίου Μάθηση» με την Ευρωπαϊκή Επιτροπή οι δαπάνες για την κάλυψη των πάγιων και λειτουργικών εξόδων δράσεων των βιβλιοθηκών κρίθηκαν ως μη επιλέξιμες για συγχρηματοδότηση. Σχετικά κρίθηκαν επιλέξιμες δαπάνες για τη συγχρηματοδότηση δράσεων καινοτομικού χαραχτήρα.
        Ειδικότερα, μέσω του Επιχειρησιακού Προγράμματος «Εκπαίδευση και Δια Βίου Μάθηση» και στο πλαίσιο των Αξόνων Προτεραιότητας 1,2,και 3 « Αναβάθμιση της ποιότητας της Εκπαίδευσης και προώθηση της κοινωνικής ενσωμάτωσης» προβλέπεται χρηματοδότηση καινοτόμων δράσεων, ιδίως ηλεκτρονικών εφαρμογών ενίσχυσης του θεσμού των Ακαδημαϊκών βιβλιοθηκών. Παράλληλα μέσω του Επιχειρησιακού Προγράμματος «Ψηφιακή Σύγκλιση» θα υποστηριχθούν εξειδικευμένες εφαρμογές για την ανάπτυξη καινοτόμων τεχνολογικών δράσεων που έχουν εφαρμογή στην εκπαιδευτική διαδικασία καθώς και στην ανάπτυξη ψηφιακών υπηρεσιών για παρεμβάσεις στην παιδεία. Επίσης μέσω των ΠΕΠ όπως προαναφέρθηκε προβλέπονται οι χρηματοδοτήσεις εξοπλισμών στην ανώτατη εκπαίδευση.
        Στην παρούσα φάση, είναι πρόωρη η αναφορά για ένταξη συγκεκριμένων έργων στα προγράμματα της Δ΄ Προγραμματικής Περιόδου. Κάτι τέτοιο θα είναι εφικτό μετά την ολοκλήρωση της εξειδίκευσης των συγχρηματοδοτούμενων Επιχειρησιακών Προγραμμάτων (Ε. Π.) από τις αρμόδιες υπηρεσίες καθώς και την έγκριση συγκεκριμένων κριτηρίων ένταξης των έργων από τις Επιτροπές Παρακολούθησης.
        Εφαρμόζοντας συνεπώς τις προβλεπόμενες από τις διατάξεις εφαρμογής των Ε.Π. διαδικασίες και τα εγκεκριμένα κριτήρια ένταξης, οι αρμόδιες Διαχειριστικές Αρχές των Ε.Π. θα είναι δυνατόν να εντάξουν ή μη συγκεκριμένα έργα σε ένα Πρόγραμμα.
        Ο Υφυπουργός
        ΓΙΑΝΝΗΣ ΠΑΠΑΘΑΝΑΣΙΟΥ»
     8. Στην με αριθμό 9404/1-4-2008 ερώτηση του Βουλευτή κ. Φωτίου Κουβέλη δόθηκε με το υπ’ αριθμ. 7017/4/8155/17-4-2008 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
        «Σε απάντηση της ανωτέρω ερώτησης, που κατέθεσε ο Βουλευτής κ. Φ. ΚΟΥΒΕΛΗΣ, σε ό,τι μας αφορά, σας γνωρίζουμε ότι στο Δήμο Βουπρασίας νομού Ηλείας διαμένουν μόνιμα, αλλά και περιστασιακά, περίπου 3.000 αλλοδαποί εργάτες, κυρίως από τη Βουλγαρία, τη Ρουμανία, την Αλβανία και το Μπαγκλαντές, οι οποίοι απασχολούνται σε εποχικές αγροτικές καλλιέργειες. Από τους ανωτέρω αλλοδαπούς μεγάλος αριθμός διαμένει σε ενοικιαζόμενες οικίες της περιοχής, ενώ περίπου 1.000 από αυτούς διαμένουν σε πρόχειρα ξύλινα παραπήγματα (παράγκες), τα οποία κατασκευάζουν σε οικόπεδα-αγροτεμάχια κατοίκων της περιοχής, χωρίς βέβαια να πληρούνται οι όροι υγιεινής διαβίωσης, από πλευράς ύδρευσης-αποχέτευσης και χωρίς να υφίσταται ηλεκτρική παροχή.
        Από την αρμόδια Υπηρεσία μας (Αστυνομικό Τμήμα Βάρδας), κατά την τρέχουσα χρονική περίοδο, έχουν καταγράφει 29 εποχικοί καταυλισμοί αλλοδαπών εργατών και έχουν ενημερωθεί εγγράφως οι αρμόδιες Υπηρεσίες (Δήμος Βουπρασίας, Διευθύνσεις Υγείας-Δασών, Τμήματα Πολεοδομίας-Περιβάλλοντος), προκειμένου να διενεργήσουν αυτοψίες και να εκδηλώσουν τις απαραίτητες ενέργειες αρμοδιότητάς τους.
        Παράλληλα, η εν λόγω Υπηρεσία μας, στα πλαίσια των αρμοδιοτήτων της, διενεργεί ελέγχoυς στoυς διαμένοντες αλλοδαπούς, εφαρμόζοντας σε βάρος αυτών και των εργοδοτών ιδιοκτητών των οικοπέδων-αγροτεμαχίων, εντός των οποίων είναι εγκατεστημένοι οι πρόχειροι καταυλισμοί, την ισχύουσα νομοθεσία. Ειδικότερα, την τελευταία διετία μηνύθηκαν 12 ιδιοκτήτες οικοπέδων-αγροτεμαχίων, ενώ κατά το τρέχον έτος και έως 08-04-2008 συνελλήφθησαν, στα πλαίσια του αυτοφώρου, 2 εργοδότες ιδιοκτήτες συσκευαστηρίων και 5 αλλοδαποί που εργάζονταν παράνομα. Επίσης, σε μία περίπτωση υπεβλήθη μήνυση σε βάρος εργοδότη για μη ασφάλιση αλλοδαπών-εργατών στο ΙΚΑ. Παράλληλα ενημερώθηκαν οι αρμόδιες Υπηρεσίες για την επιβολή των προβλεπόμενων διοικητικών κυρώσεων σε βάρος των εργοδοτών. Επίσης, από το έτος 2006 έως σήμερα, έχουν προσαχθεί στο Αστυνομικό Τμήμα Βάρδας συνολικά 126 αλλοδαποί εργάτες, προς εξακρίβωση των στοιχείων τους και της γνησιότητας των κατεχομένων εγγράφων. Απ' αυτούς έχουν συλληφθεί και απελαθεί συνολικά εννέα (9) αλλοδαποί, χωρίς να αναφέρουν χρέη εργοδότη προς αυτούς πριν την αναχώρησή τους. Ωστόσο έχουν καταγραφεί πέντε (5) περιπτώσεις παραπόνων από αλλοδαπούς εργαζόμενους σε βάρος εργοδοτών τους για οφειλές δεδουλευμένων προς αυτούς, οι οποίες τακτοποιήθηκαν μετά από σχετικές συστάσεις.
        Πάντως, στην Αστυνομική Διεύθυνση Ηλείας, δεν έχουν περιέλθει έως σήμερα καταγγελίες για εκμετάλλευση αλλοδαπών εργατών από αλλοδαπούς ή ημεδαπούς σχετικά με παρακράτηση ατομικών εγγράφων αυτών ή εκβίαση. Επίσης δεν έχει αναφερθεί ούτε διαπιστωθεί η ύπαρξη και λειτουργία καταστημάτων υγειονομικού ενδιαφέροντος εντός των πρόχειρων ξύλινων παραπηγμάτων από τα οποία οι αλλοδαποί εξαναγκάζονται να αγοράζουν προϊόντα.
        Σχετικά με την υπόθεση που αφορούσε την επί πληρωμή "τακτοποίηση" αλλοδαπών (έκδοση αδειών διαμονής κ.λπ.) χωρίς να πληρούνται οι νόμιμες προϋποθέσεις, από κύκλωμα που δραστηριοποιείτο κυρίως στην εν λόγω περιοχή, σας ενημερώνουμε ότι από την αρμόδια Υπηρεσία μας (Διεύθυνση Εσωτερικών Υποθέσεων), κατόπιν ενδελεχούς και πολύμηνης έρευνας με ανάπτυξη κατάλληλου πληροφοριακού δικτύου και αξιολόγηση των συλλεχθεισών πληροφοριών, σχηματίσθηκαν δικογραφίες σύμφωνα με το άρθρο 243 παρ. 2 Κ.Π.Δ., οι οποίες υποβλήθηκαν στην Εισαγγελία Πρωτοδικών Αμαλιάδας. Το προανακριτικό υλικό αξιολογήθηκε από τον Εισαγγελέα και ασκήθηκαν ποινικές διώξεις σε βάρος προσώπων. Ήδη η υπόθεση παραπέμφθηκε στον Ανακριτή, για διενέργεια κύριας ανάκρισης.
        Στο σημείο αυτό πρέπει να επισημάνουμε ότι, για τις συνθήκες διαμονής των αλλοδαπών εργατών, στο παρελθόν εκδηλώθηκαν υπηρεσιακές ενέργειες όλων των συναρμοδίων φορέων, χωρίς ωστόσο να προκύψουν αποτελέσματα που να βελτιώνουν αισθητά την περιγραφόμενη κατάσταση στους καταυλισμούς, αλλά και στις κατοικίες που ενοικιάζονται. Ωστόσο, με πρωτοβουλία ιδιωτών στην περιοχή κατασκευάζονται νέα διαμερίσματα και λυόμενες κατοικίες με αργό όμως ρυθμό λόγω των διαδικασιών που πρέπει να ακολουθηθούν. Επίσης, στην περιοχή λειτουργεί το Κέντρο Υγείας Βάρδας, το οποίο παρέχει υγειονομική περίθαλψη και ιατρικές υπηρεσίες στους αλλοδαπούς.
        Τέλος, πρέπει να τονίσουμε ότι η αντιμετώπιση του φαινομένου αυτού δεν εντάσσεται στα στενά όρια της αστυνομικής αρμοδιότητας, αλλά χρήζει δραστηριοποίησης όλων των συναρμοδίων Υπηρεσιών και φορέων. Άλλωστε η διαχείριση του μεταναστευτικού φαινομένου είναι ένα ζήτημα που άπτεται του επιπέδου των εγγυήσεων που έχουμε διασφαλίσει για τα δικαιώματα του ανθρώπου και συνδέεται άρρηκτα με την ενίσχυση της κοινωνικής δικαιοσύνης και της κοινωνικής συνοχής. Στο πλαίσιο αυτό το Υπουργείο μας, έχοντας να αντιμετωπίσει παραλείψεις και κενά των προηγούμενων κυβερνήσεων και μπροστά στις συνεχώς αυξανόμενες μεταναστευτικές ροές, έδωσε προτεραιότητα στο πλήρες και αποτελεσματικό θεσμικό πλαίσιο, το οποίο επιτρέπει σε κάθε μετανάστη να ζει και να εργάζεται με αξιοπρέπεια και ασφάλεια στη χώρα μας, με αυστηρές ποινές για τους εργοδότες παραβάτες. Παράλληλα, προωθούμε Κ.Υ.Α. στην οποία, για πρώτη φορά, προβλέπεται η υποχρέωση του εργοδότη που απασχολεί εποχικούς εργάτες να τους εξασφαλίζει, μεταξύ άλλων, κατάλληλο και αξιοπρεπές κατάλυμα.
        Ο Υφυπουργός
        ΠΑΝΑΓΙΩΤΗΣ ΧΗΝΟΦΩΤΗΣ»
      9. Στην με αριθμό 9289/31-3-2008 ερώτηση του Βουλευτή κ. Φωτίου Κουβέλη δόθηκε με το υπ’ αριθμ. 1846/23-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Για το παραπάνω θέμα, σας ενημερώνουμε τα εξής
        Το ΥΠΕΧΩΔΕ αναγνωρίζοντας την αναγκαιότητα αναβάθμισης των συνθηκών του περιβάλλοντος και της ποιότητας ζωής, ειδικότερα στο πλαίσιο της πολιτικής του για την καταπολέμηση της κλιματικής αλλαγής έχει θεσπίσει σειρά μέτρων που αποβλέπουν στην εξοικονόμηση ενέργειας στον οικιστικό τομέα και στη βελτίωση της ενεργειακής απόδοσης των κτιρίων με σκοπό τη μείωση της κατανάλωσης συμβατικής ενέργειας και τον περιορισμό των εκπομπών διοξειδίου του άνθρακα.
        Ειδικότερα, το ΥΠΕΧΩΔΕ είχε ενσωματώσει στο εθνικό μας δίκαιο την οδηγία 93/76/ΕΟΚ (Οδηγία SAVE) με την έκδοση της ΚΥΑ 21475/4707/1998 (ΦΕΚ 880Β/19-08-1998) σχετικά με «όρους και προϋποθέσεις για τη βελτίωση της ενεργειακής απόδοσης των κτιρίων και τον περιορισμό των εκπομπών διοξειδίου του άνθρακα».
        Στο Γενικό Οικοδομικό Κανονισμό (ΓΟΚ), Ν. 1577/1985 όπως τροποποιήθηκε και ισχύει, είχε προβλέψει ρυθμίσεις που επιτρέπουν και ευνοούν την τοποθέτηση εξωτερικής θερμομόνωσης και την ενσωμάτωση τεχνικών και συστημάτων εξοικονόμησης ενέργειας στο κέλυφος υφιστάμενων - προ του 1980 - κτιρίων (παθητικά ηλιακά συστήματα) και την κατασκευή βιοκλιματικών κτιρίων υψηλής ενεργειακής απόδοσης με αύξηση του συντελεστή όγκου, εφόσον αποδεικνύεται κατάλληλα η βιοκλιματική λειτουργία των κτιρίων, ενώ παράλληλα ευνοείται η τοποθέτηση-ενσωμάτωση ηλιακών συστημάτων και εν γένει συστημάτων ΑΠΕ στα υφιστάμενα κτίρια.
        Το Υπουργείο Ανάπτυξης, ως επισπεύδον υπουργείο για την ενσωμάτωση της Κοινοτικής Οδηγίας 2002/91/ΕΚ στο εθνικό μας δίκαιο, μετά από τη σχετική επεξεργασία κειμένου, έχει ήδη καταθέσει στη 80υλή αντίστοιχο Σχέδιο Νόμου.
        Για τα δημόσια κτίρια γίνεται ιδιαίτερη μνεία και επιβάλλεται το ενεργειακό πιστοποιητικό τους να τοποθετείται σε εμφανές σημείο του κτιρίου.
        Για την υποστήριξη της εφαρμογής της νέας οδηγίας για τη βελτίωση της ενεργειακής απόδοσης των κτιρίων, θα δοθεί έμφαση σε δράσεις ευαισθητοποίησης του κοινού, ενημέρωση του τεχνικού κόσμου (όπως έκδοση εντύπων, διοργάνωση ημερίδων κ.λπ.) καθώς και οικονομικά κίνητρα.
        Ο Υφυπουργός
        ΣΤΑΥΡΟΣ ΚΑΛΟΓΙΑΝΝΗΣ»)
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 19 Ιουνίου 2008. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 1080/13-6-2008 επίκαιρη ερώτηση της Βουλευτού της Νέας Δημοκρατίας κ. Φωτεινής Πιπιλή προς τον Υπουργό Εσωτερικών, σχετικά με την υλοποίηση των μέτρων πρόληψης των πυρκαγιών κ.λπ..
      2. Η με αριθμό 1076/13-6-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φίλιππου Σαχινίδη προς τον Υπουρό Αγροτικής Ανάπτυξης και Τροφίμων, σχετικά με τη λήψη μέτρων για τη στήριξη των αγελαδοτρόφων του Νομού Λάρισας κ.λπ..
      3. Η με αριθμό 1088/13-6-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τους Υπουργούς Εσωτερικών και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αποκατάσταση των ζημιών στις σεισμόπληκτες περιοχές των Νομών Ηλείας και Αχαΐας κ.λπ..
      4. Η με αριθμό 1082/13-6-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Δικαιοσύνης, σχετικά με την ίδρυση Εφετείου στο Ηράκλειο κ.λπ..
      5. Η με αριθμό 1086/13-6-2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Υπουργό Επικρατείας, σχετικά με την ανάθεση των λογότυπων της Κρατικής Τηλεόρασης στην αγγλική εταιρεία «RED BEE MEDIA» κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 1084/13-6-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Δικαιοσύνης, σχετικά με την ίδρυση μόνιμης έδρας Εφετείου στη Χαλκίδα κ.λπ..
      2. Η με αριθμό 1087/13-6-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραΐτη προς τους Υπουργούς Απασχόλησης και Κοινωνικής Προστασίας και Εμπορικής Ναυτιλίας, Αιγαίου και Νησιωτικής Πολιτικής, σχετικά με την εφαρμογή των κανονισμών που διέπουν τη λειτουργία του ιδιωτικού λιμανιού στο Πλατυγιάλι Αστακού, την προστασία των εργασιακών δικαιωμάτων κ.λπ..
      3. Η με αριθμό 1083/13-6-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την υλοποίηση της ψυχιατρικής μεταρρύθμισης, τη χρηματοδότησή της κ.λπ..
      4. Η με αριθμό 1085/13-6-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς την Υπουργό Απασχόλησης και Κοινωνικής Προστασίας, σχετικά με τη χορήγηση αυξήσεων στους συνταξιούχους του Ταμείου Επικουρικής Ασφάλισης της Εμπορικής Τράπεζας κ.λπ..
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Δικαιοσύνης
       Ψήφιση στο σύνολο του σχεδίου νόμου: «Ενίσχυση του θεσμικού πλαισίου διασφάλισης του απορρήτου της τηλεφωνικής επικοινωνίας και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Το νομοσχέδιο έγινε δεκτό κατά πλειοψηφία και στο σύνολο. 
      Συνεπώς το νομοσχέδιο του Υπουργείου Δικαιοσύνης: «Ενίσχυση του θεσμικού πλαισίου διασφάλισης του απορρήτου της τηλεφωνικής επικοινωνίας και άλλες διατάξεις», έγινε δεκτό επί της αρχής, των άρθρων και του συνόλου σε μόνη συζήτηση κατά πλειοψηφία και έχει ως εξής:
      (Να μπει το νομοσχέδιο)
      ΠΡΟΕΔΡΟΣ (Δημήτριος Σιούφας): Υπουργείου Οικονομίας και Οικονομικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης Πώλησης Μετοχών και της Συμφωνίας Μετόχων μεταξύ του Ελληνικού Δημοσίου και της Deutsche Telekom AG». 
      Το νομοσχέδιο θα συζητηθεί στη σημερινή συνεδρίαση.
      Υπουργείου Εσωτερικών
      Συνέχιση της συζήτησης επί των άρθρων και του συνόλου του σχεδίου νόμου: «Ρύθμιση θεμάτων προσωπικού της Ελληνικής Αστυνομίας».
      Το νομοσχέδιο θα συζητηθεί σε προσεχή συνεδρίαση.
      Υπουργείου Απασχόλησης και Κοινωνικής Προστασίας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας στον τομέα της κοινωνικής ασφάλισης μεταξύ της Ελληνικής Δημοκρατίας και της Αυστραλίας και του Διοικητικού Κανονισμού εφαρμογής της». 
      Κύριοι συνάδελφοι, το νομοσχέδιο αυτό ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή, μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας. 
      Θέλει κάποιος εκ των συναδέλφων να λάβει το λόγο; 
      ΝΙΚΟΛΑΟΣ ΓΚΑΤΖΗΣ: Παρακαλώ, κύριε Πρόεδρε, θα ήθελα το λόγο. 
      ΠΡΟΕΔΡΟΣ (Δημήτριος Σιούφας): Ορίστε, κύριε Γκατζή, έχετε το λόγο. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κατ΄αρχάς, διαβάζοντας…
      ΠΡΟΕΔΡΟΣ (Δημήτριος Σιούφας): Παρακαλώ, κύριε συνάδελφε.
      ΝΙΚΟΛΑΟΣ ΓΚΑΤΖΗΣ: Διαβάζοντας κανείς τη συμφωνία αυτή, κύριε Πρόεδρε, θα νομίζει ότι πρόκειται πραγματικά για μία συμφωνία η οποία στηρίζεται σε αρχές οι οποίες λύνουν το βασικό πρόβλημα, δεκαετιών πια, των απόδημων της Αυστραλίας. Όμως, δεν είναι έτσι. Αν δει κανείς τις διατάξεις, θα διαπιστώσει ότι μερικώς λύνονται αυτά τα προβλήματα, παρά τις μέχρι σήμερα υποσχέσεις και παρά, αν θέλετε, τις διαβεβαιώσεις του Πρωθυπουργού, όταν είχε πάει στην Αυστραλία και μίλησε εκεί, στους απόδημους στο Δημαρχείο του Σίδνεϊ.
      Συγκεκριμένα, δεν λύνεται το πρόβλημα της εξουσιοδότησης, κύριε Πρόεδρε, για όλους τους ανθρώπους που βρίσκονται ήδη σε μια κατάσταση για σύνταξη, παρά μόνο γήρατος. Δεν προβλέπει αναπηρίας, δεν προβλέπει χηρείας. Ένα το κρατούμενο.
      Δεύτερον, δεν προβλέπει ιατροφαρμακευτική περίθαλψη κι αυτό είναι κάτι που ο κύριος Πρωθυπουργός το είχε διαβεβαιώσει, ότι θα φροντίσουμε ούτως ώστε να λυθεί και το πρόβλημα της ιατροφαρμακευτικής περίθαλψης.
      Τρίτον, έχει άνιση μεταχείριση. Άλλη διάταξη προβλέπει για τους Έλληνες που ήλθαν πριν την κύρωση και την ισχύ αυτής της σύμβασης, που λέει ότι η σύνταξη, το βοήθημα αυτό, θα δίνεται επί του συνόλου των χρόνων που είχαν στην Αυστραλία οι Έλληνες απόδημοι που γύρισαν στην Ελλάδα, με παρανομαστή 44 και οι Έλληνες οι οποίοι βρίσκονται σήμερα στην Αυστραλία και όσοι θα συνταξιοδοτηθούν, θα έχουν συντελεστή 25, παρ΄όλο που για το 25 έχει υπογράψει με όλες τις άλλες χώρες η Αυστραλία και δεν έχει υπογράψει με την Ελλάδα γι’ αυτούς που είχαν φύγει πριν τις κυρώσεις της σύμβασης.
      Υπάρχουν και άλλα, κύριε Πρόεδρε, όπως παραδείγματος χάρη, ότι οι Έλληνες εκεί ανησυχούν πάρα πολύ, γιατί το άρθρο 17 προβλέπει ανταλλαγή πληροφοριών επί των πάντων. Ιδιαίτερα τους ανησυχεί και θεωρούν ότι θα χάσουν κι αυτά τα οποία παίρνουν σήμερα όσοι βρίσκονται εκεί, διότι, αν από εδώ η ελληνική Κυβέρνηση στείλει τις πληροφορίες ότι έχουν, με βάση τα στοιχεία της εφορίας, αυτά κι αυτά κι αυτά τα περιουσιακά στοιχεία ή έστω μία γκαρσονιέρα την οποία νοικιάζουν, τότε δεν θα πάρουν κανένα συνταξιοδοτικό βοήθημα από την κυβέρνηση της Αυστραλίας.
      Φυσικά, είναι θετικό το ότι μεταφέρεται εδώ η σύνταξη, το ότι, εν πάση περιπτώσει, συμψηφίζονται τα χρόνια κ.λπ.. Όμως, αυτές οι διατάξεις, το να μην μπορεί να πάρει ο άλλος σύνταξη, γιατί έχει εδώ ένα δυαράκι και παίρνει κάποιο έσοδο, το να μην μπορεί να έχουν την ίδια μεταχείριση οι συνταξιοδοτούμενοι πριν και μετά την κύρωση της σύμβασης και να μην έχουν ιατροφαρμακευτική περίθαλψη, είναι προβλήματα για τα οποία εμείς τουλάχιστον αγωνιζόμαστε και λέμε ότι κάθε άνθρωπος που έχει συμπληρώσει αρκετά χρόνια ζωής, εργασίας, δικαιούται σύνταξης, δικαιούται ασφάλισης, δικαιούται ιατροφαρμακευτικής περίθαλψης.
      Με βάση αυτά ακριβώς δεν μπορούμε να ψηφίσουμε. Δεν την καταψηφίζουμε, βέβαια, γιατί έχει και θετικά σημεία -έστω κι αυτά τα λίγα- αλλά απαιτούμε η Κυβέρνηση να τηρήσει τις υποσχέσεις της, να δώσει όλα τα δικαιώματα που υπάρχουν για όλους τους εργαζόμενους, τουλάχιστον εδώ στην Ελλάδα και γι’ αυτούς τους λόγους θα ψηφίσουμε «ΠΑΡΩΝ».
      ΠΡΟΕΔΡΟΣ (Δημήτριος Σιούφας): Κατόπιν αυτού…
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μου επιτρέπετε;
      ΠΡΟΕΔΡΟΣ (Δημήτριος Σιούφας): Παρακαλώ, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
      Έχουμε μία συνθήκη, μία συμφωνία, μία σύμβαση η οποία, βεβαίως, κάνει κάποια θετικά βήματα όσον αφορά τα αμοιβαία συνταξιοδοτικά δικαιώματα εργαζομένων και ομογενών στην Ελλάδα και στην Αυστραλία.
      Βεβαίως, όμως, έχει παραλείψεις και σοβαρές ανεπάρκειες. Για παράδειγμα, θεωρούμε αρνητικό το γεγονός ότι αυτή η συμφωνία δεν περιλαμβάνει και τους ναυτικούς μας, όταν ξέρουμε ότι ο ναυτικός κόσμος, ιδιαίτερα οι Έλληνες ναυτικοί, πάρα πολλοί εξ αυτών, έχουν πάει στην Αυστραλία, έχουν συνταξιοδοτικά δικαιώματα μέσω του Ν.Α.Τ. και δυστυχώς, εξαιρούνται από τη μεταφορά αυτών των συνταξιοδοτικών δικαιωμάτων.
      Υπάρχει, επίσης, στη συμφωνία και το άρθρο 8, ένα άρθρο το οποίο θυμίζει λίγο την ευρύτερη Συμφωνία Μπολκενστάιν, η οποία ήταν απαράδεκτη και η οποία επιχειρούσε να καθιερώσει ένα ειδικό καθεστώς στην Ευρωπαϊκή Ένωση, όπου ο εργαζόμενος που προερχόταν -ας πούμε- από μία τρίτη χώρα και δούλευε σε μια άλλη χώρα της Ευρωπαϊκής Ένωσης, θα μπορούσε να έχει το εργασιακό καθεστώς της χώρας προέλευσης.
      Δυστυχώς, με το άρθρο 8 κάτι παρόμοιο θεσπίζεται ανάμεσα σε εργαζόμενους στην Ελλάδα και την Αυστραλία, δηλαδή, δίνεται η δυνατότητα ή η ευχέρεια να έχουν το εργασιακό καθεστώς της χώρας προέλευσης. Μάλιστα, αυτό γίνεται, όπως μας είπε η κυρία Υπουργός στην επιτροπή, για ελάχιστο χρονικό διάστημα, για τέσσερα χρόνια. Μετά τα τέσσερα χρόνια δεν θα επιτραπεί. Όμως, ανοίγεται ένας πάρα πολύ άσχημος, αρνητικός έως επικίνδυνος δρόμος, να δούμε πλέον τους εργαζόμενους που προέρχονται από τρίτες χώρες, να μην εντάσσονται στην εργατική και όχι μόνο νομοθεσία των χωρών που δουλεύουν, αλλά να ισχύει το καθεστώς της χώρας προέλευσης. Αυτό το θεωρούμε απαράδεκτο.
      Εν πάση περιπτώσει, επειδή με τη συμφωνία αυτή γίνονται κάποια θετικά βήματα, εμείς θα την υπερψηφίσουμε. Θα καταψηφίσουμε, όμως, αν και δεν έχουμε την ευχέρεια, βεβαίως, λόγω του ότι είναι συμφωνία και δεν ψηφίζεται κατ’ άρθρον, ωστόσο, δηλώνουμε την πλήρη και ριζική αντίθεσή μας, ειδικότερα στο άρθρο 8.
      Σας ευχαριστώ, κύριε Πρόεδρε.
    ΝΙΚΟΛΑΟΣ ΓΚΑΤΖΗΣ: Να προσθέσω, κύριε Πρόεδρε, ότι εξαιρούνται οι ναυτικοί και οι δημόσιοι υπάλληλοι του δικαιώματος συνταξιοδότησης.
    ΠΡΟΕΔΡΟΣ (Δημήτριος Σιούφας): Κράτησα σημείωση, κύριε Γκατζή.
    Κυρία Υπουργέ, θα θέλατε να προσθέσετε κάτι; 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριοι συνάδελφοι, ξέρετε ότι κάναμε πολύ μεγάλη συζήτηση στην επιτροπή και όλα αυτά τα επί μέρους ερωτήματα, τα οποία θέσατε εδώ, έχουν απαντηθεί. Θεωρώ ότι αυτήν τη συμφωνία την περιμένουν πάρα πολύ καιρό οι ομογενείς στην Αυστραλία, λύνονται πάρα πολλά προβλήματα και όπως εξήγησα και στην επιτροπή, ιδιαίτερα για τα θέματα των ατόμων με αναπηρία, για τις αναπηρικές συντάξεις, συνεχίζονται οι διαβουλεύσεις. Θα υπάρξουν και νέες ρυθμίσεις, αλλά πετύχαμε ένα πολύ σημαντικό στόχο. Αυτό θα ήθελα να προσθέσω.
    Ευχαριστώ.
    ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Κύρωση της Συμφωνίας στον τομέα της κοινωνικής ασφάλισης μεταξύ της Ελληνικής Δημοκρατίας και της Αυστραλίας και του Διοικητικού Κανονισμού εφαρμογής της».
    Ερωτάται το Σώμα: Γίνεται δεκτό το νομοσχέδιο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Παρών.
    ΠΡΟΕΔΡΟΣ (Δημήτριος Σιούφας): Συνεπώς για το νομοσχέδιο του Υπουργείου Απασχόλησης και Κοινωνικής Προστασίας: «Κύρωση της Συμφωνίας στον τομέα της κοινωνικής ασφάλισης μεταξύ της Ελληνικής Δημοκρατίας και της Αυστραλίας και του Διοικητικού Κανονισμού εφαρμογής της» ψηφίζουν υπέρ η Νέα Δημοκρατία και το Πανελλήνιο Σοσιαλιστικό Κίνημα, «ΠΑΡΩΝ» το Κομμουνιστικό Κόμμα και καταψηφίζει …
    ΠΑΝΑΓΙΩΤΗΣ ΛΑΦΑΖΑΝΗΣ: Εμείς ψηφίζουμε υπέρ, κύριε Πρόεδρε.
    ΠΡΟΕΔΡΟΣ (Δημήτριος Σιούφας): Υπέρ;
    Ο Λαϊκός Ορθόδοξος Συναγερμός; 
    (Θόρυβος στην Αίθουσα)
    ΚΩΝΣΤΑΝΤΙΝΟΣ ΓΕΙΤΟΝΑΣ: Μα, κύριε Πρόεδρε …
    ΠΡΟΕΔΡΟΣ (Δημήτριος Σιούφας): Κύριε Γείτονα, δεν καταλαβαίνω τι θέλετε να πείτε. 
    Ορίστε, έχετε το λόγο.
    ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, αν δεν κάνω λάθος συζητούμε την Κύρωση της σύμβασης και παίρνει το λόγο όποιος διαφωνεί με τη σύμβαση. Αυτό λέει ο Κανονισμός. Παραβιάζεται ο Κανονισμός, λοιπόν, όταν δίνεται το λόγο και σε όσους ψηφίζουν υπερ. Πιστεύω ότι το καταλάβατε. 
    ΠΡΟΕΔΡΟΣ (Δημήτριος Σιούφας): Αυτό το γνωρίζω πολύ καλά, αλλά ο κύριος συνάδελφος, στο τέλος είπε ότι ψηφίζει, ενώ όλη η ανάλυση την οποία έκανε, ήταν ακριβώς ως αντιλέγων κατά τον Κανονισμό. Ε, δεν μπορώ να διαβάσω και τη σκέψη!
    ΝΙΚΟΛΑΟΣ ΣΗΦΟΥΝΑΚΗΣ: Έχετε δίκιο, κύριε Πρόεδρε.
    ΠΡΟΕΔΡΟΣ (Δημήτριος Σιούφας): Ευχαριστώ.
    Συνεπώς το νομοσχέδιο του Υπουργείου Απασχόλησης και Κοινωνικής Προστασίας «Κύρωση της Συμφωνίας στον τομέα της κοινωνικής ασφάλισης μεταξύ της Ελληνικής Δημοκρατίας και της Αυστραλίας και του Διοικητικού Κανονισμού εφαρμογής της» έγινε δεκτό σε μόνη συζήτηση κατ’ αρχήν, κατ’ άρθρον και στο σύνολο, κατά πλειοψηφία.
    (Να μπει το νομοσχέδιο)
    ΠΡΟΕΔΡΟΣ (Δημήτριος Σιούφας): Κύριοι συνάδελφοι, στις άλλες δυο κυρώσεις συμβάσεων του Υπουργείου Οικονομίας και Οικονομικών υπάρχουν κάποιες επιφυλάξεις.
    Υπουργείου Οικονομίας και Οικονομικών.
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για την αμοιβαία συνδρομή μεταξύ των Τελωνειακών τους Διοικήσεων».
    Του ιδίου Υπουργείου.
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου σύμφωνα με το άρθρο 34 της Συνθήκης για την Ευρωπαϊκή Ένωση το οποίο τροποποιεί τη σύμβαση, σχετικά με τη χρήση της Πληροφορικής στον Τελωνειακό Τομέα όσον αφορά τη δημιουργία αρχείου φακέλων Τελωνειακών Ερευνών».
    Ο κ. Καραθανασόπουλος έχει το λόγο ως αντιλέγων για τρία λεπτά για να προχωρήσουμε στην ψηφοφορία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Πρόεδρε, σχετικά με τη δεύτερη Σύμβαση της ενσωμάτωσης της ευρωπαϊκής νομοθεσίας για τις τελωνειακές λειτουργίες, βεβαίως διαφωνούμε συνολικά με τη διαδικασία της ενσωμάτωσης, από τη στιγμή που και τα τελωνεία και η τελωνειακή πολιτική είναι ενταγμένη στην απελευθέρωση δράσης του κεφαλαίου και των επιχειρήσεων και ακόμη περισσότερο με τη συγκεκριμένη σύμβαση, γιατί μπορεί να έχει πρόσβαση στα δεδομένα προσωπικού χαρακτήρα και στο τελωνειακό σύστημα πληροφοριών η EUROPOL, η ευρωπαϊκή αστυνομία, η οποία δεν έχει, βεβαίως, καμμία σχέση με τις διαδικασίες και τις λειτουργίες των τελωνείων. Πρόκειται, δηλαδή, για μια αστυνομικού χαρακτήρα διάταξη και γι’ αυτό την καταψηφίζουμε.
    Για την πρώτη κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας μπορεί να φαίνεται μια τυπική διαδικασία, κατά τη γνώμη μας όμως εντοπίζονται και επισημαίνονται ορισμένα σημεία τα οποία καθορίζονται από τη λογική της νέας τάξης πραγμάτων που δεν έχουν σχέση με τα ζητήματα της τελωνειακής πολιτικής.
    Απ΄ αυτήν την άποψη, λοιπόν, στο άρθρο 3 για παράδειγμα, αναφέρει και άλλες παράνομες ενέργειες, χωρίς να τις συγκεκριμενοποιεί, για παράδειγμα, ενδεχόμενα να εννοεί έλεγχο των μεταναστών. 
    Δεύτερο ζήτημα. Αναφέρει στο ίδιο άρθρο για πληροφορίες οι οποίες στηρίζονται σε υποψίες, πράγμα απαράδεκτο, γιατί ακριβώς πρέπει να στηρίζονται σε αποδεδειγμένα ζητήματα. Και βεβαίως, έχει και τη λογική των προφορικών αιτήσεων για τη συνδρομή της αρχής του άλλου κράτους και βεβαίως, προφορικές αιτήσεις οι οποίες δεν μπορούν να βασιστούν σε δεδομένα και χρειάζεται απλά και μόνο έγγραφη βασιμότητα παροχής πληροφοριών. 
    Τρίτο ζήτημα. Στο άρθρο 7 διευρύνει τις αρμόδιες αρχές οι οποίες μπορούν να κάνουν τελωνειακούς ελέγχους, άρα και οι αστυνομικές αρχές, οι οποίες, βεβαίως, μπορούν να εντάσσονται και στους λεγόμενους άλλους σκοπούς, όπως για παράδειγμα, τους λεγόμενους αντιτρομοκρατικούς κινδύνους, μέσα από τη λογική της διασταλτικής ερμηνείας.
    Τέλος, με το άρθρο 12 παράγραφος 3, μπορεί να αλλάξει και να τροποποιηθεί η συγκεκριμένη σύμβαση, χωρίς να περάσει από τη Βουλή.
    Για τους συγκεκριμένους λόγους, καταψηφίζουμε και τις δυο συμβάσεις, κύριε Πρόεδρε.
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, κηρύσσεται περαιωμένη η συζήτηση επί των δυο ανακοινωθέντων νομοσχεδίων. 
    Ερωτάται το Σώμα: Γίνεται δεκτό το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για την αμοιβαία συνδρομή μεταξύ των Τελωνειακών τους Διοικήσεων»; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΡΟΕΔΡΟΣ (Δημήτριος Σιούφας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για την αμοιβαία συνδρομή μεταξύ των Τελωνειακών τους Διοικήσεων» έγινε δεκτό σε μόνη συζήτηση κατ’ αρχήν, κατ’ άρθρον και στο σύνολο κατά πλειοψηφία.
    (Να μπει το νομοσχέδιο)
    ΠΡΟΕΔΡΟΣ (Δημήτριος Σιούφας): Ερωτάται το Σώμα: Γίνεται δεκτό το νομοσχέδιο του Υπουργείου Οικονομίας και Οικονομικών: «Κύρωση του Πρωτοκόλλου σύμφωνα με το άρθρο 34 της Συνθήκης για την Ευρωπαϊκή Ένωση το οποίο τροποποιεί τη Σύμβαση σχετικά με τη χρήση της Πληροφορικής στον Τελωνειακό Τομέα όσον αφορά τη δημιουργία αρχείου φακέλων Τελωνειακών Ερευνών»; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΟΣ (Δημήτριος Σιούφας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση του Πρωτοκόλλου σύμφωνα με το άρθρο 34 της Συνθήκης για την Ευρωπαϊκή Ένωση το οποίο τροποποιεί τη Σύμβαση σχετικά με τη χρήση της Πληροφορικής στον Τελωνειακό Τομέα όσον αφορά τη δημιουργία αρχείου φακέλων Τελωνειακών Ερευνών» έγινε δεκτό σε μόνη συζήτηση κατ’ αρχήν, κατ’ άρθρον και στο σύνολο κατά πλειοψηφία.
    (Να μπει το νομοσχέδιο)
    ΠΡΟΕΔΡΟΣ (Δημήτριος Σιούφας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΟΣ (Δημήτριος Σιούφας): Το Σώμα παρέσχε τη ζητηθείσα εξουσιοδότηση.
    Εισερχόμαστε στη συζήτηση του νομοσχεδίου του Υπουργείου Οικονομίας και Οικονομικών.
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης Πώλησης Μετοχών και της Συμφωνίας Μετόχων μεταξύ του Ελληνικού Δημοσίου και της Deutsche Telekom AG».
    Η Διάσκεψη των Προέδρων απεφάσισε στη συνεδρίασή της στις 12.06.2008 τη συζήτηση του νομοσχεδίου σε δυο συνεδριάσεις, καθώς επίσης και τη λήξη της απογευματινής συνεδρίασης τη 12η νυκτερινή με την ψήφιση του νομοσχεδίου, ανεξαρτήτως αριθμού ομιλητών. 
    Κύριε Υπουργέ, θέλετε να προσθέσετε κάτι; 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όχι, κύριε Πρόεδρε.
    ΘΕΟΧΑΡΗΣ ΤΣΙΟΚΑΣ: Κύριε Πρόεδρε, μου επιτρέπετε; 
    ΠΡΟΕΔΡΟΣ (Δημήτριος Σιούφας): Ως Κοινοβουλευτικός Εκπρόσωπος, κύριε Τσιόκα;
    ΘΕΟΧΑΡΗΣ ΤΣΙΟΚΑΣ: Ως εισηγητής, κύριε Πρόεδρε.
    ΠΡΟΕΔΡΟΣ (Δημήτριος Σιούφας): Παρακαλώ, έχετε το λόγο.
    ΘΕΟΧΑΡΗΣ ΤΣΙΟΚΑΣ: Θα παρακαλούσα το Σώμα -και είναι στη δυνατότητά του- να εξετάσει περαιτέρω το χρόνο των συνεδριάσεων, διότι εκτιμώ ότι είναι ένα πάρα πολύ σοβαρό θέμα. Στην επιτροπή δαπανήσαμε τρεις συνεδριάσεις και κατανοήσαμε όλοι ότι είναι τόσο το υλικό, που αν θέλουν να συμμετέχουν όλοι οι συνάδελφοι, οι δυο συνεδριάσεις δεν φτάνουν. Θα παρακαλούσα, λοιπόν, να δούμε τη δυνατότητα και εφόσον οι συνάδελφοι εγγραφούν, να εξαντλήσουμε ακόμα μια συνεδρίαση.
    Ευχαριστώ.
    ΠΡΟΕΔΡΟΣ (Δημήτριος Σιούφας): Κύριε συνάδελφε, τον Κανονισμό το γνωρίζετε. Η απόφαση της Διάσκεψης των Προέδρων είναι δεδομένη. Ο αριθμός των ωρών που πρόκειται να διατεθεί είναι αρκετός και κατόπιν αυτού, η συζήτηση θα προχωρήσει, ως έχουμε αποφασίσει στη Διάσκεψη των Πρόεδρων.
    ΧΡΙΣΤΟΣ ΒΕΡΕΛΗΣ: Κύριε Πρόεδρε, μου επιτρέπετε; 
    ΠΡΟΕΔΡΟΣ (Δημήτριος Σιούφας): Εσείς, κύριε Βερελή, ως Κοινοβουλευτικός Εκπρόσωπος μιλάτε; 
    ΧΡΙΣΤΟΣ ΒΕΡΕΛΗΣ: Ναι, κύριε Πρόεδρε.
    Κατ΄ αρχάς νομίζω ότι ο χρόνος δεν θα φτάσει. Είναι πολύ μεγάλης σημασίας η σύμβαση αυτή η οποία ήρθε στη Βουλή. 
      Στη Διάσκεψη των Προέδρων δεν υπήρξε συμφωνία. Η Διάσκεψη των Προέδρων κάνει πρόταση προς το Σώμα. Το Σώμα είναι το κυρίαρχο. Και απ’ ό,τι αντιλαμβάνομαι, δεν υπάρχει η έγκριση του Σώματος γι’ αυτό.
      Για το λόγο αυτό, λοιπόν, θα σας παρακαλούσα άμεσα να το θέσετε σε ψηφοφορία.
      ΠΡΟΕΔΡΟΣ (Δημήτριος Σιούφας): Κύριε συνάδελφε, η Διάσκεψη των Προέδρων αποφάσισε και αποφάσισε κατά πλειοψηφία. Είναι αληθές αυτό το οποίο λέτε. Εάν στην πρόταση, την οποία έχουμε κάνει, δεν συμφωνείτε, θα τεθεί σε ψηφοφορία.
      Ερωτάται το Σώμα: Θα προχωρήσουμε με τις δύο συνεδριάσεις; 
      ΠΟΛΛΟΙ ΒΟΥΛΕΥΤΕΣ: Με τις δύο συνεδριάσεις.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΟΣ (Δημήτριος Σιούφας): Ορίστε, κύριε Ροντούλη, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, στη Διάσκεψη των Προέδρων είχατε αφήσει ανοιχτό το ενδεχόμενο να δούμε και τρίτη συνεδρίαση…
      ΠΡΟΕΔΡΟΣ (Δημήτριος Σιούφας): Όχι, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, είχε μείνει ανοιχτό το ενδεχόμενο…
      ΠΡΟΕΔΡΟΣ (Δημήτριος Σιούφας): Όχι, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: …αναλόγως και του αριθμού των εγγραφών των συναδέλφων.
      ΠΡΟΕΔΡΟΣ (Δημήτριος Σιούφας): Όχι, κύριε Ροντούλη. 
      Εν πάση περιπτώσει, αν υπάρξει ανάγκη χρόνου…
      ΑΣΤΕΡΙΟΣ ΡΟΝΤΟΥΛΗΣ: Σε κάθε περίπτωση, εμείς είμαστε υπέρ της τρίτης συνεδρίασης.
      ΠΡΟΕΔΡΟΣ (Δημήτριος Σιούφας): Κύριε Ροντούλη, εάν υπάρξει ανάγκη χρόνου, δεν θα διακόψουμε το μεσημέρι.
      Συνεπώς, κύριοι συνάδελφοι, θα γίνουν δύο συνεδριάσεις.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακαλώ το λόγο.
      ΠΡΟΕΔΡΟΣ (Δημήτριος Σιούφας): Ορίστε, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το ακριβές είναι ότι εγώ ως εκπρόσωπος του ΠΑ.ΣΟ.Κ. είχα ζητήσει στη Διάσκεψη των Προέδρων τρεις συνεδριάσεις. Το αρνηθήκατε. Ο κ. Κουβέλης ως εκπρόσωπος του ΣΥ.ΡΙΖ.Α. πρότεινε να εξαρτηθεί αυτό από τον αριθμό των συναδέλφων που θα εγγραφούν να μιλήσουν. Και αφήσατε ανοιχτό το ενδεχόμενο να αποδεχθείτε αυτήν τη λύση.
      ΠΡΟΕΔΡΟΣ (Δημήτριος Σιούφας): Όχι, κύριε Βενιζέλο, διότι η πλευρά της πλειοψηφίας στη Διάσκεψη των Προέδρων δεν το εδέχθη. Γι’ αυτό πήραμε απόφαση κατά πλειοψηφία στη Διάσκεψη των Προέδρων.
      ΙΩΑΝΝΗΣ ΤΡΑΓΑΚΗΣ: Αυτός, άλλωστε, είναι και ο λόγος που ξεκινάμε στις 10 η ώρα, το πρωί.
      ΕΥΑΓΓΕΛΟΣ ΒΕΝΙΖΕΛΟΣ: Με συγχωρείτε, κύριε Τραγάκη.
      Κύριε Πρόεδρε, αντιλαμβάνεστε ότι εδώ δεν πρόκειται για ένα τυπικό διαδικαστικό ζήτημα. Εάν η κοινοβουλευτική πλειοψηφία και η Κυβέρνηση θέλουν να περιορίσουν τη συζήτηση σε μία ημέρα, σε μία μεγάλη συνεδρίαση –γιατί περί αυτού πρόκειται- τότε δείχνουν φόβο. Αποφεύγουν τη συζήτηση, αποφεύγουν την κριτική. Δεν μπορούν να δώσουν εξηγήσεις.
      Άρα, η διαδικαστική επιβολή αυτής της άποψης, ουσιαστικά είναι δήλωση πολιτικής αμηχανίας και ενοχής εκ μέρους της Κυβέρνησης και της κοινοβουλευτικής πλειοψηφίας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Καλώς.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΟΣ (Δημήτριος Σιούφας): Όχι, κύριε Βερελή, δεν έχετε το λόγο.
      Η πλειοψηφία επιμένει για δύο συνεδριάσεις.
      Το λόγο έχει ο κ. Αγοραστός.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, παρακαλώ το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, να προχωρήσουμε σε καταμέτρηση.
      ΠΡΟΕΔΡΟΣ (Δημήτριος Σιούφας): Το Προεδρείο διαπίστωσε πλειοψηφία, κύριε Βερελή. Και ξέρετε καλά ότι η πλειοψηφία είναι με την πλευρά της λύσης των δύο συνεδριάσεων και είτε δύο ημέρες ήταν είτε δύο συνεδριάσεις, ο χρόνος είναι ίδιος.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, εμείς πάντως είμαστε κατά.
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, μπορεί να αρχίσει η εγγραφή των συναδέλφων Βουλευτών. Ο χρόνος εγγραφής είναι κατά τη διάρκεια των ομιλιών των δύο πρώτων εισηγητών. 
      Ορίστε, κύριε Αγοραστέ, έχετε το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, συζητούμε σήμερα τη συμφωνία της στρατηγικής συμμαχίας μεταξύ του ελληνικού δημοσίου και της «DEUTSCHE TELEKOM» για τον Ο.Τ.Ε.. 
      Η συμφωνία αυτή με έναν από τους μεγαλύτερους και τους πιο αξιόπιστους τηλεπικοινωνιακούς oργανισμούς στην Ευρώπη και τον κόσμο ανοίγει μία νέα σελίδα όχι μόνο για τον Ο.Τ.Ε., αλλά για το σύνολο της ελληνικής οικονομίας. Είναι μία συμφωνία που λειτουργεί προς όφελος της επιχείρησης, των εργαζομένων, των πολιτών και της ελληνικής οικονομίας γενικότερα.
      Με τη στρατηγική αυτή συμμαχία διασφαλίζεται το μέλλον του Ο.Τ.Ε. στην απελευθερωμένη ευρωπαϊκή αγορά των τηλεπικοινωνιών. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Με τη συμφωνία αυτή υλοποιείται μία μεγάλη επένδυση για την Ελλάδα και τους Έλληνες και μία κεντρική πολιτική δέσμευση της σημερινής Κυβέρνησης.
      Κυρίες και κύριοι συνάδελφοι, αν στις κοινοβουλευτικές δημοκρατίες ρόλος και αποστολή των πολιτικών είναι η ψευδολογία και ο πρωτόγνωρος λαϊκισμός, τότε το πλήγμα κατά της κοινωνίας των πολιτών είναι σοβαρό. Υποκρύπτει, δε, μία έντονη αντιδημοκρατική προδιάθεση, η οποία θα πρέπει να κρατά κάποιους σε εγρήγορση.
      Ας δούμε, λοιπόν, ποια είναι η αλήθεια στην περίπτωση του Ο.Τ.Ε. και πώς τελευταία προσπαθούν να τη στρεβλώσουν όλοι αυτοί που με την πολιτική τους δημιούργησαν προβλήματα στον οργανισμό και είναι δύσκολο να εγκαταλείψουν την πολιτική αυτή.
      Σειρά από γεγονότα αποκαλύπτουν, κυρίες και κύριοι συνάδελφοι, ότι επιχειρείτε τη συνειδητή εξαπάτηση της κοινής γνώμης. Από το σημείο όπου μιλούσατε για μία χρυσή μετοχή, η οποία δεν μεταβιβάζεται, δεν χωρίζεται, δεν πωλείται, φτάσατε το 1996 να πουλήσετε το 8% του δημοσίου. Το 1997 άνοιξε η όρεξη για εκποίηση ακόμη 10%. Το 1998 έγινε η τρίτη μετοχοποίηση, όπου το τελικό ποσοστό έφτασε στο 35% της μετοχοποίησης. Το 1999 έγινε η τέταρτη μετοχοποίηση του Ο.Τ.Ε. κατά ποσοστό 14% και η εκποίηση ξεπέρασε σημαντικά εκείνο το ποσοστό του 25%, για το οποίο είχε δεσμευτεί το ελληνικό Κοινοβούλιο το ίδιο έτος, δηλαδή το 1999.
      Το 2000 -και συγκεκριμένα στις 12 Σεπτεμβρίου- ο τότε Υπουργός Εθνικής Οικονομίας και Οικονομικών ανακοίνωσε στη Βουλή ότι με τροπολογία αλλάζει η αρχική διάταξη, που προέβλεπε τη μετοχοποίηση του Ο.Τ.Ε. σε ποσοστό έως 51%.
      Την ίδια μέρα ανακοινώθηκε ότι το δημόσιο θα διατηρήσει το 34% έως το 35% του Ο.Τ.Ε.. 
      Το 2000 -και συγκεκριμένα στις 19 Σεπτεμβρίου- ψηφίσατε την τροπολογία για ιδιωτικοποίηση του Ο.Τ.Ε. μέχρι 66,6%.
      Κυρίες και κύριοι συνάδελφοι, όσοι στο ΠΑ.ΣΟ.Κ. διερωτώνται γιατί η Κυβέρνηση υπέγραψε συμφωνία για στρατηγικό εταίρο στον Ο.Τ.Ε., βολικά ξεχνάνε ότι το 2000 -και συγκεκριμένα στις 31 Οκτωβρίου- εκδόθηκε ανακοίνωση από την τότε κυβέρνηση του ΠΑ.ΣΟ.Κ. ότι αναζητείται στρατηγικός σύμμαχος.
      Για του λόγου το αληθές θα καταθέσω τα πρακτικά της συνεδρίασης της Διυπουργικής Επιτροπής Αποκρατικοποιήσεων.
      Ακόμη, η αναζήτηση στρατηγικού επενδυτή είχε συμπεριληφθεί στις προγραμματικές δηλώσεις της κυβέρνησης Σημίτη το 2001. 
      Άρα, ο σχετικός προβληματισμός υπήρχε από τότε. Δεν είναι καινούργιος.
      Κυρίες και κύριοι συνάδελφοι, η προσφιλής τακτική των κυβερνήσεων του ΠΑ.ΣΟ.Κ. ήταν οι σταδιακές μετοχοποιήσεις μεγάλων Δ.Ε.Κ.Ο., κυρίως γιατί έτσι μειώνονται οι αντιδράσεις και άρα ελαχιστοποιείται το πολιτικό κόστος για την κυβέρνηση. Πρόκειται για «βέλτιστη» τακτική που αποβλέπει σε βραχυπρόθεσμα οφέλη δίχως στρατηγικό σχεδιασμό. Αν σταδιακά πουλάς μικρά κομμάτια των Δ.Ε.Κ.Ο., περνάς πιο εύκολα την αλλαγή ιδιοκτησίας στις οργανωμένες ομάδες συμφερόντων που σε αντιπολιτεύονται, αλλά μειώνεις το υπερτίμημα που θα έπαιρνες αν δημιουργούσες άλλες συνθήκες.
      Κυρίες και κύριοι συνάδελφοι, για του λόγου το αληθές θυμίζω ότι το ΠΑ.ΣΟ.Κ. -σήμερα Αξιωματική Αντιπολίτευση- ήταν που ως κυβέρνηση προχώρησε στο 64,5% των Ελληνικών Πετρελαίων, το 49% του Ο.Π.Α.Π., το 48,5% της Δ.Ε.Η., το 39% της Ε.Υ.Δ.Α.Π., το 25,5% του Ο.Λ.Π., το 26% σχεδόν του Ο.Λ.Θ.. Είστε εσείς που ως κυβέρνηση τότε προχωρήσατε στην πλήρη αποκρατικοποίηση της ΙΟΝΙΚΗΣ ΤΡΑΠΕΖΑΣ, της Ε.Τ.Β.Α., της Τράπεζας ΚΡΗΤΗΣ, της Τράπεζας ΜΑΚΕΔΟΝΙΑΣ-ΘΡΑΚΗΣ. Πωλήσατε ακόμα και το ίδιο το Χρηματιστήριο, την Ανώνυμη Εταιρεία ΕΛΛΗΝΙΚΑ ΧΡΗΜΑΤΙΣΤΗΡΙΑ, τα ναυπηγεία του Σκαραμαγκά. 
      Ξεχνάτε, βέβαια, ότι ως κυβέρνηση επεξεργαζόσασταν σχέδια που προέβλεπαν αλλού την πλήρη παραχώρηση κρατικών επιχειρήσεων στον ιδιωτικό τομέα και αλλού τη σύναψη στρατηγικών συμμαχιών με πλήρη ανάθεση της διοίκησής τους σε στρατηγικούς εταίρους.
      Ενδεικτικά μόνο σας θυμίζω τα σχέδιά σας για την ανάθεση στρατηγικού εταίρου για τη διαχείριση της ΕΛ.Β.Ο., της ΕΛ.Β.Α., της Ε.Α.Β., της Διεθνούς Έκθεσης Θεσσαλονίκης.
      Σήμερα μιλάτε για εκχώρηση του μάνατζμεντ σε μία από τις μεγαλύτερες, πιο αξιόπιστες τηλεπικοινωνιακές εταιρείες του κόσμου, θα έλεγα, η οποία επενδύει πάνω από 3.000.000.000 ευρώ στον Ο.Τ.Ε..
      Ξεχνάτε εσείς –αλλά δεν μπορεί να ξεχάσει ο ελληνικός λαός- ότι εσείς εκχωρήσατε το μάνατζμεντ της Ολυμπιακής σε μία παντελώς άγνωστη εταιρεία, τη «SPEEDWIND», η οποία είχε εν λευκώ το μάνατζμεντ από τον Απρίλιο του 1999 έως τον Ιούλιο του 2000, χωρίς να επενδύσει ούτε 1 ευρώ στην Ολυμπιακή. Οδήγησε την Ολυμπιακή στην επιδείνωση της οικονομικής κατάστασης και χωρίς καμμία επίπτωση στην ίδια την εταιρεία.
      Αυτή ήταν η πολιτική σας, κυρίες και κύριοι συνάδελφοι του ΠΑ.ΣΟ.Κ..
      Δώσατε το μάνατζμεντ χωρίς κανένα εχέγγυο, χωρίς να επενδυθεί ούτε 1 ευρώ, σε κάποιον που, αφού λαφυραγώγησε την Ολυμπιακή, έφυγε χωρίς συνέπειες. Και αυτό ήταν ένα ακόμη επεισόδιο της ανεύθυνης πολιτικής που εφαρμόσατε ως κυβέρνηση και της ανεύθυνης πολιτικής που ακολουθείτε ως Αντιπολίτευση και της ανεύθυνης πολιτικής γενικότερα και ειδικότερα στις δημόσιες επιχειρήσεις.
      Αναρωτιόμαστε πώς είναι δυνατόν να αναρωτιέστε εσείς, κύριοι συνάδελφοι του ΠΑ.ΣΟ.Κ.; Πώς είναι δυνατόν εσείς οι εκσυγχρονιστές, σοσιαλιστικές δέκα χρόνια πριν να καθιστάτε το κράτος χαρακτηριστική μειοψηφία στον Ο.Τ.Ε. και σήμερα ως ΠΑ.ΣΟ.Κ. να αξιώνετε σοβαρά τον τερματισμό της διαδικασίας της συμφωνίας, όταν όλες οι θεσμικές, οργανωτικές και τεχνολογικές εξελίξεις για τη δεύτερη δεκαετία του 21ου αιώνα συνηγορούν υπέρ της έντασης του ανταγωνισμού, του ανοίγματος των αγορών και της διάχυσης των ιδιωτικών μορφών ανάληψης της επιχειρηματικής δράσης, όταν οι κρατικές τηλεπικοινωνίες έχουν αναπόδραστα τελειώσει;
      Ας μη γελιόμαστε, μην κοροϊδευόμαστε: ο Ο.Τ.Ε. είναι μια περιφερειακή εταιρεία. Δεν βρίσκεται στο κέντρο παραγωγής τηλεπικοινωνιακής τεχνολογίας όπως είναι η «DEUTSCHE TELEKOM». Εάν ο Ο.Τ.Ε. δεν αποκτήσει έγκαιρα έναν ισχυρό και αξιόπιστο στρατηγικό εταίρο, θα περιοριστεί – ας μου επιτραπεί η έκφραση – να κάνει τη «λάντζα» των τηλεπικοινωνιών, που είναι κυρίως η σταθερή τηλεφωνία, η οποία έχει φθίνοντα περιθώρια κέρδους. Τα έλεγε Υπουργός σας, τον χειροκροτούσατε, συμφωνούσατε, τον ψηφίζατε, σε επίκαιρη ερώτηση για τον Ο.Τ.Ε. Τότε αναγνωρίζατε την «DEUTSCHE TELEKOM» ως αξιόπιστο εταίρο, προηγμένης τεχνολογίας εταιρεία. Σήμερα δυστυχώς τη λοιδορείτε.
      Γι’ αυτό η κυβέρνηση του ΠΑ.ΣΟ.Κ. αμέσως μετά το 1993 θεώρησε ως κατ’ εξοχήν επιβεβλημένη πολιτική να απογαλακτίσει βαθμιαία τη λειτουργία του Οργανισμού Τηλεπικοινωνιών Ελλάδος από οποιαδήποτε κυβερνητική εξάρτηση. Γι’ αυτό ο Ο.Τ.Ε. αποτέλεσε από τις πρώτες επιχειρήσεις, οι οποίες άρχισαν βαθμιαία να αποκρατικοποιούνται. Δικοί σας Υπουργοί, δική σας πολιτική, δική σας στήριξη, δική σας Κυβέρνηση. Άλλα λέγατε τότε, άλλα σήμερα. Ξέρουμε, είστε κόμμα-ανεμοδούρα.
      Βέβαια, και το 2006 το Ι.ΣΤ.Α.Μ.Ε. το λέει: να υπάρξει αξιόπιστη και αποτελεσματική διαχείριση της επιχείρησης, διότι τα τελευταία χρόνια απέτυχαν οι διοικήσεις της επιχείρησης. Πριν το 2006 το Ι.ΣΤ.Α.Μ.Ε. λέει ότι αποτύχατε στη διοίκηση του Ο.Τ.Ε..
      Κυρίες και κύριοι συνάδελφοι, σε ό,τι αφορά τους ισχυρισμούς σας για την ευρωπαϊκή πρακτική είναι προφανές είτε ότι δεν έχετε ιδέα, είτε ότι προσποιείστε απώλεια μνήμης για το τι συμβαίνει στην Ευρώπη είτε δεν ξέρετε τι γίνεται στην Ευρώπη.
      Διευκρινίζω, λοιπόν: η αποκρατικοποίηση του βασικού τηλεπικοινωνιακού οργανισμού είναι πλήρης ή σχεδόν πλήρης στην Ισπανία, τη Βρετανία, την Ιρλανδία, την Ολλανδία, την Πορτογαλία. Δύο άλλοι εταίροι μας, η Σουηδία και η Φινλανδία έχουν κοινό τηλεπικοινωνιακό οργανισμό. Η ισπανική «TELEFONICA» έχει σημαντικό μερίδιο στην «TELECOM ITALIA».
      Κυρίες και κύριοι συνάδελφοι, η λύση της στρατηγικής συμμαχίας προσφέρει στον Ο.Τ.Ε. τη δυνατότητα να βελτιώσει την ανταγωνιστικότητά του και να αντιμετωπίσει αποτελεσματικά όλες τις προκλήσεις, θεμελιώνοντας συγχρόνως την εξωστρέφειά του σε ένα τηλεπικοινωνιακό περιβάλλον σύγκλισης των τηλεπικοινωνιακών τεχνολογιών, εντεινόμενου ανταγωνισμού, πίεσης από τις ρυθμιστικές αρχές, συγκέντρωσης των στρατηγικών συμμαχιών μεταξύ των εταιρειών του κλάδου.
      Ο Ο.Τ.Ε. διασφαλίζει μ΄ αυτήν τη συμφωνία δημιουργία ανταγωνιστικού και τεχνολογικά προηγμένου τηλεπικοινωνιακού οργανισμού, που θα είναι σε θέση να αντιμετωπίσει τον οξύ ανταγωνισμό του κλάδου την ώρα που πρέπει, τη χρονική στιγμή που χρειάζεται.
      Διασφαλίζει παροχή υψηλής ποιότητας προϊόντων και υπηρεσιών και επέκταση σε νέα προϊόντα, εμπορική πολιτική, ανταγωνιστική τιμολόγηση προϊόντων και υπηρεσιών με συνέργιες πλέον των 3.000.000.000 ευρώ που θα δημιουργηθούν στην έρευνα για την ανάπτυξη νέων προϊόντων, αλλά και στη διάθεση των προϊόντων του οργανισμού, ισχυροποίηση και επέκταση της θέσης του στην εγχώρια και στις διεθνείς αγορές, διοικητικό και οργανωτικό εκσυγχρονισμό, αξιοποίηση του ανθρώπινου δυναμικού, διασφάλιση των συμφερόντων του κοινωνικού συνόλου.
      Οι Έλληνες καταναλωτές επωφελούνται από τις καλύτερες και φθηνότερες υπηρεσίες και προϊόντα. Διασφαλίζεται η επιβίωση και η ανάπτυξη του Ο.Τ.Ε. στον διεθνή ανταγωνισμό προς όφελος των εργαζομένων του και της ελληνικής οικονομίας γενικότερα.
      Διασφαλίζονται πλήρως τα θέματα εθνικής ασφάλειας, δημόσιας τάξης και άμυνας της χώρας. Μην παίζετε μ΄ αυτά. Δεν είναι χώρος προνομιακός για πολιτική. Ό,τι ίσχυε πρόκειται να ισχύει και θα ισχύει. Διασφαλίζουμε τα θέματα εθνικής ασφάλειας, δημόσιας τάξης και άμυνας της χώρας.
      Έρχομαι στους οικονομικούς όρους της συμφωνίας. Προκειμένου να ενεργοποιηθεί η συμφωνία, κυρίες και κύριοι συνάδελφοι, ο στρατηγικός εταίρος θα πρέπει να αγοράσει από το ελληνικό δημόσιο 3% των μετοχών του Ο.Τ.Ε. στην τιμή των 29,75 ευρώ ανά μετοχή και η τιμή αυτή συμπεριλαμβάνει και το μέρισμα της χρήσης του 2007.
      Η συμφωνία όμως προβλέπει και μια σειρά από άλλα πλεονεκτήματα για το ελληνικό δημόσιο. Αν το ελληνικό δημόσιο επιλέξει εντός ενός έτους από την ενεργοποίηση της συμφωνίας να πουλήσει έως ένα 5% των μετοχών του, τότε διασφαλίζεται η τιμή τουλάχιστον 27,5 ευρώ ανά μετοχή. Για ένα επιπλέον 10% ή 15%, αν δεν έχει γίνει χρήση του 5%, μέχρι τέλος του 2011 προβλέπεται το δικαίωμα του ελληνικού δημοσίου να εισπράξει ένα ποσοστό υπερτιμήματος σε σχέση με τη χρηματιστηριακή τιμή των είκοσι τελευταίων ημερών, το οποίο κυμαίνεται από 15% έως 20% ανάλογα με το χρόνο άσκησης του δικαιώματος.
      Μη βιάζεστε. Για αποφυγή παρεξηγήσεων θέλω να καταστήσω σαφές ότι δεν είναι στις προθέσεις της Κυβέρνησης, όπως το δήλωσε ο Πρωθυπουργός ο Κώστας ο Καραμανλής, όπως και ο παριστάμενος Υπουργός κ. Αλογοσκούφης, να προχωρήσει το κράτος, η Κυβέρνηση σε περαιτέρω μείωση συμμετοχής στον Ο.Τ.Ε.. Αλλά σε κάθε περίπτωση, για μελλοντική διασφάλιση, έχουμε βάλει ασφαλιστική δικλίδα ότι, για να γίνει κάτι τέτοιο, πρέπει να ζητηθεί νέα έγκριση από τη Βουλή και όχι με τροπολογίες, όπως γινόταν στο παρελθόν.
      Το δημόσιο κερδίζει. Εκτός από τα 442,3 εκατομμύρια ευρώ, έχει ένα πολύ μεγαλύτερο όφελος. Πρώτον, εξασφαλίζει στο διηνεκές αυξημένα δικαιώματα ελέγχου στον Ο.Τ.Ε., τα οποία είναι πολύ μεγαλύτερα απ’ αυτά που εξασφάλιζε η καταστατική μειοψηφία του 34% που επικαλείται το ΠΑ.ΣΟ.Κ..
      Δεύτερον, η Κυβέρνηση μ΄ αυτήν τη συμφωνία θωρακίζει τον Ο.Τ.Ε. από οποιαδήποτε επιθετική εξαγορά. Ήταν ανοιχτός ο Ο.Τ.Ε. σε κάθε επιθετική εξαγορά και το είδατε.
      Τρίτον, επιτυγχάνεται ο τεχνολογικός εκσυγχρονισμός του Ο.Τ.Ε. με τη μεταφορά τεχνογνωσίας από τον στρατηγικό σύμμαχο.
      Τέταρτον, διασφαλίζεται η προοπτική κερδοφορίας του Ο.Τ.Ε. στο μέλλον. Ο καταναλωτής θα απολαμβάνει καλύτερες, περισσότερες και πιο σύγχρονες υπηρεσίες σε χαμηλότερες τιμές. Αποκτούν οι καταναλωτές πρόσβαση σε νέα και καινοτόμα προϊόντα, που προσφέρουν περισσότερες δυνατότητες επικοινωνίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μπορώ να έχω δύο λεπτά από τη δευτερολογία μου;
      Με τη συμφωνία των μετόχων, το ελληνικό δημόσιο εξασφαλίζει ότι θα έχει σημαντικό έλεγχο σε όλη τη διοίκηση του Ο.Τ.Ε., κατέχοντας τις μισές πέντε θέσεις στο Δ.Σ. και ορίζοντας το πρόσωπο του Προέδρου. Ακόμη και για το πρόσωπο του Διευθύνοντος Συμβούλου που προτείνεται από τον στρατηγικό εταίρο, το ελληνικό δημόσιο έχει το δικαίωμα βέτο δύο φορές.
      Επιπλέον, με τη συμφωνία στρατηγικής συμμαχίας για τον Ο.Τ.Ε., το ελληνικό δημόσιο εξασφαλίζει δικαιώματα ελέγχου στον Οργανισμό για μια σειρά από οικονομικά, επιχειρηματικά και εταιρικά ζητήματα, όπως και για ζητήματα δημόσιας τάξης, εθνικής ασφάλειας και εθνικής άμυνας – σας το επαναλαμβάνω. Επομένως, είναι μια ισορροπημένη συμφωνία από την οποία θα ωφεληθούν και οι δύο στρατηγικοί σύμμαχοι. Ακόμη υπάρχουν βασικά δικαιώματα αρνησικυρίας.
      Εννοείται, βεβαίως, ότι υπάρχουν και κάποια ζητήματα, τα οποία εκφεύγουν από τη συμφωνία αυτή και εμπίπτουν στις εκτεταμένες αρμοδιότητες, που έχει η Εθνική Επιτροπή Τηλεπικοινωνιών και Ταχυδρομείων για την έγκριση των τιμολογίων του Οργανισμού, για τους όρους διάθεσης του δικτύου του Οργανισμού στην αγορά τηλεπικοινωνιών.
      Υπάρχει ένα θέμα στη Γερμανία, κυρίες και κύριοι συνάδελφοι, το οποίο η προηγούμενη διοίκηση και η σημερινή διοίκηση της «DEUTSCHE TELEKOM» ερευνά, διότι ακριβώς θεωρεί ότι δεν είναι καλό ούτε για την εταιρεία ούτε για τη γερμανική κοινωνία αυτό. Είναι θέμα της Γερμανίας. Πιστεύω όμως ότι από την εμπειρία αυτή μάλλον σοφότερη θα βγει η συγκεκριμένη εταιρεία και μάλλον εξασφαλίζεται και η διαδικασία λειτουργίας καλύτερα στον Ο.Τ.Ε..
      Ακούστηκε ότι απουσιάζουν οι επενδυτές. Πού απουσιάζουν οι επενδυτές; Δεν απουσιάζουν καθόλου. Οι επενδυτές στον Ο.Τ.Ε. τα τελευταία χρόνια έχουν ωφεληθεί σημαντικά από το πρόγραμμα εξυγίανσης του Οργανισμού. Η οικονομική πορεία του Ο.Τ.Ε. έπεφτε. Όπως είπα, η τιμή της μετοχής διπλασιάστηκε σχεδόν τα τελευταία χρόνια. Βέβαια, δεν αποδίδω τόση μεγάλη σημασία στα χρηματιστηριακά κέρδη, είναι όμως ένα γεγονός αντικειμενικό.
      Έχει ωφεληθεί τα τελευταία χρόνια και το ελληνικό δημόσιο. Και ως μέτοχος έχει ωφεληθεί σημαντικά. Η κεφαλαιοποίηση του Ο.Τ.Ε. έχει αυξηθεί πάρα πολύ τα τελευταία χρόνια, έχει σχεδόν διπλασιαστεί: από τα 5.000.000.000 το 2004 πήγε στα 9.000.000.000 σήμερα.
      Από αυτήν την αύξηση ένα μεγάλο ποσοστό, ένα ποσοστό 28% είναι κέρδος για το ελληνικό δημόσιο. Το υπόλοιπο 72% είναι για τους μικροεπενδυτές. Δηλαδή όλη αυτή η αύξηση που έχει συμβεί στην κεφαλαιοποίηση του Ο.Τ.Ε. που έχει πάει; Ποιοι έχουν ωφεληθεί; Είναι δυνατόν να λέει κανείς ότι δεν έχουν ωφεληθεί από την πορεία του Ο.Τ.Ε. οι μικροεπενδυτές τα τελευταία χρόνια; Ωφελήθηκαν και θα ωφεληθούν στο μέλλον, όπου ο Οργανισμός θα πάει καλύτερα. 
      Διασφαλίζεται το μέλλον των εργαζομένων του Ο.Τ.Ε.. Ισχύουν οι οργανισμοί προσωπικού και οι συλλογικές συμβάσεις, καθώς και η Ελληνική Εργατική Νομοθεσία. Και βέβαια, για του λόγου το αληθές, θα σας καταθέσω γνωμοδοτικό σημείωμα προς την Π.Α.Σ.Ε.-Ο.Τ.Ε. του Νομικού Συμβούλου, όταν ζητήθηκε η γνωμοδότηση. 
      (Στο σημείο αυτό ο Βουλευτής κ. Αγοραστός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Με βάση τα παραπάνω, ορθότερη εκδοχή φαίνεται να είναι ότι πρόκειται για μία απλή πρόσθετη εσωτερική διαδικασία διαβούλευσης, η οποία δεν προσβάλει ειδικά κάποιο δικαίωμα των εργαζομένων, χωρίς όμως να προσθέτει έστω και μία περαιτέρω εξασφάλιση.
      Σήμερα, κυρίες και κύριοι συνάδελφοι της Αντιπολίτευσης, επιχειρείτε μία βουτιά στο απώτερο, στο χειρότερο, στο καταδικασμένο παρελθόν σας. 
      Η Κυβέρνηση Καραμανλή αλλάζει την τακτική που επικρατούσε στην Ελλάδα σ΄ ένα πολωμένο λαϊκίστικο σύστημα, στο οποίο ο πολιτικός ανταγωνισμός αύξανε υπέρμετρα το πολιτικό κόστος των οικονομικών αποφάσεων για την Κυβέρνηση, με συνέπεια να υιοθετούνται τακτικές βραχυπρόθεσμης απόδοσης, οι οποίες όμως μακροπρόθεσμα μειώνουν τη συνολική αξία των δημόσιων οργανισμών. Αυτά εμείς τα αφήνουμε στο παρελθόν. 
      Βέβαια, πάντα βρίσκετε έναν ένοχο, αντί για μία λύση, σ΄ ένα πρόβλημα. Αυτό είναι βασικό προτέρημα, βασική αρετή του λαϊκισμού από τον οποίο διακατέχεστε. Μην μηρυκάζετε το χείριστο κρατικίστικο παρελθόν σας, γιατί έτσι προδικάζετε την αξιοπιστία σας και επισπεύδετε την περιθωριοποίησή σας.
      Όσον αφορά το θέμα κατηγοριών για αδιαφάνεια στη συμπαιγνία για το ρόλο της «ΜARFIN» είναι τόσο το μέγεθος της αοριστίας των κατηγοριών, όσο και το σκότος των σκέψεων αυτών που αντιπολιτεύονται. 
      Κυρίες και κύριοι συνάδελφοι, το αποτέλεσμα της συμφωνίας είναι απόλυτα σύμφωνο με το κυβερνητικό μας πρόγραμμα, το οποίο εγκρίθηκε από τον ελληνικό λαό σε δύο διαδοχικές αναμετρήσεις. Εκεί αναφέρεται ξεκάθαρα ότι το ποσοστό συμμετοχής του κράτους στον Ο.Τ.Ε. μεταβιβάζεται σε κατάλληλο χρόνο, ώστε η εταιρεία να λειτουργήσει στη νέα απελευθερωμένη αγορά με στρατηγική συνεργασία, αλλά και το κατάλληλο management, το οποίο θα οδηγήσει σε μεγαλύτερη ανάπτυξη των δραστηριοτήτων της. Πρόκειται για μία συμφωνία πρωτοποριακή, όχι μόνο για την Ελλάδα, αλλά και για την Ευρώπη. Ο Ο.Τ.Ε. καθίσταται πιο ανταγωνιστικός και βελτιώνει τις προοπτικές του. Οι Έλληνες διασφαλίζουν σύγχρονες, αξιόπιστες και οικονομικές τηλεπικοινωνιακές υπηρεσίες. Ωφελείται η Ελλάδα, ωφελούνται όλοι οι Έλληνες πολίτες. Είναι, λοιπόν, αδιανόητο, κυρίες και κύριοι συνάδελφοι, αλλά και αδύνατο να φέρουμε κατηγορούμενες τη συνέπεια, την εγρήγορση, την παρρησία, την οποία επέδειξε η Κυβέρνηση του Κώστα Καραμανλή για μία συμφωνία που πρέπει επιτακτικά και αποφασιστικά να προχωρήσει για το μέλλον του συνόλου της οικονομίας μας προς όφελος των πολιτών, προς όφελος της ανάπτυξης, της απασχόλησης και της κοινωνικής συνοχής.
      Ευχαριστώ πολύ.
       ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Τσιόκας, εισηγητής του ΠΑ.ΣΟ.Κ., έχει το λόγο.
      ΘΕΟΧΑΡΗΣ ΤΣΙΟΚΑΣ: Ζήσαμε πριν από λίγο ακόμα μία  πράξη του ιδίου δράματος, που εξελίσσει τη Νέα Δημοκρατία, όλα αυτά τα χρόνια που κυβερνά. Βυθίζει τη χώρα σε κρίση και προσπαθεί μετά να συσκοτίσει την αλήθεια με ανακρίβειες, με ασάφειες, με σύγχυση και παραχάραξη. Χρειάστηκαν είκοσι λεπτά του εισηγητή της Νέας Δημοκρατίας για να περιδιαβεί το χώρο και το χρόνο, να καταγγείλει το ΠΑ.ΣΟ.Κ., να ξεχάσει τι λέει η συμφωνία και στο τέλος να πει και ανακρίβειες. 
      Διότι, κύριε Υπουργέ, αν δείτε σήμερα τον Τύπο, θα διαπιστώσετε ότι, εκτός από το ότι πουλάτε, και μάλιστα πάμφθηνα, τώρα κάνετε και δώρα. Σήμερα η Κυβέρνησή σας εκχώρησε χρυσοφόρο πάλι slot της Ολυμπιακής, την οποία δήθεν θα εξυγιαίνατε. Χάσατε το slot στο Μόναχο, στη Φραγκφούρτη και ετοιμάζεται για τη Σόφια. Πάλι δώρο σε υποχρέωσή σας κάνετε; Εκχωρείτε πάλι μερίδιο αγοράς σε ανταγωνιστές; Αυτό κάνετε. Και ο εισηγητής της Νέας Δημοκρατίας δεν αναλαμβάνει καμμία ευθύνη γι’ αυτήν την πολιτική που βυθίζει τη χώρα σε κρίση, σε μία πολύπλευρη κρίση. 
      Αλλά αυτό το ζήτημα δεν το ζήσαμε μόνο σήμερα, το ζήσαμε στις τρεις συνεδριάσεις της Επιτροπής Οικονομικών, όταν τρεις Υπουργοί της Κυβέρνησης της Νέας Δημοκρατίας και δύο διορισμένοι κομματικοί της εκπρόσωποι με ακροβατισμούς διαστρέβλωναν την πραγματικότητα και προσπαθούσαν να αποφύγουν επί τρεις συνεδριάσεις τις ευθύνες αυτής της εγκληματικής εκποίησης που κάνετε. 
      Ο ένας Υπουργός μας είπε: εγώ δεν συμμετείχα στις διαπραγματεύσεις, «δεν ξέρω τίποτα για το φόνο». Ο άλλος, ο Πρόεδρος του Οργανισμού, μας είπε «μας έπιασαν στον ύπνο». Ο τρίτος, που έκανε τον ελεγκτή, τον τροχονόμο του ανταγωνισμού, μας είπε ότι δεν γνωρίζει το περιεχόμενο της Σύμβασης. Αυτή είναι η Νέα Δημοκρατία. Φοβάται το κάθε στέλεχός της να αναλάβει την ευθύνη μίας εγκληματικής πράξης. Και όλα αυτά, κυρίες και κύριοι συνάδελφοι, συμβαίνουν σε μία περίοδο που όλες οι χώρες της Ευρώπης διεκδικούν να αποκτήσουν ρόλο στον παγκόσμιο οικονομικό καταμερισμό, να μην χάσουν το τρένο της τεχνολογικής επανάστασης. 
      Κυρίες και κύριοι συνάδελφοι, αμφιβάλλει κανείς ότι ένα από τα πιο σύγχρονα και χρήσιμα πλεονεκτήματα της αναπτυξιακής πορείας της χώρας μας είναι η ανάπτυξη του τομέα των υπηρεσιών; Η αντιπαράθεσή μας, λοιπόν, με τη Νέα Δημοκρατία σχετίζεται ακριβώς με αυτό, με την παραίτησή της από έναν σύγχρονο εθνικό στόχο. 
      Για το ΠΑ.ΣΟ.Κ. η Ελλάδα μπορεί να μετεξελιχθεί σε κέντρο υπηρεσιών στην ευρύτερη περιοχή της νοτιοανατολικής Ευρώπης, της Μεσογείου και της Βορείου Αφρικής. Δυστυχώς, η Νέα Δημοκρατία με σκανδαλώδη τρόπο εκχωρεί ένα εργαλείο που μπορεί να συμβάλει στην κάλυψη του παραγωγικού ελλείμματος, στην κρίση ανταγωνιστικότητας και σε τελευταία ανάλυση στην ανάκαμψη της επιδείνωσης του ισοζυγίου τρεχουσών συναλλαγών. 
      Το ερώτημα της Κυβέρνησης της Νέας Δημοκρατίας είναι αμείλικτο: Μπορεί να υπάρξει πραγματικά βιώσιμη ανάπτυξη για τη χώρα χωρίς επένδυση στην έρευνα, στην καινοτομία, στην τεχνολογία και στην τεχνογνωσία; Με ποια εργαλεία μπορεί αυτό να επιτευχθεί; Το ΠΑ.ΣΟ.Κ. μιλάει ξεκάθαρα. Για το ΠΑ.ΣΟ.Κ., ο Ο.Τ.Ε. είναι ένα κέντρο τεχνογνωσίας, είναι κέντρο καινοτομίας, είναι μοχλός ανάπτυξης υπηρεσιών για την Ελλάδα, είναι ένα κρίσιμο εργαλείο για την επίτευξη του εθνικού στόχου, που σας προανέφερα. Είναι ένας μεγάλος παίκτης στα Βαλκάνια. Απασχολεί τριάντα χιλιάδες εργαζόμενους στην Ελλάδα και στα Βαλκάνια. Έχει κέρδη και ιδιαίτερα έχει τη χρυσοφόρα θυγατρική «COSMOTE». Είναι μέσα στους δέκα μεγαλύτερους οργανισμούς. Έχει να δημιουργήσει ένα τόξο επενδύσεων στις ταχύτατα αναπτυσσόμενες περιοχές, στην Αλβανία, στα Σκόπια, στη Σερβία, στη Βουλγαρία. Διαθέτει το μεγαλύτερο χαρτοφυλάκιο, μετά την Εκκλησία. Είναι μία εξωστρεφής και κερδοφόρα επιχείρηση με ρόλο μεγάλου παίκτη. Αυτός είναι ο Ο.Τ.Ε.. Πάψτε επιτέλους, κύριοι συνάδελφοι της Νέας Δημοκρατίας, να λέτε ψέματα ότι τάχα το 66% των μετοχών εκποιήθηκε επί ΠΑ.ΣΟ.Κ.. 
      Κι εσείς, κύριε Αλογοσκούφη, ενημερώστε τους συναδέλφους σας να μην λένε ψέματα, διότι διαχειριστήκατε πάνω από 48% των μετοχών, στη διάρκεια της πενταετούς θητείας που κυβερνά η Νέα Δημοκρατία. Η κίνησή σας δεν έχει ούτε επιχειρηματική ούτε αναπτυξιακή ούτε κοινωνική λογική. Οι επιπτώσεις ήδη είναι πολύμορφες. Χάνεται ο ρόλος του Ο.Τ.Ε. ως βασικού αναπτυξιακού εργαλείου, χάνεται ένα εργαλείο άσκησης οικονομικής διπλωματίας σε μία ιδιαίτερα ευαίσθητη περιοχή, όπως είναι τα Βαλκάνια και σε μία εποχή που άλλοι πληρώνουν για να έχουν την ευκαιρία να συμμετέχουν σε αυτές τις εξελίξεις. 
      Να σας πω ένα πρόσφατο παράδειγμα;  Πριν από μία εβδομάδα η «DEUTSCHE BANK» αγοράζει τις ηλεκτρονικές επικοινωνίες ενημέρωσης της Σερβίας. Η Ελλάδα απέχει λόγω της περίφημης συμφωνίας του κ. Αλογοσκούφη και της Κυβέρνησής του. 
      Παράδειγμα κοντράστ; Η δημόσιου συμφέροντος «France Telekom» με αξιοζήλευτο τίμημα επιχείρησε να αγοράσει τη «Sonora». Ξέρετε τι είπε ο δεξιός Πρωθυπουργός της Σουηδίας; Είπε: Ευχαριστούμε, δεν θα πάρουμε. Το θέλουμε αυτό το στρατηγικό εργαλείο. Είπε «όχι». Αλλά στην Ελλάδα, η Δεξιά έχει άλλη αντίληψη. 
      Οι επιπτώσεις είναι και άλλες. Χάνεται πολύτιμο πλεονέκτημα για τις ελληνικές επιχειρήσεις, που δραστηριοποιούνται γύρω από τον Ο.Τ.Ε., γιατί ο Γερμανός διευθύνων σύμβουλος πλέον με βάση τη δύναμη και τα κίνητρα που θα έχει από τη συμφωνία, αυτός θα αναπτύξει τις επιχειρηματικές δραστηριότητες του ομίλου και είναι προφανές ότι θα διαλέξει επιχειρήσεις γερμανικών συμφερόντων, προκειμένου να καλύψει τις ανάγκες του σχεδιασμού του. Αυτό δεν είναι αφελληνισμός, κύριοι συνάδελφοι; Αφελληνίζετε την παραγωγική βάση στη θέση του δημοσίου συμφέροντος, που ήταν η επιχείρηση του Ο.Τ.Ε.. Τότε δημιουργείται ιδιωτικό μονοπώλιο. Χάνεται ο ανταγωνισμός. Δεν σας θυμίζει τίποτα αυτό, αυτόν τον καιρό; Δεν σας θυμίζει τη σημερινή ακρίβεια; Ποιος «θα πληρώσει το μάρμαρο»; Δεν σας ενδιαφέρει ότι το ιδιωτικό μονοπώλιο θα είναι αυτό που θα ορίζει τις τιμές στον καταναλωτή και θα ορίζει το περιεχόμενο των καθολικών υπηρεσιών; 
      Οι  επιπτώσεις δεν σταματάνε μόνο εδώ. Θίγουν και την εθνική ασφάλεια. Γι’ αυτό κρύψατε το Γ.Ε.Ε.Θ.Α., όταν σας ζήτησε το ΠΑ.ΣΟ.Κ. να έρθει στην επιτροπή, για να καταθέσει εάν θίγονται τα ζητήματα της εθνικής ασφάλειας. Και πότε; Σε μια στιγμή που η «SIEMENS» κατηγορείται στην Ελλάδα και στην Γερμανία γι΄ αυτά τα ζητήματα, για τα ζητήματα τα οποία έχουν σχέση με τη διαφάνεια, έχουν σχέση με το απόρρητο, έχουν σχέση με την εθνική ασφάλεια. 
      Οι επιπτώσεις είναι ακόμα πιο επώδυνες και για τους εργαζόμενους. Σήμερα όλες οι διευθυντικές θέσεις των θυγατρικών εταιρειών στα Βαλκάνια στελεχώνονται από Έλληνες επιστήμονες. Ο Γερμανός διοικητής το ομίλου που δημιουργείται τι θα κάνει τώρα; Δεν θα τους αλλάξει; Θα έχουμε απώλειες και από εκεί. Και μάλιστα, στη συμφωνία κάνατε κι ένα περίεργο ατόπημα. Ορίζεται ότι το πλεονάζον προσωπικό θα εξετάζεται και θα απολύεται ή όχι με βάση τη θέληση του διευθύνοντος συμβούλου που, ειρήσθω εν παρόδω, είναι Γερμανός. Δηλαδή θέλετε να διώξετε και τους εργαζόμενους που ήδη απασχολούνται.
      Δεσμευτείτε, κύριε Υπουργέ. ασπαστείτε την άποψη του ΠΑ.ΣΟ.Κ. ότι δεν θα γίνει καμμία απόλυση. Αποδεχθείτε τώρα τροπολογία. 
      Οι επιπτώσεις ήδη άρχισαν. Πρόκειται για το άρθρο 9.3 Β της συμφωνίας που ορίζει σαφώς ότι η ελληνική πλευρά απαγορεύεται να θέσει βέτο, όταν κινδυνεύουν με διάλυση θυγατρικές εταιρείες του Ο.Τ.Ε., όπως παραδείγματος χάριν τώρα, πρόσφατα, «COSMOTE», στα Σκόπια. Ακούστε γιατί δεν μπορεί να θέσει βέτο. Για να μην πληγούν τα συμφέροντα της «DEUTSCHE TELEKOM». Αυτή είναι η κατάπτυστη συμφωνία, που μας προτείνετε να υπογράψουμε. 
      Η Νέα Δημοκρατία, λοιπόν, είναι δέσμια του παρασιτικού κεφαλαίου, είναι ουραγός του διεθνούς και ευρωπαϊκού προσανατολισμού. Δεν βλέπετε τους Αμερικάνους, είναι μακριά. Δείτε τους ευρωπαίους! Δεν βλέπετε ότι κάνουν στροφή και διεκδικούν την κατοχύρωση ή την επανάκτηση των στρατηγικών εργαλείων σε δημόσιο έλεγχο; Ρωτήστε την κ. Μέρκελ, ρωτήστε τον Σουηδό Πρωθυπουργό. 
      Στην Ευρώπη, κύριε Αλογοσκούφη, έμαθαν να ξεχωρίζουν τι σημαίνει στρατηγική συμμαχία και τι σημαίνει εκποίηση. Εσείς σε ποια Ήπειρο ζείτε και ισχυρίζεστε αυτό το ψέμα, βαπτίζοντας την εκποίηση ότι είναι στρατηγικής συμμαχίας; Είχατε τα πάντα με τον Ο.Τ.Ε. και τώρα θεωρείτε επιτυχία ότι κρατήσατε το ψευτοβέτο. Γιατί είναι ψευτοβέτο. 
      Ξέρετε τι συμβαίνει με τα πρώην κρατικά μονοπώλια στην Ευρώπη; Πουθενά δεν πούλησαν! Αντίθετα, μέσα από συγκεκριμένα επιχειρησιακά σχέδια προσδιόρισαν νέους επιχειρησιακούς στόχους, με αποτελέσματα και χρονοδιαγράμματα. 
      Πείτε μας εσείς, πού έχετε αποτέλεσμα και πού έχετε χρονοδιάγραμμα σε αυτή τη συμφωνία. Ακόμα και οι Ισπανοί που επαίρεστε, που δεν είχαν ποτέ κρατικό μονοπώλιο στις τηλεπικοινωνίες, στήριξαν την εγχώρια παραγωγική τους βάση και εκτίναξαν την εταιρεία ψηλά και κατέχει σήμερα δεσπόζουσα θέση στη Λατινική Αμερική και στην Ευρώπη μπαίνει δυναμικά. 
      Εσείς τι κάνετε; Διώχνετε τους Έλληνες. Οι Ισπανοί στηρίζουν τους Ισπανούς, εσείς διώχνετε τους Έλληνες. Αλλά δεν σας ενδιαφέρουν οι εξελίξεις στις τηλεπικοινωνίες. Ενδιαφέρεστε να παίξετε μόνο το ρόλο του  μεσάζοντα. Δεν ξέρετε ότι στην Ευρώπη η νέα αξία δεν είναι απλώς πως θα κατέχεις πλέον τις υποδομές και τα δίκτυα, που κάποιοι βαυκαλίζονται γι’ αυτό, αλλά πως θα γεμίσεις τα δίκτυα, πως θα βάλεις πληροφορίες στα δίκτυα. Στο επίκεντρο πλέον είναι ο χρήστης πολίτης. Για παράδειγμα τα NGM μεταφέρουν την ευφυΐα από το δίκτυο στα άκρα, στην τερματική συσκευή. Η Ελλάδα τα είχε όλα αυτά ως υποδομές. Μπορούσε να τρέξει, αλλά σκόνταψε στην «ευφυΐα» της Νέας Δημοκρατίας, με αποτέλεσμα αυτήν την ώρα ο Ο.Τ.Ε. της Νέας Δημοκρατίας στην Ελλάδα και στα Βαλκάνια να βρίσκεται σε πλήρη κατηφόρα. 
      Ξέρετε τι κάνατε πέντε χρόνια τώρα; Κόψατε το στρατηγικό σχέδιο ανάπτυξης των τηλεπικοινωνιών, γιατί τάχα αυτό θα το έφτιαχνε ο εταίρος. Κόψατε το επενδυτικό πρόγραμμα, γιατί αυτό τάχα θα δέσμευε τον εταίρο. Τι κάνατε πέντε χρόνια τώρα; Πουλούσατε, απαξιώνατε, τακτοποιούσατε, ρυθμίζατε υποχρεώσεις, για να φτάσουμε στο σημείο ώστε η «DEUTSCHE TELEKOM» να είναι ο νέος μέτοχος, με εξουσίες απόλυτης διοίκησης και απόλυτης διαχείρισης του Ο.Τ.Ε. Απαξιώνετε τον Ο.Τ.Ε.. Ο δορυφόρος, η εξυπηρέτηση των πελατών που θέλει μέσον, το εργασιακό δουλεμπόριο με την Ο.Τ.Ε.-PLUS; Δεν σας ενδιέφερε τίποτε. Πέντε χρόνια, δεν είχατε στρατηγικό σχέδιο! 
      Ξέρετε πώς φαίνεται ότι δεν είχατε και δεν έχετε στρατηγικό σχέδιο; Ξέρετε τι λέει η παράγραφος 2.1 της συμφωνίας; Λέει ότι το στρατηγικό σχέδιο που υπογράφει η Νέα Δημοκρατία και καλεί εσάς, κύριοι συνάδελφοι της Νέας Δημοκρατίας να ψηφίσετε, είναι ότι στους στρατηγικούς στόχους της νέας διοίκησης του Ο.Τ.Ε. είναι να μεριμνά ώστε να συμμορφώνεται με τους νόμους που αφορούν την προστασία του απορρήτου και να τηρείται η νομοθεσία προς τους εργαζόμενους. Δηλαδή δώσατε τη διοίκηση στους Γερμανούς που ως στρατηγική τους δέσμευση θα είναι να σέβονται τους ελληνικούς νόμους και να τηρούν τη νομοθεσία; Ξέρατε, λοιπόν, ότι η «DEUTSCHE TELEKOM» δεν είναι αξιόπιστη. Άλλες υποχρεώσεις ρυθμίζατε, γι’ αυτό και η «DEUTSCHE TELEKOM» μέχρι τις 14 Μαΐου που υπογράφηκε η συμφωνία με το ελληνικό δημόσιο, δεν πήγαινε στην γερμανική δικαιοσύνη που ελεγχόταν και εγκαλούνταν από τους δικαστές. Με απλά λόγια, πουλήσατε και στρατηγική της χώρας έναντι ενός πινακίου φακής. 
      Αυτοί, λοιπόν, είναι οι στόχοι του δημοσίου για τη Νέα Δημοκρατία; Ξέρετε ποιοι θα έπρεπε να είναι οι στόχοι; Στόχοι και σκοπός θα έπρεπε να δεσμεύουν τον αγοραστή στην επίτευξη συγκεκριμένων προγραμμάτων, εντός προκαθορισμένου χρόνου. Αλλά τι σχέση έχουν αυτά με τις δυνάμεις που εκφράζει η Νέα Δημοκρατία; 
      Για να καταλάβετε, κύριοι συνάδελφοι, πόσο κατάπτυστη και αποικιοκρατική είναι αυτή η εκποίηση, θα σας αναφέρω άλλο παράδειγμα. Η «DEUTSCHE TELEKOM» όλα και όλα που έδωσε στο δημόσιο για να μπει στην Ελλάδα και στα Βαλκάνια, ήταν 3.000.000.000. Εάν η γερμανική διοίκηση του ομίλου, σύμφωνα με τη συμφωνία, κάνει ένα επενδυτικό σχέδιο, θα στοιχίσει τουλάχιστον 10.000.000.000, ένα πενταετές επενδυτικό σχέδιο. Με δεδομένο ότι η «SIEMENS» είναι η μονοπωλιακή τροφοδότρια των τεχνολογιών της «DEUTSCHE TELEKOM», το κέρδος με λογική τιμή θα είναι πάνω από 3.000.000.000. Δηλαδή στην ουσία η «DEUTSCHE TELEKOM» δεν θα βάλει «τσακιστή δεκάρα». Μόνο θα πάρει από την Ελλάδα. 
      Κατά τα άλλα, ο κ. Αλογοσκούφης μας λέει ότι εισρέουν κεφάλαια, γίνονται επενδύσεις με αυτήν την πράξη. Αλλά εάν αυτή η συμφωνία στο περιεχόμενό της είναι τριτοκοσμικού και αποικιοκρατικού χαρακτήρα, είναι εξίσου σκανδαλώδης και χρήζει προανακριτικής επιτροπής, και η διαδικασία γιατί οι δύο προς ψήφιση συμβάσεις βλάπτουν το δημόσιο συμφέρον. 
      Πέντε χρόνια, κυρίες και κύριοι συνάδελφοι, απαξιώνετε τον Ο.Τ.Ε.. Πείτε μας, κύριε Αλογοσκούφη, εσείς ως βασικός μέτοχος, δίνατε εντολή στον κ. Βουρλούμη να προετοιμάσει το ξεπούλημα του Ο.Τ.Ε.; Εσείς δώσατε την εντολή να υπάρξει αυτή η σκανδαλώδης εθελούσια έξοδος που στοίχισε 1,6 δισεκατομμύρια, για να τους επαναπροσλάβετε «από την πίσω πόρτα»; Εσείς είστε που δώσατε εντολή με το σκάνδαλο να γίνει εξαγορά των μαγαζιών «ΓΕΡΜΑΝΟΣ»; Ακούστε επένδυση: Εξαγοράσαμε τα μαγαζιά της «ΓΕΡΜΑΝΟΣ» 1,6 δισεκατομμύρια. Αυτή είναι η επενδυτική πολιτική στις τεχνολογίες! Εσείς καλύψατε τον κ. Βουρλούμη να πάρει βραχυπρόθεσμο δάνειο με όρους συμφοράς, προκειμένου να εξαγοράσει το μειοψηφικό πακέτο της ελεγχόμενης από το δημόσιο «COSMOTE»; Εσείς εγκρίνατε να πουληθεί το συγκριτικό πλεονέκτημα μονοπωλιακού χαρακτήρα του Ο.Τ.Ε., όπως ήταν η «INFOTE»; 
      Πώς μπορείτε να αποδείξετε, κύριε Αλογοσκούφη και κύριοι της Κυβέρνησης ότι δεν ήταν στοχευμένη και φωτογραφική η εκποίηση, όταν παραλάβατε τον Ο.Τ.Ε. με πάνω από 48,63% τον Αύγουστο του 2005, γεγονός που καθιστούσε αδύνατη την εξαγορά, τη μειώσατε τον Σεπτέμβρη του 2005 στο 33%, που πάλι ήταν ακριβή για επιθετική εξαγορά και την πήγατε τον Ιούνιο του 2008 στο 28%, καταργήσατε και το 5% της καταστατικής μειοψηφίας και απελευθερώσατε την επιθετική εξαγορά; 
      Τι ήξερε, κύριε Αλογοσκούφη, και κύριοι της Κυβέρνησης, η «ΜΙG» και αγόρασε από το 2007 μετοχές του Ο.Τ.Ε.; Και από το Σεπτέμβρη, ανακαλύψατε το Δεκέμβρη ότι έχουμε επιθετική εξαγορά και θα κάνουμε νόμο. Αυτές οι πράξεις δεν είναι στρατηγικές, δεν είναι επιχειρηματικές, είναι παρασιτικές.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
	ΘΕΟΧΑΡΗΣ ΤΣΙΟΚΑΣ: Θέλω τα είκοσι λεπτά που πήρε και ο συνάδελφος. Aκριβώς τα είκοσι λεπτά και τελειώνω.
	ΠΡΟΕΔΡΕΥΟΥΣΑ (Έλσα Παπαδημητρίου): Δεν είχε είκοσι, είχε δεκαεννιά και κακώς τα είχε.
	ΘΕΟΧΑΡΗΣ ΤΣΙΟΚΑΣ: Κυρία Πρόεδρε, χάνω το χρόνο μου, θα είχα τελειώσει.
	Ποιος σοβαρός επιχειρηματίας ρισκάρει απλώς με προθέσεις και καλή θέληση να επενδύσει, αν δεν γνωρίζει κάτι; Για ποιους κυβερνάτε, κύριε Αλογοσκούφη; Πώς ο εγγυητής των αρχών της εταιρικής διακυβέρνησης μπορεί να είναι ένα Υπουργείο όταν πετάει απέξω δεκατέσσερις χιλιάδες μικρομετόχους; Τώρα τους λέτε ψέματα ότι με την εκποίηση θα ανέβουν οι μετοχές του Ο.Τ.Ε.. Αλλά αφού βγαίνει κερδισμένη η «DEUTSCHE TELEKOM», πώς θα αναβαθμιστούν οι μετοχές του Ο.Τ.Ε.; Οι μετοχές του Ο.Τ.Ε. θα αναβαθμιστούν ή οι μετοχές της «DEUTSCHE TELEKOM»; Έπρεπε, ναι ή όχι, να γίνει δημόσια προσφορά; Γιατί η Επιτροπή Κεφαλαιαγοράς δεν λειτούργησε; Πού ήταν; Πού ήταν ακόμα η Επιτροπή Κεφαλαιαγοράς, όταν ο κ. Βγενόπουλος χειραγωγούσε τις μετοχές; Τι κάνατε εσείς γι’ αυτό; Εσείς δεν είστε ο εποπτεύων Υπουργός; Είναι πλέον σκανδαλώδης και αποικιοκρατικού χαρακτήρα εκποίηση, γιατί υπάρχουν οι αποδείξεις ότι η συμφωνία δεν ήταν μεταξύ ελληνικού δημοσίου και «DEUTSCHE TELEKOM», αλλά είναι τριγωνική.
	Ενδεικτικά θα σας αναφέρω ένα σημείο της συμφωνίας. Στο άρθρο 4 παράγραφος 4, 1 αναφέρεται ότι η ολοκλήρωσή της θα επιτευχθεί πέντε μέρες μετά –προσέξτε, κύριοι συνάδελφοι- την εκπλήρωση δύο προϋποθέσεων, πρώτα να πάρει 20% των μετοχών του Βγενόπουλου και δεύτερον στη σύμβαση αναφέρεται άρθρο 4, 2-4, 3 και 4-4 ότι η «DEUTSCHE TELEKOM» και το δημόσιο θα συνεργαστούν για να πάρουν τις μετοχές του Βγενόπουλου και ότι αν αυτό δεν γίνει, τότε ως τις 30/5 η παρούσα σύμβαση θα λήξει αυτοδικαίως. Συνεπώς και η «MIG» ήταν στις συνομιλίες και με το αζημίωτο. Το αποτέλεσμα ήταν, το ελληνικό δημόσιο να εισπράξει υπερτίμημα 140.000.000, δηλαδή τρεις μήνες σημερινών κερδών του Ο.Τ.Ε.. 
	(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
	ΘΕΟΧΑΡΗΣ ΤΣΙΟΚΑΣ: Τελειώνω, κυρία Πρόεδρε.
	Γι’ αυτό χρησιμοποιείτε τη Βουλή, κύριοι συνάδελφοι, για να καλύψετε τις ευθύνες σας. Γι’ αυτό δεν προβλέπεται καν και άρθρο καταγγελίας της σύμβασης, σε περίπτωση που η «DEUTSCHE TELEKOM» είναι ασυνεπής στις υποχρεώσεις της. Με απλά λόγια, η στρατηγική συμφωνία είναι εκποίηση, είναι «αδειανό πουκάμισο». 
	Η θέση μας είναι ότι ο Ο.Τ.Ε. είναι στρατηγικό εργαλείο ανάπτυξης, είναι όχημα διασφάλισης παροχής δημοσίων αγαθών προς την ελληνική κοινωνία. Δεν νομιμοποιούμε αυτή τη συμφωνία. Αγωνιζόμαστε για την ανατροπή της, στοχεύουμε και μετά την ελεγχόμενη ψήφισή της να επανακτήσουμε το δημόσιο έλεγχο, γιατί έχουμε άλλο αναπτυξιακό στόχο μιας άλλης πολιτικής για την ανάπτυξη στη χώρα. 
      Γι’ αυτό ακριβώς –και κλείνω μ’ αυτό, κυρία Πρόεδρε- με την ανάληψη της ευθύνης θα αξιοποιήσουμε πλήρως πολιτικά, οικονομικά, νομικά όλο το ευρωπαϊκό πλαίσιο ώστε να επανακτηθεί ο έλεγχος του Ο.Τ.Ε. από το δημόσιο. Για μας, αυτή η συμφωνία έχει ημερομηνία λήξης τη λήξη της κυβερνητικής θητείας της Νέας Δημοκρατίας.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, σας καλώ να σεβαστούμε το χρόνο. Είναι λάθος μου που ανέχθηκα υπέρβαση 33% του χρόνου και οφείλω να πω ότι δεν καταλαβαίνω προετοιμασία κειμένου με τέτοια υπέρβαση. Έχουν ήδη γραφτεί εβδομήντα πέντε συνάδελφοι στον κατάλογο. 
	Με επιστολές τους προς τον Πρόεδρο της Βουλής κ. Σιούφα:
	Ο κ. Ρέππας εκ μέρους του ΠΑ.ΣΟ.Κ. ορίζει ως Κοινοβουλευτικό Εκπρόσωπο τον κ. Βερελή.
	Ο κ. Χαλβατζής εκ μέρους του Κ.Κ.Ε. ορίζει ως Κοινοβουλευτικό Εκπρόσωπο τον κ. Καραθανασόπουλο.
	Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος ορίζει ως ειδικό αγορητή τον κ. Λαφαζάνη.
	Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης ορίζει ως ειδικό αγορητή τον κ. Βορίδη.
	Ο κύριος Καραθανασόπουλος έχει το λόγο.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε.
	Δεν υπάρχει καμμία αμφιβολία ότι η συγκεκριμένη σύμβαση είναι αντεργατική και αντιλαϊκή και ότι λειτουργεί προς όφελος του κεφαλαιοκράτη επενδυτή, δηλαδή της «DEUTSCHE TELEKOM», γι’ αυτό άλλωστε η Κυβέρνηση με ταχύτατους ρυθμούς και συνοπτικές διαδικασίες μέσα από τη Βουλή επιζητεί την επικύρωσή της. 
	Κυρίες και κύριοι, με τη συγκεκριμένη σύμβαση έχουμε μία προσπάθεια ολοκλήρωσης του κύκλου παράδοσης των τηλεπικοινωνιών στο κεφάλαιο και στη χώρα μας μέσα από την ολοκλήρωση της διαδικασίας ιδιωτικοποίησης του Ο.Τ.Ε., μία διαδικασία που ανεπιτυχώς ξεκίνησε το 1992, αλλά επί της ουσίας άνοιξε διάπλατα τις πύλες το 1996 η κυβέρνηση του ΠΑ.ΣΟ.Κ., με τη διάθεση του πρώτου πακέτου μετοχών στο Χρηματιστήριο Αθηνών.
	Το ζήτημα δεν είναι αν η σύμβαση αυτή είναι καλή ή κακή. Κατά τη γνώμη του Κομμουνιστικού Κόμματος Ελλάδας δεν μπορεί να υπάρξει καλή σύμβαση ιδιωτικοποίησης. Η ιδιωτικοποίηση είναι πάντα προς όφελος του κεφαλαιοκράτη. Ήδη, για παράδειγμα, από την πρώτη σελίδα της εισηγητικής έκθεσης τονίζεται ότι στο πλαίσιο αυτό εντάχθηκαν κινήσεις, όπως η εθελούσια έξοδος προσωπικού, η εφαρμογή γενικού κανονισμού προσωπικού και η αναδιάρθρωση των διεθνών επενδύσεων. 
	Τι σημαίνει αυτό; Ότι για να προχωρήσει η περαιτέρω ιδιωτικοποίηση του Ο.Τ.Ε. πάρθηκε μία σειρά από μέτρα σε βάρος των εργαζομένων μέσα από την εθελούσια έξοδο, μέσα από την αλλαγή του γενικού κανονισμού προσωπικού και του απόλυτου διευθυντικού δικαιώματος. Έτσι, λοιπόν, επιβεβαιώνεται από την εισηγητική έκθεση ότι η ανάπτυξη της επιχείρησης του Ο.Τ.Ε., αλλά και συνολικότερα των επιχειρήσεων συνδέεται πάντα με μία συνολική ολομέτωπη αντεργατική επίθεση.
	Δεύτερο ζήτημα: Η ιδιωτικοποίηση και η λειτουργία της επιχείρησης δεν έχει ως στόχο να ικανοποιήσει την κοινωνική ανάγκη των τηλεπικοινωνιών, αλλά ως λογική το κέρδος, για να μπορέσει να παρέχει υψηλά μερίσματα στους μετόχους. Βεβαίως, το κέρδος προέρχεται μέσα από την αύξηση της εκμετάλλευσης των εργαζομένων, μέσα από τις υψηλές τιμές για τα λαϊκά εισοδήματα.
	Τρίτο ζήτημα: Είναι υποκριτικό το ενδιαφέρον, αν η συγκεκριμένη σύμβαση διασφαλίζει ή όχι την άμυνα της χώρας. Από τη στιγμή που η άμυνα της χώρας είναι προσδεδεμένη στο ΝΑΤΟ, ο Ο.Τ.Ε. λειτουργεί μέσα στα πλαίσια του ΝΑΤΟ, άρα, λοιπόν, καμία διασφάλιση δεν μπορεί να υπάρξει όταν βρισκόμαστε στη συγκεκριμένη «λυκοφωλιά», σ’ αυτήν την ιμπεριαλιστική συμμαχία.
	Κυρίες και κύριοι, μπαίνει το ερώτημα, γιατί τώρα προχωράει η Κυβέρνηση στην παραχώρηση του Ο.Τ.Ε., ενώ προηγούμενες απόπειρες και άλλων κυβερνήσεων δεν επετεύχθησαν. Διότι ακριβώς έπρεπε και απαιτούσαν οι ενδιαφερόμενοι ως στρατηγικοί επενδυτές να ξεπεραστεί μία σειρά από εμπόδια. 
	Ποια ήταν αυτά τα εμπόδια; Η ανατροπή των εργασιακών σχέσεων, η μείωση του αριθμού του προσωπικού, η ανατροπή στο ασφαλιστικό. Απ’ αυτήν την άποψη, με το ν. 3522/2006, τι έχουμε; Έχουμε ανατροπή των εργασιακών σχέσεων, κατάργηση του γενικού κανονισμού προσωπικού, απόλυτο διευθυντικό δικαίωμα. Δηλαδή τι έγινε; Επεκτάθηκε ο κανονισμός προσωπικού -από το 1996 ίσχυε για την «COSMOTE»- και στον Ο.Τ.Ε..
	Δεύτερο ζήτημα: Με την ένταξη του ταμείου των ασφαλισμένων στο Τ.Α.Π.-Ο.Τ.Ε. ξεπερνιέται μία σειρά από σημαντικά εμπόδια για τον ιδιώτη επενδυτή, όσον αφορά το ασφαλιστικό.
	Τρίτον, η κατάργηση της διάταξης περί ανώτατου ορίου ως ποσοστό δικαιώματος των ψήφων που δικαιούνται να ασκούν οι ιδιώτες επενδυτές, όπως επιβάλλεται από το κοινοτικό δίκαιο. Αυτό το κοινοτικό δίκαιο το υλοποίησε η Κυβέρνηση με το συγκεκριμένο νόμο. 
	Η δεύτερη πλευρά έχει να κάνει με το ξεκαθάρισμα των επενδύσεων στα Βαλκάνια, γιατί είναι στρατηγική επιλογή η επέκταση της «DEUTSCHE TELEKOM» στα Βαλκάνια, όχι απλά και μόνο για να ελέγχει την αγορά των τηλεπικοινωνιών των Βαλκανίων, αλλά πάνω απ’ όλα για να παίξει συγκεκριμένο ρόλο στους οξυμένους ενδοϊμπεριαλιστικούς ανταγωνισμούς και στον έλεγχο των αγωγών πετρελαίου, μέσα από την αξιοποίηση του «HELLAS SAT», του δορυφόρου που έχει ο Ο.Τ.Ε., αλλά βεβαίως και στο ξεκαθάρισμα συνολικά του επενδυτικού χαρτοφυλακίου του Ο.Τ.Ε. μέσα από την αντιμετώπιση των θυγατρικών. Γι’ αυτό έχουμε και τις αλλοπρόσαλλες επενδυτικές κινήσεις της διοίκησης του Ο.Τ.Ε..
      Ποιες είναι αυτές οι αλλοπρόσαλλες κινήσεις; Από τη μία μεριά, πουλάει την «INFOTE», μία κερδοφόρα θυγατρική επιχείρηση, και από την άλλη μεριά εξαγοράζει, χωρίς να υπάρχει κάποιος προφανής λόγος, το 20% της μειοψηφίας των μετοχών της «COSMOTE» για να μην υπάρχει μειοψηφικό πακέτο, αλλά να είναι στο σύνολο και το 100% των μετοχών της «COSMOTE» στον Ο.Τ.Ε.. Δεύτερον, εξαγοράζει, κάτω από συγκεκριμένους όρους, την επιχείρηση «ΓΕΡΜΑΝΟΣ». Αυτή, λοιπόν, η αντιφατική επενδυτική πολιτική έχει να κάνει με τη διασφάλιση των συμφερόντων του στρατηγικού επενδυτή. 
      Επιβεβαιώνεται, λοιπόν, με τα συγκεκριμένα παραδείγματα -και αυτό το συμπέρασμα δεν αφορά μόνο τον Ο.Τ.Ε., δεν αφορά μόνο τη σημερινή διεύθυνση, αφορά συνολικότερα την πολιτική των αστικών κρατών- ότι το αστικό κράτος αγοράζει πανάκριβα από τους ιδιώτες επιχειρηματίες τις προβληματικές ελλειμματικές επιχειρήσεις τους και από την άλλη μεριά πουλάει τις κερδοφόρες υπό δημόσιο έλεγχο επιχειρήσεις πάμφθηνα στους ιδιώτες επιχειρηματίες. Γιατί; Διότι το αστικό κράτος ως συλλογικός καπιταλιστής ενδιαφέρεται για τη διασφάλιση των συμφερόντων των πλουτοκρατών και όχι βεβαίως των εργαζομένων. Άρα, λοιπόν, να για ποιο λόγο αγοράζει ακριβά και πουλάει φτηνά. 
      Τρίτο ζήτημα που θα θέλαμε να αναφέρουμε και να απαντήσουμε σε μια σειρά ισχυρισμών της Κυβέρνησης, ότι για παράδειγμα ισχυροποιεί η συγκεκριμένη ενέργεια τον Ο.Τ.Ε., γιατί του παρέχει για παράδειγμα τεχνογνωσία. Εάν ήθελαν τεχνογνωσία, θα μπορούσαν οι κυβερνήσεις διαχρονικά να διατηρήσουν την ΕΛ.Β.Η.ΥΛ., την Ελληνική Βιομηχανία Ηλεκτρονικού Υλικού, την οποία δεν άφησαν καθόλου να λειτουργήσει. Γιατί; Γιατί ήθελαν τις προγραμματικές συμβάσεις, αυτές τις προγραμματικές συμβάσεις που αναπαράγουν σκάνδαλα, όπως για παράδειγμα με τη «SIEMENS» ή τις προγραμματικές συμβάσεις με την «INTRACOM».
      Τέταρτο ζήτημα. Δεν διασφαλίζει το προσωπικό, γιατί βεβαίως, «στο σπίτι του κρεμασμένου δεν μπορούμε να μιλάμε για σχοινί». Είναι δυνατόν να λέμε ότι θα εφαρμόζει την ελληνική εργατική νομοθεσία; Ποια εργατική νομοθεσία; Αυτή που ανατρέπει έστω και τα περιορισμένα εργατικά δικαιώματα, που ανατρέπονται εργασιακές σχέσεις, που καταργείται η πλήρης απασχόληση προς όφελος της μερικής απασχόλησης, προς όφελος των ενοικιαζόμενων εργαζόμενων, των ελαστικών μορφών απασχόλησης; Αυτή που επιβάλλει η Ευρωπαϊκή Ένωση μέσα από την τελευταία απόφαση των Υπουργών του Συμβουλίου Απασχόλησης, που λέει ότι μπορεί να επεκταθεί ο εργάσιμος εβδομαδιαίος χρόνος έως και τις εξήντα πέντε ώρες; Αυτήν την εργατική νομοθεσία θα υπερασπιστεί ο ιδιώτης επιχειρηματίας; Μα, δεν θέλει τίποτα άλλο. Αυτό ακριβώς θέλει. 
      Και τα περί προστασίας από απολύσεις οι οποίες έχουν συνολική επίπτωση στο εργατικό δυναμικό, είναι κούφια λόγια, άτυπες λέξεις καταχωρημένες σε αυτήν τη Σύμβαση. Γιατί; Γιατί, για παράδειγμα, η όποια διαφωνία θα υπάρξει θα γίνεται από την Επιτροπή Διαβούλευσης που θα υπάρχουν δύο από το Γερμανό επενδυτή, δύο από το ελληνικό δημόσιο και δύο από τους εργαζόμενους. Άρα, οι εργαζόμενοι είναι μειοψηφία. Τους τέσσερις τους έχουν επιχειρηματίες, ο εργοδότης είτε είναι Γερμανός είτε είναι Έλληνας. Άρα, μπορεί να προχωρήσει άμεσα σε απολύσεις. Και δεύτερον, μια σειρά από ζητήματα που δεν έχουν συνολική επίπτωση στο εργατικό δυναμικό, μπορεί να τα προχωρήσει με το διευθυντικό δικαίωμα, όπως για παράδειγμα η υλοποίηση της Έκθεσης Μακένζι, για τα περιφερειακά γραφεία του Ο.Τ.Ε.. Για παράδειγμα, στα Καρδάμυλα της Χίου, οκτώ μόνιμες θέσεις προβλέπει η Έκθεση Μακένζι, αλλά εκεί απασχολούνται δεκαπέντε. Αυτοί οι επτά αν απολυθούν, δεν έχουν συνολική επίπτωση στο εργατικό δυναμικό, άρα, μπορεί να τους απολύσει ως διευθυντικό δικαίωμα. Δεν απαγορεύεται. Και βεβαίως, έχει το διευθυντικό δικαίωμα ο διευθύνων σύμβουλος να προχωρά στην αξιολόγηση του εργαζόμενου, στις εργασιακές σχέσεις, στον καθορισμό των αμοιβών και στις προσλήψεις. Άρα, με ατομικές συμβάσεις εργασίας υλοποιούνται όλα αυτά, και βεβαίως, όταν έχουμε μια συνολικότερη πολιτική με ενοικιαζόμενους εργαζόμενους στον Ο.Τ.Ε.. Πώς ξαφνικά από εβδομήντα εργαζόμενους η «Ο.Τ.Ε. PLUS» έφτασε να απασχολεί πάνω από χίλιους διακόσιους; Τι τους κάνει; Τους νοικιάζει στον Ο.Τ.Ε.. Και είναι εργαζόμενοι χωρίς δικαιώματα. Άρα, γι’ αυτούς δεν υπάρχει πρόβλημα.
      Τέταρτη πλευρά που θέλουμε να θίξουμε. Υπάρχουν ορισμένες αντιφάσεις και αντιθέσεις, οι οποίες προκύπτουν από τον ίδιο το χαρακτήρα της ανάπτυξης του καπιταλιστικού συστήματος. Για παράδειγμα, ακούγεται και από άλλα κόμματα, ακούστηκε, λοιπόν, από τον εισηγητή της Αξιωματικής Αντιπολίτευσης ότι εάν υπάρξει ιδιωτικό ή κρατικό μονοπώλιο, υπονομεύεται η ανταγωνιστικότητα, άρα, η είσοδος των ιδιωτικών επιχειρήσεων.
      Εδώ ας ξεκαθαρίσουμε τι θέλουμε. Θέλουμε ισχυρό Ο.Τ.Ε., ο οποίος, όμως, θα βάζει πόδι, δεν θα επιτρέπει, εφόσον έχει ισχυρή παρουσία, έχει πάνω από το 90% της αγοράς, δεν θα μπορούν να αναπτυχθούν ιδιωτικές επιχειρήσεις ή θέλουμε συρρικνωμένο Ο.Τ.Ε. -ως ΠΑ.ΣΟ.Κ. εννοώ- για να μπορέσουν να αναπτυχθούν ιδιώτες; Δεν μπορούμε να τα θέλουμε και τα δύο, δηλαδή και ισχυρό Ο.Τ.Ε. και ιδιώτες στην αγορά τηλεπικοινωνιών. Ένα από τα δύο θα υπάρξει. Θέλουν φτηνή τιμολογιακή πολιτική ή ακριβά τιμολόγια; Μα, εάν είναι φτηνά τα τιμολόγια, δεν θα μπει κανένας ιδιώτης. Άρα, θέλουν ακριβά τιμολόγια, εφόσον ισχύει αυτό. Και αυτό έχει να κάνει με μια συνολικότερη αντίφαση και διαπάλη, η οποία εκφράστηκε στην Ελλάδα και στην υπόλοιπη Ευρωπαϊκή Ένωση ανάμεσα στην Εθνική Επιτροπή Τηλεπικοινωνιών και στον ίδιο τον Ο.Τ.Ε., για το πώς θα διαχειριστεί τα δίκτυα και τι τιμολογιακή πολιτική θα ακολουθήσει. Και αυτή είναι η αντίφαση ανάμεσα στους ιδιώτες κεφαλαιοκράτες που θέλουν, αλλά και από την άλλη στους μετόχους του Ο.Τ.Ε. που θέλουν περισσότερα κέρδη. Και συρρίκνωση της λειτουργίας του Ο.Τ.Ε. σημαίνει λιγότερα κέρδη, λιγότερα μερίσματα για τους ιδιώτες επενδυτές που έχουν επενδύσει και έχουν μετοχές στον Ο.Τ.Ε..
      Άλλη αντίφαση. Είναι δυνατόν ποτέ να ισχυρίζεται κάποιος βάσιμα ότι είναι καλός εργοδότης το ελληνικό δημόσιο, όταν έχει φέρει όλα αυτά τα αποτελέσματα στον Ο.Τ.Ε. και από την άλλη μεριά, είναι κακός εργοδότης το γερμανικό δημόσιο; Δηλαδή, θα επιλέξουμε ποιος είναι ο καλός και ποιος ο κακός εργοδότης; 
      Άλλο ζήτημα. Δεν μας διασφαλίζει, λέει, από τις υποκλοπές. Δηλαδή; Όταν ήταν πλήρως, αμιγώς δημόσιος ο Ο.Τ.Ε., χωρίς ανώνυμη εταιρεία, δεν υπήρχε ο Τόμπρας επί κυβερνήσεων ΠΑ.ΣΟ.Κ. ή δεν υπήρχε ο Μαυρίκης επί κυβερνήσεων Νέας Δημοκρατίας, Μητσοτάκη; Εκεί μας διασφάλιζαν από τις υποκλοπές;
      Άλλη αντίφαση. Ισχυρή εταιρεία, λέει, θέλουμε. Και δεν το λένε μόνο τα άλλα κόμματα της Αντιπολίτευσης, πλην του Κ.Κ.Ε., το λέει και η συμβιβασμένη πλειοψηφία της Ο.Μ.Ε.-Ο.Τ.Ε.. Ισχυρή παρουσία του Ο.Τ.Ε. στα Βαλκάνια! 
      Δεν μπορεί από τη μια μεριά να λες ότι είναι κακό ο Γερμανός να πάει στα Βαλκάνια και από την άλλη είναι καλό όταν πάει ο Έλληνας στα Βαλκάνια. Δεν κατάλαβα. Αυτή η επιχειρηματική δράση και εισβολή στα Βαλκάνια, ποιον ωφελεί; Και του Ο.Τ.Ε. στη συγκεκριμένη περίπτωση. Να το δούμε καθαρά. Ωφέλησε τους εργαζόμενους του Ο.Τ.Ε.; Μα, μειώθηκε το προσωπικό. Είχαν τα λαϊκά στρώματα φτηνότερες τιμές; Όχι. Τι είχαν; Περισσότερα κέρδη η επιχείρηση. Πού πήγαν αυτά τα κέρδη; Διανεμήθηκαν στους μετόχους. Άρα, λοιπόν, κανένα όφελος για τα μικρά, λαϊκά νοικοκυριά και τους εργαζόμενους από την ισχυρή παρουσία του Ο.Τ.Ε..
      Άλλο ζήτημα. Τι άλλο έπαιξε ρόλο εκεί πέρα; Έπαιξε ρόλο ότι ακριβώς η ισχυρή παρουσία του Ο.Τ.Ε. διασφάλιζε την είσοδο της ελληνικής πλουτοκρατίας μέσα στη συγκεκριμένη αγορά των Βαλκανίων και βεβαίως, την εκμετάλλευση των εργαζόμενων των Βαλκανικών χωρών και των πλουτοπαραγωγικών πηγών.
      Άρα, λοιπόν, εμείς το λέμε καθαρά. Καμμιά δράση του Ο.Τ.Ε. στα Βαλκάνια, γιατί δεν διασφαλίζει ούτε τα συμφέροντα των εργαζομένων ούτε τα συμφέροντα των λαϊκών νοικοκυριών. Ας πάρουν θέση και τα άλλα κόμματα πάνω σε αυτό το ζήτημα και ας μην φωνασκούν ασκόπως. 
      Για το ζήτημα της αντίφασης ανάπτυξης ή τεχνολογίας ή τεχνογνωσίας, ανέφερα το παράδειγμα με την ΕΛ.Β.Η.ΥΛ.. Δεν θα επεκταθώ παραπέρα. 
      Κυρίες και κύριοι, φαίνεται καθαρά ότι είναι σκάνδαλο συνολικά η πολιτική της ιδιωτικοποίησης. Κερδίζει μόνο ο κεφαλαιοκράτης. Ενδεχόμενα, στην προκειμένη περίπτωση να έχουμε και άλλου είδους σκάνδαλο, μια τριγωνική σχέση ανάμεσα στο ελληνικό δημόσιο, στη «MIG», στο Βγενόπουλο και στη «DEUTSCHE TELEKOM», γιατί υπάρχουν κενές σελίδες.
      Γιατί αγόρασε η «MIG» και έφτασε στο 20% των μετοχών, ενώ ήξερε ότι το ελληνικό δημόσιο δεν τη θέλει ως στρατηγικό εταίρο; Είναι πιο εύκολο να πουλήσεις το 10% από ό,τι το 20%; Μάλλον το μικρότερο κομμάτι, αν δεν έχεις διασφαλίσει ότι θα υπήρχε συμφωνία με κάποιον πολύ μεγάλο παίκτη για να σου αγοράσει ένα πακέτο 20%. Και από αυτήν την άποψη, πώς ήρθε σε συμφωνία η «MIG» με τη «DEUTSCHE TELEKOM», ότι όσο θα αγοράζει αυτό το μεγαλύτερο πακέτο των μετοχών του Ο.Τ.Ε. θα έχει διασφαλισμένη την πώλησή του στη «DEUTSCHE TELEKOM» και από εκεί και πέρα η Σύμβαση με το ελληνικό δημόσιο; Εμείς λέμε να διερευνηθεί αυτή η υπόθεση, να χυθεί άπλετο φως. Αλλά, δεν έχουμε καμμιά αυταπάτη ότι «κόρακας, κοράκου μάτι δεν βγάζει». 
      Από αυτήν την άποψη, επιτρέψτε μου να ολοκληρώσω την παρέμβαση του Κ.Κ.Ε. βάζοντας το εξής. Το πρόβλημα ποιο είναι; Το πρόβλημα είναι η απελευθέρωση των τηλεπικοινωνιών. Για ποιον είναι μονόδρομος η απελευθέρωση των τηλεπικοινωνιών; Εμείς, ως Κ.Κ.Ε. θεωρούμε ότι οι τηλεπικοινωνίες πρέπει να είναι κοινωνικό αγαθό, να μπορούν να εξασφαλίζουν τη συνδυασμένη ικανοποίηση των λαϊκών αναγκών, όπως για παράδειγμα, φτηνές παροχές, ποιοτικές παροχές, προστασία των προσωπικών δεδομένων, της δημόσιας ασφάλειας, της προστασίας του περιβάλλοντος, των εργατικών δικαιωμάτων, των εργαζόμενων, των κυριαρχικών δικαιωμάτων της χώρας, της τεχνογνωσίας και των βιομηχανικών υλικών, προς όφελος και ικανοποίηση των λαϊκών αναγκών. Αυτή η συνδυασμένη ικανοποίηση δεν μπορεί να επιτευχθεί μέσα σ΄ ένα απελευθερωμένο περιβάλλον.
      Από αυτήν την άποψη, μετατρέπουν το κοινωνικό αγαθό σε εμπόρευμα, εκμεταλλεύονται τους εργαζόμενους και τις λαϊκές ανάγκες για κέρδη. Έτσι, λοιπόν, με δογματικό τρόπο τα υπόλοιπα κόμματα υποστηρίζουν ότι για όλα τα κακά φταίει η κλειστή αγορά, ότι ο ανταγωνισμός θα προχωρήσει στο άνοιγμα των αγορών και στη συμπίεση των τιμών. Όμως, αυτό δεν ισχύει, γιατί η αγορά μονοπωλείται σε ευρωπαϊκό επίπεδο των τηλεπικοινωνιών. Υπάρχουν καρτέλ, όπως τα λέτε εσείς. Καθορίζουν τη μονοπωλιακή τιμή. Έτσι, λοιπόν, σε ευρωπαϊκό επίπεδο τι έχουμε; Τέσσερις εταιρείες που ελέγχουν πάνω από το 60% της αγοράς. Η «DEUTSCHE TELEKOM», η «TELEFONICA» και η «VODAFONE» έχουν έξαρση των εξαγορών. Η «TELECOM ITALIA» διαπραγματεύεται την εξαγορά της από την «TELEFONICA». Η «FRANCE TELEKOM» θέλει να εξαγοράσει τη «SONORA». Αντίστοιχο τμήμα υπάρχει στις Ηνωμένες Πολιτείες, στη Νότια Αφρική και αλλού. 
      Από αυτή την άποψη τί έχουμε; Θα καταθέσω το χαρτί, που λέει πόσες τηλεπικοινωνίες υπάρχουν στην Ευρωπαϊκή Ένωση, τη δωδέκατη Έκθεση της Ευρωπαϊκής Επιτροπής και πόσοι είναι ισχυροί πάροχοι. Για παράδειγμα, στη Γερμανία είναι εκατόν τριάντα δύο και είναι εννέα οι ισχυροί πάροχοι στη Βρετανία.
      ΠΡΟΕΔΡΕΥΟΥΣΑ (Έλσα Παπαδημητρίου): Αφήστε τα παραδείγματα, κύριε συνάδελφε και ολοκληρώστε.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Δεύτερο ζήτημα, που είναι σε βάρος των εργαζομένων. Απολύσεις: «FRANCE TELEKOM», «BRITISH TELEKOM» στο ντοκουμέντο νούμερο δύο και στο ντοκουμέντο νούμερο τρία.
      Τρίτο ζήτημα που συνέβη και στους εργαζόμενους του Ο.Τ.Ε.. Το 1996 ήταν 23.800, το 2006 ήταν 10.965. Ταυτόχρονα, αυξάνεται ο βαθμός εκμετάλλευσης. Από 84.000 ευρώ ανά εργαζόμενο, φθάσαμε το 2006 στα 450.000 ευρώ έσοδα ανά εργαζόμενο να έχει ο Ο.Τ.Ε. Άρα, λοιπόν, αύξηση του βαθμού εκμετάλλευσης.
      Αντίστοιχη εικόνα υπάρχει και στη «DEUTSCHE TELEKOM» και στις άλλες επιχειρήσεις.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καραθανασόπουλε, παρακαλώ, ολοκληρώστε.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Τρίτο θέμα: Επιβαρύνονται οι τιμές για το λαϊκό καταναλωτή. Πόσο αυξήθηκε στην Ελλάδα η αστική κλήση; Αυξήθηκε 135% η αστική κλήση.
      Αντίστοιχα, συμβαίνει και στο σύνολο της Ευρωπαϊκής Ένωσης, γιατί η εξέλιξη της παραγωγικότητας είναι αντιστρόφως ανάλογη με το δείκτη των τιμών. Η παραγωγικότητα της εργασίας έχει ανέβει και ο δείκτης τιμών σε επίπεδο Ευρωπαϊκής Ένωσης παραμένει σταθερός. 
      Έτσι, από τα παρατεθειμένα στοιχεία φαίνεται ότι η απελευθέρωση των τηλεπικοινωνιών δεν αποτελεί πανάκεια και φάρμακο δια πάσαν νόσον. Η απελευθέρωση των τηλεπικοινωνιών αποτελεί το μεγάλο στοίχημα για το μονοπωλιακό κεφάλαιο, που αποζητά ένα νέο επενδυτικό πεδίο για την αναπαραγωγή του. Αντίθετα, η απελευθέρωση των τηλεπικοινωνιών δεν πρόκειται να ωφελήσει ούτε τους εργαζόμενους στον κλάδο, των οποίων τα εργασιακά δικαιώματα αποδομούνται συστηματικά ούτε το λαϊκό καταναλωτή, αφού πληρώνει πανάκριβα την τιμή.
      Από αυτή την άποψη, προκύπτουν και αποκαλύπτονται οι αυταπάτες που καλλιεργεί για παράδειγμα ο ΣΥ.ΡΙΖ.Α ότι μπορεί να υπάρξει σήμερα ένας δημόσιος Ο.Τ.Ε. στα πλαίσια της απελευθερωμένης αγοράς. Αυτή η λογική του δεν θέλει να συγκρουστεί με την κυρίαρχη πολιτική και οδηγεί στον εξωραϊσμό της. 
      Η γραμμή απειθαρχίας, κατά τη γνώμη του Κομμουνιστικού Κόμματος Ελλάδας, δεν μπορεί…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε!
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ολοκληρώνω σ΄ ένα λεπτό.
      ΠΡΟΕΔΡΕΥΟΥΣΑ (Έλσα Παπαδημητρίου): Όχι άλλο!
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Σε τριάντα δευτερόλεπτα θα έχω τελειώσει.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν είναι αυτό παράδειγμα προς μίμηση. Τελειώσατε. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Είναι το κλείσιμο. Επιτρέψτε μου, σας παρακαλώ.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν είναι συμπεριφορά αυτή.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Σας παρακαλώ. Για τριάντα δευτερόλεπτα δεν θα χαθεί ο κόσμος.
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, ίση μεταχείριση. Γιατί; 
      ΠΡΟΕΔΡΕΥΟΥΣΑ (Έλσα Παπαδημητρίου): Έχει μιλήσει δεκαοκτώ λεπτά ο κ. Καραθανασόπουλος.
      ΝΙΚΟΛΑΟΣ ΓΚΑΤΖΗΣ: Είκοσι λεπτά μίλησαν οι προηγούμενοι.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ τελειώστε.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Θα είχα τελειώσει τώρα, κυρία Πρόεδρε.
      Έτσι, λοιπόν, η γραμμή αντιπαράθεσης και απειθαρχίας πρέπει να είναι και συνολική με τη γραμμή απελευθέρωσης, την παρεμπόδιση της ιδιωτικοποίησης του Ο.Τ.Ε., τη μη εφαρμογή της συγκριμένης Σύμβασης. Κατά τη γνώμη του Κομμουνιστικού Κόμματος Ελλάδος η μόνη ρεαλιστική διέξοδος που μπορεί να ωφελήσει συνολικά τον ελληνικό λαό, ικανοποιώντας τη σύγχρονη ανάγκη του για επικοινωνία, είναι η συγκρότηση ενός ενιαίου, κοινωνικού, κρατικού, δημόσιου φορέα επικοινωνιών, που θα συγκεντρώνει τα μέσα επικοινωνιών στα χέρια του, χωρίς ιδιωτική επιχειρηματική δράση.
       Μόνο έτσι, με το πέρασμα των μέσων επικοινωνίας και των βασικών μέσων παραγωγής σε κοινωνικό κρατικό έλεγχο και με την ανάπτυξή τους κάτω από τον κεντρικό σχεδιασμό μπορούν να επιτευχθούν οι αντιφατικοί για το καπιταλιστικό σύστημα στόχοι, όπως φθηνή, εύκολη και ταχεία πρόσβαση στις τηλεπικοινωνίες για όλους, μείωση του εργάσιμου χρόνου, αύξηση των δικαιωμάτων του εργαζόμενου και αύξηση των αποδοχών τους, δημόσια υγεία και ασφάλεια…
      ΠΡΟΕΔΡΕΥΟΥΣΑ (Έλσα Παπαδημητρίου): Τελειώσατε, κύριε συνάδελφε. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: ...τα δημοκρατικά δικαιώματα των εργαζομένων και τα κυριαρχικά δικαιώματα…
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε. Δεν σας ακούει κανείς. Μην με αναγκάσετε να κλείσω το μικρόφωνο.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε.
      (Στο σημείο αυτό ο Βουλευτής κ. Νικόλαος Καραθανασόπουλος                       καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Γιατί με ευχαριστείτε;
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Για την ανοχή σας.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, σας καλώ να συνέλθουμε.
      Ο κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κυρία Πρόεδρε, υπάρχει ένα σημαντικό θέμα με τον Υπουργό Οικονομίας. Χθες απέστειλα μία επιστολή στον Πρόεδρο της Βουλής να καταθέσει τα έγγραφα, τα οποία είχε δεσμευτεί να καταθέσει πριν την έναρξη της συζήτησης στην Επιτροπή. Ο Πρόεδρος της Βουλής με πήρε χθες το βράδυ τηλέφωνο και μου είπε ότι με την έναρξη της διαδικασίας συζήτησης θα καταθέσει ο κύριος Υπουργός όλα τα σχετικά έγγραφα. Από ό,τι έχω πληροφορηθεί, τίποτε δεν έχει γίνει και θέλουμε μία τοποθέτηση από τον κύριο Υπουργό.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, όπως έχω δεσμευτεί και εγγράφως στο συνάδελφο κ. Δραγασάκη θα καταθέσω όλα τα δημόσια έγγραφα που σχετίζονται με τη διαδικασία της αποκρατικοποίησης σε τοποθέτηση που θα κάνω αμέσως μετά τη λήξη της τοποθέτησης των εισηγητών.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ. Θεωρώ ότι αυτό σας καλύπτει.
      Το λόγο έχει ο κ. Λαφαζάνης, ειδικός αγορητής του ΣΥ.ΡΙΖ.Α για δεκαπέντε λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, έχουμε ενώπιον μας μία επαίσχυντη συμφωνία με την οποία ο Ο.Τ.Ε. παραδίδεται πλήρως και απολύτως στα χέρια της «DEUTSCHE TELEKOM». Η «DEUTSCHE TELEKOM» γίνεται με αυτήν την απαράδεκτη συμφωνία ο απόλυτος άρχων του Ο.Τ.Ε. 
      Κύριε Υπουργέ, μην προσπαθείτε να κρυφτείτε πίσω από το δάχτυλό σας. Από τη στιγμή την οποία παραδίδετε το μάνατζμεντ του Ο.Τ.Ε. και κατά απόλυτη πλειοψηφία όλες τις θυγατρικές επιχειρήσεις του Ο.Τ.Ε. στα Βαλκάνια στη «DEUTSCHE TELEKOM», δεν υπάρχει καμμία δυνατότητα επιρροής του δημοσίου από εδώ και πέρα στην τύχη και πορεία του Ο.Τ.Ε. Το δημόσιο περιθωριοποιείται απολύτως, χάνει κάθε δυνατότητα επίδρασης και δίνει το τιμόνι του Ο.Τ.Ε. στη «DEUTSCHE TELEKOM». 
      Και ξέρετε σε αυτήν την περίπτωση ποια θα είναι η τύχη του Ο.Τ.Ε. Το γνωρίζετε πάρα πολύ καλά. Η «DEUTSCHE TELEKOM» θα χρησιμοποιήσει τον Ο.Τ.Ε. και τις θυγατρικές του επιχειρήσεις κυριολεκτικά ως παράρτημά της, για να παίζει τα κερδοσκοπικά παιχνίδιά της, αδιαφορώντας πλήρως για κάθε αναπτυξιακό σχέδιο του Ο.Τ.Ε. και για κάθε τεχνολογική ανανέωση, εκσυγχρονισμό και καινοτομία και του Οργανισμού και της χώρας, διότι η «DEUTSCHE TELEKOM» δεν είναι κοινωφελές ίδρυμα. Και όπου έχουν θυγατρικές ή πολυεθνικές αυτό κάνουν. Κερδοσκοπούν σε βάρος των χωρών στις οποίες πηγαίνουν, αδιαφορώντας πλήρως για το μέλλον τους, για το μέλλον της ανάπτυξής τους, για το μέλλον της τεχνολογίας, για το μέλλον τελικά του ελληνικού λαού.
      Όπως θα εξηγήσω παρακάτω, όλα τα υποτιθέμενα βέτο, αρνησικυρίες κ.λ.π. τα οποία υποτίθεται ότι θέτετε με τη Συμφωνία, είναι φύλο συκής, είναι διάτρητα, είναι στην ουσία ανύπαρκτα και τα βάζετε στην Συμφωνία απλώς για να κοροϊδεύετε τον ελληνικό λαό, να κοροϊδεύετε, εάν νομίζετε ότι μπορείτε να κοροϊδέψετε, την ελληνική Βουλή, και δεν έχουν καμμία απολύτως αξία στην πράξη. 
      Η Συμφωνία που έχουμε ενώπιον μας, αποτελεί ένα μνημείο νέοϋποτέλειας και παράδοσης της χώρας στα πολυεθνικά συμφέροντα. Αυτή η μέρα είναι μία από τις μελανότερες σελίδες της χώρας, στο βαθμό που θα επικυρωθεί με την περιστασιακή πλειοψηφία της Νέας Δημοκρατίας αυτή η Συμφωνία, μία από τις μελανότερες σελίδες στην ιστορία αυτής της χώρας, διότι αλλάζετε κυριολεκτικά την όψη σε άκρως επικίνδυνη κατεύθυνση της πορείας της Ελλάδας και του ελληνικού λαού.
      Κύριε Υπουργέ, δεν έχετε κανένα απολύτως δικαίωμα να κάνετε τέτοιου είδους επαίσχυντες συμφωνίες. Και δεν έχετε αυτό το δικαίωμα, διότι όταν σύσσωμα τα κόμματα της Αντιπολίτευσης, ανεξάρτητα των διαφορών τους, είναι κατά της συμφωνίας αυτής και κατά της παράδοσης του Ο.Τ.Ε., εσείς είστε μία μικρή μειοψηφία στον ελληνικό λαό. Δεν έχετε, επομένως, κανένα απολύτως δικαίωμα να προχωρείτε σε τέτοιου είδους και τέτοιου βεληνεκούς ατοπήματα, πλειστηριασμούς της χώρας, όταν δεν έχετε τη λαϊκή νομιμοποίηση και τη λαϊκή συναίνεση. Δεν έχετε το δικαίωμα και εάν είχατε στοιχειώδη σεβασμό απέναντι σε οποιαδήποτε κοινοβουλευτική, αλλά κυρίως λαϊκή ετυμηγορία, λαϊκή νομιμοποίηση θα έπρεπε να είχατε αποσύρει αυτήν τη συμφωνία ή τουλάχιστον να τη θέτατε στην κρίση του ελληνικού λαού, γιατί το θέμα είναι μείζον και αφορά το μέλλον της χώρας μας, 
      Η Κυβέρνηση γίνεται το όχημα με αυτήν τη συμφωνία για να υπηρετηθούν τα γερμανικά κρατικά σχέδια για έλεγχο των τηλεπικοινωνιών στο ζωτικό χώρο των Βαλκανίων και της Ανατολικής Ευρώπης.
      Οι Γερμανοί ξανάρχονται, ως δύναμη οικονομικής κατοχής της χώρας. Στους Γερμανούς παρέδωσε η κυβέρνηση του ΠΑ.ΣΟ.Κ το αεροδρόμιο, νευραλγικό στρατηγικό τομέα της χώρας -υποδομή- το οποίο κατά τα άλλα ονόμασε «ΕΛΕΥΘΕΡΙΟΣ ΒΕΝΙΖΕΛΟΣ». Στους Γερμανούς η κυβέρνηση του ΠΑ.ΣΟ.Κ επίσης παρέδωσε το στρατηγικό τομέα των ναυπηγείων Σκαραμαγκά, τα οποία ζουν με κρατικές παραγγελίες. Στους Γερμανούς η κυβέρνησή σας ήταν έτοιμη να παραδώσει τη Δ.Ε.Η., με την απαράδεκτη αυτή συμφωνία με την ΕΡΒΕ και τις μονάδες λιθάνθρακα. Ευτυχώς, ματαιώθηκε αυτή η συμφωνία, μετά από μεγάλες λαϊκές αντιδράσεις. Τώρα παραδίδετε τη μεγαλύτερη και στρατηγικότερη επιχείρηση της χώρας μας, τον Ο.Τ.Ε., στα γερμανικά χέρια και από ό,τι διαβάζω είστε έτοιμοι να ιδιωτικοποιήσετε και τα ΕΛ.ΤΑ. και ένας από τους διεκδικητές των ελληνικών Ταχυδρομείων είναι η «DEUTSCHE POST». Τελικά το DEUTSCHE θα γίνει σημείο αναφοράς και σύμβολο αυτής της χώρας. 
      Φανταστείτε μια εξέλιξη, όπου όλος ο τομέας των τηλεπικοινωνιών και των ταχυδρομείων των ταχυμεταφορών θα ελέγχεται από το γερμανικό δημόσιο. Εκεί πάτε τη χώρα να τη μετατρέψετε σε χώρα υποτελή, σε χώρα η οποία στην ουσία είναι μια μπανανία των πολυεθνικών εταιρειών και ιδιαίτερα ειδικών κρατικών συμφερόντων ξένων χωρών. 
      Έχουμε τη μεγαλύτερη ιδιωτικοποίηση στα χρονικά αυτής της χώρας, η οποία μάλιστα συντελείται μ΄ ένα ευτελές ποσό, μ΄ ένα ανύπαρκτο ποσό και μέσα από μια αδιαφανή μεθόδευση με όχημα την «MARFIN». Αφήσατε τη «MARFIN» να εξελιχθεί σε στρατηγικό στην ουσία επενδυτή μέσα στον Ο.Τ.Ε. Τυχαίο ήταν αυτό που έγινε; Αν η «ΜΑΡΦΙΝ» δεν προσέγγιζε το 20%, πλην μια μετοχή στον Ο.Τ.Ε., ήταν αδύνατο να πραγματοποιηθεί αυτό το deal με την «DEUTSCHE TELEKOM» και με τους απαράδεκτους επαίσχυντους όρους με τους οποίους γίνεται. 
      Άρα, μπορεί κάθε καλόπιστος και με  βάσιμα επιχειρήματα να σας κατηγορήσει ότι υπήρχε συμπαιγνία και μεθόδευση, ανάμεσα στην Κυβέρνηση και τα κεφάλαια της «MARFIN» του Ντουμπάι, προκειμένου να προχωρήσει η παράδοση του Ο.Τ.Ε. στα γερμανικά χέρια. Διότι καμμία «DEUTSCHE TELEKOM» και με ένα ποσοστό 28% που είχατε, δεν θα μπορούσε να συγκεντρώσει το 20% και να της παραδώσετε και ένα 3% και κάποιες μετοχές από το Χρηματιστήριο, ώστε να γίνει ο κυρίαρχος του Ο.Τ.Ε. 
      Αυτήν την κατηγορία δεν μπορείτε να την αποσείσετε από πάνω σας και δεν μπορείτε να την αποσείσετε, διότι δεν μπορείτε να καταφύγετε σε λογικά επιχειρήματα, για να την αντικρούσετε. Και επομένως, από αυτήν την  ιδιωτικοποίηση-ξεπούλημα του Ο.Τ.Ε. που υλοποιείτε με αυτήν την συμφωνία, κερδίζει βεβαίως η «MARFIN» και ο κ. Βγενόπουλος, ο νέος τοποτηρητής των πολιτικών μας πραγμάτων. Φυσικά ο μεγάλος κερδισμένος είναι η «DEUTSCHE TELEKOM», ενώ όσον αφορά το δημόσιο και τον ελληνικό λαό τους  υποθηκεύετε το μέλλον τους.
       Μιλάτε για στρατηγική συμμαχία, ενώ έχουμε ένα άγριο ξεπούλημα και παράδοση του Ο.Τ.Ε.. Μιλάτε για μια μορφή ιδιωτικοποίησης, ενώ στην ουσία έχουμε επανακρατικοποίηση του Ο.Τ.Ε.. Ο Ο.Τ.Ε. φεύγει από τα χέρια του ελληνικού δημοσίου και πηγαίνει σε γερμανικά κρατικά χέρια. Το ελληνικό κράτος στην ουσία μας λέτε ότι δεν μπορεί, αλλά μπορεί το γερμανικό κράτος. Αυτή είναι μια ομολογία διάλυσης του ελληνικού κράτους. Είναι αυτοχειριασμός του ελληνικού δημοσίου κράτους. Στην ουσία θέλετε να σηματοδοτήσετε το τέλος του δημοσίου, τη ληξιαρχική πράξη θανάτου του. Και αυτό δεν το κάνετε μόνο στην περίπτωση του Ο.Τ.Ε. που τον παραδίδετε στο γερμανικό κράτος και στους σχεδιασμούς του γερμανικού κράτους στην ευρύτερη περιοχή της Ανατολικής Ευρώπης, το ίδιο κάνετε με το λιμάνι του Πειραιά. Το παραδώσατε στην COSCO, δηλαδή το κινέζικο κράτος και τα κινέζικα κρατικά συμφέροντα. Μάλιστα, για να χρυσώσετε το χάπι αυτής της απαράδεκτης εκποίησης, φτάσατε στο σημείο να κάνετε απίστευτες αλχημείες με το τίμημα που προσφέρει υποτίθεται η COSCO. Φτάσατε στο σημείο να μιλάτε για τίμημα 4,3 δισεκατομμύρια ευρώ και να βγαίνει η COSCO να σας διαψεύδει και να σας γελοιοποιεί και να λέει ότι η προσφορά της δεν υπερβαίνει τα 500.000.000, εκ των οποίων τα 250.000.000 είναι δανεικά.  Κάνετε τη χώρα περίγελο σε όλον τον κόσμο, περίγελο ακόμη και στους διεθνείς χρηματιστηριακούς κύκλους, τους οποίους κατά τα άλλα εσείς ομνύετε. Το ίδιο πάτε να κάνετε και με το λιμάνι της Θεσσαλονίκης. Είσαστε έτοιμοι να το παραδώσετε στην Ντουμπάι, κρατικών συμφερόντων του Ντουμπάι. 
      Αυτά είναι απίστευτα πράγματα. Τα μηνύματα που στέλνετε κατ’ αυτόν τον τρόπο είναι τραγικά για το μέλλον της χώρας. Στην ουσία λέτε στον ελληνικό λαό ότι το ελληνικό δημόσιο είναι ανίκανο, αλλά μπορεί το γερμανικό κράτος, μπορεί το κινέζικο κράτος, ακόμα και το Εμιράτο του Ντουμπάι  μπορεί. Το μήνυμα που στέλνετε έτσι, είναι μήνυμα απελπισίας, μήνυμα απαξίωσης του ελληνικού δημοσίου και της χώρας, είναι μήνυμα παραίτησης, ηττοπάθειας, έλλειψης σεβασμού και αυτοπεποίθησης για τη χώρα. Έτσι γυρίζετε την Ελλάδα αιώνες πίσω. Διαμορφώνετε μια Ελλάδα, χωρίς μέλλον. Η χώρα κατ’ αυτόν τον τρόπο βυθίζεται στην ανημποριά, την κρίση και το τέλμα. 
      Παραδίδοντας τον Ο.Τ.Ε. στα πολυεθνικά συμφέροντα, στην ουσία δίνετε το σήμα της γενικής εκποίησης της χώρας, με την εγκατάλειψη του δημοσίου. Έχετε εξαγγείλει πλήθος ιδιωτικοποιήσεων, οι οποίες αφορούν τα πάντα στο δημόσιο τομέα. Ακόμα και την καρδιά του δημόσιου τομέα ιδιωτικοποιείτε και προσφέρετε στην ιδιωτική διαχείριση και εκμετάλλευση, μέσω των λεγόμενων Συμπράξεων Δημόσιου και Ιδιωτικού Τομέα. Όλα στο σφυρί, όλα για πούλημα. Υποδομές, στρατηγικά εργαλεία, στρατηγικές επιχειρήσεις. Με αυτήν την πολιτική η Ελλάδα μετατρέπεται κυριολεκτικά -και επιτρέψτε μου, κύριε Υπουργέ, να κυριολεκτώ σε αυτήν τη φράση- σε κανονική μπανανία του πολυεθνικού κεφαλαίου. Σε λίγο, η χώρα μας θα είναι πολύ χειρότερη ίσως από ορισμένα γειτονικά μας βαλκανικά προτεκτοράτα που πωλούν ακόμα και τον αέρα που αναπνέουν. 
      Ισχυρίζεστε ότι το δημόσιο, με βάση τη συμφωνία, κρατάει το δικαίωμα ΒΕΤΟ σε κρίσιμες στρατηγικές αποφάσεις. Λέτε ανακρίβειες και παραπλανάτε το ελληνικό λαό. Όχι ότι αν είχαμε κάποια ΒΕΤΟ θα σωνόταν η κατάσταση,  ή θα μπορούσαμε να τα ασκήσουμε, αλλά τέτοια ΒΕΤΟ δεν υπάρχουν. Και να σας πω γιατί δεν υπάρχουν. Διότι αυτή η συμφωνία που φέρατε ενώπιον της Βουλής υποτιμά την νοημοσύνη μας και υποτιμά και τη Βουλή. Αυτή η συμφωνία με τις διατάξεις που περιέχει, είναι ένα απλό κουρελόχαρτο και γιατί είναι ένα απλό κουρελόχαρτο;
       Σας το εξηγώ, κύριε Υπουργέ. Διότι στα άρθρα 13 και 21 αυτή η συμφωνία λέει ότι μπορεί σε όλα τα σημεία της να επαναπροσδιοριστεί, να τροποποιηθεί, ή και να ακυρωθεί, με κοινή συναίνεση των δύο μερών, του ελληνικού δημοσίου και της «DEUTSCHE TELEKOM», χωρίς να χρειάζεται να επανέλθει αυτή η οποιαδήποτε τροποποίηση-ακύρωση στη Βουλή. Δηλαδή εδώ ψηφίζουμε υποτίθεται μια συμφωνία, αλλά στην ουσία πάτε να υφαρπάξετε την ψήφο της Βουλής για μια γενική εξουσιοδότηση, η οποία θα λέει: Από την άλλη μέρα αλλάζουμε τα πάντα, με συναίνεση ελληνικού δημοσίου και «DEUTSCHE TELEKOM», χωρίς να ρωτάμε κανέναν. Επομένως για ποια συμφωνία μας μιλάτε, όταν εσείς εξουσιοδοτήστε να κάνετε οτιδήποτε για το αύριο; 
      Επίσης, αν ακυρωθούν διατάξεις αυτής της συμφωνίας, λόγω Ευρωπαϊκής Ένωσης  -κάποια δικαιώματα υποτιθέμενα αρνησικυρίας ή κάποιες επιτροπές ανταγωνισμού- δεν ακυρώνετε η συμφωνία, δεν τίθεται για επαναδιαπραγμάτευση, ούτε επανέρχεται στη Βουλή. Απλώς εκπίπτουν όπως λέτε στο άρθρο 17 αυτές οι διατάξεις και ισχύουν όλες οι υπόλοιπες. Τι είδους αποικιοκρατικά κατασκευάσματα είναι αυτά τα οποία φέρνετε και τι είδους σεβασμός είναι απέναντι σε αυτήν τη Βουλή, όταν μας φέρνετε τέτοιου είδους διατάξεις;
       Επίσης, με το άρθρο 8 παράγραφος γ της συμφωνίας, τι λέτε; Όταν Πρόεδρος και Διευθύνων Σύμβουλος είναι το ίδιο πρόσωπο στον Ο.Τ.Ε., που τότε τα ορίζει η «DEUTSCHE TELEKOM» και τα υποδεικνύει, σε αυτήν την περίπτωση αναφέρεται ρητά ότι δεν υπάρχει δικαίωμα ψήφου, το οποίο  καθορίζεται από τα δύο μέρη και από το ελληνικό δημόσιο, αλλά τα μέλη του διοικητικού συμβουλίου ψηφίζουν με την διακριτική τους ευχέρεια. Άρα, που είναι τα ΒΕΤΟ, κύριοι, όταν τα μέλη ψηφίζουν το ίδιο πρόσωπο στη συνήθη περίπτωση προέδρου και διευθύνοντος συμβούλου, κατά τη διακριτική τους ευχέρεια; 
      Έχουμε μπροστά μας ένα κουρελόχαρτο κυριολεκτικά, το οποίο θα χρησιμοποιηθεί από το δημόσιο, κατά το δοκούν, για να παιχθούν τα σχέδια. Άλλωστε, ήδη με τη συμφωνία έχετε δρομολογήσει την πώληση των μετοχικών πακέτων στην «DEUTSCHE TELEKOM» του δημοσίου. Το 5% μέχρι το 2009 και άλλο ένα 10% μέχρι το 2011 και μάλιστα έχετε καθορίσει και την τιμή της πώλησης αυτών των πακέτων και λέτε τώρα εδώ στη Κυβέρνηση, εμείς δεν έχουμε την πρόθεση να κάνουμε αυτές τις πωλήσεις. Αφού δεν έχετε αυτήν την πρόθεση, να κάνετε αυτές τις πωλήσεις, γιατί τις καταγράφετε μάλιστα με καταληκτικές ημερομηνίες και με συγκεκριμένη τιμή πώλησης. Γιατί τις καταγράφετε τότε; 
      Εδώ παίζεται ένας εμπαιγμός, ο οποίος είναι διαχρονικός, απέναντι στον ελληνικό λαό και απέναντι στη δημόσια στρατηγική επιχείρηση που λέγεται Ο.Τ.Ε. Διότι έτσι έκαναν και έλεγαν όλες οι κυβερνήσεις μέχρι σήμερα. Έβαζε η κάθε μια το όριό της, αλλά πίσω στο μυαλό της είχε την πλήρη και γενική εκποίηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κυρία Πρόεδρε, να ολοκληρώσω.
      Ξεκινήσαμε από τη μια μετοχή, επί κυβερνήσεων ΠΑ.ΣΟ.Κ., ύστερα πήγαμε στο 75%, ως όριο, κατεβήκαμε στο 51%, μετά στο 33%, το ρίξατε και αυτό και σήμερα έχουμε τη συμφωνία παράδοσης και μας μιλάτε για πώληση άλλου ένα 5% και άλλου ένα 10%. Και υποτίθεται ότι θα κρατάει δικαιώματα αρνησικυρίας με το 5% το δημόσιο; Όνειρα θερινής νυκτός. Αστειεύεστε; Ποιον κοροϊδεύετε; 
      Τα πρώτα θύματα βεβαίως αυτής της απαράδεκτης συμφωνίας –και κλείνω, κυρία Πρόεδρε, και ευχαριστώ για την κατανόησή σας, δεν θα καταχραστώ το χρόνο παραπάνω από τους προηγούμενους εισηγητές- θα είναι οι καταναλωτές. Γιατί; Διότι παραδίδεται ένα μονοπώλιο αυτήν τη στιγμή, το μονοπώλιο των δικτύων στη «DEUTSCHE TELEKOM». Και αυτό το μονοπώλιο που θα έχει η «DEUTSCHE TELEKOM» σε συνεργασία με δύο και τρεις τηλεπικοινωνιακές εταιρείες, θα διαμορφώσει καρτέλ. Και τα καρτέλ τα έχουμε πληρώσει πανάκριβα σ’ αυτήν τη χώρα και δεν υπάρχει καμμία Κυβέρνηση μέχρι σήμερα να τα εμποδίσει. Και αυτά τα καρτέλ θα διαμορφώσουν για τις υπηρεσίες των τηλεπικοινωνιών, τιμές ασύμφορες για τον καταναλωτή.
      (Στο σημείο αυτό κτυπάει επαναληπτικά το κουδούνι λήξεως του χρόνου ομιλίας του κυρίου Βουλευτή)
      Τέλος, αφήνετε έρμαιους και απροστάτευτους τους εργαζόμενους στον Ο.Τ.Ε., σε περιπτώσεις εθελουσίας εξόδου ή πλεονάζοντος –άκουσον, άκουσον- προσωπικού ο Διευθύνων Σύμβουλος τελικώς αποφασίζει να εκδιώκει με το χειρότερο τρόπο τους εργαζόμενους. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, ολοκληρώστε.
      ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κυρία Πρόεδρε.
      Ποια προστασία προσφέρετε; Αφήνετε και τους εργαζόμενους στο έλεος της «DEUTSCHE TELEKOM». Δεν θα περάσει αυτή η συμφωνία. Και αν την κυρώσετε στη Βουλή, δεν θα εφαρμοστεί στην πράξη. Τουλάχιστον εμείς θα αγωνιστούμε να την ακυρώσουμε στην πράξη. Θέλουμε ένα Ο.Τ.Ε. δημόσιο 100%, στην υπηρεσία του ελληνικού λαού, στην υπηρεσία της ανάπτυξης της χώρας.
      Σας ευχαριστώ, κυρία Πρόεδρε, και για την ανοχή σας.
      (Χειροκροτήματα από την πτέρυγα του ΣΥ.ΡΙΖ.Α.)
       ΠΡΟΕΔΡΕΥΟΥΣΑ (Έλσα Παπαδημητρίου): Ο τελευταίος ειδικός αγορητής κ. Βορίδης έχει το λόγο.
      ΜΑΥΡΟΥΔΗΣ ΒΟΡΙΔΗΣ: Σας ευχαριστώ, κυρία Πρόεδρε.
      Κυρίες και κύριοι συνάδελφοι, κατ΄αρχάς εκείνο το οποίο έχουμε μπροστά μας είναι μια σύμβαση με την οποία ουσιαστικά μεταβιβάζεται ένα σχετικά μικρό ποσοστό μετοχών που έχει το ελληνικό δημόσιο στη «DEUTSCHE TELEKOM» και –νομίζω ότι αυτό είναι το μείζον στη συγκεκριμένη σύμβαση- μεταβιβάζεται, παραχωρείται η διοίκηση της επιχείρησης σε πρόσωπα της υποδείξεως της «DEUTSCHE TELEKOM».
      Το σημαντικό νομίζω που πρέπει να σκεφτεί κάποιος, είναι το εξής: Για ποιο λόγο γίνεται αυτή η σύμβαση; Αν διαβάσει κάποιος την εισηγητική έκθεση, το βασικό επιχείρημα το οποίο φαίνεται να επικαλείται η Κυβέρνηση για να νομιμοποιήσει αυτήν τη σύμβαση, τουλάχιστον σε πολιτικό επίπεδο και στη συνείδηση του ελληνικού λαού, είναι το πρόβλημα της ανταγωνιστικότητας. Έρχεται δηλαδή και αφού λέει ορισμένες γενικότητες, ότι υπάρχει ένα μεταβαλλόμενο περιβάλλον, ότι υπάρχει απελευθέρωση των αγορών στο χώρο των τηλεπικοινωνιών, ότι υπάρχουν ραγδαίες τεχνολογικές εξελίξεις, η Κυβέρνηση λέει ή υπονοεί ότι ο Ο.Τ.Ε. με την παρούσα μορφή δεν θα μπορούσε να ανταπεξέλθει σε αυτές τις συνθήκες και επομένως χρειάζεται μια στρατηγική συμμαχία που θα λύσει αυτά τα ζητήματα.
      Κατ’ επανάληψη ζήτησα στη διάρκεια της επιτροπής να προσκομιστούν συγκεκριμένα στοιχεία και θα μου επιτρέψετε να πω ότι τα ζήτησα μ΄ ένα σαφή, τεχνοκρατικό τρόπο. Εφόσον συζητάμε για συγκεκριμένα μεγέθη, εφόσον θέλετε να μιλάμε σ’ αυτό το επίπεδο, να μη μιλάμε δηλαδή σε ένα κατ΄αρχήν ιδεολογικό ή αξιακό επίπεδο, αλλά να μιλάμε συγκεκριμένα για τον ανταγωνισμό, ζήτησα συγκεκριμένα στοιχεία του διεθνούς ανταγωνισμού. Ποιες εταιρείες μας ανταγωνίζονται, σε ποιες αγορές, γιατί έχουν συγκριτικό πλεονέκτημα, γιατί αυτό το συγκριτικό τους πλεονέκτημα είναι τόσο καταλυτικό ώστε να μην μας επιτρέπει να λειτουργούμε; Το γεγονός ότι υπάρχει μια ισχυρότερη εταιρεία μέσα σε μια αγορά, δεν σημαίνει ότι την επόμενη ημέρα το πρωί κλείνουν όλες οι εταιρείες ή πρέπει να συγχωνευθούν με αυτή. Ποια είναι λοιπόν τα συγκεκριμένα στοιχεία; Τα ζήτησα. Μέχρι στιγμής δεν έχουν έρθει και μόνο ο Υφυπουργός κ. Λέγκας είχε την ευγενή καλοσύνη να με παραπέμψει στην έκθεση του Ο.Ο.Σ.Α. του 2007, να τη μελετήσω, για το συγκεκριμένο περιβάλλον. Τη μελέτησα. Είναι τριακόσιες σελίδες οι οποίες μιλάνε γενικά για το ζήτημα της ανταγωνιστικότητας και του εταιρικού περιβάλλοντος στο χώρο των τηλεπικοινωνιών. Εκείνο το οποίο λένε για τον Ο.Τ.Ε., είναι ότι η «DEUTSCHE TELEKOM» είναι τέταρτη στη συγκεκριμένη αγορά, ενώ ο Ο.Τ.Ε. είναι τριακοστός όγδοος. Δεν μου λύνει κάτι αυτό. Θα μπορούσαν να υπάρχουν μικρές εταιρείες που εξακολουθούν να είναι κερδοφόρες γιατί έχουν συγκριτικά πλεονεκτήματα σε αγορές, γιατί είναι καλύτερα τοποθετημένες, γιατί έχουν συγκριτικά πλεονεκτήματα τεχνολογικά και υπάρχει και μια γενική συζήτηση για την καθυστέρησή μας στην ευρυζωνικότητα. Αυτά δεν είναι επαρκή και συγκεκριμένα επιχειρήματα που να δίνουν απάντηση.
      Παραμένει το συγκεκριμένο επιχείρημα και η συγκεκριμένη θέση της Κυβερνήσεως απολύτως αναπόδεικτη και υπ’ αυτήν την έννοια, επειδή είναι η βασική της θέση, θεωρώ ότι είναι και τελείως αδικαίωτη.   
      Δεύτερον, ενδιέφεραν τα χρήματα; Η ίδια η Κυβέρνηση είχε πει ότι το μείζον δεν ήταν το τίμημα. Θεωρεί ότι είναι ένα καλό τίμημα –αυτό, σε τελευταία ανάλυση, είναι ένα αντικείμενο εκτίμησης- αλλά πάντως η ίδια η Κυβέρνηση λέει ότι το μείζον δεν ήταν το τίμημα του 3%. Άρα, ούτε αυτό, εφόσον δεν το ισχυρίζεται η Κυβέρνηση, είναι σημαντικό, επομένως ούτε αυτό αποτελεί λόγο για τη μεταβίβαση. 
      Πάμε στο σημαντικό. Ισχυρίζεται η Κυβέρνηση ότι το πρόβλημα ήταν η διοίκηση. Δηλαδή το γεγονός ότι το ελληνικό δημόσιο, με τις επιλογές που έχει κάνει, δεν μπορούσε να εξασφαλίσει βιώσιμη διοίκηση στην εταιρεία. Και τι λέει ουσιαστικά με αυτό; Ότι φέρνουμε μια ξένη εταιρεία η οποία θα επιβάλει έναν ξένο διοικητή και θα είναι επαρκέστερη η διοίκηση υπ’ αυτές τις συνθήκες. Γιατί; Διότι το κρατικό μάνατζμεντ –αυτή είναι η ορολογία- έχει χρεοκοπήσει. 
      Μια συγκεκριμένη ερώτηση έχω να κάνω επ΄ αυτού: Η «DEUTSCHE TELEKOM» δεν είναι κρατική εταιρεία; Στη «DEUTSCHE TELEKOM» το 16,87% των μετοχών κατέχεται από το γερμανικό δημόσιο. Το 14,83% των μετοχών της κατέχεται από το πιστωτικό ίδρυμα «Kreditautalt Fleur Wieder auf», του οποίου δεν ξέρω ποια είναι η φύση και τα γερμανικά μου δεν είναι καλά. Υποθέτω ότι είναι μια κρατική τράπεζα ή κάποιο κρατικό πιστωτικό ίδρυμα. Αυτό μας φτιάχνει ένα 31,7%. Δια αυτού του τρόπου, δια αυτών των δύο ιδρυμάτων το γερμανικό δημόσιο ασκεί τον έλεγχο στην «DEUTSCHE TELEKOM». Και ερωτώ: Γιατί κρίνουμε ότι το γερμανικό δημόσιο είναι επαρκέστερο στη λειτουργία του από το ελληνικό δημόσιο, τουλάχιστον σε κάτι το οποίο είναι -κατά τη γνώμη μου- σχετικά στοιχειώδες, στο να επιλέξει δηλαδή έναν πρόεδρο και διευθύνοντα σύμβουλο ενός οργανισμού; Αυτό είναι όλο και όλο που πρέπει να κάνει. Διότι όλο το υπόλοιπο θεσμικό οπλοστάσιο, ανώνυμη εταιρεία μετοχοποιημένη, με λειτουργία γενικής συνελεύσεως, που λειτουργεί σύμφωνα με τους κανόνες της αγοράς, όπου ο βασικός νόμος είναι ο ν.2190 του 1920, δηλαδή ο νόμος περί ανωνύμων εταιρειών, όλο το θεσμικό πλαίσιο υφίσταται. 
      Επομένως είναι ένα ζήτημα πολιτικής βουλήσεως της εκάστοτε κυβερνήσεως το να επιλέγει δια του διευθύνοντος συμβούλου να παρεμβαίνει στην καθημερινή διοίκηση της εταιρείας και επομένως να δημιουργεί παρεκτροπές και αλλοιώσεις ή όχι. Δεν είναι ένα δομικό ζήτημα της λειτουργίας της εταιρείας. Αν όμως δεν είναι δομικό ζήτημα της λειτουργίας της εταιρείας τότε στην πραγματικότητα η ευθύνη για την επάρκεια της διοικήσεως και της διαχειρίσεως βαρύνει την Κυβέρνηση και τις επιλογές που κάνει.
      Πάμε στο συγκεκριμένο. Ήρθε ο κ. Βουρλούμης στην επιτροπή και κατέθεσε μια σειρά κακοδιοικήσεων, μια σειρά πράξεων οι οποίες μαρτυρούν μια παθογένεια για την προ του 2004 εποχή. Εγώ δεν μπορώ να γνωρίζω εάν αυτά τα οποία καταθέτει ο κ. Βουρλούμης είναι αληθή ή όχι. Μας είπε για τον κ. Γκρομίκο, μας είπε για σκάνδαλα αγοράς δορυφόρων στις διπλάσιες τιμές, που βάρυναν ουσιαστικά τον οργανισμό κ.ά. Έχω να κάνω όμως μια ερώτηση: Αυτά γιατί καταγγέλλονται στη Βουλή και δεν καταγγέλλονται στον εισαγγελέα; Αυτή είναι απλή ερώτηση. 
      Εάν ο κ. Βουρλούμης έχει διαπιστώσει τέτοιου είδους σκανδαλώδεις συμπεριφορές και μάλιστα, ξέρει και τα πρόσωπα που τις έκαναν και μάλιστα, τα κατονομάζει με το παρατσούκλι τους, τότε γιατί αυτοί δεν είναι κατηγορούμενοι σήμερα; Γιατί δεν έχουν πάει στον εισαγγελέα; Αυτό είναι το πρώτο.
      Δεύτερον. Από το 2004 και εντεύθεν άλλαξαν οι συμπεριφορές αυτές; Έχουμε καλύτερη διοίκηση στον oργανισμό; Ο κ. Βουρλούμης τα έχει πάει καλύτερα; Εάν ο κ. Βουρλούμης τα έχει πάει καλύτερα, τότε προφανώς, είναι ζήτημα επιλογής προσώπου. Δεν είμαστε υποχρεωμένοι, για να λύσουμε το θέμα του κρατικού μάνατζμεντ, να πάμε στη διοίκηση των Γερμανών. Ούτε αυτό το επιχείρημα, κατά τη γνώμη μου, είναι πειστικό, δηλαδή, το επιχείρημα ότι δεν μπορεί να γίνει διαφορετικά, ότι πρέπει να πάμε σε μία γερμανική κρατική εταιρεία για να λύσουμε το πρόβλημα του μάνατζμεντ.
      Ο ανταγωνισμός, λοιπόν, που μας προσκομίζει ως επιχείρημα η Κυβέρνηση δεν είναι, τουλάχιστον μέχρι τώρα, επαρκώς τεκμηριωμένο.
      Εδώ θα ήθελα να κάνω μια παρένθεση, έναν μικρό αστερίσκο, ο οποίος, κύριε Υπουργέ, νομίζω ότι σας αφορά. Δεν ξέρω τι είναι τα έγγραφα τα οποία έχει ζητήσει η πλευρά του ΣΥ.ΡΙΖ.Α. Όμως, άκουσα την απάντησή σας, ότι τα έγγραφα αυτά, τα οποία αφορούν την αποκρατικοποίηση του Ο.Τ.Ε., θα τα καταθέσετε μετά το πέρας της τοποθετήσεως των εισηγητών. Εκτιμώ ότι στα πλαίσια μιας πολιτικής δεοντολογίας, έχει μεγάλη σημασία οι εισηγητές, πρωτίστως, να έχουν στα χέρια τους έγγραφα που αφορούν το αντικείμενο της εισηγήσεώς τους και όχι να παίζουμε το κρυφτούλι με την Κυβέρνηση. Δηλαδή, εδώ διατηρείτε κλειστά τα χαρτιά σας και δεν ενημερώνετε, όπως πρέπει, σε μια διαδικασία επιτροπής, που είναι κατ΄εξοχήν η συζήτηση που γίνεται για να έρθει το σχέδιο νόμου εδώ, αλλά θα το συζητήσετε και αφού τελειώσουν οι ομιλητές, θα καταθέσετε τα έγγραφα; Γιατί αυτά τα έγγραφα δεν έχουν έρθει τόσο καιρό;
      Εδώ, λοιπόν, πραγματικά...
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Περιγράφονται αυτά στην εισηγητική έκθεση. Τα γνωρίζετε όλα, κύριε συνάδελφε.
      ΜΑΥΡΟΥΔΗΣ ΒΟΡΙΔΗΣ: Αυτό, όμως, είναι μια άλλη απάντηση -θα μου επιτρέψετε να σας πω- και επίσης,...
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Για λόγους σκοπιμότητας γίνεται αυτή η αίτηση από τον Συνασπισμό.
      ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε, κύριε Αλογοσκούφη. Ποια σκοπιμότητα; Για ποιους χαρακτηρισμούς λέτε;
      ΠΡΟΕΔΡΕΥΟΥΣΑ (Έλσα Παπαδημητρίου): Με συγχωρείτε, μπορεί να τελειώσει αυτό το πάρτι;
      ΠΑΝΑΓΙΩΤΗΣ ΛΑΦΑΖΑΝΗΣ: Ποιο πάρτι;
      ΠΡΟΕΔΡΕΥΟΥΣΑ (Έλσα Παπαδημητρίου): Το πάρτι. Μιλάτε μόνοι σας.
      ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε, εγώ μιλάω μόνος μου;
      ΠΡΟΕΔΡΕΥΟΥΣΑ (Έλσα Παπαδημητρίου): Λοιπόν, κύριε Βορίδη, συνεχίστε παρακαλώ.
      ΜΑΥΡΟΥΔΗΣ ΒΟΡΙΔΗΣ: Κύριε Υπουργέ, εγώ απλώς εκείνο το οποίο λέω είναι ότι αυτά τα έγγραφα, ακόμα και εάν μνημονεύονται στην αιτιολογική έκθεση του σχεδίου νόμου, θα έπρεπε πάντως εμπρόθεσμα και έγκαιρα να βρίσκονται στη διάθεση των μελών της επιτροπής, προκειμένου να μπορούμε να τα κρίνουμε και να αξιολογήσουμε, ακόμα και εάν καταλήγαμε ότι δεν είναι και τίποτα σημαντικό. Πάντως, δεν έχει νόημα να προσκομίζονται αφού τελειώνει η συζήτηση και αφού τελειώνει η τοποθέτηση των εισηγητών στην Ολομέλεια.
      Εάν, λοιπόν, δεν είναι το πρόβλημα του ανταγωνισμού -γιατί ξαναλέω ότι αυτό παραμένει αναπόδεικτο- γιατί κανείς δεν μας είπε συγκεκριμένα ποιο είναι το ανταγωνιστικό περιβάλλον στο οποίο έχουμε μείνει πίσω; Ποια είναι τα συγκριτικά πλεονεκτήματα που έχει η «DEUTSCHE TELEKOM» και που εμείς δεν έχουμε; Ακόμα και εάν έχει κάποια, γιατί αυτά μας οδηγούν σε ένα μονόδρομο αυτής της συνεργασίας; Αυτά δεν έχουν ειπωθεί, δεν έχουν εξηγηθεί. Το τίμημα δεν είναι ο λόγος.
      Επομένως το ζήτημα του μάνατζμεντ δεν είναι ο λόγος, για τους λόγους που ανέφερα και για την επιχειρηματολογία που ανέπτυξα. Ποιος είναι πραγματικός λόγος; Εκεί, πίσω απ’ αυτά τα οποία λέει η Κυβέρνηση, μπορείτε να δείτε και τον πραγματικό λόγο της Συμβάσεως. Είναι ο κίνδυνος της επιθετικής εξαγοράς. Η Κυβέρνηση φοβάται αυτό αυτήN τη στιγμή, ακριβώς επειδή τον Ιούλιο του 2007 γίνεται η μεταβίβαση του 10,7% των μετοχών του Ο.Τ.Ε. και κατεβαίνει για πρώτη φορά το ποσοστό του Dημοσίου κάτω από το 33,33%, δηλαδή, κάτω από το όριο εκείνο που, με βάση το άρθρο 29 παράγραφος 3 του ν. 2190/1920, έχει ο μέτοχος που κατέχει το 33,33% δικαιώματα σημαντικά και πρωτίστως και κυρίως εγώ σας λέω ένα, πέρα απ’ όλα τα άλλα, το δικαίωμα να δεσμεύει με την ψήφο του την αύξηση του μετοχικού κεφαλαίου . Αυτό είναι το κρίσιμο δικαίωμα. Επειδή, λοιπόν, για πρώτη φορά πέφτει κάτω απ’ αυτό το ποσοστό, η Κυβέρνηση ανησυχεί ότι πλέον εκτίθεται σε κίνδυνο επιθετικής εξαγοράς. Και τότε, βεβαίως, έρχεται η Κυβέρνηση και λέει: «Σε ένα τέτοιο ενδεχόμενο δεν θα μπορούσα να διασφαλίσω τίποτα απ’ αυτά που προσπαθώ να διασφαλίσω με την παρούσα Σύμβαση».
      Ποιος, όμως, αποφάσισε και κατέβασε και τη συμμετοχή του ελληνικού δημοσίου κάτω από το 33,33%; Αυτό το έκανε η Κυβέρνηση της Νέας Δημοκρατίας με απόφασή της, η οποία έγινε τον Ιούλιο του 2007. Και ποια ήταν η αντίδραση; Τον Αύγουστο του 2007, αμέσως μόλις έγινε αυτή η μεταβίβαση, έγινε η τοποθέτηση της «MIG» μέσα στον Ο.Τ.Ε. Και το Σεπτέμβριο του 2007, η συγκεκριμένη τοποθέτηση είχε φτάσει το 10%.
      Και συνεχίζω εδώ: Μήπως και τότε υπήρξε κάποια προσπάθεια να σταματήσει; Άμα διαβάσετε την ανακοίνωση, η οποία βγαίνει στις 27 Σεπτεμβρίου, δηλαδή, μετά την πρώτη συνάντηση του κυρίου Υπουργού με τον κ. Βγενόπουλο, λέει ο κ. Βγενόπουλος: «Επιθυμούμε τη συμμετοχή μας στο Διοικητικό Συμβούλιο του Ο.Τ.Ε.». Και λέει, επίσης και αυτό είναι το σημαντικό: «Η MIG έχει πρόθεση άριστης συνεργασίας με την Κυβέρνηση σχετικά με το μέλλον του Ο.Τ.Ε.». Θέλει απλώς να είναι ενεργός μέτοχος.
      Υπήρξε απάντηση της Κυβερνήσεως η οποία να διαψεύδει εδώ τον κ. Βγενόπουλο στα περί αρίστης συνεργασίας με την Κυβέρνηση; Υπήρξε μια απάντηση στις 28 Σεπτεμβρίου; Όχι. Έγινε νέα συνάντηση στις 3 Δεκεμβρίου και πλέον, στις 7 Δεκεμβρίου έρχεται η κατάθεση της τροπολογίας.
      Άρα, λοιπόν, όλο αυτό το χρονικό διάστημα που η «MIG» κάνει την προσπάθεια επενδυτικής εξαγοράς, η Κυβέρνηση ακόμα δεν έχει καταλήξει καν και δεν έχει τοποθετηθεί στο τι θέλει. Διότι, εάν είχε τοποθετηθεί στο τι ήθελε, τότε θα είχε εκφράσει αυτή τη συγκεκριμένη νομοθετική της πρωτοβουλία, με όλα τα προβλήματα που αυτή φέρει, νωρίτερα.
      ΘΕΟΧΑΡΗΣ ΤΣΙΟΚΑΣ: Ήξερε τι έκανε.
      ΜΑΥΡΟΥΔΗΣ ΒΟΡΙΔΗΣ: Επομένως, εκεί μένει ανοιχτή μία συζήτηση. Εγώ παραθέτω συγκεκριμένα πραγματικά περιστατικά. Ο καθένας αξιολογεί προθέσεις, αξιολογεί στάσεις, αξιολογεί σκέψεις, ενδεχόμενα. Εύκολο είναι κάποιος να τα σκεφτεί. Αυτά είναι τα δεδομένα, όμως και αυτά είναι τα πραγματικά περιστατικά.
      Πάμε και σε κάτι ακόμα. Είναι, τελικώς, καλή επιλογή -ας το δούμε διαφορετικά- η «DEUTSCHE TELEKOM»; Είναι ένας καλός εταίρος; Πάντως, είναι μία εταιρεία η οποία προφανώς έχει μία εξαιρετικά κακή σχέση με το απόρρητο των επικοινωνιών. Αυτό είναι δεδομένο.
      Δεύτερον. Είναι μία εταιρεία η οποία έχει κατηγορηθεί για παραβιάσεις των κανόνων της Επιτροπής Τηλεπικοινωνιών στη Γερμανία και της έχει επιβληθεί πρόστιμο γι’ αυτό. Επομένως έχει μία κακή σχέση μ' αυτό.
      Τρίτον. Είναι μία εταιρεία η οποία φαίνεται ότι έχει δημοσιεύσει ψευδή στοιχεία στους ισολογισμούς της και ενάγεται γι’ αυτό από τους μετόχους της.
      Τέταρτον. Είναι μία εταιρεία η οποία το τελευταίο χρονικό διάστημα επαίρεται, διότι έχει καταφέρει να μειώσει τους εργαζόμενούς της κατά τον αριθμό, εάν διαβάζω καλά, των έντεκα χιλιάδων εργαζομένων. Επομένως είναι μία τέτοια εταιρεία.
      Θα ήθελα να πω και κάτι ακόμα ως προς την επιλογή. Ποια ήταν η διαδικασία της επιλογής;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ και εγώ ένα με ενάμισι λεπτό.
      Ποια ήταν η διαδικασία της επιλογής; Ήταν καλή η διαδικασία της επιλογής; Χρηματοοικονομικοί σύμβουλοι της Κυβερνήσεως, οι οποίοι δεν κατονομάζονται, τουλάχιστον στην αιτιολογική έκθεση, λένε ότι ήρθαν σε επαφή με έξι εταιρείες οι οποίες ήταν υποψήφιοι στρατηγικοί επενδυτές -ομοίως, αυτές οι εταιρείες δεν κατονομάζονται στην αιτιολογική έκθεση- και ότι αυτές οι εταιρείες δεν εξεδήλωσαν ενδιαφέρον. Αυτή είναι η δημόσια διαδικασία που έλαβε χώρα ως προς την πρόκριση του συγκεκριμένου επενδυτή. Τίποτα περισσότερο.
      Πάω, τέλος, στο εξής: Είναι καλή η συμφωνία; Έρχεται εδώ η Κυβέρνηση και ουσιαστικά λέει το εξής: Η συμφωνία είναι καλή και μάλιστα, είναι πολύ καλύτερη απ’ αυτή που θα είχαμε, εάν είχαμε διατηρήσει το 33,33%. Γιατί; Διότι στα blocking rights, στα δικαιώματα βέτο, στα δικαιώματα αρνησικυρίας, έχει αρκετά περισσότερα δικαιώματα απ’ αυτά που προβλέπει ο ν. 2190. Αυτό λέει η Κυβέρνηση. Αυτό σε ένα συγκεκριμένο επίπεδο είναι αληθές. Πράγματι, είναι περισσότερα τα δικαιώματα. Αυτό είναι αληθές.
      Υπάρχει, όμως,...
      ΘΕΟΧΑΡΗΣ ΤΣΙΟΚΑΣ: Το βέτο;
      ΜΑΥΡΟΥΔΗΣ ΒΟΡΙΔΗΣ: Υπάρχει, όμως -και να με αφήσετε να το πω- το εξής μείζον ζήτημα. Πρώτον, ο ν. 2190 είναι νόμος και δεν εξαρτάται από τη βούληση των μερών, του αν θα τον εφαρμόσουν ή όχι. Αυτό εδώ είναι ένα συμβατικό κείμενο, το οποίο, πρώτον, τροποποιείται, δεύτερον, λύεται, τρίτον, καταγγέλλεται. Άρα, τι είναι εκείνο που σας διασφαλίζει;
      Τέταρτον, η εφαρμογή του δικαιώματος αρνησικυρίας εξαρτάται από τη συμμόρφωση των εκπροσώπων της «DEUTSCHE TELEKOM» μέσα στο Διοικητικό Συμβούλιο.
      Και ρωτώ εγώ: Τι σας λέει ότι πρόκειται να συμμορφωθούν; Το ρώτησα: Τι σας λέει ότι πρόκειται να συμμορφωθούν με τη συμφωνία μετόχων και θα ψηφίσουν έτσι όπως τους επιτάσσει αυτή εδώ η συμφωνία; Απάντηση: Τίποτε.
    Ποιες θα είναι οι συνέπειες αν δεν συμμορφωθούν; Έχετε προβλέψει λόγους καταγγελίας; Το ξαναλέω και το θεωρώ αυτό από τα σημαντικότερα θέματα.
    ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε Βορίδη.
    ΜΑΥΡΟΥΔΗΣ ΒΟΡΙΔΗΣ: Τελειώνω σε τριάντα δευτερόλεπτα.
     Ακόμα και αν δεχθούμε όλα τα υπόλοιπα, τουλάχιστον εδώ θα έπρεπε, όπως σε όλα τα συμβατικά κείμενα που έχω διαβάσει στη ζωή μου, να προβλέπονται σαφείς και συγκεκριμένοι λόγοι καταγγελίας. Ούτε καν γι’ αυτό δεν υπάρχει πρόβλεψη μέσα στη Σύμβαση. Δεν προβλέπονται λόγοι καταγγελίας και βεβαίως εκεί θα εξακολουθούμε να ψάχνουμε να βρούμε αν αυτό αποτελεί λόγο καταγγελίας της Συμβάσεως, υπό την έννοια των όσων γενικώς προβλέπει ο Αστικός Κώδικας.
    Είναι προφανές ότι το καταψηφίζουμε.
    Ευχαριστώ πολύ, κυρία Πρόεδρε.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
    Ο κύριος Υπουργός έχει το λόγο για πέντε λεπτά.
    ΘΕΟΧΑΡΗΣ ΤΣΙΟΚΑΣ: Ένιωσε την ανάγκη ο Υπουργός να μιλήσει;
    ΠΡΟΕΔΡΕΥΟΥΣΑ (Έλσα Παπαδημητρίου): Παρεμβαίνει, κύριε συνάδελφε.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ζήτησα να παρέμβω σε αυτήν τη φάση της διαδικασίας, όπως έχω δικαίωμα άλλωστε εκ του Κανονισμού, για δύο λόγους. Πρώτον, για να καταθέσω κάποια τυπικά έγγραφα, τα οποία μου έχει ζητήσει με επιστολή του ο κ. Δραγασάκης και τα οποία είχα δεσμευθεί να καταθέσω ενώπιον της Βουλής, ώστε να έχουν όλοι ταυτόχρονα γνώση αυτών των εγγράφων -αυτά τα έγγραφα δεν έχουν τόσο μεγάλη σημασία, διότι αναφέρονται και περιγράφονται αναλυτικά και στην εισηγητική έκθεση του νομοσχεδίου- και δεύτερον, για να δώσω κάποιες πρώτες απαντήσεις σε αυτά που ακούστηκαν από τους εισηγητές, τα οποία πρέπει να πω ότι δεν διαφέρουν βεβαίως σε τίποτα από τα επιχειρήματα που αναπτύχθηκαν και κατά τη διάρκεια των τριών ημερών που συζητήσαμε αυτό το θέμα στην αρμόδια επιτροπή. Δεν παρουσιάστηκαν ούτε νέα επιχειρήματα, ούτε νέα στοιχεία, ούτε κάτι άλλο το οποίο να χρήζει απαντήσεως, αλλά νομίζω ότι μια συνοπτική απάντηση σε κάποια βασικά πολιτικά ζητήματα πρέπει να δοθεί.
    Θα ξεκινήσω λέγοντας ότι η περαιτέρω αποκρατικοποίηση του Ο.Τ.Ε. –διότι δεν αποκρατικοποιείται σήμερα για πρώτη φορά ο Οργανισμός- και είναι διαδικασία αποκρατικοποίησης σύμφωνα με το νόμο, ήταν δεδηλωμένη πρόθεση της Κυβέρνησης ήδη προ των εκλογών το 2004, περιλαμβάνεται σαφώς στους στόχους του οικονομικού προγράμματος της Νέας Δημοκρατίας, όπου αναφέρεται ρητά εκεί ότι η περαιτέρω διάθεση μετοχών και η διασφάλιση στρατηγικής συμμαχίας με το κατάλληλο μάνατζμεντ αποτελεί στόχο.
    Στα πλαίσια αυτών συνήλθε η Διϋπουργική Επιτροπή Αποκρατικοποιήσεων στις 6 Σεπτεμβρίου του 2006 –όλα αυτά που θα καταθέσω τώρα βεβαίως είναι γνωστά και βάσει δημοσίων ανακοινώσεων που έχουν γίνει- και αποφάσισε την έναρξη διαδικασιών περαιτέρω αποκρατικοποίησης του Ο.Τ.Ε. και αποφάσισε βεβαίως ότι οι σύμβουλοι ή ο σύμβουλος αποκρατικοποίησης, θα οριστούν με νεώτερη απόφαση της επιτροπής, όπως θα οριστεί η μορφή, η έκταση, η διαδικασία και τα κριτήρια αξιολόγησης των προσφορών με νεώτερες αποφάσεις. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
    Καταθέτω, λοιπόν, αυτή την πρώτη απόφαση της Διϋπουργικής Επιτροπής Αποκρατικοποιήσεων, τα  Πρακτικά της 6ης Σεπτεμβρίου 2006.
    Λίγους μήνες μετά, στις 9-11-2006 συνήλθε και πάλι η Διϋπουργική Επιτροπή, συζήτησε την αποκρατικοποίηση του Ο.Τ.Ε. και αποφάσισε τη διερεύνηση της δυνατότητας, καθώς και την προσφορότερη μέθοδο περαιτέρω αποκρατικοποίησης του ΟΤΕ. Βασικά αποφασίσαμε την αναζήτηση μέσω της διεθνούς αγοράς του κατάλληλου στρατηγικού εταίρου και αναθέσαμε το έργο της παροχής υπηρεσιών χρηματοοικονομικού συμβούλου σε τρεις τράπεζες, την «CREDIT SUISSE»,  την «UBS LIMITED» και την «EFG TELESIS FINANCE» που είναι θυγατρική της EUROBANK, καθώς και ορίσαμε και νομικό σύμβουλο για τη διαδικασία αποκρατικοποίησης. Καταθέτω και αυτήν την απόφαση, τα Πρακτικά της συνεδρίασης της 9-11-2006.
    Τι έγινε μετά; Πράγματι οι σύμβουλοί μας διερεύνησαν την αγορά εκείνη την εποχή. Η οδηγία που είχε δοθεί, όπως αναφέρεται και στην εισηγητική έκθεση, ήταν να προσεγγίσουν όλες τις μεγάλες ευρωπαϊκές τηλεπικοινωνιακές εταιρείες και να διερευνήσουν το κατά πόσο ενδιαφέρονται να λειτουργήσουν ως στρατηγικοί εταίροι στη διαδικασία αυτή της αποκρατικοποίησης. Εκείνη την εποχή, μετά από λίγους μήνες και μετά από μία διερεύνηση που έγινε στο πρώτο εξάμηνο του 2007, οι σύμβουλοι μας πληροφόρησαν ότι υπήρξε ένας κατ’ αρχάς ενδιαφέρον από κάποιους αποδεκτούς .
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Θα μου δώσετε λίγο χρόνο, παρακαλώ, κύριε Πρόεδρε, προκειμένου να εξηγήσω τα πραγματικά γεγονότα.
    Έγινε, λοιπόν, μία διερεύνηση από τους συμβούλους, υπήρξε κάποιο κατ’ αρχάς ενδιαφέρον από κάποιους, αλλά δεν υπήρξε δεσμευτικό ενδιαφέρον από κανέναν.
    Η Κυβέρνηση, μετά από νεώτερη απόφαση της Διϋπουργικής Επιτροπής Αποκρατικοποίησης τον Ιούλιο του 2007 προχώρησε στη διάθεση ενός 8% των μετοχών του Οργανισμού, με συνέπεια το ποσοστό να πέσει από το 36% περίπου στο 28% και με εισήγηση των συμβούλων, διότι ήταν δεδηλωμένη η πρόθεσή μας να προχωρήσουμε στην περαιτέρω αποκρατικοποίηση του Ο.Τ.Ε. και όπως γνωρίζετε το καλοκαίρι του 2007, εκδηλώθηκαν οι πρώτες κινήσεις από τη «MIG» απόκτησης μετοχών του Ο.Τ.Ε.. 
    Στην αρχή επρόκειτο για μία συμπεριφορά, η οποία δεν είχε κάποια ιδιαίτερα χαρακτηριστικά. Και άλλοι θεσμικοί επενδυτές είχαν αγοράσει μετοχές του Ο.Τ.Ε., αλλά μετά τις εκλογές ή περίπου την περίοδο των εκλογών, ανακοινώθηκε ότι είχε ξεπεράσει η «MIG» το 5%. Αμέσως μετά τις εκλογές εκλήθη η «MIG», όπως γνωρίζετε και είναι γνωστό και από δημόσιες ανακοινώσεις και της υπεδείχθη …
    ΘΕΟΧΑΡΗΣ ΤΣΙΟΚΑΣ: Πότε; 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Νομίζω στις 28 Ιουλίου. Δεν είμαι και βέβαιος για την ημερομηνία, αλλά πάντως ήταν αμέσως μετά τις εκλογές, μόλις είχα οριστεί και πάλι Υπουργός Οικονομίας και Οικονομικών. Της υπεδείχθη να σταματήσει αυτήν την πρακτική, ότι δεν θεωρείται η «MIG» κατάλληλος στρατηγικός εταίρος και να σταματήσει να αγοράζει μετοχές, διότι δεν έχει σκοπό η Κυβέρνηση να συνάψει βεβαίως συμφωνία στρατηγικής συμμαχίας με τη «MIG».
    Παρά τις υποδείξεις και παρά την κατ’ αρχήν, τουλάχιστον έτσι μας εδόθη η εντύπωση στη συνάντηση που είχαμε, συγκατάθεση της «MIG», η «MIG» συνέχισε να αγοράζει μετοχές και έτσι αναγκαστήκαμε και κάναμε τη νομοθετική παρέμβαση προ του τέλους του 2007, προκειμένου να σταματήσουμε μια προσπάθεια που σαφώς πλέον είχε τα χαρακτηριστικά επιθετικής εξαγοράς. Και είχαμε πει και δημοσίως επανειλημμένως και με δικές μου δηλώσεις ότι η «MIG», παρ΄όλα τα άλλα χαρακτηριστικά της, δεν θεωρείται από την ελληνική Κυβέρνηση ως κατάλληλος στρατηγικός εταίρος για τον Ο.Τ.Ε..
    ΔΗΜΗΤΡΙΟΣ ΚΟΥΣΕΛΑΣ: Πότε τους το είπατε αυτό;
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έχουμε κάνει επανειλημμένες δημόσιες δηλώσεις γι’ αυτό το ζήτημα και έχω τοποθετηθεί πολλές φορές και στη Βουλή.
    Στις 17-3-2008 υπήρξε μια δημόσια ανακοίνωση από τη «DEUTSCHE TELEKOM» ότι είχε έρθει σε συμφωνία με τη «MIG» να αγοράσει τις μετοχές που κατείχε η MIG, που ήταν λίγο κάτω από το 20%, σύμφωνα με τα επίσημα στοιχεία, υπό την προϋπόθεση βεβαίως ότι θα της εδίδετο η άδεια από την ελληνική Κυβέρνηση να προχωρήσει στη σύναψη στρατηγικής συμμαχίας με το ελληνικό δημόσιο κατά τα πρότυπα και κατά τις εξαγγελίες της ελληνικής Κυβέρνησης.
    Στις 18-3-2008 εστάλη επιστολή στη Διϋπουργική Επιτροπή Αποκρατικοποιήσεων, τη μετάφραση της οποίας θα καταθέσω και η Διϋπουργική Επιτροπή Αποκρατικοποιήσεων στις 27-3-2008 συνήλθε και αποφάσισε τη διεξαγωγή σχετικών διαπραγματεύσεων και οποιασδήποτε ενδεδειγμένης ενέργειας, καθώς και την εν συνεχεία υποβολή νέας αιτιολογημένης εισήγησης από τους συμβούλους. Ορίσαμε τους ίδιους συμβούλους να έρθουν σε επαφή με τη «DEUTSCHE TELEKOM», προκειμένου να δούμε κατά πόσο υπήρχε περιθώριο σύναψης στρατηγικής συμφωνίας με τους όρους που έθετε το ελληνικό δημόσιο. Καταθέτω και την επιστολή της «DEUTSCHE TELEKOM» της 18ης Μαρτίου 2008 και την απόφαση της Διϋπουργικής Επιτροπής Αποκρατικοποιήσεων στις 27-3-2008.
    Οι διαπραγματεύσεις προχώρησαν, δεν ήταν εύκολες διαπραγματεύσεις, το έχω πει και άλλες φορές, ήταν αρκετά δύσκολες και δυσχερείς διαπραγματεύσεις. Το ελληνικό δημόσιο είχε συγκεκριμένους όρους, οι οποίοι αποτυπώνονται στη Συμφωνία την οποία έχουμε ενώπιόν μας. Υπήρξε μία επόμενη απόφαση της Διϋπουργικής Επιτροπής Αποκρατικοποιήσεων στις 8 Μαΐου 2008 που ενέκρινε τους έως τότε χειρισμούς στο πλαίσιο των διαπραγματεύσεων και αποφάσισε επίσης η Διϋπουργική Επιτροπή τυχόν τελική συμφωνία, καθώς και υπογραφή σχετικών συμβάσεων πώλησης μετοχών να αποφασιστεί με νεώτερη απόφαση. Δηλαδή στην ουσία στις 8 Μαΐου υπήρξε μια ενημέρωση της Διϋπουργικής Επιτροπής για την πορεία των έως τότε διαπραγματεύσεων για τη σύναψη της συμφωνίας στρατηγικής συμμαχίας.
    Τέλος, στις 14 Μαΐου υπήρξε η τελική απόφαση για την έγκριση του αιτήματος της «DEUTSCHE TELEKOM» για την απόκτηση από αυτήν δικαιωμάτων ψήφου που αντιστοιχούν σε ποσοστό άνω του 20%, όπως είχε ζητήσει, του συνολικού μετοχικού κεφαλαίου του Ο.Τ.Ε., υπό την αίρεση της πλήρωσης των προϋποθέσεων που είχε θέσει με αίτησή της και βεβαίως και υπό την αίρεση της στρατηγικής συμφωνίας.
      Η πρώτη απόφαση ελήφθη στις 14 Μαΐου. Η δεύτερη απόφαση που ελήφθη στις 14 Μαΐου ήταν η αποδοχή των εισηγήσεων των συμβούλων, να δεχθούμε τη σύναψη της στρατηγικής Συμφωνίας και η έγκριση των συνημμένων σχεδίων Σύμβασης πώλησης μετοχών που είναι προς έγκριση ενώπιόν σας και της Συμφωνίας μετόχων μεταξύ του ελληνικού δημοσίου.
      Αυτά λοιπόν είναι τα έγγραφα τα οποία είναι χρήσιμα για τη συζήτησή μας.
      (Στο σημείο αυτό ο Υπουργός  Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω και πάλι να πω ότι η απόφαση της Κυβέρνησης για την περαιτέρω αποκρατικοποίηση του Ο.Τ.Ε. είναι μία πολιτική απόφαση την οποία έχει ανακοινώσει στον ελληνικό λαό προ δύο διαδοχικών εκλογικών αναμετρήσεων και έχει λάβει την έγκριση του ελληνικού λαού για να προχωρήσει σε αυτήν τη διαδικασία.
      Αντιλαμβάνομαι τις αιτιάσεις των κομμάτων, κάποιων από τα κόμματα της Αντιπολίτευσης, τα οποία για ιδεολογικούς λόγους αντιτίθενται σε διαδικασίες αποκρατικοποίησης. Δεν αντιλαμβάνομαι τις αιτιάσεις της Αξιωματικής Αντιπολίτευσης, η οποία έχει ακριβώς την ίδια πολιτική, η οποία προχώρησε -παρά τις περί του αντιθέτου διακηρύξεις της, όταν ήταν η ίδια στην Αντιπολίτευση- επί σειρά ετών σε διάθεση μετοχών του Ο.Τ.Ε., που είχαν ως συνέπεια την απώλεια από το ελληνικό δημόσιο της πλειοψηφίας των μετοχών του Οργανισμού. Είχε στην πρόθεσή της, ήδη από το 2001-2002 τη σύναψη στρατηγικής συμμαχίας, απλώς δεν κατόρθωσε να προχωρήσει και να βρει τον κατάλληλο στρατηγικό σύμμαχο. Αυτό είναι κάτι που πέτυχε η σημερινή Κυβέρνηση και η Αξιωματική Αντιπολίτευση που είχε ακριβώς την ίδια πολιτική όταν ήταν Κυβέρνηση, νομίζω ότι έχει κάποια δυσκολία να αντιταχθεί σ’ αυτό. Αλλά σε κάθε περίπτωση, αντιλαμβάνομαι και τις πολιτικές σκοπιμότητες που μπορεί να χαρακτηρίζουν τη σημερινή στάση της Αξιωματικής Αντιπολίτευσης.
      Η Κυβέρνηση πάντως είναι συνεπής στις δεσμεύσεις της. Προχωρά σε μία στρατηγική συμμαχία, η οποία διασφαλίζει το μέλλον του Οργανισμού, με δεδομένες τις συνθήκες, που είχαμε άλλωστε παραλάβει στο νέο παγκοσμιοποιημένο περιβάλλον στην Ευρωπαϊκή Ένωση. Πιστεύω ότι με αυτήν τη Συμφωνία και οι τηλεπικοινωνίες στην Ελλάδα θα λειτουργήσουν πολύ πιο αποτελεσματικά, προς όφελος των πολιτών, προς όφελος της ελληνικής οικονομίας, προς όφελος της ελληνικής κοινωνίας, αλλά και η οικονομία της Ελλάδος θα έχει σημαντικά πλεονεκτήματα από τη στρατηγική αυτή συμμαχία και την περαιτέρω ανάπτυξη του τομέα των τηλεπικοινωνιών.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει να παρέμβει ο Κοινοβουλευτικός Εκπρόσωπος του ΠΑ.ΣΟ.Κ., ο κ. Χρίστος Βερελής.
      ΧΡΙΣΤΟΣ ΒΕΡΕΛΗΣ: Κύριε  Πρόεδρε, υπάρχει μία μοναδικότητα την οποία προσπαθεί να διασκεδάσει ο κύριος Υπουργός. Και αυτή η μοναδικότητα είναι ότι μία μακρόσυρτη διαδικασία, όπως μας την περιέγραψε, τελικά οδήγησε στο να γίνει μία ιδιωτικοποίηση μέσω ιδιώτη. Αυτή είναι η αλήθεια.
      Αυτό λοιπόν στο οποίο καταλήξαμε και είχαμε παρακαλέσει όλοι τον κύριο Υπουργό, εγκαίρως να μας παραδώσει τα έγγραφα της Δ.Ε.Α., της Διϋπουργικής Επιτροπής Αποκρατικοποιήσεων, προκειμένου να διευκρινιστούν μία σειρά από πράγματα. Πολύ σύντομα μόνο δύο θα αναφέρω.
      Το πρώτο, κύριε  Υπουργέ, είναι το γεγονός ότι αναφέρετε στα δικά σας τα κείμενα ότι αναθέσατε στους συμβούλους μετά την έναρξη της διαπραγμάτευσης με την «DEUTSCHE TELEKOM» να διερευνήσουν την αγορά. Με ποια λογική να γίνει αυτή η διερεύνηση; Προσχηματική ήταν αυτή η λογική; Διότι δεν υπήρχε περίπτωση κάποιος ενώ ήταν ήδη κάτοχος με μία αρχική Συμφωνία με την «DEUTSCHE TELEKOM» του 20% να είχε τη διάθεση να μπει σε μια τέτοια ιστορία.
      Το δεύτερο το οποίο είναι εξαιρετικά μεγάλης σημασίας είναι το εξής: Οι ίδιοι οι σύμβουλοι οι οποίοι ζήτησαν και έκαναν όλη τη διαδικασία ή τους οποίους επιλέξατε, δεν ξέρω πώς ακριβώς έγινε η όλη ιστορία, είναι αυτοί οι οποίοι ξεκίνησαν κατ’ αρχήν τη διαδικασία της διερεύνησης της αγοράς για να υπάρξει αποκρατικοποίηση και στη συνέχεια είναι οι ίδιοι οι οποίοι κάνουν τη διαπραγμάτευση με την «DEUTSCHE TELEKOM» και οι οποίοι προφανώς συμβουλεύουν και τις δύο πλευρές.
      Εδώ υπάρχει ένα πολύ μεγάλο θέμα. Εάν μας είχατε δώσει εγκαίρως όλα τα έγγραφα, θα μπορούσαμε να έχουμε μεγαλύτερη άνεση να δούμε την όλη αγορά.
      Και το τελευταίο. Υπάρχει μία εξέλιξη είτε σας αρέσει είτε δεν σας αρέσει. Τα στοιχεία για τον Ο.Τ.Ε. επιδεινώνονται. Ήδη το 2008 θα πληρώσει ο Ο.Τ.Ε. διπλάσιους τόκους απ’ ό,τι πλήρωνε στο παρελθόν, 190.000.000 ευρώ και πλέον, η κερδοφορία θα υποχωρήσει περί τα 5% και πλέον. Και εδώ φαίνεται όλη η συσσώρευση μιας πολιτικής η οποία έχει να κάνει με την ενσωμάτωση της εταιρείας «ΓΕΡΜΑΝΟΣ», η οποία αποδίδει πλέον αρνητικότατα πράγματα και με την εξαγορά των μειοψηφιών της «COSMOTE» που οδηγούν σε μία εγκατάλειψη οριστικά μιας βελτίωσης της θέσης του Οργανισμού.
      Τέλος, κύριε  Υπουργέ να κλείσω με δύο πολύ απλές λέξεις. 
      Πήρατε 140.000.000 ευρώ για να δώσετε τον Ο.Τ.Ε. Δώσατε 140.000.000 ευρώ για να αγοράσετε τον «ΓΕΡΜΑΝΟ». Με τη Σύμβαση την οποία κάνετε, μόνο με την παραχώρηση των δικαιωμάτων κινητής τηλεφωνίας στα Σκόπια και το Μαυροβούνι, έχετε πολύ μεγαλύτερες απώλειες από αυτά τα 140 εκατομμύρια που πήρατε. Έτσι αποδεικνύεται πόσο ζημιογόνα ήταν αυτή η συμφωνία σας.
      ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος του ΣΥ.ΡΙΖ.Α. κ. Δραγασάκης έχει το λόγο για μία παρέμβαση.
      ΙΩΑΝΝΗΣ ΔΡΑΓΑΣΑΚΗΣ: Κύριε  Πρόεδρε, από αυτά που μας είπε ο κύριος Υπουργός με μεγάλη καθυστέρηση, επιβεβαιώνεται ότι η διαδικασία με την οποία φτάσαμε ως εδώ, είναι μία «γκρίζα» διαδικασία.
      Πρώτον, απ’ ό,τι φαίνεται δεν υπήρχαν γραπτές εισηγήσεις των συμβούλων, γιατί δεν μας κατέθεσε καμμία γραπτή εισήγηση. Προσελήφθησαν σύμβουλοι, υποθέτω με αμοιβή και είπαν λέει, ότι δεν βρήκαν ενδιαφέρον. Γραπτή εισήγηση υπήρξε, κύριε  Υπουργέ; 
      Δεύτερον, ενώ φοβάστε την επιθετική εξαγορά και εσείς και ο κύριος Πρωθυπουργός και ο κ. Βουρλούμης, ενώ την περιμένετε, πουλάτε μετοχές. Μειώνετε δηλαδή τη συμμετοχή του δημοσίου τον Ιούλιο του 2007. Έγινε αυτό με γραπτή εισήγηση των συμβούλων ή το αποφασίσατε εσείς;
      Τρίτον. Δεν έδειξε ενδιαφέρον η «DEUTSCHE TELEKOM», ούτε κανείς άλλος την άνοιξη του 2007. Και εμφανίζεται η «DEUTSCHE TELEKOM», όχι απλώς να δείχνει ενδιαφέρον, αλλά κατά τα λεγόμενα του κ. Βγενόπουλου στην επιτροπή, να είναι πολύ ζεστή. Και κατά τους ισχυρισμούς του εκπροσώπου της «MIG» να θέλει η «DEUTSCHE TELEKOM» να αγοράσει τις μετοχές της «MIG» ούτως ή άλλως. Θα τις αγόραζε, κύριε  Υπουργέ, αν δεν ήταν σίγουρη ότι θα έπαιρνε και το management; Πώς είχε η «DEUTSCHE TELEKOM» αυτήν τη σιγουριά; Και υπήρξε τίμημα για το management ή δόθηκε δωρεάν; Αν δόθηκε δωρεάν, πρέπει να είναι η μόνη περίπτωση στον κόσμο όπου παραχωρείται το management μιας μεγάλης μάλιστα δημόσιας επιχείρησης δωρεάν. Εάν υπήρξε τίμημα, ποιος το πήρε; Και γιατί το πήρε ένας ιδιώτης;
      Εμείς διαφωνούμε ριζικά. Αλλά αυτά και πολλά άλλα ερωτήματα που αφορούν την πορεία που φθάσαμε ως εδώ, είναι κρίσιμα ερωτήματα, είναι ερωτήματα διαρκείας, τα οποία θα τα βρούμε και στο μέλλον μπροστά μας. Γι’ αυτό εμείς ζητήσαμε με την επιστολή τη δική μου και του Προέδρου της Κοινοβουλευτικής Ομάδας του ΣΥ.ΡΙΖ.Α., έγκαιρα να είχαμε ολοκληρωμένη πληροφόρηση, γεγονός το οποίο θα έκανε και τη συζήτηση στην επιτροπή πιο ουσιαστική. Έστω και τώρα όμως, εμείς θα δούμε τα στοιχεία που καταθέσατε, θα δούμε αυτά που δεν καταθέσατε και θα επανέλθουμε.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε  συνάδελφε.
      Ο κ. Ροντούλης έχει το λόγο για τρία λεπτά.
      ΑΣΤΕΡΙΟΣ ΡΟΝΤΟΥΛΗΣ: Κύριε  Υπουργέ, η «MIG» στις 27 Σεπτεμβρίου δηλώνει το εξής. Η επένδυση της «MIG» είναι στρατηγικού, μακροπρόθεσμου, επενδυτικού χαρακτήρα. Η θέση της «MIG» στον Ο.Τ.Ε. μπορεί να αυξηθεί ή και να μειωθεί, ανάλογα με τις συνθήκες της αγοράς. Και εσείς είχατε μία τάση, να το πω έτσι, ότι δεν επιθυμούσατε τη συνεργασία.
      Το ερώτημα είναι, γιατί την τροπολογία τη φέρατε αργότερα και δεν την φέρατε στις 28 Σεπτεμβρίου, τέλος πάντων; Γιατί αφήσατε να παρέλθει αυτό το χρονικό διάστημα και στη συνέχεια φέρατε την τροπολογία αυτή, τη στιγμή που οι προθέσεις οι δικές σας, όπως ο ίδιος είπατε, ήταν ξεκάθαρες ότι δεν επιθυμούσατε να είναι στρατηγικός εταίρος η «MIG» και τη στιγμή που η «MIG» δήλωνε επίσης κατά ξεκάθαρο τρόπο ότι μπορούν να αυξηθούν ή να μειωθούν οι μετοχές; Άρα, γιατί αυτή η κωλυσιεργία, να το πω έτσι;
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός  έχει το λόγο για ένα λεπτό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός  Οικονομίας και Οικονομικών): Όλα αυτά τα ζητήματα έχουν απαντηθεί και έχουν ανακοινωθεί με δημόσιες δηλώσεις ή με δελτία Τύπου.
      Θα ήθελα να σας πω στις 24.9.2007 τι έγραφε το δελτίο Τύπου που εκδώσαμε: Ο Υπουργός  Οικονομίας και Οικονομικών συναντήθηκε σήμερα με τον αντιπρόεδρο της «MARFIN» κ.λπ. και συζήτησαν θέματα αναφορικά με την παρούσα κατάσταση και τις επιχειρηματικές και στρατηγικές προοπτικές του Ο.Τ.Ε..
      Σύμφωνα με ανακοίνωσή της, η «MIG» κατέχει ποσοστό που υπερβαίνει το 10% του μετοχικού κεφαλαίου και είναι ο δεύτερος μεγαλύτερος μέτοχος του Ο.Τ.Ε.. 
    Ο Υπουργός με την ευκαιρία της συνάντησης επανέλαβε την ήδη διακηρυγμένη θέση της Κυβέρνησης σχετικά με την αποκρατικοποίηση του Ο.Τ.Ε., ότι δηλαδή θέλουμε στρατηγικό εταίρο, που είναι τηλεπικοινωνιακή εταιρεία διεθνούς κύρους, ευρωπαϊκή κ.λπ..
    Ο κ. Βγενόπουλος εκ μέρους της «MIG» διαβεβαίωσε για την πρόταση άριστης συνεργασίας με την Κυβέρνηση σχετικά με το μέλλον του Ο.Τ.Ε.. Αυτό που μας έλεγε είναι ότι δεν είχε σκοπό να γίνει στρατηγικός εταίρος και ότι είναι απλός επενδυτής. Εντός των επόμενων ημερών θα υπάρξει εκτενέστερη δημόσια ανακοίνωση της «MIG» επί του θέματος. 
    Αυτό που μπορώ να σας πω σήμερα είναι ότι από εκείνη τη συνάντηση και μετά εμείς αρχίσαμε να διερευνούμε τις νομικές δυνατότητες που είχαμε για να παρέμβουμε, προκειμένου να εμποδίσουμε τη θετική εξαγορά, διότι ήταν σαφές από τη συνάντηση ότι υπήρχε ένας μέτοχος με 10%, ο οποίος παρ΄όλα τα λόγια του  δεν δεσμευόταν ρητά ότι θα αύξανε το ποσοστό του και γι’ αυτό ξεκινήσαμε τη νομική επεξεργασία με τους συμβούλους μας της ρύθμισης που ήλθε τελικά το Δεκέμβριο. Ήλθαμε σε επαφή ατύπως με νομικά γραφεία στις Βρυξέλλες, προκειμένου να δούμε τη συμβατότητα της όποιας νομοθετικής ρύθμισης με την κοινοτική νομοθεσία και την κατάλληλη στιγμή φέραμε τη νομοθεσία, την οποία πρέπει να πω με λύπη μου ότι δεν υποστηρίξατε εδώ πολλά από τα κόμματα της Αντιπολίτευσης όταν τη φέραμε στη Βουλή, διότι άλλα λέγατε τότε και άλλα λέτε σήμερα.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Ο κ. Βενιζέλος έχει το λόγο.
    ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, ο Υπουργός Οικονομίας και Οικονομικών και άρα όλη η Κυβέρνηση του κ. Καραμανλή εμφανίζονται σήμερα στη Βουλή όπως ο πατροκτόνος του γνωστού ανεκδότου, που όταν κατηγορείται και εμφανίζεται ενώπιον του δικαστηρίου, ζητάει επιείκεια επειδή έμεινε ορφανός. 
    Διότι τι συνέβη; Το τέχνασμα της Κυβέρνησης ήταν το πως οργάνωσε όλη τη διαδικασία, η οποία επέτρεψε στη «MIG» να αποκτήσει ένα πολύ σημαντικό ποσοστό μετοχών του Ο.Τ.Ε., το 20% των μετοχών της. Αυτό το επέτρεψε η Κυβέρνηση, η οποία βρέθηκε να κατέχει το 48% του μετοχικού κεφαλαίου, το 52% αν συνυπολογίσουμε τις μετοχές του ευρύτερου δημόσιου τομέα και είτε δεν είχε κάτι στο μυαλό της, οπότε είναι επικίνδυνη, είτε είχε κάτι στο μυαλό της που ήταν άκρως σκοτεινό και αδιαφανές, μεθόδευσε την εκποίηση του 20% του μετοχικού κεφαλαίου και ουσιαστικά χειραγώγησε την υπόθεση και διευκόλυνε την απόκτηση αυτού του σημαντικού ποσοστού από τη «MIG». Αυτή ήταν η πρώτη φάση του σχεδίου. Και αφού πια είχε χαθεί ο έλεγχος, αφού το ελληνικό δημόσιο είχε περιοριστεί στο 28% του μετοχικού κεφαλαίου, αφού πια δεν υπήρχε κανένας νομικός φραγμός για την επιθετική εξαγορά, αφού είχαν χαθεί τα δικαιώματα της μειοψηφίας για το ελληνικό δημόσιο, άρχισε η δεύτερη φάση του σχεδίου, που ουσιαστικά ήταν η διευκόλυνση και η υπόθαλψη της τριμερούς σχέσης μεταξύ ελληνικού δημοσίου, «MIG» και «DEUTSCHE TELEKOM», ώστε να μεταφερθεί ο έλεγχος του Ο.Τ.Ε. στη «DEUTSCHE TELEKOM» με το υπερτίμημα να εισπράττεται από τον ιδιώτη μεσολαβητή, δηλαδή από τη «MIG».
    Η Κυβέρνηση εισάγει ενώπιον της Βουλής υποτίθεται μια συμφωνία για κύρωση. Στην πραγματικότητα εισάγει ενώπιον της Βουλής αυτήν τη σκοτεινή και παράνομη μεθόδευση και ζητά από τη Βουλή την πολιτική κάλυψη της πλειοψηφίας, με την ψευδαίσθηση ότι η ψήφος των εκατόν πενήντα δύο Βουλευτών της Νέας Δημοκρατίας μπορεί να συγκαλύψει τις πολιτικές ευθύνες και η νομοθετική κύρωση μπορεί να εξαλείψει και να θεραπεύσει τις νομικές ευθύνες.
    Κύριε Υπουργέ, ούτε οι πολιτικές ευθύνες συγκαλύπτονται ούτε οι νομικές ευθύνες θεραπεύονται. Η σύμβαση αυτή είναι ούτως ή άλλως αντίθετη προς το Κοινοτικό Δίκαιο για τους λόγους που θα εξηγήσω και η μεθόδευση είναι προφανής. Είστε έκθετοι και πολιτικά και νομικά, γιατί έχετε συντελέσει ένα αναπτυξιακό έγκλημα εις βάρος της ελληνικής κοινωνίας και τελικά εις βάρος του Έλληνα καταναλωτή.
    Αυτό το οποίο συμβαίνει είναι πρωτοφανές. Η ελληνική Κυβέρνηση υποτίθεται ότι μεθοδεύει αποκρατικοποίηση του Ο.Τ.Ε., ενώ στην πραγματικότητα οδηγεί τον Ο.Τ.Ε. στον έλεγχο της «DEUTSCHE TELEKOM» μέσα από μία διαδικασία ελεγχόμενη όχι από το ελληνικό δημόσιο, αλλά από έναν ιδιώτη επενδυτή, από τη «MIG». 
    Αυτό που εισάγετε σήμερα μέσω της Βουλής, είναι η απόδειξη της ανεπάρκειάς σας ή η απόδειξη της βαθιάς ενοχής σας, επειδή έχετε οργανώσει αυτό το σχέδιο εις βάρος των συμφερόντων του ελληνικού δημοσίου και τελικά εις βάρος των συμφερόντων της χώρας. 
    Τι θα διαλέξετε; Θα διαλέξετε την εκδοχή που λέει ότι όταν ξεκίνησαν όλα αυτά είχατε παντελή έλλειψη σχεδίου και ανικανότητας διαχείρισης και χάσατε τον έλεγχο της κατάστασης; Ότι όταν ξυπνήσατε, ήταν αργά, γιατί βρέθηκε η «MIG» με το 20% να απειλεί με επιθετική εξαγορά τον Ο.Τ.Ε. και τότε συνειδητοποιήσατε ότι έπρεπε να λάβετε νομικά μέτρα; Ή θα ομολογήσετε ενώπιον της Βουλής ότι τόσο αφελής δεν είστε, αλλά εδώ θα έπρεπε να παραδεχτείτε ότι είστε εντυπωσιακά και επικίνδυνα πονηροί, διότι έχετε αλλοιώσει και έχετε καταστρατηγήσει όλες τις νομικές διαδικασίες οι οποίες σχετίζονται με την αποκρατικοποίηση των μεγάλων επιχειρήσεων του ευρύτερου δημόσιου τομέα.
     Το να επικαλείστε σειρά εικονικών αποφάσεων της Διυπουργικής Επιτροπής Αποκρατικοποιήσεων δεν σημαίνει απολύτως τίποτα. Γιατί ο Ο.Τ.Ε. είχε αποκρατικοποιηθεί αφ΄ης στιγμής είχε χαθεί ο έλεγχος και αφ’ ης στιγμής είχε περιοριστεί η συμμετοχή του ελληνικού δημοσίου μόλις στο 28% χωρίς καμμία διασφάλιση των συμφερόντων του δημοσίου και κυρίως του δικαιώματος άσκησης της διοίκησης. 
    Η αλήθεια, όπως προκύπτει από τη διασταύρωση των στοιχείων, δηλαδή από τη διασταύρωση των όσων είπατε εσείς ενώπιον της Βουλής και των όσων είπε ο κ. Βγενόπουλος ενώπιον της Επιτροπής Οικονομικών Υποθέσεων, είναι ότι η διαφωνία σας αφορούσε τον τρόπο με τον οποίο η σημερινή διοίκηση του Ο.Τ.Ε., η διορισμένη από σας υπό τον κ. Βουρλούμη, χειρίστηκε θέματα μείζονος σημασίας για το μέλλον του Οργανισμού. Η διαφωνία ανάμεσα σε σας και τον κ. Βγενόπουλο αφορούσε το επαχθές δάνειο για την εξαγορά των μειοψηφικών συμμετοχών στην «COSMOTE» με όρους δυσμενέστατους στη διεθνή τραπεζική αγορά και βεβαίως την επιλογή να πουληθεί η «INFOTE», δηλαδή ένα στοιχείο του χαρτοφυλακίου του Ο.Τ.Ε. πολύ σημαντικό για τη συνολική του φυσιογνωμία και για τις συνολικές αποδόσεις του και για την κεφαλαιακή του αξία. Αυτό ειπώθηκε ενώπιον της επιτροπής και αυτό δεν το διαψεύδετε. Και πιστεύω ότι όλα αυτά τα εικονικά έγγραφα τα οποία φέρατε τώρα για δήθεν διαδικασία αποκρατικοποίησης, έχουν ένα και μόνο σκοπό, αφού παραπλανήσατε τη Βουλή φέρνοντας για κύρωση αυτήν τη δήθεν σύμβαση, ενώ ζητάτε ουσιαστικά να εγκρίνουν την πολιτική σας επιλογή που κάνατε και να σας απαλλάξουν από μία ευθύνη από την οποία δεν μπορείτε να απαλλαγείτε, έρχεσθε τώρα και προσθέτετε την απόπειρα εξαπάτησης των μικρομετόχων. Γιατί δεν είναι καθόλου τυχαίο αυτό που κάνατε με την επίκληση των αλλεπάλληλων αποφάσεων της Διυπουργικής Επιτροπής Αποκρατικοποιήσεων. Θέλετε να επιμείνετε στον ισχυρισμό σας ότι δεν υπάρχει εν προκειμένω υποχρέωση κατά το Ελληνικό και το Κοινοτικό Δίκαιο για την υποβολή δημόσιας προσφοράς εκ μέρους της «DEUTSCHE TELEKOM», προκειμένου να αποκτηθεί απ’ αυτήν το σύνολο του μετοχικού κεφαλαίου σε τιμή αντίστοιχη, όπως προβλέπει η σχετική νομοθεσία και όπως προβλέπει η σχετική οδηγία, η 25/2004 της Ευρωπαϊκής Ένωσης.
    Πράγματι εδώ υπαγόμεθα στις εξαιρέσεις; Πρόκειται για διαδικασία αποκρατικοποίησης; Όχι βεβαίως. Διότι εδώ με μια ιδιωτική συμφωνία, μία συμφωνία μεταξύ του ελληνικού δημοσίου ως μετόχου και της «DEUTSCHE TELEKOM», η «DEUTSCHE TELEKOM» αποκτά εμμέσως πλην σαφώς τον πλήρη έλεγχο του Ο.Τ.Ε., δηλαδή έλεγχο επί δικαιωμάτων ψήφου που προσεγγίζουν το 50%, άρα συντρέχει ευθέως περίπτωση εφαρμογής της κοινοτικής οδηγίας για την υποχρεωτική υποβολή δημόσιας πρότασης.
Και τώρα θέλετε να απαλλάξετε τη «DEUTSCHE TELEKOM» από την υποχρέωση αυτή, δηλαδή θέλετε να κρατήσετε στο χαμηλότερο δυνατό επίπεδο το κόστος της προκειμένου να αποκτήσει τον πλήρη έλεγχο της διοίκησης και του μέλλοντος του Ο.Τ.Ε. 
      Το γεγονός ότι δεν έχετε εφαρμόσει καμμία διαδικασία αποκρατικοποίησης προκύπτει από το κείμενο της σύμβασης. Στη συμφωνία μετόχων δεν υπάρχει καμμία αναφορά στο στρατηγικό σχεδιασμό το Ο.Τ.Ε.. Σε ποιο στρατηγικό πλαίσιο εντάσσεται αυτή η επιλογή; Γιατί διαλέξατε τη «DEUTSCHE TELEKOM» και γιατί συνάψατε αυτήν τη συμφωνία; Ο νόμος ο οποίος επιβάλλει να προηγείται απόφαση της Διυπουργικής Επιτροπής Αποκρατικοποιήσεων για όλες τις εταιρείες που ελέγχουν δίκτυα, για όλες τις εταιρείες που ήταν μονοπώλια προβλέπει μία σειρά από κριτήρια. Ελέγξατε αυτά τα κριτήρια; Το μείζον κριτήριο είναι ο στρατηγικός σχεδιασμός. Ποιος είναι ο στρατηγικός σχεδιασμός; Οι δύο παράγραφοι του άρθρου 2 της συμφωνίας μετόχων; 
	ΝΙΚΟΛΑΟΣ ΣΗΦΟΥΝΑΚΗΣ: Είναι το master plan.
	ΕΥΑΓΓΕΛΟΣ ΒΕΝΙΖΕΛΟΣ: Πρόκειται για μία κοροϊδία που απευθύνεται προς το πρόσωπο του ελληνικού λαού και προς το πρόσωπο του Κοινοβουλίου.
	Άρα υπάρχει μία μακροχρόνια μεθόδευση η οποία αναδεικνύει ένα τεράστιο πρόβλημα πολιτικής και νομικής ευθύνης. Αυτή η μεθόδευση με κυνικό τρόπο ομολογήθηκε από την Κυβέρνηση. Η εμφάνιση του κ. Βγενόπουλου έρχεται να δώσει στη Βουλή όλα εκείνα τα τεκμήρια που μας επιτρέπουν με ασφάλεια να πούμε ότι η τριγωνική σχέση ελληνικού δημοσίου, «MIG» και «DEUTSCHE TELEKOM» συνιστά πλήρη παραβίαση της σχετικής νομοθεσίας. 
      Βεβαίως το γεγονός ότι ζητάτε από τη Βουλή να επικυρώσει αυτήν την ενέργειά σας συνιστά απόπειρα εγκλωβισμού των εκατόν πενήντα δύο Βουλευτών της Νέας Δημοκρατίας σε μία διαδικασία, σε μία επιχείρηση για την οποία οι Βουλευτές της Πλειοψηφίας δεν έχουν καμμία ευθύνη, εσείς όμως, ο Πρωθυπουργός και όσοι συνέπραξαν σ’ αυτήν τη μεθόδευση έχετε τεράστια πολιτική και νομική ευθύνη.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ολοκληρώστε. Υπάρχουν εβδομήντα τρεις ομιλητές ακόμα.
	ΕΥΑΓΓΕΛΟΣ ΒΕΝΙΖΕΛΟΣ: Δεν μπορείτε -ευτυχώς για τους μικρομετόχους- δεν μπορείτε -ευτυχώς για τα συμφέροντα του καταναλωτή και της εθνικής οικονομίας- να ξεφύγετε από ορισμένους φραγμούς. Οι φραγμοί αυτοί δεν μπορούν να υποκατασταθούν από τη δήθεν κύρωση μιας σύμβασης. Οι φραγμοί αυτοί είναι οι φραγμοί του Κοινοτικού Δικαίου. Η οδηγία 25/2004 υπάρχει. Είστε υποχρεωμένοι να προβείτε στην πρόταση προς το σύνολο των μετόχων για εξαγορά.
      Εδώ αναδεικνύεται το άλλο μεγάλο κεφάλαιο της ευθύνης σας. Δεν έχετε προβλέψει τίποτε απ’ όλα αυτά, δεν έχετε προβλέψει καμμία διαδικασία προστασίας των συμφερόντων του δημοσίου, διότι οι πράξεις ή οι παραλείψεις της Επιτροπής Κεφαλαιαγοράς, που είναι υπεύθυνη για την εφαρμογή της σχετικής οδηγίας, ελέγχονται δικαστικά και σίγουρα θα βρεθεί κάποιος μικρομέτοχος που θα προσφύγει στα αρμόδια δικαστήρια, θα προσφύγει στο Συμβούλιο της Επικρατείας, θα τινάξει στον αέρα αυτήν τη σύμβαση και θα βρεθείτε στο διπλάσιο υπόλογοι, γιατί δεν θα έχετε εναλλακτικό σχέδιο διαφυγής και προστασίας των στρατηγικών συμφερόντων του δημοσίου.
	Έχετε υποχρέωση έστω και την ύστατη στιγμή να αποσύρετε αυτήν τη σύμβαση, να την επαναδιαπραγματευθείτε, να προστατεύσετε πραγματικά τα συμφέροντα του ελληνικού δημοσίου και των μικρομετόχων, να ζητήσετε συγγνώμη από τη Βουλή γιατί την υποβάλατε σ’ αυτήν την ταλαιπωρία, γιατί επιδιώξατε να την καταστήσετε συνυπεύθυνη και συνένοχη. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ολοκληρώστε.
      ΕΥΑΓΓΕΛΟΣ ΒΕΝΙΖΕΛΟΣ: Αυτό ούτως ή άλλως δεν είναι ένα ζήτημα που κλείνει σήμερα το βράδυ. Το ζήτημα μένει ανοικτό, η ευθύνη είναι τεράστια. Το ζήτημα αυτό δεν συνδέεται με μία επιχείρηση και το μέλλον της, αλλά συνδέεται με τη διαφάνεια, με τη λειτουργία των θεσμών, με το κράτος δικαίου, με τη νομιμότητα και κυρίως συνδέεται με τη μεγάλη ιδεολογική και πολιτική σύγκρουση που υπάρχει στην Αίθουσα αυτή για το μοντέλο ανάπτυξης της χώρας στον τομέα της τηλεπικοινωνίας και των πληροφοριών. 
      Αποδεικνύετε με τις ενέργειές σας, με τις σκόπιμες πράξεις και παραλείψεις σας ότι δεν έχετε κανένα αναπτυξιακό σχέδιο. Διαχειρίζεστε υποθέσεις, τις διαχειρίζεστε εν κρυπτώ…
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή) 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κλείστε, κύριε Βενιζέλο, έχετε υπερβεί το χρόνο σας κατά πέντε λεπτά.
	ΕΥΑΓΓΕΛΟΣ ΒΕΝΙΖΕΛΟΣ: Τις διαχειρίζεστε παράνομα και πλήττετε τα συμφέροντα του ελληνικού δημοσίου και της κοινωνίας.
(Χειροκροτήματα από την πτέρυγα του ΠΑ.ΣΟ.Κ.)
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο για ένα δίλεπτο.
      ΘΕΟΧΑΡΗΣ ΤΣΙΟΚΑΣ: Θα αναγκαστείτε να απολογηθείτε πολλές φορές σήμερα, κύριε Υπουργέ.
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ασφαλώς θα παρέμβω πάρα πολλές φορές, γιατί οι απαντήσεις που θα παίρνετε θα είναι καταλυτικές.
	ΘΕΟΧΑΡΗΣ ΤΣΙΟΚΑΣ: …(Δεν ακούστηκε)
	ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, σας παρακαλώ.
	Ορίστε, κύριε Υπουργέ.
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Περίμενα πράγματι με ενδιαφέρον την τοποθέτηση του κ. Βενιζέλου, γιατί περίμενα κάποια ισχυρά νομικά τουλάχιστον επιχειρήματα, διότι πολιτικά επιχειρήματα ασφαλώς δεν υπήρχαν, αλλά και τα νομικά του επιχειρήματα αποδείχθηκαν πάρα πολύ αδύναμα, διότι αμφισβήτησε ότι επρόκειτο για διαδικασία αποκρατικοποίησης και πάνω σ’ αυτό βάσισε και το επόμενό του επιχείρημα ότι χρειαζόταν να γίνει δημόσια πρόταση. Ασφαλώς θα ήταν και η δημόσια πρόταση μία λύση γι’ αυτήν τη διαδικασία, αλλά δεν θα ήταν προς όφελος του ελληνικού δημοσίου. Πιστεύω ότι δεν θα ήταν και προς όφελος της διατήρησης του ελέγχου των αποφάσεων που διασφαλίζουν αυτήν τη συμφωνία από το ελληνικό δημόσιο.
	Πρόκειται για αποκρατικοποίηση ή όχι; Εγώ αναφέρω το τι λέει ο ν. 3049 ο οποίος δημοσιεύτηκε στο φύλλο της Εφημερίδας της Κυβερνήσεως στις 10 Σεπτεμβρίου του 2002 από την προηγούμενη κυβέρνηση για τις αποκρατικοποιήσεις. Εκεί υπάρχουν ορισμοί των αποκρατικοποιήσεων στο άρθρο 4, «μορφές αποκρατικοποιήσεων». Στο εδάφιο γ΄ λοιπόν αναφέρεται: «Η πώληση του συνόλου ή μέρους των μετοχών της επιχείρησης με ή χωρίς ταυτόχρονη σύναψη συμφωνίας μετόχων, καθώς και η περαιτέρω μεταβίβαση μετοχών της επιχείρησης ορίζεται ως αποκρατικοποίηση». Άρα αυτό που γίνεται με τη σύμβαση πώλησης μετοχών και με τη σύμβαση των μετόχων πρόκειται σύμφωνα με το νόμο για διαδικασία αποκρατικοποίησης. Δεν μπορεί να αμφισβητείται η γνησιότητα των αποφάσεων και των πρακτικών της Διαρκούς Επιτροπής Αποκρατικοποίησης, διότι αυτές οι αποφάσεις ανακοινώνονταν κάθε φορά που συνήρχετο η επιτροπή. Δεν πρόκειται δηλαδή για εκ των υστέρων νομιμοποίηση. Μπορεί κανείς να δει στη διαδρομή του χρόνου πότε συνήρχετο η επιτροπή και πότε λάμβανε τις αποφάσεις γιατί υπήρχαν σχετικές ανακοινώσεις. 
	Σχετικά με τις δημόσιες προτάσεις, δεύτερο επιχείρημα. Θα έχω ένα τρίτο για τους μετόχους. Στο άρθρο 8 του νόμου περί δημοσίων προτάσεων που ενσωματώνει την κοινοτική οδηγία και είναι ο ν. 3461-30/5/2006…
	ΝΙΚΟΛΑΟΣ ΣΗΦΟΥΝΑΚΗΣ: Το άρθρο 11 έχει σημασία.
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτός ο νόμος πριν ψηφιστεί από τη Βουλή είχε σταλεί και στην Ευρωπαϊκή Επιτροπή για σχόλια. Προβλέπονται στο άρθρο 8 εξαιρέσεις από την υποχρέωση υποβολής δημόσιας πρότασης. Σαφώς στις εξαιρέσεις αναφέρεται στο εδάφιο ζ΄ ότι εφαρμόζεται διαδικασία αποκρατικοποίησης της υπό εξαγορά εταιρείας. Άρα με το συνδυασμό των δύο νόμων έχουμε εταιρεία στην οποία εφαρμόζεται διαδικασία αποκρατικοποίησης –αυτό προβλέπεται από το νόμο περί αποκρατικοποιήσεων- και η εξαίρεση προβλέπεται από το νόμο περί δημοσίων προτάσεων. Δεν υπάρχει λοιπόν κανένα μα κανένα νομικό θέμα.
	Υπάρχει ένα ουσιαστικό θέμα για τους μικρομετόχους. Οι μικρομέτοχοι τα τελευταία χρόνια από τη διαδικασία εξυγίανσης του Ο.Τ.Ε. που εφάρμοσε η σημερινή Κυβέρνηση ωφελήθηκαν σημαντικά. Η αξία των επενδύσεών τους υπερδιπλασιάστηκε και αυτό είναι ένα πολύ σημαντικό θετικό στοιχείο. Ασφαλώς η Κυβέρνηση έχει πει ότι με τις συμφωνίες στρατηγικής συμμαχίας προσπαθούμε να διασφαλίσουμε το μέλλον του Ο.Τ.Ε. για να πάει καλύτερα ο Ο.Τ.Ε. στο μέλλον. Αυτοί που έχουν να ωφεληθούν είναι οι μικρομέτοχοι, εκτός του ελληνικού δημοσίου που έχει κάποια συγκεκριμένα δικαιώματα προαίρεσης, τα οποία έχω πει ότι η Κυβέρνηση δεν έχει καμμία πρόθεση να τα εξασκήσει αλλά καλό είναι να υπάρχουν ακόμα και για την περίπτωση που γίνει δημόσια πρόταση, κύριε Βενιζέλο. Η ουσία είναι ότι οι μικρομέτοχοι από την καλή πορεία του Ο.Τ.Ε. στο μέλλον θα είναι ωφελημένοι. Κανένας μικρομέτοχος, κανένας μέτοχος δεν δικαιούται να ισχυριστεί ότι παραπλανήθηκε, διότι η Κυβέρνηση είχε εξαρχής, ήδη προ του 2004, δεσμευτεί ότι η διαδικασία αποκρατικοποίησης που θα ακολουθούσε θα ήταν μία διαδικασία αποκρατικοποίησης με στρατηγική συμμαχία και όχι με δημόσια πρόταση. Αυτά για την αποκατάσταση της αλήθειας και αυτή είναι η ουσία των πραγμάτων.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Αναστάσιος Νεράντζης): Ο κ. Μανώλης έχει το λόγο.
	ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε...
	ΠΡΟΕΔΡΕΥΩΝ (Αναστάσιος Νεράντζης): Κύριε Βενιζέλο, δεν έχετε το λόγο, σας παρακαλώ.
	ΕΥΑΓΓΕΛΟΣ ΒΕΝΙΖΕΛΟΣ: Για το θέμα...
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο, κύριε Βενιζέλο, καθίστε. Κάνατε υπέρβαση του χρόνου σας κατά έξι λεπτά. Δεν θα σας δώσω το λόγο.
	ΕΥΑΓΓΕΛΟΣ ΒΕΝΙΖΕΛΟΣ: Για μισό λεπτό.
      ΠΡΟΕΔΡΕΥΩΝ (Αναστάσιος Νεράντζης): Ούτε μισό, κύριε Βενιζέλο. Πρέπει να μιλήσουν εβδομήντα τρεις συνάδελφοί σας. Έχει Κοινοβουλευτικό Εκπρόσωπο το κόμμα σας. Σας παρακαλώ πάρα πολύ, μη με φέρνετε σε δύσκολη θέση, δεν έχετε το λόγο.
	ΕΥΑΓΓΕΛΟΣ ΒΕΝΙΖΕΛΟΣ: Υπάρχει όμως ουσιαστικός πολιτικός λόγος.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, δεν έχετε το λόγο.
	ΕΥΑΓΓΕΛΟΣ ΒΕΝΙΖΕΛΟΣ: Αποκρατικοποίηση έχουμε όταν πουλάμε μετοχές του δημοσίου, όχι όταν πουλάει ο κ. Βγενόπουλος μετοχές μέσω της «MIG» με τις πλάτες του δημοσίου.
	ΠΡΟΕΔΡΕΥΩΝ (Αναστάσιος Νεράντζης): Κύριε Βενιζέλο, σας παρακαλώ, καθίστε. Δεν έχετε το λόγο.
	ΕΥΑΓΓΕΛΟΣ ΒΕΝΙΖΕΛΟΣ: Δεν έχω το λόγο, έχω το δίκιο.
	ΠΡΟΕΔΡΕΥΩΝ (Αναστάσιος Νεράντζης): Κάνατε έξι λεπτά υπέρβαση. Σας παρακαλώ πάρα πολύ, είστε έμπειρος κοινοβουλευτικός, μη με φέρνετε σε δύσκολη θέση.
	Ο κ. Μανώλης έχει το λόγο.
      ΙΩΑΝΝΗΣ ΜΑΝΩΛΗΣ: Έχω ζήσει όλα αυτά τα είκοσι χρόνια από πολύ κοντά την περιπέτεια του Ο.Τ.Ε.. Οφείλω να πω ότι την περίοδο της τότε αποκρατικοποίησης του 1991 βρέθηκα στα πρόθυρα διαγραφής, γιατί είχα διαφωνήσει με την εκχώρηση του Ο.Τ.Ε..
      Τότε θυμάμαι στα συλλαλητήρια και στις απεργίες που κάναμε ως εργαζόμενοι στον Ο.Τ.Ε. – ήμουνα στη Γ.Σ.Ε.Ε. – όλα τα μεγαλοστελέχη του ΠΑ.ΣΟ.Κ., τότε αντιπολίτευσης, που ερχόντουσαν στις συνελεύσεις, διακήρυτταν μάλιστα σε υψηλούς τόνους ότι εμείς όταν γίνουμε κυβέρνηση δεν θα επιτρέψουμε να δοθεί ούτε μία μετοχή του Ο.Τ.Ε.. Ούτε μία μετοχή.
      Είναι βέβαιο ότι παγίδευσαν κάποιον κόσμο και τους ψήφισε. Και ήμουνα στα συλλαλητήρια αυτά κι εγώ. Με έκπληξη όμως, μόλις έγινε κυβέρνηση το ΠΑ.ΣΟ.Κ., διαπιστώσαμε ότι έφτασε σε κάποια στιγμή να έχει δώσει στο Χρηματιστήριο σε μετοχές το 66%. Όποιος διαφωνεί να το πει τώρα. Το 66%. Δεν μιλάμε γιατί η Κυβέρνηση της Νέας Δημοκρατίας ξαναγόρασε 10%, αύξησε ή μείωσε το ποσοστό. Έφτασε 66%.
      ΝΙΚΟΛΑΟΣ ΣΗΦΟΥΝΑΚΗΣ: Η «DEUTSCHE TELEKOM» πόσο έχει δώσει;
      ΙΩΑΝΝΗΣ ΜΑΝΩΛΗΣ: Είναι αλήθεια ναι ή όχι; Είναι αλήθεια.
      ΝΙΚΟΛΑΟΣ ΣΗΦΟΥΝΑΚΗΣ: Κύριε Μανώλη, αυτό είναι δικό σας κείμενο…
      (Κωδωνοκρουσίες)
      ΠΡΟΕΔΡΕΥΩΝ (Αναστάσιος Νεράντζης): Κύριε Σηφουνάκη…!
      ΙΩΑΝΝΗΣ ΜΑΝΩΛΗΣ: Λέω, λοιπόν, ότι τότε έλεγαν «ούτε μία μετοχή». Θέλουν να λένε ότι είναι αριστερό κόμμα. Θέλουν να λένε ότι είναι σοσιαλιστικό κόμμα. Θέλουν να λένε ότι τον Ο.Τ.Ε. τον θέλουν εθνικό. Ακούγεται καλά στον κόσμο. Όμως δεν το πιστεύουν.
      Και δεν το πιστεύουν, γιατί πούλησαν το 66%. Απλά πράγματα. Εκεί έγινε το μεγάλο έγκλημα και η αρχή, για να φτάσει ο Ο.Τ.Ε. κάποια στιγμή στο μέλλον να δοθεί όλος. Γιατί, αν είχατε κρατήσει το 51% στο δημόσιο, θα είχατε κάθε λόγο να λέτε «δώσαμε το 49%».
      Ο κ. Βγενόπουλος, στον οποίο επιτεθήκατε πρόσφατα, αλλά ξαφνικά στην Επιτροπή της Βουλής όλοι τον αγκαλιάσατε, γιατί σας βόλευε ένα διάστημα, σας είπε κάτι στην επιτροπή. Το παρακολουθούσα, δεν είμαι μέλος. Σας είπε ότι θα μπορούσε να έχει με βάση τους κανόνες της αγοράς έντεκα μέλη στο διοικητικό συμβούλιο του Ο.Τ.Ε., αν το ήθελε. Δεν το ήθελε.
      Και επειδή ο κ. Βενιζέλος προηγουμένως εδώ μας έλεγε περί Κοινοτικού Δικαίου, αν θέλετε να κλείσουμε τα μάτια μας και να λέμε ότι ζούμε σε άλλον κόσμο, στην Ελλάδα και δεν μας ενδιαφέρει τι γίνεται με το Κοινοτικό Δίκαιο, θα μπορούσατε να πείτε ότι και με 10% τον Ο.Τ.Ε. τον έχεις δημόσιο. Μπορείτε να το πείτε.
      Όμως πρέπει να θυμάστε κάτι για όποια επιχείρηση είναι πάνω από 51% στο Χρηματιστήριο. Έκανε μια προσπάθεια ο κ. Αλογοσκούφης με το 20% που έβαλε φραγμό. Έρχεται η Κομισιόν και λέει «δεν έχετε το δικαίωμα». Καθυστέρηση κάνατε. Καθυστέρηση.
      Αρκεί να θέλει κάποιος να πάρει έναν οργανισμό. Και άλλοι οργανισμοί που έχουν δοθεί πάνω από 51%, όποιος θέλει να τους πάρει, θα τους πάρει. Η αγορά είναι ελεύθερη. Δεν μπορεί κανείς να μου απαγορεύσει εμένα με βάση το Κοινοτικό Δίκαιο να πάρω 51% των μετοχών. Αρκεί να το θέλω, αρκεί να έχω τα λεφτά στην τσέπη μου και να θέλω να κάνω επιθετική εξαγορά. Όλα τα άλλα είναι παραμύθια. Όλα τα άλλα είναι για να κοροϊδεύει ο ένας τον άλλον.
      Άρα, αν δεν γινόταν τίποτα σήμερα, αν δεν έκανε η Κυβέρνηση και ο κ. Αλογοσκούφης τίποτα, θα ερχόταν ένα πρωινό ο κ. Βγενόπουλος. Και θυμάστε τι έγινε με το «Βασικό Μέτοχο», το Σύνταγμα που είχε φτιάξει ο κ. Βενιζέλος – έφυγε τώρα – και το είχε θωρακίσει, υποτίθεται. Ούτε το Σύνταγμα! Θα ερχόταν, λοιπόν, ο κ. Βγενόπουλος ξαφνικά, θα έπαιρνε το 42%-43%, πάνω από το ποσοστό που έχει το κράτος, και θα σου έλεγε: θέλω και τους έντεκα. Σας το είπε στη συνεδρίαση, εκτός εάν δεν το καταλάβατε.
      Λέω, λοιπόν, ότι δεν έγινε αυτό. Τι έγινε; Εγώ ήμουν πάντα καθαρός σε αυτό που έλεγα. Και πριν από χρόνια είχα πει περί στρατηγικής συμμαχίας. Και το πρόγραμμα της Νέας Δημοκρατίας, αν το δείτε, μιλάει για στρατηγική συμμαχία. Και η συμμαχία αυτή του 25% συν μία μετοχή και 25% συν μία μετοχή, εφόσον διατηρηθεί, πρόκειται πράγματι περί συμμαχίας.
      Και οφείλω να πω, κύριε Υπουργέ, ότι άκουσα μερικούς από την Κυβέρνηση να αφήνουν ανοιχτό το ενδεχόμενο να πάει πέντε. Και βγήκα και είπα ότι αν ανατραπεί το 25% συν μία μετοχή και 25% συν μία μετοχή, δεν πρόκειται περί συμμαχίας, πρόκειται περί εκχώρησης. Και δεν πρόκειται περί εφαρμογής του προγράμματος της Νέας Δημοκρατίας. Θέλω να είμαι σαφής και κατηγορηματικός.
      Αυτό, λοιπόν, αγαπητοί φίλοι του ΠΑ.ΣΟ.Κ., αν ισχύσει, προστατεύει τον Ο.Τ.Ε. από το να μείνει έτσι όπως ήταν με το 66% το δικό σας και από κει και πέρα όπως έγινε και θα άλλαζε χέρια σε μια νύχτα και δεν θα το έπαιρνε κανείς χαμπάρι.
      Τώρα όμως, κύριε Υπουργέ, σας το έχω πει και όταν κάναμε συζήτηση από κοντά και χαίρομαι που και ο Πρωθυπουργός και εσείς το είπατε, ότι δεν είναι στις προθέσεις της Κυβέρνησης να αλλάξει η ισορροπία του 25% συν 25% που πρόκειται περί συμμαχίας. Και θέλω να επαναλάβετε αυτό που είπατε και δημόσια για οποιαδήποτε αλλαγή γίνει στο μέλλον της ισορροπίας.
      Γιατί μπορεί να έρθει μια άλλη κυβέρνηση, μπορεί να έρθει το ΠΑ.ΣΟ.Κ. μετά από δέκα χρόνια και να πει «θα δώσουμε όλο τον Ο.Τ.Ε.». Γιατί σε αυτά άλλο λέτε και άλλο κάνετε. Αυτό έγινε και με το νόμο Ρέππα, αυτό έγινε και με το ασφαλιστικό του Σιούφα και με όλα τα άλλα.
      Λέω, λοιπόν, το εξής: θα ζητάτε, κύριε Υπουργέ, η Βουλή να αποφασίσει οποιαδήποτε αλλαγή της ισορροπίας. Γιατί πρόκειται τότε περί αλλαγής της στρατηγικής συμμαχίας και εκχώρησης του Ο.Τ.Ε., κάτι με το οποίο εγώ διαφωνώ.
      Και έχω και ένα λόγο παραπάνω που σας το προτείνω αυτό, κύριε Υπουργέ. Πρέπει να σας πω ότι η Κυβέρνηση έκανε ένα Ταμείο Φτώχειας. Έχει προβλέψει κάποιους πόρους, υπάρχουν όμως δυσκολίες στην εφαρμογή. Ξέρετε καλά, καλύτερα από μένα, ότι αν αύριο το πρωί η Κυβέρνηση θέλει να πουλήσει ένα 10%-15% του Ο.Τ.Ε. και να πάρει ένα-δύο δισεκατομμύρια ευρώ, αυτά θα πάνε για την κάλυψη του δημόσιου χρέους. Δεν μπορεί να πάνε στο Ταμείο για τη Φτώχεια.
      Εγώ, λοιπόν, προτείνω, κύριε Υπουργέ, να προβλέψετε και να αποφασίσετε τα μερίσματα από τον Ο.Τ.Ε., τα οποία κάθε χρόνο θα μεγαλώνουν, δηλαδή το 25% - την προηγούμενη χρονιά είχαμε 28%, κατά 3% άλλαξε – μερισμάτων του Ο.Τ.Ε. θα πηγαίνουν στο Ταμείο κατά της Φτώχειας, για να λυθεί το πρόβλημα των πόρων του Ταμείου κατά της Φτώχειας, κάτι που θα το συζητήσουμε πώς θα εφαρμοστεί και όλα αυτά.
      Τώρα, επειδή αρέσκεστε να λέτε μεγάλες κουβέντες, κατηγορείτε τώρα την Κυβέρνηση γιατί, λέει, κρατώντας τα ίδια ποσοστά δίνει τη συμμετοχή μάνατζμεντ σε μία εταιρεία. Να σας ρωτήσω κάτι; Γιατί το «παίζετε» πολύ σοσιαλιστές και πολύ αριστεροί. Στην Ολυμπιακή μπορείτε να μου πείτε τι κάνατε; Στην Ολυμπιακή πήρατε μια εταιρεία, της δώσατε το μάνατζμεντ, την πληρώσατε εσείς, δεν ήρθε να πάρει μετοχές, να έχει αγωνία αν θα πάει καλά η Ολυμπιακή ή όχι και να έχει κόστος αν δεν πάει καλά.
      Έτσι θα γίνει με τον Ο.Τ.Ε.. Αν δεν πάει καλά ο Ο.Τ.Ε., θα έχει κόστος στο 25% της συμμετοχής του, θα πέσει η μετοχή της «DEUTSCHE TELEKOM». Τι κάνατε εσείς οι έξυπνοι; Πήγατε και φέρατε μια εταιρεία εδώ, την πληρώσατε και της εκχωρήσατε το μάνατζμεντ, χωρίς να έχει κόστος καθόλου αν δεν πάει καλά. Και τι έκανε αυτή η εταιρεία; Ξέρετε πάρα πολύ καλά τι έκανε. Έριξε έξω την Ολυμπιακή, σηκώθηκε έφυγε και δεν πλήρωσε τίποτα.
      Αν εννοείτε ότι πρέπει να κάνουμε στον Ο.Τ.Ε. το ίδιο πράγμα, να βγείτε να το πείτε. Αλλά αποφασίστε τι θέλετε, στο τέλος-τέλος, ποια είναι η θέση σας. Δεν μπορεί να λέτε και έτσι κι αλλιώς κι αλλιώτικα. Ούτε μία μετοχή, λέγατε. Και στην Ολυμπιακή το κάνατε αυτό. Όποιος είχε αντίρρηση ότι δεν το κάνατε, να το πει, να το αντικρούσει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εσείς, δηλαδή, θέλετε να πάρετε για το μάνατζμεντ έναν ξένο, μια πολυεθνική, να τη βάλετε πάνω, να μην έχει κόστος, να μην έχει συμμετοχή, αν δεν πάει καλά η επιχείρηση να μην πληρώσει τίποτα, να πάρει τα λεφτά της, να διαλύσει την εταιρεία και μετά να φύγει. Όταν έχετε κάνει τέτοια εγκλήματα, να είστε προσεκτικοί.
      Και, κύριε Υπουργέ, επιμένω: στρατηγική συμμαχία, όπως λέει το πρόγραμμα της Νέας Δημοκρατίας, εγώ θα ψηφίσω, αλλά θα διαφωνήσω αν αλλάξει και η ισορροπία αυτή του 25% συν μία μετοχή και 25% συν μία μετοχή. Και προτείνω να εξετάσετε και να αποφασίσετε τα λεφτά αυτά να πάνε σε αυτόν τον κόσμο. Γιατί ακούω διάφορους και λένε ότι ο πληθωρισμός ανεβαίνει…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Μανώλη.
      ΙΩΑΝΝΗΣ ΜΑΝΩΛΗΣ: Τελειώνω.
      Τα λεφτά αυτά που θα πάνε σε ανθρώπους που τα έχουν πραγματική ανάγκη, που δεν θα αγοράσουν εισαγόμενα προϊόντα ή αυτοκίνητα για να ανεβάσουν τον πληθωρισμό, θα κινήσουν την αγορά, τη μικρομεσαία επιχείρηση και θα είναι θετικό για την οικονομία μας. Προτείνω, λοιπόν, αυτήν την πρόταση.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Μανώλη.
      Το λόγο έχει ο Βουλευτής του Κ.Κ.Ε. κ. Μαυρίκος.
      Ορίστε, κύριε Μαυρίκο.
      ΓΕΩΡΓΙΟΣ ΜΑΥΡΙΚΟΣ: Ακούγοντας λίγο πριν το Βουλευτή της Νέας Δημοκρατίας, τον Γιάννη τον Μανώλη, διαπιστώσαμε ότι ενώ στα κανάλια συνηθίζει να κάνει τον λέοντα, εδώ εμφανίστηκε ως λαγός της κυβερνητικής πολιτικής, προτείνοντας στον κ. Αλογοσκούφη ένα ποσόν από τα αργύρια της εκχώρησης του Ο.Τ.Ε. να δοθεί δήθεν για την αντιμετώπιση της φτώχειας.
      Για μας, κύριοι Βουλευτές, για το Κομμουνιστικό Κόμμα Ελλάδας, το θέμα του Ο.Τ.Ε., η υπόθεση που συζητάμε σήμερα εδώ είναι και σοβαρή και αποκαλυπτική. Και είναι σοβαρή επειδή αφορά έναν τομέα στρατηγικής σημασίας, έναν τομέα ο οποίος σχετίζεται με τα κυριαρχικά δικαιώματα της χώρας, εφάπτεται με την έρευνα, αλλά και με τα δημοκρατικά δικαιώματα και τα προσωπικά δεδομένα, σχετίζεται με το κοινωνικό αγαθό της επικοινωνίας και της πληροφόρησης.
Και ακόμα είναι αποκαλυπτική η συζήτηση, γιατί ακριβώς αποκαλύπτεται η ευθύνη των πολιτικών δυνάμεων, η ευθύνη των συνδικαλιστικών δυνάμεων, η ευθύνη των κυβερνήσεων, ο ρόλος της ίδιας της Ευρωπαϊκής Ένωσης και η πολιτική της. 
      Ακούσαμε λίγο πριν εδώ και τον εκπρόσωπο του ΠΑ.ΣΟ.Κ. και την ηγεσία του Συνασπισμού και τον ομιλητή της Νέας Δημοκρατίας να κοκοραμαχούν σε διαδικαστικά ζητήματα για το εάν το 5-5 δίνει λύσεις, για το αν το άρθρο τάδε οριοθετεί ή δεν οριοθετεί, για το εάν η επιτροπή διαβούλευσης δίνει λύση, για το αν η πώληση ήταν αποκρατικοποίηση ή εκχώρηση, εάν έγινε με δημόσια ή μη δημόσια προσφορά. 
      Τι επιχειρούν να κρύψουν όλα αυτά; Αποτελούν φύλο συκής. Στην πραγματικότητα επιχειρούν να κρύψουν το μεγάλο έγκλημα, που είναι έγκλημα διαρκείας σε βάρος του Ο.Τ.Ε., σε βάρος της δημόσιας περιουσίας. Το πρόβλημα για το Κομμουνιστικό Κόμμα Ελλάδας δεν έχει σχέση ούτε με το τίμημα ούτε με τις παραγράφους ούτε με τις υποσημειώσεις ούτε με τις επιτροπές διαβούλευσης, παρ’ ότι όλα αυτά έρχονται να υπογραμμίσουν το έγκλημα που έχει συντελεστεί. 
      Για εμάς, για το Κομμουνιστικό Κόμμα Ελλάδας, το κομβικό σημείο είναι η πολιτική της καπιταλιστικής απελευθέρωσης. Το Κ.Κ.Ε., εμείς, κρίνουμε ανάγκη να υπογραμμίζουμε μόνιμα και σταθερά την ευθύνη των δυνάμεων που ψήφισαν τη Συνθήκη του Μάαστριχτ, τις ευθύνες δηλαδή των κυβερνήσεων και των κομμάτων της Νέας Δημοκρατίας, του ΠΑ.ΣΟ.Κ. και της ηγεσίας του Συνασπισμού, επειδή με το να αποκαλύπτουμε τις ευθύνες αυτές, θέλουμε να υπογραμμίσουμε ότι παίζουν σε διπλό ταμπλό, προκειμένου να ψαρεύουν στα θολά νερά, γιατί για εμάς το πρόβλημα ξεκινά από τη συγκεκριμένη συνθήκη και στη συνέχεια υπάρχει υποκρισία, ψέμα, συνειδητή θολούρα από τις δυνάμεις του ευρωμονόδρομου. 
      Η επίθεση ενάντια στον Ο.Τ.Ε. ξεκίνησε πρώτα από όλα, γιατί για εμάς είναι ένα διαχρονικό έγκλημα, όταν μοιράστηκε η πίτα για την κινητή τηλεφωνία, τότε που απαγορεύτηκε στον Ο.Τ.Ε. για οκτώ χρόνια να αναπτύξει οποιαδήποτε δραστηριότητα, προκειμένου να θησαυρίσουν, να εκμεταλλευτούν τον ελληνικό λαό και τους καταναλωτές η «PANAFON» και η «TELESTET». 
      Το έγκλημα συνεχίστηκε με την ιδιωτικοποίηση του 67% των μετοχών που έκαναν οι κυβερνήσεις του ΠΑ.ΣΟ.Κ.. Και επειδή αμφισβητείται αυτό –δεν μπορώ να καταλάβω για ποιο λόγο- διαβάζω τη δήλωση του τότε Υφυπουργού Οικονομικών κ. Νίκου Χριστοδουλάκη, ο οποίος στις 27 Αυγούστου του 1998 έλεγε τα εξής: «Η κυβέρνηση προχωρά στην τρίτη φάση μετοχοποίησης (αφορά 15% ακόμη) συνεχίζοντας την άκρως επιτυχή προσπάθεια να προσελκύσουμε πολύ σοβαρούς και εγχώριους και ξένους επενδυτές». 
      Συνεχίστηκε με τη συμφωνία της Ομοσπονδίας Ο.Μ.Ε.-Ο.Τ.Ε. και της Διοίκησης με τον Υπουργό Εθνικής Οικονομίας και την Κυβέρνηση, με αποτέλεσμα κατά έξι χιλιάδες μείωση του προσωπικού, με το δόλωμα δήθεν της οικειοθελούς αποχώρησης. 
      Συνεχίστηκε με το νόμο για οργάνωση και λειτουργία του τηλεπικοινωνιακού τομέα, όπου στην ουσία δίνει τη δυνατότητα σε ιδιώτες να εκμεταλλεύονται τα δίκτυα, τις υποδομές του Ο.Τ.Ε., που είναι το μεγάλο περιουσιακό στοιχείο του συγκεκριμένου Οργανισμού. 
      Αυτές οι πολιτικές, κυρίες και κύριοι Βουλευτές, δεν είναι αποτέλεσμα κάποιων κακών Υπουργών. Δεν είναι αποτέλεσμα του ότι ο Υπουργός είναι είτε φίλα προσκείμενος στην αντίληψη του Ντουμπάι είτε φίλα προσκείμενος στην αντίληψη της Φρανκφούρτης. Αυτά είναι για το θεαθήναι. Είναι τρικ, είναι φιγούρες χωρίς ουσία. Η ουσία βρίσκεται στο ότι η πολιτική της Ευρωπαϊκής Ένωσης χαράσσεται από κοινού με νεοφιλελεύθερες, σοσιαλδημοκρατικές κυβερνήσεις μαζί με τους βιομήχανους, μαζί με συνδικαλιστικές ηγεσίες που είναι ξεπουλημένες, συμβιβασμένες, μακριά και αντίθετες από τα συμφέροντα των εργαζομένων. 
      Στόχος τους είναι η ανακατάταξη, η συγκέντρωση και η συγκεντροποίηση και στον τομέα των τηλεπικοινωνιών σε τέσσερις, πέντε μεγάλους κολοσσούς, αυτό που γίνεται και υπογραμμίστηκε κατ’ επανάληψη. Στόχος; Κέρδος, υπερκέρδος, έλεγχος των αγορών, πολιτικός έλεγχος πάνω σε κυβερνήσεις και λαούς, κέρδισμα θέσεων στην ενδοκαπιταλιστική αντιπαράθεση. 
      Σ’ αυτό το πλαίσιο εμείς βλέπουμε την εκχώρηση στην «DEUTSCHE TELEKOM» του Ο.Τ.Ε.. Εμφανίζεται η Κυβέρνηση της Νέας Δημοκρατίας να επιχειρεί να αρθρώσει μια επιχειρηματολογία ότι είναι αναγκαίες οι μεταρρυθμίσεις. Για ποιον είναι αναγκαίες οι μεταρρυθμίσεις που κάνει η Νέα Δημοκρατία; Για τους εργαζόμενους; Για το ελληνικό δημόσιο; Μήπως για το απόρρητο των επικοινωνιών; Είναι μήπως αναγκαίες για την εξωτερική ασφάλεια της χώρας; Για ποιον είναι αναγκαίες αυτές οι μεταρρυθμίσεις;
      Οι μεταρρυθμίσεις αυτές για το Κομμουνιστικό Κόμμα Ελλάδος και για όλο τον ελληνικό λαό, για όποιον πατά με τα πόδια στη γη και το κεφάλι επάνω, είναι μια πολιτική που την επιβάλλει η Ευρωπαϊκή Ένωση, το μεγάλο κεφάλαιο, οι πολυεθνικές και τα μονοπώλια. 
      Αποτελέσματα αυτών των πολιτικών; Χιλιάδες απολύσεις. Στην «BRITISH TELECOM» η ιδιωτικοποίηση αυτής της βρετανικής εταιρείας οδήγησε από διακόσιους τριάντα οκτώ χιλιάδες τους εργαζόμενους σε εκατόν πενήντα έξι χιλιάδες, δηλαδή περίπου σε ογδόντα πέντε χιλιάδες απολύσεις. Στην «DEUTSCHE TELEKOM» από το 2006 είναι σε εξέλιξη πρόγραμμα τριάντα δύο χιλιάδων απολύσεων, μείωση του πραγματικού εισοδήματος των εργαζομένων, εργασιακές σχέσεις απαράδεκτες, μεσαιωνικές, χωρίς ωράριο, χωρίς πληρωμή των υπερωριών, χωρίς δικαιώματα, χωρίς άδειες, η λογική του διαίρει και βασίλευε, κατάργηση των συλλογικών συμβάσεων. Στόχος λέγεται ότι είναι από μια συλλογική σύμβαση στην επιχείρηση να οδηγηθούν σε πενήντα και εξήντα επί μέρους επιχειρησιακές συμβάσεις. Αυτή είναι η πολιτική και οι στόχοι της Κυβέρνησης. 
      Τελειώνοντας, να πω μονάχα ότι σε σχέση με τη θέση του Κομμουνιστικού Κόμματος Ελλάδος η λύση βρίσκεται στον αντίποδα όλων αυτών των πολιτικών. Η πραγματική διέξοδος βρίσκεται σε έναν ενιαίο κρατικό φορέα τηλεπικοινωνιών, που θα κατοχυρώνει την επικοινωνία σαν κοινωνικό αγαθό, θα βοηθά την έρευνα, θα προσανατολίζει σε συμφέροντα που θα εκπληρώνουν και θα ικανοποιούν τις σύγχρονες ανάγκες των εργαζομένων, θα θωρακίζουν τα δικαιώματα της χώρας και, τέλος, θα διασφαλίζουν τα προσωπικά δεδομένα. 
      Γι’ αυτήν την πολιτική παλεύει το Κομμουνιστικό Κόμμα Ελλάδος και εκφράζουμε την πιο κατηγορηματική μας αντίθεση στη ρύθμιση και τη συνθήκη που φέρνετε σήμερα εδώ για ψηφοφορία. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Και εγώ ευχαριστώ. 
      Το λόγο έχει ο Βουλευτής του ΣΥ.ΡΙΖ.Α. κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ:  Ευχαριστώ, κύριε Πρόεδρε. 
      Κυρίες και κύριοι συνάδελφοι, με τη συμφωνία Ο.Τ.Ε.- ελληνικού δημοσίου και «DEUTSCHE TELEKOM» που περιβάλλεται σήμερα την ισχύ νόμου, η Κυβέρνηση της Νέας Δημοκρατίας έρχεται να ολοκληρώσει ένα εθνικό, οικονομικό, κοινωνικό και εργασιακό έγκλημα, ένα έγκλημα διαρκείας που ξεκίνησε πριν από δεκαπέντε χρόνια από την κυβέρνηση Μητσοτάκη. Δεν μπόρεσε τότε να ολοκληρωθεί λόγω της πτώσης της, αλλά συνεχίστηκε έκτοτε με υπερβάλλοντα ζήλο από όλες τις επόμενες διαδοχικές κυβερνήσεις, τόσο του ΠΑ.ΣΟ.Κ. όσο και της Νέας Δημοκρατίας, με τη μεσολάβηση αλλεπάλληλων νόμων, με τη θεσμοθέτηση κινήτρων εξόδου των εργαζομένων, με την περιβόητη εθελούσια έξοδο, με την άρση της νομιμότητας και την αλλαγή του όλου πλέγματος κανονισμών εργασίας και εργασιακών σχέσεων. 
      Φτάσαμε έτσι σήμερα έτσι στην ολοκληρωτική εκποίηση του πιο κερδοφόρου Οργανισμού των Βαλκανίων, στο ξεπούλημα ενός βασικού εργαλείου ανάπτυξης της εθνικής μας οικονομίας και στην παράδοση στην «DEUTSCHE TELEKOM» όλου του μέλλοντος των ελληνικών τηλεπικοινωνιών, όλων των ζητημάτων που σχετίζονται με τον απόρρητο των τηλεπικοινωνιών, με την εθνική άμυνα και ασφάλεια της χώρας και βέβαια την «αγορά» των δεκάδων εκατομμυρίων πελατών των βαλκανικών χωρών. 
      Με την παράδοση του Ο.Τ.Ε. στους Γερμανούς χάνεται ένα βασικό εργαλείο για την οικονομική ανάπτυξη της χώρας, αλλά κυρίως για τη διάχυση και την αφομοίωση των νέων τεχνολογιών, των τηλεπικοινωνιών, της πληροφορικής και κυρίως των ευρωζωνικών υπηρεσιών, που είναι για τον 21ο αιώνα ότι ήταν ο εξηλεκτρισμός για τον 20ο αιώνα. 
      Εάν πάρουμε υπ’ όψιν μας, επίσης, ότι ταυτόχρονα πωλούνται σε ξένες πολυεθνικές τα αεροδρόμια, τα λιμάνια και άλλες δημόσιες επιχειρήσεις στρατηγικής ή κοινωνικής συμμαχίας, αντιλαμβανόμαστε ότι η χώρα μας μετατρέπεται σε φτωχό συγγενή και σε «μπανανία» της Ευρώπης. Υπάρχουν, βέβαια, σε αυτήν την υπόθεση κερδισμένοι και χαμένοι. Ποιοι είναι οι μεγάλοι κερδισμένοι; Αφ’ ενός η «MIG» του κ. Βγενόπουλου, η οποία με απλή αγοροπωλησία μετοχών παίρνει 2.500.000.000 ευρώ και 140.000.000 ευρώ κέρδη και αφ’ ετέρου η «DEUTSCHE TELEKOM», η οποία έναντι πινακίου φακής 442.000.000 ευρώ, αποκτά από το δημόσιο τον έλεγχο ολόκληρου του Ομίλου Ο.Τ.Ε. που αξίζει δεκάδες δισεκατομμύρια ευρώ. Συγκεκριμένα, αποκτά: τον έλεγχο του Ο.Τ.Ε., των δεκαπέντε θυγατρικών του εταιρειών στην Ελλάδα, στις οποίες ανήκουν τα δύο χιλιάδες τριακόσια υψηλής προστιθέμενης αξίας ακίνητα του Ο.Τ.Ε., των επενδύσεων για τα ευρυζωνικά δίκτυα του Ο.Τ.Ε., ύψους 900.000.000 ευρώ την επόμενη τριετία και κατά συνέπεια και των προμηθειών του Ο.Τ.Ε., οι οποίες θα κατευθύνονται μονοπωλιακά πλέον προς τη «SIEMENS».
      Υπήρξε εδώ μία πλειοδοσία κατηγοριών ανάμεσα στη Νέα Δημοκρατία και το ΠΑ.ΣΟ.Κ., ποιος πούλησε περισσότερα. «Εσείς πουλήσατε περισσότερα» λέει η Νέα Δημοκρατία, «εμείς πουλήσαμε καλύτερα», λέει το ΠΑ.ΣΟ.Κ. Το αποτέλεσμα, όμως, είναι ότι το επιχείρημα της Κυβέρνησης πως πουλάει τον Ο.Τ.Ε. σε έναν ευρωπαϊκό κολοσσό, γιατί δεν μπορεί μόνος του να αναπτυχθεί, καταρρίπτεται από τη σημερινή εικόνα του Ο.Τ.Ε., που με δημόσιο έλεγχο κατάφερε να ενσωματώσει και να διαχύσει στη χώρα και στα Βαλκάνια όλες τις νέες τεχνολογίες και να γίνει ένα οικονομικό μεγαθήριο κερδοφόρο μεγάλης στρατηγικής συμμαχίας. Οι μεγάλοι χαμένοι είναι ο ελληνικός λαός, οι Έλληνες πολίτες, οι εργαζόμενοι στον Όμιλο, αλλά και οι χιλιάδες μικρομέτοχοι, οι οποίοι έγιναν μέτοχοι δεύτερης και τρίτης κατηγορίας, παρά τα αντιθέτως λεχθέντα από τον εισηγητή της Νέας Δημοκρατίας. 
      Η Κυβέρνηση ισχυρίζεται ότι θα ασκεί από κοινού το management με τη «DEUTSCHE TELEKOM». Ο ισχυρισμός αυτός καταρρίπτεται από την ίδια τη συμφωνία, με βάση την οποία, όχι μόνο στη διοίκηση δεν υπάρχει το από κοινού management, αλλά η διοίκηση είναι απόλυτα αποικιοκρατική. Η «DEUTSCHE TELEKOM» θα έχει το δικαίωμα της επιλογής του διευθύνοντος συμβούλου, ο οποίος σε όλες τις περιπτώσεις θα έχει τον τελικό λόγο και το δικαίωμα διπλής ψήφου στις περιπτώσεις ισοψηφίας. Η «DEUTSCHE TELEKOM» θα διατηρεί το δικαίωμα του ελέγχου του management  της επιχείρησης, κατέχοντας το 25%, συν μία μετοχή, ακόμη και αν το ελληνικό δημόσιο ανακτήσει το υπόλοιπο 75%. Στις περιπτώσεις διαφωνίας, μεταξύ του ελληνικού δημοσίου και της «DEUTSCHE TELEKOM», η διαφορά δεν λύνεται από τα ελληνικά δικαστήρια, αλλά από τη διεθνή διαιτησία. 
      Υπάρχει επίσης ρύθμιση της σύμβασης που λέει ότι αν από τους όρους της Σύμβασης κάποιος κριθεί ασύμβατος με το Ευρωπαϊκό Δίκαιο, εκπίπτει μόνο αυτός ο όρος και όσο σοβαρός και αν είναι, δεν πέφτει η υπόλοιπη σύμβαση. Αν δηλαδή κριθούν ασύμβατα με το Ευρωπαϊκό Δίκαιο τα δικαιώματα βέτο, δεν πέφτει η συμφωνία, αλλά μόνο ο όρος που ορίζει το βέτο.
      Οι ισχυρισμοί της Κυβέρνησης ότι διατηρεί το ελληνικό δημόσιο το δικαίωμα του βέτο για κρίσιμες αποφάσεις του Ο.Τ.Ε., έτσι και αλλιώς είναι χωρίς καμμιά πραγματική και νομική βάση, αφού η νομοθεσία και η νομολογία στην Ευρωπαϊκή Ένωση δεν αποδέχονται, σε περιπτώσεις ιδιωτικοποιήσεων, τη λεγόμενη χρυσή μετοχή του δημοσίου που θα μπορούσε να έχει δικαιώματα βέτο. Πέραν αυτού, πρέπει να σημειωθεί ότι και στα ζητήματα που το ελληνικό δημόσιο, με βάση τη συμφωνία, έχει δικαίωμα βέτο, δεν περιλαμβάνονται καθόλου ζητήματα που σχετίζονται με την εθνική άμυνα και την ασφάλεια της χώρας ή ζητήματα που έχουν να κάνουν με τις επενδύσεις στα ευρυζωνικά δίκτυα και την υποχρέωση παροχής της καθολικής υπηρεσίας. 
      Τα δημοκρατικά δικαιώματα των πολιτών, όπως η διαφύλαξη του απόρρητου των τηλεπικοινωνιών και των προσωπικών δεδομένων τους, τίθενται σε μεγάλο κίνδυνο. Μία άλλη πλευρά είναι αυτή της εθνικής άμυνας και ασφάλειας της χώρας. Από τη στιγμή που το management του Ο.Τ.Ε. θα το ασκεί ξένη εταιρεία, οι συνέπειες για την εθνική άμυνα και την ασφάλεια της χώρας μας θα είναι καταστροφικές. Μέσω του δικτύου του Ο.Τ.Ε. εξυπηρετούνται τα συστήματα έγκαιρης προειδοποίησης στρατιωτικών μονάδων και αεράμυνας. Η Αστυνομία, η Πυροσβεστική, η Εθνική Υπηρεσία Πληροφοριών, η Βουλή, ο Πρωθυπουργός, τα Υπουργεία, οι δημόσιοι οργανισμοί. Ταυτόχρονα, εκχωρούνται οι επενδύσεις του Ο.Τ.Ε. στα Βαλκάνια και ο Ο.Τ.Ε. γίνεται το όχημα της «DEUTSCHE TELEKOM» για την εξάπλωσή της σε αυτήν την περιοχή. 
      Από την άλλη πλευρά, όσον αφορά τα τιμολόγια, οι πολίτες θα επιβαρυνθούν με υπέρμετρες αυξήσεις των τηλεπικοινωνιακών υπηρεσιών. Ο κυβερνητικός ισχυρισμός ότι η τιμολογιακή πολιτική του Ο.Τ.Ε. θα ελέγχεται από το δημόσιο, μέσω της Εθνικής Επιτροπής Τηλεπικοινωνιών, είναι τουλάχιστον αναληθής. Η επιτροπή αυτή ελέγχει μόνο αν τηρούνται οι όροι ανταγωνισμού, μεταξύ των ανταγωνιζομένων τηλεπικοινωνιακών εταιρειών. Η μέχρι τώρα τακτική της είναι να εγκρίνει τις προτάσεις του Ο.Τ.Ε., όταν αφορούσαν αυξήσεις των τιμολογίων του και να τις απορρίπτει, όταν αφορούσαν μειώσεις. 
      Τέλος, όσον αφορά τους εργαζόμενους στον Ο.Τ.Ε., αυτοί έχουν προπληρώσει την ιδιωτικοποίηση του Ο.Τ.Ε., έχοντας απολέσει πολλά από τα εργασιακά τους δικαιώματα που ίσχυαν τη δεκαετία που πέρασε και τα οποία είχαν κατακτηθεί με πολύχρονους αγώνες με πρώτο από όλα, την άρση της σταθερότητας στη δουλειά τους. Σήμερα με τη συμφωνία αυτή και πιο συγκεκριμένα με το άρθρο 15 της συμφωνίας των μετόχων, γίνεται σαφές ότι τον τελευταίο λόγο για όλα τα εργασιακά ζητήματα, ακόμη και αυτά των απολύσεων, θα τον έχει ο διευθύνων σύμβουλος και σε κάθε περίπτωση θα επιλέγεται από τη «DEUTSCHE TELEKOM».
      Πέραν αυτού, πρέπει να πούμε ότι για άλλη μία φορά ό,τι συμβεί στον Ο.Τ.Ε. με τις εργασιακές σχέσεις, θα χρησιμοποιηθεί, ως πιλότος, για όλους τους εργαζομένους. Είπε, λοιπόν, ο κ. Μανώλης προηγουμένως ότι είναι αναξιόπιστο το ΠΑ.ΣΟ.Κ.. Αυτό είναι σωστό, αλλά μήπως είναι αξιόπιστη η Νέα Δημοκρατία; Όποιος έχει το 51%, έχει το management, είπε ο κ. Βγενόπουλος και είναι σωστό. Όλα τα άλλα είναι παραμύθια, λέει ο κ. Μανώλης, για να κοροϊδεύει ο ένας τον άλλο και συμφωνούμε. Αυτό ακριβώς κάνετε, κύριοι, κοροϊδεύει ο ένας τον άλλον και κοροϊδεύετε τον ελληνικό λαό.
      Όσο για τα μερίσματα της φτώχειας αυτά είναι αστεία πράγματα. Ξεπουλάμε τον Ο.Τ.Ε., για να κάνουμε μερίσματα, για να ελεούμε, υποτίθεται, τους φτωχούς. 
      Ευχαριστώ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Λεβέντη, και για το ότι τηρήσατε το χρόνο επακριβώς. 
      Το λόγο έχει ο Βουλευτής του Λαϊκού Ορθόδοξου Συναγερμού κ. Κυριάκος Βελόπουλος. 
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, επειδή δεν είμαι από τους ειδικότερους σε επίπεδο οικονομοτεχνικό, θα ήθελα να εκλαϊκεύσουμε λίγο τη συζήτηση, για να καταλάβει και ο Έλληνας πολίτης τι γίνεται σήμερα. 
      Ακούω σημαντικές λέξεις: Στρατηγική συμμαχία, στρατηγικό εταίρο και αναρωτιέμαι, κύριε Υπουργέ, αν η «DEUTSCHE TELEKOM» είναι φιλανθρωπικό ίδρυμα τελικά. Διότι δεν μπορώ να καταλάβω πώς μία ιδιωτική εταιρεία είναι και στρατηγικός εταίρος δικός μας, πώς δηλαδή αυτή η μεγάλη εταιρεία θα μπορούσε να βοηθήσει την Ελλάδα να κερδίσει χρήματα. Πώς θα μπορούσε να γίνει αυτό; 
      Θα σας πω ότι σαφώς και δεν είναι φιλανθρωπικό ίδρυμα η «DEUTSCHE TELEKOM». Ήρθε εδώ αποικιοκρατικά, κάνατε μία σύμβαση-συμφωνία, εξαγοράστηκε ο Ο.Τ.Ε. με έναν τρόπο άκομψο, γιατί θέλουν κάποιοι να κερδίσουν χρήματα. Ένα και ένα κάνουν δύο. Αυτό πρέπει να μάθει ο Έλληνας πολίτης. Μέχρι εδώ θα δεχόμουν τη λογική και τη συλλογιστική στο πλαίσιο της παγκοσμιοποιημένης οικονομίας. Δεν μπορώ να καταλάβω, όμως, πώς δυο χρόνια πριν, δίνετε δισεκατομμύρια ευρώ και εξαγοράζετε, διά της «COSMOTE», το «ΓΕΡΜΑΝΟ» -απλά είναι τα πράγματα, αλλά να τα δούμε λίγο σοβαρά- και έρχεστε σήμερα, μετά από ενάμιση-δύο χρόνια και πουλάτε με πολύ χαμηλότερο αντίτιμο ολόκληρο το πακέτο. Δηλαδή αγοράζω εγώ ένα αυτοκίνητο πολυτελείας 100.000 ευρώ και πάω και το πουλάω μετά από ενάμιση χρόνο τρία χιλιάρικα. Αυτά δεν γίνονται. Είναι τελείως αντιφατικά  σε επίπεδο λογιστικής. Σε έναν απλό μαθητή του δημοτικού να πείτε ότι κάνατε κάτι τέτοιο, θα σας πει ότι είστε κακοί μαθητές, για να μην πω κάτι άλλο, το οποίο θα είναι και βαρύτερο, ότι κάνετε κακή διαχείριση των οικονομικών της Ελλάδος. Και δεν είναι δικά σας τα χρήματα, κύριε Υπουργέ, είναι χρήματα του ελληνικού λαού. Φαντάζομαι ότι κανείς δεν έχει το δικαίωμα να δημιουργεί απώλειες στον κρατικό προϋπολογισμό. Διότι ούτε εσείς θα πληρώσετε τις απώλειες αυτές ούτε το ΠΑ.ΣΟ.Κ., που όπως πολύ εύστοχα λέτε εδώ -για να κάνετε εσείς το δικό σας απογαλακτισμό από ένα έγκλημα που έγινε- μετοχοποίησε το 66% και αυτό είναι μία πραγματικότητα.
       Όμως, αν πούμε σήμερα σε ένα μέσο πολίτη, ότι πωλείται σήμερα ο Ο.Τ.Ε., πιστέψτε με, θα μας πει: «Ε και τι έγινε;». Αυτό θα πει, κύριε Υπουργέ, για δύο λόγους. Πρώτον, διότι δεν ενημερώσατε ποτέ τι σημαίνει η πώληση του Ο.Τ.Ε. και αυτό είναι ευθύνη δική σας. Δεύτερον και κατά τη γνώμη μου και σημαντικότερο, θα σας πω γιατί είμαι αντίθετος στην πώληση του Ο.Τ.Ε..
      Ακούστε, κύριε Υπουργέ. Εσείς και το ΠΑ.ΣΟ.Κ. κυβερνάτε την Ελλάδα τριάντα χρόνια. Δημιουργήσατε τεράστια ελλείμματα. Τρομακτικό δημόσιο χρέος. Αν το αναλογιστείτε, ως αριθμό, θα εκπλαγείτε με τα εγκληματικά λάθη που κάνατε οι δύο κυβερνήσεις. Και τι κάνετε τώρα; Πωλείται ο Ο.Τ.Ε., παίρνετε 10 ευρώ, 200.000.000, 300.000.000, 400.000.000 ευρώ και τα χρήματα αυτά, αντί να επενδυθούν, ώστε να γίνουν νέες θέσεις εργασίας και να υπάρξει ανάπτυξη στον τόπο, ξέρετε τι τα κάνετε, κύριε Υπουργέ; Μπαλώνετε τις τρύπες που κάνατε οι ίδιοι.
      Δηλαδή, κάνετε τις τρύπες και μετά ξεπουλάτε τον Ο.Τ.Ε., για να μπαλώσετε τις τρύπες. Αν αυτό δεν λέγεται ανικανότητα, τι λέγεται; Ή πέστε μου εσείς πού θα πάει το κέρδος των 300.000.000 ή 400.000.000 ευρώ, που είναι λίγα τα χρήματα εποικοδομητικά, ώστε να πω ότι συμφωνώ με το ξεπούλημα, πώληση, αποκρατικοποίηση του Ο.Τ.Ε.. Δεν μου δίνετε μια δικαιολογία που να ευσταθεί. Εγώ δεν θα μπορούσα ποτέ να συμφωνήσω με τη συλλογιστική αυτή. Και βέβαια, αντί να κοιτάξουμε τα μείζονα ζητήματα, την ακρίβεια, την αισχροκέρδεια, η οποία ταλανίζει τον πολίτη, ασχολείστε με το ξεπούλημα κερδοφόρων εταιρειών. Και θα σας το πω διαφορετικά. 
      Ο ηγέτης του κόμματός σας, ο αείμνηστος Κωνσταντίνος Καραμανλής στην δεκαετίας του ’70 κρατικοποίησε τα πάντα. Έρχεστε τώρα, στη δεκαετία του 2000 και τα αποκρατικοποιείτε όλα. Εδώ υπάρχει μια συνολική ιδεολογική αντίφαση, μια αλληλοσυγκρουόμενη συμπεριφορά, μια αλλοπρόσαλλη πολιτική, η οποία πολιτική, κύριε Υπουργέ, δίνει το άλλοθι στον κάθε Βγενόπουλο και Δασκαλόπουλο να κάνουν ωμές πολιτικές παρεμβάσεις. Καθημερινά ακούω τον Βγενόπουλο και το Δασκαλόπουλο να μας κάνουν υποδείξεις για το πώς θα κυβερνήσετε καλύτερα εσείς και το πώς θα γίνει το Κοινοβούλιο καλύτερο. Αυτά είναι αδιανόητα πράγματα στη δημοκρατία. Και θα το ξαναπώ ακόμη μια φορά. Όταν μια κυβέρνηση με τα λάθη της κάνει ρυθμιστές τον Βγενόπουλο και το Δασκαλόπουλο σημαίνει ότι είναι μια αποτυχημένη κυβέρνηση. Ένα και ένα κάνουν δύο. Αυτή είναι η πραγματικότητα. Διότι, όταν ρυθμίζει με παρεμβατικές δηλώσεις του ο Βγενόπουλος ή ο Δασκαλόπουλος το πολίτευμά μας, τότε κάτι δεν πάει καλά. Εάν δεν το έχουμε αντιληφθεί εδώ μέσα, έχω μια άλλη άποψη για το Κοινοβούλιο, μπορεί να είναι αιρετική, διαφορετική, αλλά είναι ουσιαστική. Ποιος είναι ο Δασκαλόπουλος που θα κάνει υπόδειξη στην Κυβέρνηση; Ποιος είναι ο Βγενόπουλος, στον οποίο ευγενικά φερθήκατε εσείς, χαρίζοντας εκατομμύρια ευρώ σε ένα βράδυ; Ποιοι είναι αυτοί οι κύριοι; Είναι οι κύριοι που θέλουν να κερδίσουν. 
      Ήλθε στη Βουλή ο Βγενόπουλος και μας παρέδωσε «ιδιαίτερα» μαθήματα πολιτικής συμπεριφοράς και μας είπε, ούτε λίγο ούτε πολύ, ότι είμαστε υπάλληλοι του! Ο Βγενόπουλος! Και έρχεται ο Δασκαλόπουλος και σας λέει το εξής: Είσαστε ανίκανοι να πατάξετε την ακρίβεια και πετάτε, λέει, το μπαλάκι σε αυτούς. 
      Εγώ θα πρότεινα στον κ. Δασκαλόπουλο, κύριε Υπουργέ, να κάνει ένα κόμμα, το κόμμα των βιομηχάνων και να κατέβει στις επόμενες εκλογές για να λύσει τα προβλήματα του τόπου, για να αριστοφανήσουμε και λίγο! 
      Αλλά το τονίζω και το ξαναλέω ακόμη μια φορά. Τι κάνετε; Πουλάτε κερδοφόρες επιχειρήσεις. Ο Ο.Τ.Ε. είναι κερδοφόρος. Και ερωτώ. Γιατί η ιστορία, κύριε Υπουργέ, δεικνύει ως ένα βαθμό και τα λάθη που έχουν γίνει στην πορεία. 
      Ο.Τ.Ε. και «SIEMENS» είναι δύο παράλληλες εταιρείες και θα σας το αποδείξω. Το 1930 επί δικτατορίας Παγκάλου γίνεται μέσα από τη Βουλή αυτό που κάνετε τώρα εσείς, δηλαδή ανάθεση στον Ο.Τ.Ε.. Τότε ξεκίνησε η ιστορία με τη «SIEMENS», τότε ξεκίνησε η ιστορία των σκανδάλων της «SIEMENS», αλλά κανένας δεν τολμά να το πει εδώ μέσα. «SIEMENS», 1954, Μαρκεζίνης. Πάρτε τις εφημερίδες να δείτε πώς έχουν γίνει αναθέσεις. Το 1976 η ίδια εταιρεία, η «SIEMENS», που είναι συγκοινωνούν δοχείο με την «DEUTSCHE TELEKOM» εξαγοράζει τη μεγάλη εταιρεία την «PITSOS». Ξέρετε τι έγινε μετά, κύριε Υπουργέ; Έκλεισαν η «ESKIMO», η «IZOLA», η «ELIDA», τεράστιες βιομηχανικές μονάδες έκλεισαν, γιατί ήρθαν αυτοί οι κύριοι αποικιοκράτες και κατέκλεψαν κυριολεκτικά την ελληνική οικονομία. Είναι πραγματικότητα. Και έρχεται το 1989 και μπαίνει δια του Ο.Τ.Ε. και δια της «SIEMENS» η «INTRACOM» και εκεί είναι το μεγάλο παιχνίδι. Αυτή είναι η ιστορία, κύριε Υπουργέ. Από το 1989 ξεκίνησε το παιχνίδι, ένα παιχνίδι αφαίμαξης του πλούτου του ελληνικού λαού, ένα παιχνίδι που δεν τολμάτε να το πείτε, γιατί είναι στην ιστορία αυτή ο κ. Κόκκαλης, είναι η «SIEMENS», είναι και ο Ο.Τ.Ε.. Εδώ είναι η διαπλοκή, εδώ είναι η πραγματικότητα. Αλλά δεν τολμάτε να πείτε το όνομα «INTRACOM»-Κόκκαλης. Από εκεί ξεκίνησε και ξετυλίγεται το κουβάρι. Και φθάνουμε σήμερα να δίνουμε στην «DEUTSCHE TELEKOM», αντί πινακίου φακής, μια κερδοφόρα επιχείρηση που θα μπορούσε να αναπτυχθεί, αλλά όπως φαίνεται, είσαστε ανίκανοι να την αναπτύξετε γι’ αυτό και την ξεπουλάτε. 
      Θα ήθελα σας πω το εξής. Μια και πουλάτε κερδοφόρες επιχειρήσεις, κύριε Υπουργέ, με τον Ο.Σ.Ε. τι θα κάνετε; Τα χρέη του Ο.Σ.Ε. είναι 13.000.000.000 ευρώ. Τι θα κάνετε; Βρήκαμε την εύκολη λύση. Ξεπουλάμε τις κερδοφόρες επιχειρήσεις, κρατάμε τις καρκινογόνες, όπως τις αποκαλούν μερικοί δικοί σας Υπουργοί για ποιο λόγο; Έχετε σχεδιασμό; Την Ολυμπιακή είδατε που την καταντήσατε. Ας είναι τώρα καλά η «AEGEAN», γιατί οικονομάει ο επιχειρηματίας τον οποίο εξυπηρετήσαμε έτσι ή αλλιώς, έμμεσα ή άμεσα. 
      Καταλήγοντας, θέλω να πω το εξής, γιατί έχω και παράπονα από τους εργαζόμενους, οι οποίοι απορούν και αγωνιούν για το ποιο θα είναι το μέλλον τους στον Ο.Τ.Ε.. Θα σας πω έτσι με πολύ αγάπη. Είναι χρυσάφι ο Ο.Τ.Ε., κύριε Υπουργέ. Το χρυσάφι δεν το πουλάμε ποτέ για άνθρακα. Αυτή είναι η πραγματικότητα, κύριε Υπουργέ. Καταλάβετέ το. 
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής της Νέας Δημοκρατίας κ. Χρήστος Σταϊκούρας. 
      ΧΡΗΣΤΟΣ ΣΤΑΪΚΟΥΡΑΣ: Κυρίες και κύριοι συνάδελφοι, συμφωνούμε, νομίζω, όλοι ότι οι εξελίξεις στον κλάδο των τηλεπικοινωνιών είναι σημαντικές, είναι ραγδαίες. Το νέο τηλεπικοινωνιακό περιβάλλον χαρακτηρίζεται από τη σύγκλιση των τεχνολογιών, των εντεινόμενο ανταγωνισμό στους τομείς της καινοτομίας και των επενδύσεων, τον εκσυγχρονισμό του ρυθμιστικού πλαισίου, τις επιχειρηματικές αναδιατάξεις στο χώρο. 
      Σ' αυτό το νέο περιβάλλον, την ενιαία ευρωπαϊκή τηλεπικοινωνιακή αγορά, η Κυβέρνηση εκτιμά ότι η στρατηγική συμμαχία του Ο.Τ.Ε. με μεγάλο τηλεπικοινωνιακό οργανισμό που να διαθέτει κύρος, αξιοπιστία, τεχνογνωσία, αποτελεί προϋπόθεση  για την ανάπτυξη της εταιρείας. Μπορεί να λειτουργήσει προς όφελος της επιχείρησης, των εργαζομένων, των πολιτών, της ελληνικής οικονομίας. 
      Σε αυτή τη διαπίστωση συγκλίνουν και πολλές εγχώριες και διεθνείς μελέτες, όπως είναι ενδεικτικά η τελευταία έρευνα του Ο.Α.Σ.Α. με τίτλο «με στόχο την ανάπτυξη», του Μαρτίου του 2008 και η μελέτη του ΙΣ.Τ.Α.ΜΕ. με τίτλο «κράτος, αγορά και παροχή δημοσίων αγαθών», του 2006. Και θα μου επιτρέψετε να καταθέσω στα Πρακτικά όλη τη μελέτη του ΙΣ.Τ.Α.ΜΕ., η οποία, χαρακτηριστικά, αναφέρει ότι η αποχώρηση του κράτους από τον Ο.Τ.Ε. μπορεί να γίνει μόνο κάτω από όρους και προϋποθέσεις, οι οποίες διασφαλίζουν ότι ο εθνικός αυτός πλούτος πηγαίνει στα χέρια στρατηγικού παίχτη με κυρίαρχη θέση στην ενιαία ευρωπαϊκή αγορά και με δεσμεύσεις για παρουσία και επενδύσεις στη χώρα. 
      Και συνεχίζει η μελέτη του ΙΣ.Τ.Α.ΜΕ.. Προκύπτουν κάποια σοβαρά ερωτήματα για το κατά πόσο ο Ο.Τ.Ε. με ελεγχόμενη από το κράτος διοίκηση μπορεί να ανταπεξέλθει στις νέες προκλήσεις δεδομένων των προβλημάτων που παρουσίασε αυτό το μοντέλο διοίκησης τις τελευταίες δεκαετίες. Έτσι, η Κυβέρνηση, συνεπής προς τις προεκλογικές τις δεσμεύσεις και επιδεικνύοντας την απαραίτητη πολιτική βούληση, προχωρά στη συμφωνία για τη σύναψη στρατηγικής συμμαχίας του Ο.Τ.Ε. με έναν από τους μεγαλύτερους τηλεπικοινωνιακούς οργανισμούς. 
      (Στο σημείο αυτό ο Βουλευτής κ. Χρήστος Σταϊκούρας καταθέτει για τα Πρακτικά την προαναφερθείσα μελέτη του ΙΣ.Τ.Α.ΜΕ., η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, η κριτική αποτελεί θεμελιώδη υποχρέωση και βασικό στοιχείο της ομαλής λειτουργίας ενός δημοκρατικού, πολιτικού συστήματος. Νομίζω, όμως, ότι κατά τη διάρκεια της συζήτησης σήμερα, αλλά και καθ’ όλη τη διάρκεια της συζήτησης στην Επιτροπή Οικονομικών Υποθέσεων, είναι εμφανή τα σημεία δημαγωγίας που χαρακτηρίζουν αρκετές τοποθετήσεις συναδέλφων της Αντιπολίτευσης. Η Αξιωματική Αντιπολίτευση –μάλιστα προσποιείται και άγνοια του παρελθόντος- ήταν εκείνη που ως κυβέρνηση ξεκίνησε, αλλά και έφτασε την αποκρατικοποίηση του Ο.Τ.Ε. στο 66% των μετοχών του οργανισμού. 
      Από το 1996 έως το 2002 οι τότε κυβερνήσεις του ΠΑ.ΣΟ.Κ. περιόρισαν μέσα από μετοχοποιήσεις, εκχωρήσεις και διαθέσεις μετοχών και έκδοση ομολογιακού δανείου, τη συμμετοχή του ελληνικού δημοσίου στο 33,8% των μετοχών του οργανισμού. 
      Όμως, η Αξιωματική Αντιπολίτευση αντιφάσκει κιόλας. Άλλα έκανε ως κυβέρνηση, άλλα υποστηρίζει σήμερα. Η Διϋπουργική Επιτροπή Αποκρατικοποιήσεων τον Οκτώβρη του 2000 αποφάσισε τη διερεύνηση της διεθνούς αγοράς για την εξεύρεση στρατηγικού συμμάχου του Ο.Τ.Ε.. Η κυβέρνηση του ΠΑ.ΣΟ.Κ. ανακοίνωσε, μέσα από τον Προϋπολογισμό του 2001, ότι εισέρχεται στην τελική φάση η σύναψη στρατηγικής συμμαχίας του Ο.Τ.Ε. με διεθνή τηλεπικοινωνιακό φορέα. Συνεπώς, ο σχετικός προβληματισμός υπήρχε από τότε. Δεν είναι καινούργιος. Σήμερα, όμως, η Αξιωματική Αντιπολίτευση αντιτίθεται στην επίτευξη της στρατηγικής συμμαχίας. Η μεταβολή αυτής της στάσης της Αξιωματικής Αντιπολίτευσης και η έλλειψη επιχειρημάτων οδηγεί μέλη του ελληνικού Κοινοβουλίου στη χρήση ακραίων και σε ορισμένες περιπτώσεις αγοραίων εκφράσεων, όπως είναι αυτές περί ιθαγενών, συμφωνιών αποικιακού χαρακτήρα, σκανδαλώδους εκποίησης περιουσίας, «γερμανικής κατοχής». 
      Αλήθεια, οι Βούλγαροι, οι Ρουμάνοι και οι Σέρβοι ζουν υπό καθεστώς «ελληνικής κατοχής»; Είναι ιθαγενείς; Ή μήπως όταν ελληνικές επιχειρήσεις επενδύουν στο εξωτερικό αναδεικνύεται το ελληνικό επιχειρηματικό δαιμόνιο, αλλά είναι ξεπούλημα πλούτου όταν ξένες μεγάλες επιχειρήσεις επενδύουν στην Ελλάδα; 
      Πριν ολοκληρώσω την τοποθέτησή μου, κυρίες και κύριοι συνάδελφοι, θα μου επιτρέψετε να κάνω δύο σύντομες παρατηρήσεις. 
      Πρώτη παρατήρηση. Έχει τεθεί ένας προβληματισμός από μέρους της Αντιπολίτευσης σχετικά με την υποχρέωση της «DEUTSCHE TELEKOM» να προβεί σε δημόσια πρόταση για την απόκτηση του συνόλου των μετοχών του Ο.Τ.Ε. σύμφωνα με το άρθρο 7 του ν. 3461/2006.
      Όπως είπε και ο κύριος Υπουργός, ο νόμος αυτός στο άρθρο 8 ρητώς προβλέπει συγκεκριμένες εξαιρέσεις από την υποχρέωση υποβολής δημόσιας πρότασης. Μεταξύ των εξαιρέσεων περιλαμβάνεται και η περίπτωση όπου εφαρμόζεται η διαδικασία αποκρατικοποίησης της υπό εξαγορά εταιρείας. Σύμφωνα δε, με το άρθρο 2 του ν. 3049/2002, ως αποκρατικοποίηση νοείται η εφάπαξ ή η σταδιακή έξοδος επιχειρήσεων του δημοσίου από τον έλεγχό του, ενώ ο έλεγχος νοείται η κατοχή της πλειοψηφίας των μετόχων ή το δικαίωμα διορισμού της πλειοψηφίας των μελών του διοικητικού συμβουλίου ή το δικαίωμα διορισμού των οργάνων διοίκησης της επιχείρησης του δημοσίου. Μάλιστα, στο άρθρο 4 του  ν. 3049/2002, όπως επανέλαβε και ο κύριος Υπουργός, περιλαμβάνεται ενδεικτικός κατάλογος των μορφών αποκρατικοποίησης.
      Επομένως η περίπτωση της συμφωνίας μετόχων μεταξύ του ελληνικού δημοσίου και της «DEUTSCHE TELEKOM» εμπίπτει στην έννοια της αποκρατικοποίησης και συνεπώς εξαιρείται από την υποχρέωση υποβολής δημόσιας πρότασης προς όλους τους μετόχους για το σύνολο των μετοχών. 
      Επίσης, υποστηρίζεται από κάποιους συναδέλφους η άποψη ότι η παραπάνω εξαίρεση αντίκειται στο Κοινοτικό Δίκαιο, δεδομένου ότι δεν προβλέπεται στην οδηγία 2004/25 της Ευρωπαϊκής Κοινότητας. Η οδηγία όμως, δεν είναι οδηγία μεγίστης εναρμόνισης, οπότε και θα κατέλειπε ελάχιστα, ως  μηδαμινά περιθώρια διακριτικής ευχέρειας στα κράτη- μέλη. 
      Αντίθετα, ορίζεται ρητώς, στο προοίμιο 6 της οδηγίας, ότι οι ρυθμίσεις για την εξαγορά, προκειμένου να είναι αποτελεσματικές, θα πρέπει να είναι ευέλικτες και να επιτρέπουν την αντιμετώπιση νέων δεδομένων και ως εκ τούτου θα πρέπει να προβλέπουν τη δυνατότητα εξαιρέσεων και παρεκκλίσεων. Επισημαίνεται δε ότι η εν λόγω εξαίρεση υπήρχε ακριβώς η ίδια ήδη από το 2002, δηλαδή πριν την υιοθέτηση της κοινοτικής οδηγίας στην απόφαση 2/258/2002 της Επιτροπής Κεφαλαιαγοράς. 
      Δεύτερη παρατήρηση: Από τα  κόμματα της Αντιπολίτευσης εκφράζονται ενστάσεις σχετικά με την πορεία του Ο.Τ.Ε. τα τελευταία χρόνια. Σύμφωνα με τα διαθέσιμα στοιχεία από την κεφαλαιαγορά, η κεφαλαιοποίηση αυξήθηκε από τα 5,1 δισεκατομμύρια ευρώ στις αρχές του 2004, στα 12,4 δισεκατομμύρια ευρώ στα τέλη του 2007. Και επειδή πολλές φορές  κάποιοι ισχυρίζονται ότι αυτά τα στοιχεία δεν είναι αξιόπιστα, θα μου επιτρέψετε να καταθέσω στα Πρακτικά έναν πίνακα που έχω δημιουργήσει από τα λογιστικά στοιχεία της εταιρείας όπου αποδεικνύεται ότι οι δείκτες κερδοφορίας και αποτελεσματικότητας τόσο της εταιρείας όσο και του ομίλου είναι τα καλύτερα το 2007. 
      Ενδεικτικά αναφέρω ότι η αποδοτικότητα ιδίων κεφαλαίων ανέρχεται στο 22%, ο υψηλότερος δείκτης από το 2000, η αποδοτικότητα ενεργητικού στο 9,4% και αντίστοιχος χαμηλός δείκτης είναι ο δείκτης των λειτουργικών εξόδων ως προς το ενεργητικό. 
      (Στο σημείο αυτό ο Βουλευτής κ. Χρήστος Σταϊκούρας                        καταθέτει για τα Πρακτικά τον προαναφερθέντα πίνακα, ο  οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, με αυτή τη στρατηγική συμμαχία δημιουργούνται οι προϋποθέσεις ώστε ο Ο.Τ.Ε. να ενισχυθεί διοικητικά, τεχνολογικά, οικονομικά και στρατηγικά. Με  σημαντικές ενέργειες στην έρευνα, στην ανάπτυξη και την διάθεση νέων προϊόντων και τεχνολογίας αιχμής αναμένονται καλύτερες και φθηνότερες υπηρεσίες στους καταναλωτές. Αναμένεται να ισχυροποιηθεί η θέση της εταιρείας στην εγχώρια και στις διεθνείς αγορές. Εκτιμάται ότι θα επιτευχθεί ο διοικητικός και ο οργανωτικός εκσυγχρονισμός της επιχείρησης. Θα επιτευχθούν οικονομίες κλίμακας, οικονομίες φάσματος. Θα προωθηθεί και θα επιταχυνθεί η ευριζωνικότητα της χώρας. 
      Για τους λόγους αυτούς προτείνω την ψήφιση της εν λόγω κύρωσης. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Σταϊκούρα και για το ότι ήσασταν συνεπής. 
      Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κύριοι της Κυβέρνησης ένα μεγάλο αναπάντητο «γιατί» θα σας κατατρέχει. Γιατί ξεπουλάτε τον Ο.Τ.Ε.. Μια κερδοφόρα επιχείρηση ζωτικής σημασίας για τα εθνικά συμφέροντα, με ισχυρή παρουσία σε πέντε χώρες στα Βαλκάνια, ζωτικής σημασίας, όπως είπα, για την ενεργή συμμετοχή της χώρας στα επικοινωνιακά δίκτυα και τις νέες τεχνολογίες, ζωτικής σημασίας για την εθνική άμυνα και ασφάλεια; 
      Εδώ θέλω να θυμίσω στους κυρίους συναδέλφους ότι ζητήσαμε στην επιτροπή να έρθει ο Αρχηγός Γ.Ε.ΕΘ.Α., όπως προβλέπει ο Κανονισμός, για να ακούσουμε τον κατ’ εξοχήν αρμόδιο δημόσιο λειτουργό για τα θέματα ασφάλειας που δημιουργούνται σε σχέση με την πώληση του Ο.Τ.Ε. στους Γερμανούς.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Δεν το προβλέπει ο Κανονισμός. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αρνήθηκε η Κυβέρνηση και πώς αρνήθηκε; Έκανε χρήση του Κανονισμού για ψηφοφορία. Με απόφαση της πλειοψηφίας αρνήθηκαν, για να ακούσουμε έγκυρη γνώμη για τυχόν προβλήματα που δημιουργούνται στην εθνική άμυνα και ασφάλεια. Για να ξέρουμε γιατί μιλάμε. 
      Ποιος κερδίζει επίσης από αυτήν την πώληση; Η εκποίηση είναι ζημιογόνα και για το δημόσιο και για τους πολίτες και για τους μικρομετόχους. Η κοινή γνώμη αντιτίθεται, εσείς επιμένετε. Καίρια, λοιπόν, τα ερωτήματα τα οποία παραμένουν αναπάντητα. Και για να δικαιολογήσετε τα αδικαιολόγητα πλάσατε και δύο μύθους. Χρειάζεται να τους ακούσουν οι Έλληνες πολίτες. 
      Πρώτος μύθος: Μας λέτε ότι δεν πρόκειται για πώληση, αλλά για στρατηγική συμμαχία. Ψέμα. Πουθενά, από τη σύμβαση δεν προκύπτει αυτό. Τουναντίον έχουμε απώλεια του  ελέγχου από το δημόσιο και εκχώρηση του μάνατζμεντ στην «DEUTSCHE TELEKOM». Από πουθενά δεν προκύπτει δέσμευση για την αναπτυξιακή στρατηγική του Ο.Τ.Ε. για την Ελλάδα και την ευρύτερη περιοχή. Η μόνη σχετική αναφορά στο άρθρο 2 της μίας σύμβασης, της συμφωνίας των μετόχων εννοώ, είναι ότι η «DEUTSCHE TELEKOM» και το ελληνικό δημόσιο θα προωθούν –σας το λέω επί λέξει- «τις επιχειρηματικές δραστηριότητες και τη λειτουργία του ομίλου του Ο.Τ.Ε. προς όφελος της εταιρείας, ότι θα τηρούν τους νόμους και ότι η έδρα του Ο.Τ.Ε. θα παραμείνει στην Ελλάδα». 
      Εάν αυτά τα αυτονόητα συνιστούν για εσάς όρους στρατηγικής σημασίας, τότε πραγματικά εγώ λυπάμαι, πέρα από τα άλλα, και για την υπευθυνότητα και για την διαπραγματευτική σας σοβαρότητα και ικανότητα. 
      Δεύτερος  μύθος: Μας είπατε: «Δεν πουλάει η Κυβέρνηση τον Ο.Τ.Ε.. Ήταν εκτεθειμένος σε επιθετική εξαγορά από τις πράξεις του ΠΑ.ΣΟ.Κ.». Άλλο ψέμα. Η αλήθεια είναι διαφορετική και πικρή για εσάς. 
      Εσείς καταργήσατε τον Δεκέμβριο του 2006 δύο ασφαλιστικές δικλίδες για το δημόσιο έλεγχο του Ο.Τ.Ε.. Αναφέρομαι στην ελάχιστη συμμετοχή του ελληνικού δημοσίου στο 33%, μην ξεχνάτε ότι μειώσετε κατά 20% τη συμμετοχή του δημοσίου στη συνέχεια. Και καθώς τον περιορισμό των δικαιωμάτων ψήφου στο 5% για οποιονδήποτε άλλον μέτοχο του Ο.Τ.Ε. Αυτά ήταν δικλίδες ασφαλείας και τα είπε ακόμα και ο «συνεργάτης» σας σε αυτήν την πώληση, στην τριγωνική σχέση. Μας τα είπε στη Βουλή. Έτσι έμεινε ο Ο.Τ.Ε. εκτεθειμένος σε επιθετική εξαγορά. 
      Ήταν δε, όπως είπε και ο εισηγητής μας, οργανωμένο το σχέδιό σας. Προετοιμάσατε το έδαφος με δήθεν εξυγίανση, την εθελουσία –την πανάκριβη εθελουσία- με την αλλαγή στις εργασιακές σχέσεις, και με τη σκανδαλώδη αγορά- κρατικοποίηση της εταιρείας «ΓΕΡΜΑΝΟΣ». Κρατικοποιήσατε τον «ΓΕΡΜΑΝΟ» για να αποκρατικοποιήσετε στην συνέχεια τον Ο.Τ.Ε.! Ιδού ο παραλογισμός: Επιπλέον προβήκατε στον ασύμφορο βραχυπρόθεσμο δανεισμό 2,7 δισεκατομμυρίων για την εξαγορά μετοχών της «COSMOTE» που ούτως ή άλλως είχατε τον έλεγχο. Και ο κ. Βουρλούμης μας είπε στην επιτροπή ότι δεν ήταν ασύμφορος. Είπε ότι «τον μετατρέψαμε μετά σε κανονικό δανεισμό». Ασύμφορος ήταν ο δανεισμός ακριβώς για να εξαγοράσετε μετοχές της «COSMOTE» που είχατε τον έλεγχο. 
      Ουσιαστικά τι κάνατε; Ανακαινίζατε το σπίτι, κάνατε και προσθήκες για να το ξεπουλήσετε. Πρόκειται για πολιτικό σκάνδαλο και όχι μόνο. Άλλωστε τις ποινικές ευθύνες προσπαθείτε να αποφύγετε φέρνοντας για κύρωση τη σύμβαση στη Βουλή. Αντιφάσκετε μάλιστα με τον εαυτό σας. Από πού είχατε υποχρέωση να φέρετε τη σύμβαση στη Βουλή; Εσείς λέτε ότι κάνατε αποκρατικοποίηση. Η αποκρατικοποίηση έχει ισχύον νομικό πλαίσιο. Δεν είναι όπως οι συμβάσεις παραχώρησης στα έργα, όπου εκεί, από τις διακηρύξεις προβλεπόταν παρέκκλιση από το ισχύον δίκαιο. Εσείς λέτε ότι κάνατε αποκρατικοποίηση με βάση το ισχύον πλαίσιο. Γιατί φέρνετε τις συμβάσεις στη Βουλή; Προφανώς τις φέρνετε και ζητάτε την κύρωση, γιατί φοβάσθε τις ευθύνες. Και ζητάτε μάλιστα και θέλω να το προσέξουν οι συνάδελφοι της Νέας Δημοκρατίας –αν και όλοι σχεδόν είναι απόντες, τόσο πολύ ενδιαφέρον έχουν- την κύρωση από τη Βουλή πρωθύστερα, με τρόπο μειωτικό για το Κοινοβούλιο. Να αντιληφθούν οι συνάδελφοι Βουλευτές όλων των πτερύγων όσοι δεν ήταν στην επιτροπή και να αντιληφθούν και οι πολίτες τι κάνετε.
      Φέρνετε πρώτα να κυρώσουμε εμείς τις συμβάσεις -με την πλειοψηφία σας, προφανώς- και εκ των υστέρων θα αποφανθούν οι αρμόδιες αρχές ανταγωνισμού και στην Ελλάδα και στις άλλες χώρες. Οποία πράγματι τιμή για το ελληνικό Κοινοβούλιο!
      Αυτό είναι ευτελισμός. Αυτά κάνετε. Δεν είστε, λοιπόν, απλά πωλητές, κύριοι της Κυβέρνησης, έμποροι πολυτίμων, αλλά και κακοί πωλητές. Διότι πουλάτε συνήθως τα φιλέτα, όχι «κατιμά». Θα μπορούσατε να πουλήσετε αν ήταν και κάτι κατιμάς. Πουλάτε, εν προκειμένω, τον εθνικό μας πρωταθλητή στο σημαντικότατο τομέα των τηλεπικοινωνιών και ξεπουλάτε με αδιαφανείς διαδικασίες μέσα, όπως είπα, από τριγωνική σχέση που απεδείχθη. Ήταν όρος για να αγοράσουν τελικά οι Γερμανοί τις μετοχές από την «MIG», να κάνετε τη συμφωνία εκχώρησης. Και πουλάτε έναντι πινακίου φακής και το μεγαλύτερο μέρος του υπερτιμήματος το καρπούται ο μεσολαβητής. Άξιος ο μισθός σας, λοιπόν!
      Το υπερτίμημα του δημοσίου για όλη αυτή την εκχώρηση του μάνατζμεντ είναι περίπου το ένα τρίτο απ’ ό,τι είναι τα κέρδη της «MIG».
      Η δική μας η θέση -και τελειώνω, κύριε Πρόεδρε- είναι κρυστάλλινη και διαυγής. Είμαστε υπέρ της διατήρησης του δημόσιου ελέγχου στον Ο.Τ.Ε., αλλά και σε εταιρείες στρατηγικής σημασίας που δραστηριοποιούνται στα δίκτυα και στις υποδομές. Για μας, αυτά είναι εργαλεία σχεδιασμού για την ανάπτυξη και την κοινωνική συνοχή. Είναι εταιρείες -και αυτό αν είχατε ευαισθησία θα το είχατε αντιληφθεί- όχι απλά οικονομικού ενδιαφέροντος, αλλά κυρίως δημοσίου συμφέροντος. Αυτό είναι που θα σας βαρύνει εσαεί για αυτή την πώληση. Τον αφελληνισμό.
      Αγωνιζόμαστε εμείς εντός και εκτός της Βουλής για την αποτροπή της συμφωνίας. Σε κάθε περίπτωση, όπως έχουμε πει, δεσμευόμαστε ως Κυβέρνηση να εξαντλήσουμε κάθε νομική, οικονομική και πολιτική δυνατότητα για να επανακτήσει το δημόσιο τον έλεγχο του Ο.Τ.Ε..
      Επιμένετε εσείς απ’ ό,τι φαίνεται στη συμφωνία. Για μένα συντελείται ένα μεγάλο έγκλημα. Πρόκειται για ένα έγκλημα και όπως για κάθε έγκλημα και σ’ αυτό θα έρθει η τιμωρία.
      Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Το λόγο έχει ο Υφυπουργός Οικονομίας και Οικονομικών κ. Νίκος Λέγκας.
      Ορίστε, κύριε Υφυπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνησή μας, συνεπής στις προεκλογικές δεσμεύσεις της, προχωρά με σταθερό ρυθμό στο δρόμο των μεταρρυθμίσεων, μεταρρυθμίσεις τις οποίες και δεν υλοποιεί πραξικοπηματικά ούτε, βεβαίως, αιφνιδιαστικά, μεταρρυθμίσεις τις οποίες εισηγείται με πλήρη διαφάνεια και με απόλυτο σεβασμό στο θεσμό του Κοινοβουλίου. Μια από αυτές τις μεταρρυθμίσεις, ιδιαιτέρως σημαντική, είναι και η συμφωνία με στρατηγικό εταίρο για τον Ο.Τ.Ε..
      Όμως, παρά την ανάγκη και -φαντάζομαι- την κοινή βούληση όλων μας να βοηθήσουμε τον Ο.Τ.Ε. να πάει πιο μπροστά, ακούστηκαν και σήμερα διάφορες θεωρίες συνωμοσίας, ευφάνταστα σενάρια σχετικά με τη σύναψη στρατηγικής συμμαχίας για τον Ο.Τ.Ε.. Ακούστηκαν για ακόμη μια φορά κινδυνολογίες που, όμως, δεν πατάνε πουθενά και σε καμμία περίπτωση δεν πατάνε στην πραγματικότητα. Για αυτό και δεν χρειάζεται να αντικρούσουμε όλα αυτά τα ευφάνταστα σενάρια και τις κινδυνολογίες, καθώς οι Έλληνες που μας παρακολουθούν, αντιλαμβάνονται ότι τα πάντα γίνονται θεσμικά και μάλιστα, με πλήρη δημοσιότητα.
      Κυρίες και κύριοι συνάδελφοι, η Κυβέρνησή μας υλοποιεί στο ακέραιο το προεκλογικό πρόγραμμα για την αναβάθμιση και την περαιτέρω ανάπτυξη του Ο.Τ.Ε.. Το πρόγραμμά μας, απόλυτα σαφές, εγκρίθηκε από τον ελληνικό λαό, με τη στήριξή του και την επιλογή του ήδη δύο φορές. Ξεκάθαρη θέση στο πρόγραμμά μας ήταν και παραμένει -και το αναφέρω επί λέξει- «ποσοστό της συμμετοχής του κράτους στον Ο.Τ.Ε. μεταβιβάζεται σε κατάλληλο χρόνο, ώστε η εταιρεία να λειτουργήσει στη νέα απελευθερωμένη αγορά σε στρατηγική συμμαχία, αλλά και το κατάλληλο μάναντζμεντ, το οποίο θα οδηγήσει σε μεγαλύτερη ανάπτυξη των δραστηριοτήτων της».
      Η βασική, λοιπόν, προϋπόθεση που θέσαμε εξαρχής ήταν η εξεύρεση ενός στρατηγικού συμμάχου. Σε κάθε ευκαιρία τονίσαμε ότι το ρόλο αυτό θα μπορούσε να τον αναλάβει ένας μεγάλος ευρωπαϊκός τηλεπικοινωνιακός οργανισμός που να διαθέτει, βεβαίως και την απαραίτητη τεχνογνωσία. Αυτό είναι ιδιαίτερα σημαντικό γιατί το νέο τηλεπικοινωνιακό περιβάλλον χαρακτηρίζεται σήμερα από τη σύγκλιση των τηλεπικοινωνιακών τεχνολογιών, από τους κανόνες και τις πιέσεις των ρυθμιστικών αρχών, καθώς επίσης και από τις στρατηγικές συμμαχίες μεταξύ των εταίρων.
      Συνοψίζοντας, αυτό που προσπαθούμε να επιτύχουμε με την υπογραφή της συζητούμενης συμφωνίας είναι ένα, η ενδυνάμωση του Ο.Τ.Ε. με τη βοήθεια ενός ισχυρού στρατηγικού εταίρου, έτσι ώστε σε μια παγκοσμιοποιημένη αγορά να αποκτήσει το απαραίτητο μέγεθος, την κρίσιμη μάζα, με βασικό στόχο να διαδραματίσει έναν πιο ουσιαστικό, έναν πιο πρωταγωνιστικό ρόλο και όχι βεβαίως, το ρόλο του απομονωμένου κομπάρσου που θα κινδυνεύει να μεταβληθεί σταδιακά σε έναν περιφερειακό παίκτη με τα οποιαδήποτε προβλήματα επιβίωσης. Και όλα αυτά, βεβαίως, με την υποχρέωση να συμμορφώνεται ο νέος οργανισμός που θα προκύψει με τις απαιτήσεις του ελληνικού δημοσίου σε θέματα άμυνας και ασφάλειας.
      Σ’ αυτό το σημείο και επειδή προηγουμένως, πριν από λίγο, έγινε σχετική αναφορά και επειδή επανειλημμένως έχει τεθεί το θέμα της ασφάλειας των επικοινωνιών που αφορούν στην εθνική άμυνα, νομίζω ότι θα πρέπει να ξεκαθαρίσουμε ορισμένα βασικά ζητήματα.
      Πρώτον. Είναι τουλάχιστον άστοχη -και το είπα στην επιτροπή- από την πλευρά των συναδέλφων του ΠΑ.ΣΟ.Κ. η προσπάθεια που γίνεται για να παρουσιαστεί ότι η συμφωνία αυτή δεν έχει την υπογραφή ή δεν έχει -κατά μία άλλη εκδοχή, πιο καχύποπτη- την υποστήριξη του Υπουργείου Εθνικής Άμυνας.
      Το ξεκαθαρίζουμε, για να το κλείσουμε αυτό το θέμα. Η σύμβαση αυτή, πέρα από την έγκριση της διυπουργικής επιτροπής, έχει τη έγκριση της κυβερνητικής επιτροπής, έχει τη έγκριση όλης της Κυβέρνησης.
      Δεύτερον. Στο άρθρο 17 παράγραφος 4 ρητά αναφέρεται ότι ο Ο.Τ.Ε. θα συμμορφώνεται με τις απαιτήσεις του ελληνικού δημοσίου σε θέματα άμυνας και ασφάλειας.
      Τρίτον και πιο σημαντικό. Νομίζω, κυρίες και κύριοι συνάδελφοι, ότι παραβιάζουμε ανοιχτές θύρες, όταν θίγουμε ζητήματα ασφάλειας των επικοινωνιών των Ενόπλων Δυνάμεων, παρουσιάζοντας τις Ένοπλες Δυνάμεις είτε να ανησυχούν σιωπηρά είτε να αδιαφορούν. Το λέω αυτό, γιατί οι Ένοπλες Δυνάμεις έχουν εδώ και χρόνια απεξαρτηθεί -και το γνωρίζουν πολλοί συνάδελφοι του ΠΑ.ΣΟ.Κ. αυτό- από την έννοια της ταύτισης του κυκλώματος και της ασφάλειας του κυκλώματος. Η τεχνολογική εξέλιξή του, είτε με τις τεχνολογίες αναπηδούσης συχνότητας είτε με την κρυπτασφάλιση των μεταδόσεων, έχει αξιοποιηθεί πλήρως και στις Ένοπλες Δυνάμεις.
      Είναι χαρακτηριστικό ότι οι ενσύρματες επικοινωνίες έχουν περιοριστεί από το 1990 κατά 50%, λόγω των νέων τεχνολογιών ή χρησιμοποιούνται, βεβαίως, σε ειρηνική περίοδο και πάντα κάτω από τις διασφαλίσεις του Εθνικού Κανονισμού Ασφάλειας, που ισχύει από το καλοκαίρι του 2004 και προβλέπει για όλες τις μεταδόσεις διασφαλισμένων πληροφοριών την κρυπτασφάλιση.
      Τέλος, κυρίες και κύριοι συνάδελφοι, επειδή παρατηρούμε όψιμες ευαισθησίες για τα ζητήματα της ασφάλειας θα μας επιτρέψετε και εμείς να ρωτήσουμε, αν θυμόσαστε: Ποια ήταν η Κυβέρνηση που επέλεξε το 2002, αλλά και το 2003, ιδιωτική εταιρεία για την ασφάλεια των εγκαταστάσεων, αλλά και την ηλεκτρονική επιτήρηση και κατόπτευση του Πενταγώνου; Επίσης, θυμόσαστε και σε ποιον ανατέθηκε ο σχεδιασμός του λογισμικού για τη διαβίβαση πληροφοριών και τις άδειες εισόδου στο Πεντάγωνο; Μήπως ακόμη θυμάστε σε ποιον ανέθεσε το ΠΑ.ΣΟ.Κ. τις συνδέσεις κινητής τηλεφωνίας του Επιτελείου Εθνικής Άμυνας; Δεν ήταν, βεβαίως, ούτε ο Ο.Τ.Ε. ούτε η «COSMOTE».
      Ας σταματήσουν, λοιπόν, τα κροκοδείλια δάκρυα και το υποκριτικό ενδιαφέρον, μα πάνω απ’ όλα, καλό θα είναι να σταματήσει η παραπληροφόρηση για την ασφάλεια των τηλεπικοινωνιών.
      Κυρίες και κύριοι συνάδελφοι, η συμφωνία την οποία συζητάμε είναι μια συμφωνία που δεν θα αποτελέσει ένα βραχυπρόθεσμο ευχολόγιο. Είναι μια συμφωνία η οποία θα είναι απόλυτα δεσμευτική για πάντα. Κατά συνέπεια, όσα διαφυλάσσονται υπέρ του ελληνικού δημοσίου, διαφυλάσσονται για πάντα. Και αυτό, γιατί η συμφωνία αυτή ισχύει και θα ισχύει στο διηνεκές, καθώς δεν προβλέπεται, βέβαια, σε καμμία περίπτωση το ελληνικό δημόσιο να φτάσει σε ποσοστά χαμηλά τέτοια που θα οδηγήσουν σε ακύρωση αυτής της συμφωνίας μετόχων.
      Ειδικότερα, θα ισχύει δεσμευτικά υπό τον όρο ότι καμία ελληνική κυβέρνηση στο μέλλον δεν θα μειώσει το ποσοστό του ελληνικού δημοσίου κάτω από το 5%. Αυτή η δικλίδα είναι και η ουσιώδης διαφορά η οποία και μας οδήγησε σε αυτή τη στρατηγική συμφωνία. Διότι ο Ο.Τ.Ε. δεν διατρέχει πλέον τον κίνδυνο, που ήταν άλλωστε υπαρκτός από το 2002, να αποκτήσει κάποιος με δημόσια πρόταση την πλειοψηφία του οργανισμού αιφνιδιαστικά.
    Γιατί αν επερχόταν ο κίνδυνος αυτός, το δημόσιο θα είχε πλέον σημαντικά μειωμένα δικαιώματα απέναντι στα δικαιώματα πλειοψηφίας. Αυτό είναι που αποφεύγουμε και σ’ αυτό ακριβώς μας διασφαλίζει η στρατηγική αυτή συμφωνία.
    Κυρίες και κύριοι συνάδελφοι, η συμφωνία την οποία επεξεργαζόμαστε δεν είναι πρωτόγνωρη. Εμείς δεν ισχυριζόμαστε ότι ανακαλύψαμε τον τροχό. Θα πρότεινα, όμως και σε σας να μην αρνείσθε την ύπαρξή του. 
    Επειδή, όμως, ακούστηκαν ορισμένες ανακρίβειες, οφείλω να σημειώσω ότι οι συμφωνίες αυτής της μορφής είναι πλέον διαδεδομένες. Σε όλη την Ευρώπη το δημόσιο προχωρά στην αποκρατικοποίηση ή στη σύναψη στρατηγικών συμφωνιών για έναν τηλεπικοινωνιακό οργανισμό. Στην Ισπανία η «TELEFONICA» είναι πλήρως αποκρατικοποιημένη, η «BRITISH TELECOM» στη Βρετανία είναι επίσης αποκρατικοποιημένη, η αντίστοιχη εταιρεία στην Ιρλανδία είναι επίσης αποκρατικοποιημένη, στην Ολλανδία το δημόσιο διατηρεί μόλις ένα 8%, στην «PORTUGAL TELECOM» οι ιδιώτες κατέχουν το 90%, η Σουηδία και η Φιλανδία επίσης έχουν σήμερα έναν κοινό τηλεπικοινωνιακό οργανισμό. 
    Τονίζω επίσης ότι στην «DEUTSCHE TELEKOM», η άμεση συμμετοχή του γερμανικού κράτους είναι 15%, είναι δηλαδή πολύ μικρότερη από τη συμμετοχή του ελληνικού δημοσίου στον Ο.Τ.Ε.. 
    Είναι, λοιπόν, απόλυτα σαφές ότι στην Ευρώπη, η τάση για στρατηγικές συμμαχίες είναι δεδομένη σε όλους τους τομείς, όπως άλλωστε έγινε και στις αεροπορικές μεταφορές, όπου εσείς καθυστερήσατε να δείτε τις τάσεις και βεβαίως βρήκαμε την Ολυμπιακή στην κατάσταση που την παραδώσατε. Πολύ περισσότερο που σήμερα η αγορά τηλεπικοινωνιών είναι πλέον απελευθερωμένη και ο Ο.Τ.Ε. αντιμετωπίζει οξύ ανταγωνισμό από τις άλλες μεγάλες και μικρότερες εταιρείες. Ιδιαίτερα στον τομέα της σταθερής τηλεφωνίας, ο ανταγωνισμός αναμένεται να οξυνθεί περισσότερο.
    Κυρίες και κύριοι συνάδελφοι, η πολιτική θέση, πρωτοβουλία και συνάμα πρόταση της Κυβέρνησής μας για τον Ο.Τ.Ε. είναι αυτή η συμφωνία με το στρατηγικό επενδυτή. Αυτή είναι η πολιτική μας θέση, θέση ξεκάθαρη, σαφής, μα πάνω απ’ όλα σταθερή. Αντίθετα, η Αξιωματική Αντιπολίτευση εμφανίζεται για ακόμη μια φορά χωρίς καμμία θέση, χωρίς καμμία πρόταση, καμμία πρωτοβουλία και πάνω απ’ όλα, με παντελή έλλειψη συνέπειας και συνέχειας στον πολιτικό λόγο.
    Λέει το ΠΑ.ΣΟ.Κ. ότι έχει ξεκάθαρη θέση για τον Ο.Τ.Ε. και συμπληρώνετε, αγαπητοί συνάδελφοι του ΠΑ.ΣΟ.Κ., ότι το ΠΑ.ΣΟ.Κ. δεν πάσχει από το δόγμα «όλα ιδιωτικά», ούτε από το δόγμα «όλα κρατικά». Σύμφωνοι, αλλά πρέπει ωστόσο να μας πείτε και κάποια θέση. Καλός ο ετεροπροσδιορισμός, αλλά πιο αναγκαίος και ο προσδιορισμός για ένα κόμμα μάλιστα που διεκδικεί την εξουσία.
    Λέτε στη συνέχεια ότι δεν είσθε νεοφιλελεύθεροι θιασώτες της παντοδύναμης αγοράς. Λέτε ότι δεν είσθε και κρατιστές και συμπληρώνετε ότι θα θέλατε να είσθε τόσο κρατιστές, όσο οι Γερμανοί που μας «εξαγοράζουν». Προσέξτε, όμως. Οι «Γερμανοί κρατιστές», καθώς επίσης και οι άλλοι συνάδελφοί τους, κατέχουν άμεσα μόλις το 15% της «DEUTSCHE TELEKOM»,  απέναντι στο 25% που θα κατέχει το δημόσιο με τη συμφωνία.
    Λέτε παρακάτω ότι δεν θέλετε τον Ο.Τ.Ε. κρατικό μονοπώλιο ή ολιγοπώλιο, ούτε θέλετε να μετατραπεί σε παράρτημα ξένης πολυεθνικής. Πάλι και εδώ μας λέτε τι δεν θέλετε, αποφεύγοντας βεβαίως να μας πείτε για ακόμη μια φορά, τι θέλετε και πώς το θέλετε.
    Λέτε στη συνέχεια: «Θέλουμε τον Ο.Τ.Ε. να επεκτείνεται και όχι να εξαγοράζεται. Θέλουμε να είναι κερδοφόρα επιχείρηση με ηγετικό ρόλο στην περιοχή της Νοτιοανατολικής Ευρώπης». Και εμείς το θέλουμε, αλλά επιτέλους θα πρέπει να μας πείτε, πώς το επιδιώκετε.
    Λέτε ακόμη ότι οι στρατηγικής σημασίας εταιρείες που έχουν σχέση με τα δίκτυα και τις υποδομές, θα πρέπει να παραμείνουν στον έλεγχο του ελληνικού δημοσίου.
    Τέλος, λέτε ότι όταν το ΠΑ.ΣΟ.Κ. βρεθεί ξανά στο τιμόνι της χώρας, η κυβέρνησή σας θα εξαντλήσει κάθε νομική και πολιτική δυνατότητα, προκειμένου το δημόσιο να έχει τον έλεγχο του Ο.Τ.Ε.. Αλήθεια, αυτό συνιστά πρόταση; Είναι υπεύθυνο να λέτε κάτι τέτοιο και τέλος πάντων, θα μας πείτε επιτέλους τι εννοείτε, πώς θα το κάνετε, με ποιο τρόπο, με ποια διαδικασία; Επιτέλους θα πρέπει κάποτε να τοποθετηθείτε!
    Αυτό βεβαίως είναι εξαιρετικά δύσκολο για ένα κόμμα που διαθέτει επιλεκτική μνήμη και το οποίο προσπαθεί εναγωνίως να σβήσει τα ίχνη του παρελθόντος του. Για ένα κόμμα που υπό την πίεση του ανταγωνισμού με την Αριστερά αρνείται την ταυτότητά του, τα στελέχη του, τις θέσεις του.
    Δυστυχώς για σας, αγαπητοί συνάδελφοι του ΠΑ.ΣΟ.Κ., ο λαός δεν ξεχνά ούτε τις πολιτικές θέσεις, όπως αυτές βεβαίως εκφράστηκαν στη Βουλή ούτε αυτές βεβαίως μπορούν να διαγραφούν. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    ΠΡΟΕΔΡΕΥΩΝ (Αναστάσιος Νεράντζης): Πρέπει να τελειώνετε, κύριε Υπουργέ, σας παρακαλώ.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Καταθέτω, λοιπόν, για τα Πρακτικά απόσπασμα από τη συνεδρίαση της Τρίτης 12 Σεπτεμβρίου του 2000 και τις ομιλίες του Υπουργού Εθνικής Οικονομίας και Οικονομικών κ. Παπαντωνίου.
    Σας διαβάζω επί λέξει: «Ο Ο.Τ.Ε. πέρασε από τρεις μετοχοποιήσεις. Είναι εξάλλου εισηγμένος στο Χρηματιστήριο της Νέας Υόρκης. Πιστεύω πως ο σημερινός Ο.Τ.Ε. είναι πολύ καλύτερος από τον Ο.Τ.Ε. του 1993 και του 1990». Συνεχίζει να λέει ότι υπάρχει μια θετική εξέλιξη, τώρα όμως έρχεται το επόμενο στάδιο. Ποιο είναι το επόμενο στάδιο; «Το επόμενο στάδιο», συνεχίζει, «για τον Ο.Τ.Ε. είναι το στάδιο της στρατηγικής συμμαχίας. Θέλω να σημειώσω ότι στο στάδιο αυτό δεν είμαστε πίσω» έλεγε ο κύριος Υπουργός. «Πολλοί τηλεπικοινωνιακοί οργανισμοί της Ευρώπης, όπως η «FRANCE TELECOM», όπως η «DEUTSCHE TELEKOM» είναι ακόμα απλά μετοχοποιημένοι. Υπάρχουν άλλοι, όπως η ισπανική «TELEFONICA», οι οποίοι έχουν προχωρήσει ήδη στο στάδιο της στρατηγικής συμμαχίας». 
    Και συνεχίζει: «Για μας το στάδιο αυτό έχει κρίσιμη σημασία. Για να μη γελιόμαστε ή να μη κοροϊδευόμαστε, ο Ο.Τ.Ε. είναι μια περιφερειακή εταιρεία. Δεν βρίσκεται στο κέντρο παραγωγής της τηλεπικοινωνιακής τεχνολογίας…
    ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ πάρα πολύ ολοκληρώστε, διότι υπάρχουν ακόμα εβδομήντα ομιλητές. Καταλαβαίνετε τι σημαίνει αυτό. 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Τελειώνω σε ένα λεπτό.
    …όπως η «DEUTSCHE TELEKOM». Δεν έχει πολυτέλεια χρόνου».
    Κυρίες και κύριοι συνάδελφοι, ένα είναι βέβαιο. Το ΠΑ.ΣΟ.Κ. τόσο σαν κυβέρνηση, όσο και σαν Αξιωματική Αντιπολίτευση απέτυχε να αρθρώσει πολιτικό λόγο με ξεκάθαρες θέσεις για τον Ο.Τ.Ε.. Η δική μας θέση βγάζει τον  Ο.Τ.Ε. μπροστά, απαλλαγμένο επιτέλους από την τροχοπέδη του συστήματος των βολεμένων κρατικοδίαιτων και των αυθαίρετων κρατικών παρεμβάσεων που στιγμάτισαν το παρελθόν του. Ταυτόχρονα, όμως, πηγαίνει τον Ο.Τ.Ε. μπροστά, πηγαίνει τη μεταρρυθμιστική μας πολιτική μπροστά, πηγαίνει την ελληνική οικονομία μπροστά, πηγαίνει μπροστά τη ζωή κάθε Έλληνα και κάθε Ελληνίδας.
    Σας ευχαριστώ και για την ανοχή σας. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πάρα πολύ, κύριε Υπουργέ.
    Το λόγο έχει ζητήσει ο κ. Δραγασάκης, ως Κοινοβουλευτικός Εκπρόσωπος του ΣΥ.ΡΙΖ.Α., για δέκα λεπτά. Κάνω έκκληση να είμαστε συντομότεροι, να μην υπερβαίνουμε το χρόνο, για να δώσουμε την ευκαιρία και σε άλλους συναδέλφους μας να μιλήσουν.
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το ερώτημα που παραμένει ανοιχτό και είναι κρίσιμο είναι τι ακριβώς είναι η συμφωνία που συζητούμε. Είναι μια ισότιμη στρατηγική συμμαχία, όπως είπε ο Πρωθυπουργός στην Αίθουσα αυτή πριν από λίγες μέρες και όπως και οι Υπουργοί της Κυβέρνησης μας λένε; Είναι μια στρατηγική συμμαχία ανάμεσα σε δύο ισότιμους εταίρους, με αμοιβαία  οφέλη και υποχρεώσεις ή είναι μια συμφωνία παράδοσης του Ο.Τ.Ε., ελέγχου του Ο.Τ.Ε. από την «DEUTSCHE TELEKOM»;
    Αυτό είναι κρίσιμο, διότι η Κυβέρνηση προσπαθεί να μας πει εδώ ότι τελικά συνένοχοι σ’ αυτή τη συμφωνία είναι και οι ψηφοφόροι της, είναι ο κόσμος που ψήφισε Νέα Δημοκρατία, διότι όπως λένε, στο προεκλογικό πρόγραμμα η Νέα Δημοκρατία  έλεγε ότι θα το κάνει αυτό.
    Αν κοιτάξτε το διεθνή Τύπο, τους «FINANCIAL TIMES», τη «HERALD TRIBUNE», τη «WALL STREET JOURNAL», όλες τις ξένες εφημερίδες που ασχολήθηκαν με το θέμα του Ο.Τ.Ε. και της συμφωνίας αυτής, χρησιμοποιούν τον όρο «εξαγορά», «take over». Άρα, δύο ενδεχόμενα υπάρχουν. Είτε σύσσωμος ο διεθνής Τύπος προσπαθεί να παραπλανήσει την παγκόσμια κοινή γνώμη, λέγοντας ότι δεν γίνεται στρατηγική συμμαχία, αλλά γίνεται εξαγορά του ελέγχου του μάνατζμεντ του Ο.Τ.Ε. είτε η Κυβέρνηση προσπαθεί να παραπλανήσει τον ελληνικό λαό. Και φοβούμαστε ότι συμβαίνει το δεύτερο. Η Κυβέρνηση προσπαθεί να παραπλανήσει πρώτα τους δικούς της οπαδούς, τους δικούς ψηφοφόρους και δεύτερον και κατ’ επέκταση προσπαθεί να παραπλανήσει συνολικά τον ελληνικό λαό.
    Δεύτερο τεκμήριο που αποδεικνύει αυτό το συμπέρασμα, είναι το περιεχόμενο της συμφωνίας. Όποιος μελέτησε ή μελετήσει τη συμφωνία διαπιστώνει ότι πρόκειται για μία συμφωνία που κατοχυρώνει δικαιώματα στη «DEUTSCHE TELEKOM» και υποχρεώσεις στο ελληνικό δημόσιο.
    Τρίτον, η «DEUTSCHE TELEKOM» μπορεί να αποχωρήσει ανά πάσα στιγμή, πουλώντας τις μετοχές της, το ελληνικό δημόσιο δεν μπορεί να υπαναχωρήσει. Αν αύριο το πρωί, ο κ. Καραμανλής, ο κ. Αλογοσκούφης, η ίδια η Κυβέρνηση, διαπιστώσουν ότι κάτι υπήρχε που δεν το ήξεραν, ότι κάτι άλλαξε στον παγκόσμιο χάρτη, ότι κάτι καινούργιο συνέβη και θέλουν να αλλάξουν τη συμφωνία αυτή, δεν μπορούν.
    Επομένως, εδώ έχουμε μια συμφωνία με την οποία η Κυβέρνηση ζητάει από τη Βουλή να επικυρώσει μια πράξη παραχώρησης του ελέγχου του Ο.Τ.Ε., με ό,τι αυτό συνεπάγεται.
      Ακριβώς γι’ αυτό η συμφωνία αυτή δεν προσφέρεται για αναδιαπραγμάτευση, γιατί κάτι άκουσα από τον κ. Βενιζέλο να λέει πριν. Αναδιαπραγμάτευση τίνος πράγματος; εδώ δεν πρόκειται για όρους, δεν πρόκειται για τα άρθρα της συμφωνίας. Πρόκειται για την όλη κατεύθυνση, την όλη πολιτική που υλοποιεί αυτή η συμφωνία, η οποία είναι ενάντια στα συμφέροντα του Ο.Τ.Ε. και ενάντια στα συμφέροντα της κοινωνίας. Πάρτε την πίσω λοιπόν. Αυτή είναι η μόνη διέξοδος, η μόνη απάντηση σε αυτή τη συμφωνία. 
      Το δεύτερον. Ποια είναι τα επιχειρήματα της Κυβέρνησης; εδώ έχουμε ένα εντυπωσιακό φαινόμενο –το ακούσαμε και από τον κύριο Υπουργό πριν- τα πιο αλληλοσυγκρουόμενα επιχειρήματα κατατίθενται εδώ για να μας πουν γιατί έπρεπε να γίνει αυτή η συμφωνία. Ξεκίνησαν από το ότι η Κυβέρνηση ήταν σε αδιέξοδο, διότι αν δεν έκανε τη συμφωνία αυτή, κάποιος θα έκανε πρόταση επιθετικής εξαγοράς  και έφτασαν στο άλλο άκρο, ότι τη συμφωνία αυτή αποτελούσε επιθυμητό στόχο της Κυβέρνησης με θετικά αποτελέσματα για τον ελληνικό λαό και τους Έλληνες καταναλωτές. Τι από τα δυο ισχύει; 
      Εγώ ήθελα να σταθώ λίγο πιο συγκεκριμένα στα επιχειρήματα αυτά. 
      Πρώτον, ο κύριος Πρωθυπουργός είπε στη Βουλή αυτή πριν από δυο εβδομάδες ότι υπογραμμίζει ότι η μείωση της συμμετοχής του δημοσίου στο μετοχικό κεφάλαιο του Ο.Τ.Ε. είχε πέσει κάτω από το 50%. Η θέση του δημοσίου στη διατήρηση του ελέγχου της εταιρείας ήταν επισφαλής, γι’ αυτό λέει ο Πρωθυπουργός, προχώρησε σε αυτή τη συμφωνία με την «DEUTSCHE TELEKOM». 
      Όταν όμως συνέβη αυτό, όταν δηλαδή η Κυβέρνηση ανακάλυψε ότι η θέση του δημοσίου είναι επισφαλής, διότι μπορεί κάποιος να κάνει μια επιθετική εξαγορά, το ελληνικό δημόσιο είχε 48% και 2% που είχε η Αγροτική Τράπεζα, συνολικά 50%. Άρα, έχει δίκιο η Κυβέρνηση όταν κατηγορεί το ΠΑ.ΣΟ.Κ. ότι και το ΠΑ.ΣΟ.Κ. πούλησε. Αλλά έχει εντελώς άδικο η Κυβέρνηση όταν εμφανίζει τον εαυτό της μοιραίο θύμα της πολιτικής του ΠΑ.ΣΟ.Κ.. 
      Είχατε, κύριε Υπουργέ, την πλειοψηφία. Εσείς πουλήσατε το ποσοστό που μείωσε το ποσοστό του δημοσίου. Εσείς ακυρώσατε κάποιες ασφαλιστικές δικλίδες που είχαν ψηφιστεί από τις προηγούμενες κυβερνήσεις στη σχετική νομοθεσία. 
      Επομένως εσείς μεθοδεύσατε έτσι τα πράγματα ούτως ώστε η επιθετική εξαγορά που φοβόσαστε να έρθει και αυτή να δημιουργήσει τα τετελεσμένα τα οποία σήμερα μας φέρνετε εδώ σε ένα κομμάτι χαρτί να επικυρώσουμε. 
      Είπε ο κ. Βουρλούμης στην επιτροπή ακροάσεων της Βουλής: Υπήρχε κίνδυνος επιθετικής εξαγοράς, διότι το δημόσιο είχε μόνο το 38%. Είχε πουλήσει στο μεταξύ η Κυβέρνηση το 10% και πέσαμε στο 38%. Και όταν το έλεγε αυτό ο κ. Βουρλούμης και πάλι τότε υπήρχε τρόπος με επαναγορά ίδιων μετοχών, με αξιοποίηση διαφόρων δυνατοτήτων και θεσμικών και άλλων, η Κυβέρνηση να διατηρήσει τον έλεγχο του Ο.Τ.Ε., αν αυτό επιθυμούσε. Αλλά προφανώς δεν επιθυμούσε να διατηρήσει τον έλεγχο του Ο.Τ.Ε.. Επομένως, το επιχείρημα αυτό είναι έωλο και αποκαλυπτικό για την υποκρισία με την οποία αυτή η Κυβέρνηση αντιμετωπίζει και τη Βουλή και την κοινωνία. 
      Τρίτο επιχείρημα. Οφέλη για όλους. Το άλλο άκρο, ότι αυτή η συμφωνία εξασφαλίζει οφέλη για όλους. Πιο σύγχρονο Ο.Τ.Ε., πιο καλή εξυπηρέτηση των πελατών, πιο πολλές επενδύσεις κ.λπ..
      Κυρίες και κύριοι συνάδελφοι, θυμάστε τι έλεγε αυτή η Κυβέρνηση πάλι και ορισμένοι του ΠΑ.ΣΟ.Κ. τότε, όταν πουλούσε την Αγροτική Τράπεζα στην «CREDIT AGRICOLE»; Θυμάστε τι μας έλεγαν όταν έδιναν την Γενική Τράπεζα σε μια γαλλική τράπεζα; Θυμάστε το επιχείρημά τους όταν επρόκειτο να ιδιωτικοποιηθούν όλες οι ελληνικές τράπεζες; Τα ίδια ψέματα έλεγαν. Ότι θα γίνει εκσυγχρονισμός και ότι θα προκύψει ανταγωνισμός στο τραπεζικό σύστημα αν έρθει η «CREDIT AGRICOLE»στην Εμπορική Τράπεζα. Τι απέγιναν αυτά; 
       Εάν υπάρχουν οφέλη, αν η «DEUTSCHE TELEKOM» θα κάνει επενδύσεις, γιατί δεν μπαίνουν όλοι μέσα στη συμφωνία; Πώς είναι δυνατόν να παραχωρείτε σε κάποιον το management και να μην του βάζετε κάποιους όρους, από τους οποίους θα αξιολογηθεί το αποτέλεσμα του management που θα κάνει;	Εμείς διαφωνούμε με την πολιτική σας συνολικά. Αλλά, λέμε τώρα, για να έρθω στη δική σας λογική: Δίνουμε στη «DEUTSCHE TELEKOM» το management, αλλά δεσμευόμαστε ότι μέχρι το 2010 θα έχουμε επιτύχει αυτήν την επέκταση των ευρωζωνικών δικτύων, θα έχουν γίνει αυτές οι επενδύσεις, θα έχουμε επιτύχει αυτά τα αποτελέσματα υπέρ της χώρας, υπέρ των καταναλωτών, υπέρ των μικρομεσαίων επιχειρήσεων. Γιατί δεν τα βάλατε; 
      ΝΙΚΟΛΑΟΣ ΣΗΦΟΥΝΑΚΗΣ: Παρά το νόμο του 2008 που λέει master plan. 
      ΙΩΑΝΝΗΣ ΔΡΑΓΑΣΑΚΗΣ: Όλο το business plan, αν υπάρχει, θα έπρεπε να είναι στη συμφωνία. Διότι για μια ακόμη φορά εμπαίζετε, κύριοι της Κυβέρνησης και τους εαυτούς σας θα έλεγα εδώ, όχι μόνο εμάς. 
      Τέταρτο επιχείρημα, το ιδεολογικό επιχείρημα. Εδώ ακούσαμε ενδιαφέροντα πράγματα. Λείπει ο κ. Χατζηδάκης, αλλά όλοι τα είπανε. Το ιδεολογικό επιχείρημα είναι το εξής: Ο κόσμος κινείται από το δημόσιο προς το ιδιωτικό, δηλαδή από την εποχή των σπηλαίων, όπως λέγανε άλλοι, στον πολιτισμό. Κάποτε ήταν όλα δημόσια, τώρα γίνονται όλα ιδιωτικά. Το δημόσιο είναι αναχρονισμός και το ιδιωτικό είναι το σύγχρονο. Έχει σχέση αυτό με την πραγματικότητα; Τι υπήρχε πριν από τον Ο.Τ.Ε. παλαιότερα; Ο Ο.Τ.Ε. κάποτε ήταν ιδιωτικός. Η «SIEMENS» ήταν η πρώτη ιδιωτική εταιρεία που πήρε να αναπτύξει τα υπεραστικά τηλεφωνικά δίκτυα στην Ελλάδα. Από τη «SIEMENS» πήγαμε σε άλλα ιδιωτικά σχήματα. Και χρειάστηκε να γίνει δημόσιος ο Ο.Τ.Ε., για να αποκτήσει η Ελλάδα τηλέφωνα με καθυστερήσεις κ.λπ..
      Και σήμερα ζούμε ακριβώς τη φάση, όπως σε πολλές χώρες μετά από ιδιωτικοποιήσεις και μετά από τα αποτελέσματα των ιδιωτικοποιήσεων, ακόμα και δεξιές κυβερνήσεις υποχρεώνονται να επανδημοσιοποιούν ή να επανακρατικοποιούν επιχειρήσεις που ιδιωτικοποιήθηκαν. 
      Άλλο ιδεολογικό επιχείρημα: Δεν κάνει το κράτος για επιχειρηματίας. Μα ποια είναι τα κεφάλαια που σήμερα αναπτύσσουν την ισχυρότερη επιθετική δράση παγκοσμίως; Δεν είναι τα κρατικά επενδυτικά κεφάλαια; 
      Σε μια εποχή λοιπόν που τα κρατικά επενδυτικά κεφάλαια δημιουργούν μάλιστα και ανησυχίες ότι πρέπει να μπουν φραγμοί, να εμποδίσουν επέκταση τους και σε αυτή τη στιγμή έρχεστε να πείτε ότι εσείς είστε ανίκανοι, στην ουσία το επιχείρημά σας αυτό λέει ότι είστε ανίκανοι να διοικήσετε, να βάλετε σωστούς ανθρώπους και να έχετε μια πολιτική να διοικήσετε αποτελεσματικά μια δημόσια επιχείρηση. 
      Και επειδή εσείς είστε ανίκανοι λέτε ότι η λύση είναι να πουλήσουμε τις δημόσιες επιχειρήσεις. Ήρθε ο κ. Βουρλούμης στη Βουλή και μας είπε κάτι που νομίζω ότι αξίζει να το αναφέρω στην Ολομέλεια, να γραφτεί στα Πρακτικά για την ιστορία. Λέει ο κ. Βουρλούμης, «ο βαθύτερος λόγος που εμένα μου υπαγόρευσε ότι πρέπει να υπάρξει αυτή η λύση με την «DEUTSCHE TELEKOM» είναι ότι η επιρροή του κομματισμού στη μεγάλη και στρατηγική αυτή ελληνική επιχείρηση, θα την οδηγούσε σε πλήρη απαξίωση». Τι θα πει «κομματισμός»; Θα πει ότι οι Υπουργοί, οι διορισμένοι από την Κυβέρνηση διοικητές λειτουργούν με πελατειακά και κομματικά κριτήρια. Επειδή λοιπόν εμείς, μας είπε ο κ. Βουρλούμης, αξιοποιούμε τις δημόσιες επιχειρήσεις και το κράτος ως φέουδο κομματικό, ακριβώς γι’ αυτό η λύση είναι να πουλήσουμε τις δημόσιες επιχειρήσεις. Πουλήστε και το στρατό τότε. Πουλήστε και τη Δημόσια Διοίκηση. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ολοκληρώστε. 
      ΙΩΑΝΝΗΣ ΔΡΑΓΑΣΑΚΗΣ: Αυτά ακριβώς τα επιχειρήματα αποκαλύπτουν όχι απλώς ότι αυτή η σύμβαση είναι απαράδεκτη, αλλά είναι απαράδεκτη η όλη παρουσίαση, η όλη στάση σας, η όλη σκέψη σας, η όλη φιλοσοφία σας. Θέλετε να ξεπουλήσετε τη χώρα λόγω της δικής σας ανικανότητας. 
      Τελειώνοντας, κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Τώρα πρέπει να τελειώσετε, κύριε Δραγασάκη. 
      ΙΩΑΝΝΗΣ ΔΡΑΓΑΣΑΚΗΣ: Μήπως δεν υπήρχε άλλη λύση; Υπήρχε άλλη λύση. Και υπάρχει και σήμερα η άλλη λύση. 
      Πρώτον, να κατοχυρωθεί ο δημόσιος έλεγχος στον Ο.Τ.Ε. για να μπορεί το δημόσιο να αποφασίσει και να μπορεί να κάνει το δεύτερο, και αυτό είναι διεθνείς συνεργασίες, αλλά ισότιμες διεθνείς συνεργασίες που θα υπηρετούν το στρατηγικό σχεδιασμό και στόχευση του Ο.Τ.Ε.. 
      Τέλος, να υπάρξει ένα επιχειρηματικό σχέδιο το οποίο να εγγυάται ότι ο Ο.Τ.Ε. θα λειτουργήσει ως εργαλείο και ως μέσο, ακριβώς για να μπορέσει να μπει η χώρα στο «τεχνολογικό γίγνεσθαι», το οποίο συντελείται. 
      Δυστυχώς, κύριε Πρόεδρε, υπάρχουν χώρες που αγοράζουν. Η Κυβέρνηση αυτή θέλει να διευθύνει με έναν τρόπο που να πουλάει ό,τι έχει απομείνει σε αυτήν τη χώρα. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ. 
      Κύριε Ροντούλη, έχετε το λόγο για δέκα λεπτά. Επανερχόμαστε μετά επιτέλους, στον κατάλογο, για να δοθεί η ευκαιρία στους συναδέλφους να μιλήσουν. Και πάλι η έκκλησή μου είναι όχι μόνο να μην υπερβαίνετε τον χρόνο, αλλά εάν μπορούμε να εξοικονομούμε και κανένα λεπτό. 
      Ορίστε, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Θα παρακαλέσω να μειώσετε την ομιλία μου στα οκτώ λεπτά, από τα δέκα. 
      ΠΡΟΕΔΡΕΥΩΝ (Αναστάσιος Νεράντζης): Είστε γενναίος πάντως. Σας ευχαριστώ πολύ. 
      ΑΣΤΕΡΙΟΣ ΡΟΝΤΟΥΛΗΣ: Θα μου επιτρέψετε κατ’ αρχάς να κάνω μία παρένθεση για να μεταφέρω κάτι στην Αίθουσα. Αυτή τη στιγμή, κύριε Υφυπουργέ, υπάρχει μία εν εξελίξει κατάσταση κρίσεως στον Ελληνικό Οργανισμό Γάλακτος, τον οποίο η Κυβέρνηση θέλει να αναβαθμίσει σε Ελληνικό Οργανισμό Γάλακτος και Κρέατος. Γιατί; Διότι ο αξιότιμος Υπουργός Γεωργίας ζητάει 2.000.000 ευρώ από τον ΕΛ.Ο.Γ., προκειμένου να δοθούν για την αγορά ζωοτροφών σε πυρόπληκτους. 
      Κοιτάξτε να δείτε. Υπάρχει ένα Ταμείο αντιμετώπισης εκτάκτων αναγκών, του οποίου προΐσταται ο κ. Μολυβιάτης, με 195.000.000 ευρώ.
    Η διοίκηση του ΕΛ.Ο.Γ. αρνήθηκε και ζητήθηκε η παραίτηση όλων και νομίζω ότι ο κ. Φάσας, ο Διοικητής του ΕΛ.Ο.Γ. ήδη έχει υποβάλει την παραίτησή του.
    Σας ερωτώ, ερωτώ την Κυβέρνηση: Πώς είναι δυνατόν από τη μια στιγμή να ευαγγελίζεται την αναδόμηση του ΕΛ.Ο.Γ. σε Ελληνικό Οργανισμό Γάλακτος και Κρέατος και από την άλλη  πλευρά με μία κρατικίστικη εντελώς νοοτροπία και λογική να οδηγεί σε οικονομική παρακμή τον Οργανισμό αυτό; Νομίζω ότι είναι ένα μεγάλο θέμα που αφορά όλον τον κτηνοτροφικό κόσμο της χώρας και θα το δούμε τις επόμενες ημέρες. Πρόκειται για μια μεγάλη εν εξελίξει κρίση. Το τονίζω αυτό.
    Έρχομαι τώρα στο θέμα του Ο.Τ.Ε. Εθίγη ακροθιγώς, αλλά δεν δόθηκε μεγάλη προσοχή και βεβαίως περιμένουμε τη δική σας θέση επ’ αυτού που θα πω τώρα, κύριε Υφυπουργέ. Εδώ και μία εβδομάδα ήρθε στη Βουλή νομοσχέδιο προκειμένου η ελληνική πολιτεία να διαφυλάσσει το απόρρητο των τηλεπικοινωνιών και βεβαίως εμείς το υπερψηφίσαμε. Μπορείτε να μου πείτε, όμως, πώς συνάδει αυτό το νομοσχέδιο με τις βολές, τις κατηγορίες –γιατί υπό κατηγορία βρίσκεται αυτή τη στιγμή η τέως «TELEKOM»- σχετικά με την προσβολή του  απορρήτου των τηλεπικοινωνιών σε υπαλλήλους και στελέχη της; Δηλαδή, ένα νευραλγικό τομέα όπως είναι οι τηλεπικοινωνίες, από τον οποίον τομέα περνούν οι τραπεζικές συναλλαγές, οι επικοινωνίες του Πρωθυπουργού, τον δίνουμε σε μία εταιρεία που βάλλεται στη Γερμανία αυτή τη στιγμή για παραβίαση του απορρήτου των τηλεπικοινωνιών. Είναι ένα μείζον ζήτημα, στο οποίο δεν ακούσαμε να τοποθετείτε καθόλου. «Σιγήν ιχθύος». Είναι ένα μεγάλο ζήτημα όχι μόνο ηθικής αρχής και ηθικής τάξεως, αλλά είναι ένα μεγάλο ζήτημα που αφορά την ασφάλεια της χώρας, την ασφάλεια των επικοινωνιών της χώρας. Γι’ αυτό θα πείτε κάτι γι’ αυτό το ζήτημα επιτέλους; 
    Βεβαίως, θα πρέπει να θίξω και μια αντιφατική συμπεριφορά που επέδειξε η Κυβέρνηση και βρίσκεται στον πυρήνα της κριτικής που δέχεστε. Σας παρακαλώ πολύ να μας εξηγήσετε το εξής: Πώς είναι δυνατόν να πουλάτε μετοχές, ούτως ώστε να πέσουν κάτω από 33,3%, δηλαδή να απεμπολήσει το δημόσιο τα δικαιώματα της καταστατικής μειοψηφίας –είναι πολύ σημαντικό αυτό που σας λέγω- και από την άλλη πλευρά να κατεβάζετε στις 7 Δεκεμβρίου 2007 μία τροπολογία προκειμένου  να επιβάλλετε ένα πλαφόν του 20% στη «MIG»; Δηλαδή, πώς συμβαίνει από τη μία  πλευρά να δείχνετε αγωνία για να μπλοκάρετε την επιθετική εξαγορά και από την άλλη πλευρά εσείς οι ίδιοι να απεμπολείτε τα δικαιώματα της καταστατικής μειοψηφίας, που έδινε στην ελληνική πολιτεία το 33,3%; Πώς γίνονται αυτά τα πράγματα; Υπάρχει μία αντιφατική λειτουργία της Κυβέρνησης στο σημείο αυτό; 
    (Στο σημείο αυτό την Προεδρική Έδρα καταλαμβάνει ο  Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
    Και βεβαίως ας δούμε τα κίνητρα που σας ώθησαν στην όλη αυτή συμπεριφορά και ενέργεια.
    Κίνητρο πρώτο: Να κλείσετε τρύπες στον προϋπολογισμό, ελλείμματα, χρέη κ.λπ. Είναι μία λογική. Εάν ίσχυε όμως αυτό, θα πουλούσατε ακριβά, δεν θα πουλούσατε έναντι πινακίου φακής στον Ο.Τ.Ε. Διότι ποιο ήταν το συνολικό τίμημα, κύριε Υφυπουργέ; Ήταν 442.000.000 ευρώ περίπου. Το 3% των μετοχών που δώσατε στην αγορά, αποτιμάται γύρω στα 295.000.000 ευρώ. Δηλαδή, ξέρετε τι κάνατε; Δώσατε το μάνατζμεντ του Ο.Τ.Ε., διότι περί αυτού πρόκειται, έναντι πινακίου φακής, που αποτιμάται στα 150.000.000 ευρώ. Περί αυτού πρόκειται. Σας πληροφορώ, όμως, ότι δυστυχώς για σας το 40% του ΠΑΟ, ξέρετε, κύριε Φωτιάδη, πόσο αποτιμάται; Αποτιμάται σε 80.000.000 ευρώ και χωρίς το μάνατζμεντ. 
    ΗΛΙΑΣ ΦΩΤΙΑΔΗΣ: Για τον ΠΑΟ, μην μου λέτε!
    ΑΣΤΕΡΙΟΣ ΡΟΝΤΟΥΛΗΣ: Δηλαδή, φτάνετε στο σημείο να εξισώνετε τον Ο.Τ.Ε. με μία ποδοσφαιρική ομάδα. Είναι πρωτοφανές! Στα παγκόσμια χρονικά δεν υπήρξε τέτοιους είδους αντιμετώπιση.
    Άρα, λοιπόν, όσον αφορά το οικονομικό κίνητρο, το αντιπαρέρχομαι, διότι δεν υπάρχει λογική. 
    Έρχομαι τώρα στο ιδεολογικό κίνητρο που πιθανόν μπορεί να σας ώθησε, δηλαδή να πείτε ότι κινούμαστε στη λογική της απελευθέρωσης των αγορών. Το ερώτημα, όμως, είναι το εξής: Υπάρχει αυτή τη στιγμή στην Ελλάδα πιο απελευθερωμένος τομέας από τις τηλεπικοινωνίες και πιο ανταγωνιστικός τομέας; Φανταστείτε δε να υπήρχε και ένας ισχυρός Ο.Τ.Ε., πόσο πιο πολύ θα κλιμακώνονταν ο ανταγωνισμός στην αγορά των επικοινωνιών. Άρα, λοιπόν, το ερώτημα παραμένει: Όταν μιλάμε για υποδομές ενός κράτους, μιας πολιτείας, μπορούμε να μιλάμε ταυτόχρονα για απελευθέρωση αγορών; Και ποιος μας διασφαλίζει ότι αυτοί που θα αναλάβουν τον έλεγχο των υποδομών αυτών στο μέλλον θα λειτουργήσουν καλύτερα; Αλλά και το ιδεολογικό σας, λοιπόν, επιχείρημα καταπίπτει και αυτό, διότι δεν ευσταθεί, δεν εδράζεται πουθενά από την όλη συμπεριφορά σας.
    Τελειώνω, λέγοντας ότι υπάρχει μία μεγάλη διαφορά αυτή τη στιγμή μεταξύ οικονομικού πατριωτισμού, δηλαδή ανθρώπων που θέλουν να διατηρηθούν οι στρατηγικοί τομείς της οικονομίας υπό κρατικό έλεγχο, διότι δεν είναι μόνο θέμα συμφέροντος καταναλωτή, αλλά είναι και θέμα γεωπολιτικής επιρροής, είναι και θέμα εργαλείων που πρέπει να έχει ένα κράτος για να διαμορφώνει τη δική του οικονομική πολιτική. Εσείς αυτό το απεμπολήσατε. Η έννοια του οικονομικού πατριωτισμού του κ. Σαρκοζί, που τον υποδεχθήκατε μετά φανών και λαμπάδων, σας είναι παντελώς άγνωστη. Ξέρετε πού έχετε οδηγήσει τη χώρα; Στην πολιτική της «ψωροκώσταινας» των δεκαετιών του μεσοπολέμου, δυστυχώς, διότι κινείστε από μία ξενολαγνεία και μόνο. Γι’ αυτό θα σας καταδικάσει ο ελληνικός λαός.
    Ευχαριστώ πολύ.
    (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, υπενθυμίζω ότι θα διακόψουμε στις 15.30΄ ακριβώς και θα επαναρχίσουμε στις 17.00΄ το απόγευμα. 
    Η κ. Δαμανάκη έχει το λόγο.
    ΜΑΡΙΑ ΔΑΜΑΝΑΚΗ: Κυρίες και κύριοι Βουλευτές, οι συνάδελφοι Βουλευτές του ΠΑ.ΣΟ.Κ. νομίζω ότι έχουν αναφερθεί πολύ αναλυτικά στις διαδικασίες που ακολουθήθηκαν για να φτάσουμε εδώ σήμερα.
    Θέλω περισσότερο να ασχοληθώ με την αρχή του δράματος που κορυφώνεται με τη Συμφωνία που συζητά σήμερα η Βουλή, γιατί θεωρώ ότι αυτό είναι το κύριο πρόβλημα στο οποίο η Κυβέρνηση αρνείται να απαντήσει. Πέραν δηλαδή από τις διαδικασίες, ορισμένες πράγματι έχουν ανάγκη περαιτέρω διερεύνησης, για να μην πω κάτι βαρύτερο και πέρα από τις διαδικασίες πώλησης του Ο.Τ.Ε., υπάρχει το βασικό πολιτικό ερώτημα, στο οποίο –γιατί άκουσα προσεκτικά τους Υπουργούς- αρνούνταν να δώσουν μία απάντηση. Ποιο είναι αυτό το βασικό πολιτικό ερώτημα: Είναι γιατί η Κυβέρνηση αποφάσισε να πουλήσει τον Ο.Τ.Ε. Ποιος είναι ο λόγος, ποια συμφέροντα εξυπηρετούνται της χώρας, της οικονομίας, των εργαζομένων και τι οφέλη προσδοκά εν τέλει η Κυβέρνηση απ’ αυτήν την υπόθεση. Και αναφέρομαι στην αρχή του δράματος, διότι έχω τη βεβαιότητα, κύριε Πρόεδρε, ότι η υπόθεση ξεκίνησε με εκείνη την περίφημη δήλωση του κ. Αλογοσκούφη, όταν η Νέα Δημοκρατία ανέλαβε τη διακυβέρνηση της χώρας, ο οποίος είπε ότι του αρκεί να έχει το 5% στον Ο.Τ.Ε.. Νομίζω ότι από εκείνη τη δήλωση η Κυβέρνηση προσδιόρισε και τις επιδιώξεις της και έβαλε τον πήχη στο σημείο που αναλογούσε.
Από κει και πέρα θεωρώ ότι τα όσα ακολούθησαν ήταν απλώς αποτελέσματα κάποιων σπασμωδικών ενεργειών που οφείλονται σε ανεπάρκειες, σε δυσκολίες, σε αδυναμίες, σε ανικανότητα, αλλά η απόφαση ήταν βασικά αυτή, ότι δεν χρειάζεται το Δημόσιο, δεν χρειάζεται η Ελλάδα τον Ο.Τ.Ε., αρκεί να έχουμε το 5% του Ο.Τ.Ε.. Το ερώτημα είναι αν είναι σωστή αυτή η λογική. Σ’ αυτό κυρίως θέλω να αναφερθώ στη σύντομη παρέμβασή μου.
	Κύριοι συνάδελφοι, συζητούσαμε για μέρες εδώ τα θέματα της Συνθήκης της Λισσαβώνας. Είναι φανερό ότι οδηγούμαστε σε μία εποχή στα πλαίσια της ευρωπαϊκής ενοποίησης, όπου όλο και περισσότερες αρμοδιότητες μεταφέρονται σ’ αυτά τα υπερεθνικά μορφώματα, που κατά τη γνώμη μου σωστά πια παίρνουν αποφάσεις για τους πολίτες της Ευρώπης. Το θέμα είναι όμως ότι μέσα σ’ αυτά ακριβώς τα υπερεθνικά μορφώματα και μέσα σ’ αυτήν την πορεία της ευρωπαϊκής ολοκλήρωσης όλες οι χώρες –και αυτό είναι προφανές- προσπαθούν στα πλαίσια ενός υγιούς ανταγωνισμού να κρατήσουν μία ταυτότητα λύνοντας κατά κάποιο τρόπο –θα τολμούσα να το πω, αν και ο όρος δεν συνηθίζεται στην πολιτική- ένα υπαρξιακό ερώτημα: Γιατί υπάρχουμε ως Ελλάδα; Τι έχουμε να δώσουμε στην Ευρώπη και στον υπόλοιπο κόσμο; Αντίστοιχα ερωτήματα αντιμετωπίζουν και οι άλλες χώρες και η κάθε μία τα λύνει με το δικό της τρόπο. Τα ερωτήματα αυτά που είναι πολύ σοβαρά δεν λύνονται με καταφυγή σ’ έναν ανόητο, στείρο εθνικισμό, σε μία μισαλλοδοξία ή με την καταφυγή, αν θέλετε, στα πλαίσια της «προγονοπληξίας» στο «ένδοξο» παρελθόν μας. Ναι, η Ελλάδα έχει ένα σπουδαίο παρελθόν, έναν σπουδαίο πολιτισμό. Τι έχει όμως να δώσει το «σήμερα»; Τι έχει να δώσει σήμερα η Ελλάδα; Με τι θα την ταυτίσει ο Ευρωπαίος ή ο πολίτης του κόσμου; 
      Η Ελλάδα, λοιπόν, έχει να προσφέρει ένα εξαιρετικό φυσικό, πολιτιστικό και εν τέλει τουριστικό περιβάλλον. Η Ελλάδα είναι τουριστικός προορισμός. Τι παράγει όμως; Αφήνω το πώς διαχειριζόμαστε αυτό το κεφάλαιο, δεν είναι της ώρας. Τι παράγουμε; Παράγουμε ορισμένα τρόφιμα τα οποία έχουν μία εξαιρετική σημασία και βαρύτητα στον διεθνή χώρο όπως είναι το λάδι, η φέτα, το γιαούρτι. Από κει και πέρα τι παράγουμε ως χώρα, τι έχουμε; Ιδιαίτερα στο θέμα των νέων τεχνολογιών, στις τεχνολογίες αιχμής, ποια είναι η παρουσία της Ελλάδας; Η παρουσία της Ελλάδας γι’ αυτούς που έβλεπαν τα πράγματα έξω στον τομέα των τεχνολογιών είχε μόνο ένα όνομα, κύριοι συνάδελφοι, και λέω «είχε» διότι δεν έχει πλέον: Ο.Τ.Ε.. Ελλάδα και τεχνολογίες σήμαινε Ο.Τ.Ε. για πολλούς και διαφόρους λόγους που ανέφεραν οι συνάδελφοι του ΠΑ.ΣΟ.Κ., γιατί είχε μία προηγμένη τεχνολογία, γιατί ήταν επικερδής, γιατί είχε ένα σχέδιο στα Βαλκάνια, γιατί είχε δεκάδες θυγατρικές επιχειρήσεις που βοηθούσαν συνολικά την ανάπτυξη αυτού του τομέα. 
	Αυτό το κεφάλαιο που πήρε η Κυβέρνηση που σημαίνει την παρουσία της Ελλάδας στο διεθνή χώρο πώς το διαχειρίζεται; Με μία απλή λέξη θα μπορούσα να το πω: Αφελληνισμός. Αυτή είναι η ουσία της υπόθεσης και βεβαίως αυτό οφείλεται είτε στο ότι υπάρχουν ιδεολογικές αγκυλώσεις της Νέας Δημοκρατίας που θεωρούν ότι έπρεπε να πουλήσει, είτε οφείλεται στο ότι κάποιοι ενδεχομένως σκέφτηκαν ότι θα ξεφορτωθούν, όπως ακούω, το δημόσιο τομέα, είτε οφείλεται στο ότι κάποιοι ενδεχομένως προέβλεπαν ή προσδοκούσαν κάποια κέρδη. Αυτά εν τέλει δεν μας αφορούν, μικρή σημασία έχουν. Σημασία έχει το αποτέλεσμα και το αποτέλεσμα είναι ότι η Ελλάδα χάνει ένα από τα βασικά στηρίγματα που δημιουργούσαν αυτό που λέμε εθνική ταυτότητα του σήμερα στο εξωτερικό. Δεν ξέρω αν στον τομέα των τεχνολογιών θα βρούμε μία άλλη ευκαιρία.
	Βεβαίως η Κυβέρνηση προσπάθησε στην αρχή να το πουλήσει όπως-όπως, στην αρχή ανεξέλεγκτα μέσω του Χρηματιστηρίου, μετά με τη «MIG» και όταν είδε ότι δεν της έβγαινε η «MIG» πήγε στη «DEUTSCHE TELEKOM». Επαναλαμβάνω ότι αυτά είναι σπασμωδικές κινήσεις ανίκανων ανθρώπων που δεν ξέρουν να χειριστούν τα ζητήματα, αλλά η πολιτική ουσία είναι ο αφελληνισμός.
	Το δεύτερο πολιτικό ερώτημα το οποίο υπάρχει και η δεύτερη βασική πολιτική αντίρρηση του ΠΑ.ΣΟ.Κ. –επειδή άκουσα και τον κύριο Υπουργό ο οποίος στην ομιλία του αντιπολιτεύθηκε το ΠΑ.ΣΟ.Κ., αντί να μας πει τι λέει σαν κυβέρνηση- είναι η θέση του ΠΑ.ΣΟ.Κ. για δημόσιο έλεγχο του Ο.Τ.Ε.. 
      Επειδή ακούω συνέχεια ότι δεν έχουμε θέση, θα επαναλάβω για μία ακόμα φορά –και νομίζω ότι είναι γνωστό και σκόπιμα γίνεται η συζήτηση- ότι εμείς θέλουμε το δημόσιο έλεγχο του Ο.Τ.Ε. και ο δημόσιος έλεγχος του Ο.Τ.Ε. δεν ταυτίζεται με την κρατική ιδιοκτησία. Το λέω τώρα μιλώντας και προς την άλλη πλευρά. Ακούω εδώ ότι όλα ισοπεδώνονται, ότι από μία μετοχή φτάσαμε στο 20% και στο 30%. Μα, το ίδιο είναι; Ακόμα και ο κ. Βγενόπουλος που ήλθε στην επιτροπή, αναγνώρισε ότι η κύρια πολιτική πράξη ήταν η απώλεια του δημόσιου ελέγχου, της δυνατότητας να υπάρχει δημόσιο management στον Ο.Τ.Ε. Αυτό λέει η αγορά, αυτό λένε οι παράγοντες της αγοράς, αυτό λέει και η λογική. Επ’ αυτού η Κυβέρνηση δεν απαντά, αλλά αναφέρεται στο παρελθόν του ΠΑ.ΣΟ.Κ. και μιλά για τη μία μετοχή που έγινε δύο και πάει λέγοντας. 
	Εμείς λοιπόν θέλουμε τον δημόσιο έλεγχο, θέλουμε εκείνο το ελάχιστο ποσοστό μετοχών που εξασφαλίζει τον δημόσιο έλεγχο. Αυτή είναι η λογική μας. Θέλουμε τον δημόσιο έλεγχο για μία σειρά από λόγους. Μίλησα πριν για σύγχρονη οικονομική, εθνική ταυτότητα. Υπάρχουν τα θέματα του καταναλωτή, υπάρχουν τα θέματα της εθνικής ασφάλειας, υπάρχουν τα θέματα της πληρότητας και της καθολικότητας των υπηρεσιών του Ο.Τ.Ε. που δεν εξασφαλίζονται. Για τους απλούς πολίτες υπάρχουν πολλά. 
      Επειδή πολλοί ταυτίζουν αυτήν τη θέση του ΠΑ.ΣΟ.Κ. –και κυρίως η Κυβέρνηση- με μία θέση για ένα υπέρβαρο, όπως ακούω, και αναποτελεσματικό κράτος, ένα έχω να πω: Η Κυβέρνηση αυτήν τη στιγμή με τέτοια ευκολία ξεπουλά τον Ο.Τ.Ε. που είναι μία επιχείρηση, όπως την περιέγραψα πριν. Άραγε είναι μία επιχείρηση που ελαφρώνει το δημόσιο τομέα; Έχετε δει τα τελευταία στοιχεία; Παρακαλώ τον κύριο Υπουργό. 
      Ο κ. Αλογοσκούφης σαν Υπουργός Οικονομίας και Οικονομικών θα μπορούσε να μας πει το εξής: Υπάρχει αύξηση αυτού που λέμε «κράτος» στην Ελλάδα ή δεν υπάρχει; Δεν μπορώ να ακούω άλλο εδώ διάφορα κηρύγματα εναντίον του κρατισμού από μία Κυβέρνηση η οποία μεγαλώνει τον αριθμό των δημοσίων υπαλλήλων, μεγαλώνει τον αριθμό των εκτάκτων, μεγαλώνει τον αριθμό των ρουσφετιών και όλα αυτά στο πλαίσιο –υποτίθεται- μιας λογικής η οποία ναι μεν επικαλείται το νεοφιλελευθερισμό, όταν χρειάζεται να παραδώσει κάτι στους επιχειρηματίες, αλλά είναι εντελώς κρατική, όταν πρόκειται να κάνει πολιτικά ρουσφέτια.
	Κύριοι Βουλευτές, είναι προφανές ότι η Κυβέρνηση δεν έχει κανένα λόγο να πουλήσει τον Ο.Τ.Ε.. Αυτό άλλωστε προκύπτει ανερυθρίαστα από το κείμενο της συμφωνίας το οποίο δεν λέει ούτε μία λέξη για στρατηγικό σχέδιο και για οφέλη που θα έχει ο Ο.Τ.Ε. από την πώληση. Ούτε σε τεχνολογίες θα κερδίσουμε, ούτε τίποτα.
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 
	ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κυρία Δαμανάκη.
	ΜΑΡΙΑ ΔΑΜΑΝΑΚΗ: Τελειώνω, κύριε Πρόεδρε.
	Αυτό το οποίο γίνεται είναι ένας αφελληνισμός της παραγωγικής βάσης της χώρας και γι’ αυτό δεν θα σας συγχωρήσουν ούτε οι πολίτες, αλλά ούτε και η ιστορία.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Σακοράφα.
	ΣΟΦΙΑ ΣΑΚΟΡΑΦΑ: Κυρίες και κύριοι συνάδελφοι, η σημερινή μέρα, η 18η Ιουνίου 2008, θα περάσει στην ιστορία ως ημέρα εθνικής τραγωδίας, ως ημέρα εκχώρησης κυριαρχικών δικαιωμάτων της χώρας μας. Σε τέτοιες περιπτώσεις οι λέξεις φυλακίζουν το περιεχόμενο και οι επικοινωνιακές στρατηγικές εξωραΐζουν τις σκανδαλώδεις πρακτικές. 
      Όσοι βλέπουμε και γνωρίζουμε πώς φτάσαμε ως εδώ, οφείλουμε και να κυριολεκτούμε και να είμαστε αποκαλυπτικοί. Σήμερα, μέσα από ένα πωλητήριο συμβόλαιο η βαριά βιομηχανία της χώρας, ο δημόσιος πλούτος της χώρας, ο Ο.Τ.Ε., οι τηλεπικοινωνίες περνούν στα χέρια των Γερμανών που ξέρουν από βιομηχανία, από κατασκοπεία, από απολύσεις, από «μαύρα» ταμεία. Περνούν στα χέρια των Γερμανών με μόνο κερδισμένο έναν ιδιώτη. «Μπανανία» η Ελλάδα καθώς δια της Κυβερνήσεώς της και του Πρωθυπουργού της καμαρώνει για τα εξής τρία πράγματα. 
      Το πρώτο: Η Ελλάδα δεν ξέρει από βαριά βιομηχανία, δεν μπορεί να έχει βαριά βιομηχανία και δεν αντέχει κιόλας να έχει βαριά βιομηχανία. Αυτή η παραδοχή μας γυρίζει χρόνια πίσω, μας πάει στην εποχή που για την εθνική επιβίωσή μας ως λαός χρειαζόμασταν έναν θείο, τότε από την Αμερική, σήμερα από το Γερμανία. Αυτή η παραδοχή ονομάζεται εκχώρηση του κυριαρχικού εθνικού μας δικαιώματος να έχουμε στα χέρια μας ένα εργαλείο εθνικού σχεδιασμού, ώστε να μπορεί η δημοκρατικά εκλεγμένη Κυβέρνηση της χώρας μας να σχεδιάζει την ανάπτυξη της χώρας και του ελληνικού λαού σ’ έναν κρίσιμο τομέα για το μέλλον της οικονομίας και της κοινωνικής συνοχής. Αυτή η παραδοχή με δεδομένη τη δυναμική παρουσία του Ο.Τ.Ε. σε πολλές περιοχές των Βαλκανίων ονομάζεται εκχώρηση ενός στρατηγικού όπλου για την οικονομία, τη διπλωματία και το κύρος της Ελλάδας στο διεθνές περιβάλλον, αλλά και στο δύσκολο περιβάλλον των Βαλκανίων. 
	Το δεύτερο για το οποίο καμαρώνει η ελληνική Κυβέρνηση είναι το πώς φθάσαμε ως εδώ. Καμαρώνει γι’ αυτό το αμείλικτο πωλητήριο. Καμαρώνει ο κ.  Αλογοσκούφης που το 2006 κατήργησε τις νομοθεσίες σύμφωνα με τις οποίες το Δημόσιο δεν έπρεπε να έχει ποσοστό μικρότερο του 33% της ιδιοκτησίας του Ο.Τ.Ε..
      Καμαρώνει που έσπασε την ασφαλιστική δικλείδα για το δημόσιο έλεγχο του Ο.Τ.Ε.. Καμαρώνει που την ίδια ημέρα ο κ. Βγενόπουλος έσπευσε να κάνει σαφείς τις προθέσεις του για την επιθετική εξαγορά του Ο.Τ.Ε.. Αυτή η τακτική, είτε δηλώνει ανικανότητα είτε δηλώνει σκοπιμότητα, ονομάζεται πολιτική διαμεσολάβηση, προκειμένου να βρεθεί ο μεσάζων, να ξεπουληθεί ο Ο.Τ.Ε., με αντάλλαγμα το διαβατήριο προς μία εξαιρετικά επικερδή συναλλαγή. 
      Το τρίτο για το οποίο καμαρώνει η Κυβέρνηση, είναι η παρούσα σύμβαση. Αυτή η σύμβαση, κύριοι, ονομάζεται σύμβαση αποικιοκρατική. Θυμίζει εκείνο το στίχο από το θεατρικό της Μεταπολίτευσης του Καζάκου και της Καρέζη «Κύριε εκπρόσωπε της βιομηχανίας «SINGER», ιδού ο στρατός σας».
      Και ξεκινώ. Η γερμανική εταιρεία με το διευθύνοντα σύμβουλο που θα διορίζει θα έχει τον πλήρη έλεγχο του Ο.Τ.Ε., ενώ το δημόσιο θα μπορεί να ασκεί βέτο σε ελάχιστα θέματα, όπως η μη αλλαγή του ονόματος του Ο.Τ.Ε..
      Προχωρώ. Αποδεχόμαστε τη διάλυση των δικών μας θυγατρικών εταιρειών κινητής τηλεφωνίας στα Σκόπια και στο Μαυροβούνιο, για να μείνουν μόνο οι αντίστοιχες των Γερμανών, που θα πάρουν πελάτες και κέρδη.
      Συνεχίζω. Σε κανένα άρθρο της συμφωνίας δεν προβλέπεται επιχειρησιακό επενδυτικό πρόγραμμα του Ο.Τ.Ε. και τι πρόκειται να επενδύσουν οι Γερμανοί σε επίπεδο ανάπτυξης της επιχείρησης, αλλά και δημιουργίας νέων θέσεων εργασίας. Παραπέρα, δεν διασφαλίζεται η υποχρέωση παροχής καθολικών υπηρεσιών σε ό,τι αφορά τις σύγχρονες ευρυζωνικές υπηρεσίες για την περιφέρεια, για τις μη κερδοφόρες ακριτικές περιοχές της Ελλάδος.
      Και περνώ στον Έλληνα καταναλωτή. Στη Σύμβαση δεν υπάρχει ούτε μία ασφαλιστική δικλείδα για τον έλεγχο των τιμολογίων. Η άνοδος του παγίου ή των άλλων τιμολογίων εκθέτει τον Έλληνα καταναλωτή και τον αφήνει βορά και απροστάτευτο στις ορέξεις του χυδαίου ανταγωνισμού.
      Και περνώ στους εργαζόμενους. Στη συμφωνία όχι μόνο δεν διασφαλίζεται ότι διατηρούνται οι θέσεις εργασίας, αλλά αναδεικνύεται η φιλοσοφία του περιορισμένου εργατικού κόστους. Με πολύ απλά ελληνικά, ο κίνδυνος των εκτεταμένων απολύσεων από σήμερα είναι υπαρκτός. 
      Τελειώνω με τα ζωτικής σημασίας θέματα σε ό,τι αφορά τη λειτουργία της ίδιας της δημοκρατίας και της κυρίαρχης βούλησης του ελληνικού λαού. Η συμφωνία προσπαθεί να εξουδετερώσει κάθε πρόθεση μίας άλλης μελλοντικής κυβέρνησης για την ενίσχυση του ελέγχου του δημοσίου στον Ο.Τ.Ε..
      Συγχαρητήρια, κύριοι! Είστε πρωταγωνιστές της πλέον χυδαίας πώλησης που επιχειρήθηκε ποτέ στην Ελλάδα! Δεν τολμήσατε ούτε καν να συμπεριλάβετε στη συμφωνία τη λέξη «στρατηγικός σύμμαχος» ή «εταίρος» ή ακόμα και «στρατηγικός επενδυτής». Είστε υπηρέτες των Γερμανών, μόνο που αυτοί δεν σας έστειλαν στο Κοινοβούλιο. Αυτοί που σας έδωσαν την εντολή της διακυβέρνησης της χώρας δεν ήταν οι μέτοχοι της «DEUTSCHE TELEKOM», αλλά οι Έλληνες πολίτες και θα είναι οι ίδιοι που θα προστατεύουν τα κυριαρχικά δικαιώματα της χώρας. Θα είναι η Κυβέρνηση του ΠΑ.ΣΟ.Κ. που θα αποκαταστήσει αυτήν την τριτοκοσμική πώληση, ακριβώς γιατί εμείς αυτό το δυναμικό κεφάλαιο που λέγεται Ο.Τ.Ε., το χρειαζόμαστε εδώ, στην Ελλάδα, για την ανάπτυξη. 
      Εμείς πιστεύουμε ότι ο εργαζόμενος που αισθάνεται σιγουριά και ασφάλεια για το μέλλον, μπορεί να οδηγήσει τον Ο.Τ.Ε. προς τα εμπρός. Εμείς πιστεύουμε ότι με διαφάνεια, με χρηστή διοίκηση, με ορθή λειτουργία της πολιτείας ο Ο.Τ.Ε. μπορεί και θα είναι μεγάλος, ελληνικός, κερδοφόρος προς όφελος των εργαζομένων, του ελληνικού λαού και των κυριαρχικών μας δικαιωμάτων.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Χρήστος Παπουτσής. 
      ΧΡΗΣΤΟΣ ΠΑΠΟΥΤΣΗΣ: Κύριε Υφυπουργέ, μοναξιά βλέπω. Ευτυχώς που υπάρχει και ο συνάδελφος κ. Αγοραστός στην Αίθουσα εκ μέρους της Νέας Δημοκρατίας, μοναδικός συνάδελφος από τη Νέα Δημοκρατία, ο οποίος επιδεικνύοντας «θεσσαλική» αλληλεγγύη, σας κάνει παρέα. Αλλά ακόμη και ο Υπουργός σας, ο κ. Αλογοσκούφης, σας εγκατέλειψε, αφού απάντησε σε όσα ερωτήματα ήθελε, αλλά δεν απάντησε στα κύρια και στα βασικά ερωτήματα τα οποία έχει θέσει από το πρωί ο εισηγητής μας κ. Τσιόκας, ο Κοινοβουλευτικός μας Εκπρόσωπος κ. Βερελής και οι άλλοι συνάδελφοι του ΠΑ.ΣΟ.Κ.. Επίσης, καθ’ όλη τη διάρκεια των συζητήσεων στην επιτροπή, θέσαμε συνεχώς ερωτήματα και απαντήσεις δεν πήραμε. 
      Σπεύσατε δε εσείς να αναλάβετε την ευθύνη, γιατί περί ευθύνης πρόκειται…
      ΧΡIΣΤΟΣ ΒΕΡΕΛΗΣ: Ο κ. Χατζηδάκης δε, «έχει κόψει ρόδα μυρωμένα». 
      ΧΡΗΣΤΟΣ ΠΑΠΟΥΤΣΗΣ: Οφείλουμε να ομολογήσουμε ότι ο κ. Χατζηδάκης ήρθε στην επιτροπή για να πει ότι δεν έχει καμμία σχέση με το σκάνδαλο. Έβγαλε την ουρά του απέξω και καθάρισε. 
      Ο κύριος Υφυπουργός, όμως, ανέλαβε μία ευθύνη. Και πρέπει να πω ότι είναι μεγάλη η ευθύνη την οποία αναλαμβάνετε για δεύτερη φορά μάλιστα, στο Σώμα, τόσο στην επιτροπή όσο και εδώ, να διαβεβαιώσετε τους συναδέλφους ότι δεν θίγονται θέματα εθνικής ασφάλειας. 
      Αλλά δεν απαντήσατε στο κύριο και βασικό ερώτημα. Υπάρχουν υποδομές αυτήν τη στιγμή του στρατού, των Ενόπλων Δυνάμεων όσον αφορά τις τηλεπικοινωνίες, οι οποίες δεν αποτελούν συνιδιοκτησία με τον Ο.Τ.Ε.; Υπάρχουν; Υπάρχει η δυνατότητα σήμερα και για τα επόμενα δέκα χρόνια να υπάρξουν αυτόνομες υποδομές του ελληνικού στρατού, που να μπορέσουν να υποστηρίξουν τις τηλεπικοινωνίες των Ενόπλων Δυνάμεων και τις υπηρεσίες που προσφέρονται στο ΝΑΤΟ; Απάντηση δεν παίρνουμε, γιατί η αλήθεια είναι αυτή την οποία λέμε εμείς. Η Κυβέρνηση αναλαμβάνει βαρύτατες ευθύνες σε αυτό το θέμα. 
      ΄Ηρθε, ο κ. Αλογοσκούφης και κατέθεσε τα έγγραφα που αποδεικνύουν ότι η Διυπουργική Επιτροπή δύο φορές αποφάσισε την πρόσληψη τριών συμβούλων αποκρατικοποίησης για τον Ο.Τ.Ε..
      ΧΡIΣΤΟΣ ΒΕΡΕΛΗΣ: Δεν μοιράστηκαν τα έγγραφα αυτά ακόμη. 
      ΧΡΗΣΤΟΣ ΠΑΠΟΥΤΣΗΣ: Δεν έχουν μοιραστεί ακόμη; 
      ΝΙΚΟΛΑΟΣ ΣΗΦΟΥΝΑΚΗΣ: Δεν τα έχουμε δει. 
      ΧΡΗΣΤΟΣ ΠΑΠΟΥΤΣΗΣ: Άκουσα ότι έχουν μοιραστεί. Παρακολουθούσα τον κ. Αλογοσκούφη να το λέει από το μόνιτορ του γραφείου μου. 
      ΧΡIΣΤΟΣ ΒΕΡΕΛΗΣ: Κύριε Πρόεδρε, αν θέλετε, να μεριμνήσετε. Δεν έχουν μοιραστεί. Τα κατέθεσε, υποτίθεται, αλλά δεν έχουν μοιραστεί.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, πράγματι αυτό είναι σοβαρό θέμα. Τον άκουσα το πρωί που είπε ότι τα καταθέτει, κατέθεσε, όμως, τις αποφάσεις της Διυπουργικής Επιτροπής…
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Παπουτσή. 
      Εφόσον τα ζητούν οι κύριοι συνάδελφοι και έχουν κατατεθεί τα έγγραφα αυτά στα Πρακτικά, παρακαλώ να διανεμηθούν, διότι όταν κατατίθενται, σαφώς θα πρέπει να τίθενται υπ’ όψιν και όλων των Βουλευτών.
      Συνεχίστε, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Παρ’ όλα αυτά, άκουσα ότι καταθέτει τις αποφάσεις της Διυπουργικής Επιτροπής. Το ερώτημα, όμως, το οποίο θέτουμε συνεχώς και δεν παίρνουμε καμμία απάντηση, ήταν, τι έκαναν αυτοί οι Σύμβουλοι, οι οποίοι προσελήφθησαν και αμείφθησαν πλουσιοπάροχα από την Κυβέρνηση; Πρώτα απ’ όλα, ήρθαν σε επαφή με τον κ. Βουρλούμη και τον Ο.Τ.Ε.; Ρωτήσαμε τον κ. Βουρλούμη και μας απάντησε, όχι. Ήρθαν σε επαφή με κάποιον από τους «στρατηγικούς» υποτιθέμενους επενδυτές; Μας είπε ο κ. Αλογοσκούφης σήμερα ότι ήρθαν σε επαφή, αλλά δεν υπήρξε δεσμευτικό ενδιαφέρον. Και ξαφνικά εμφανίστηκε η «DEUTSCHE TELEKOM» με την «GOLDMAN SACHS» να έρχεται σε επαφή με τον κ. Βγενόπουλο και να διασφαλίζει την έγκριση της αγοράς. Περί αυτού πρόκειται.
      Ερώτημα τρίτο: Ρωτάμε συνεχώς, επειδή ο κ. Αλογοσκούφης και σήμερα, όπως και άλλες φορές μας λέει και προσπαθεί με πραγματικά επίμονο τρόπο να πείσει ότι δεν υπήρχε καμμία σχέση ούτε με τον κ. Βγενόπουλο ούτε με τη «MIG» ούτε με τη «DEUTSCHE TELEKOM», ότι δεν ήξερε τίποτε για όλα αυτά. Τον κ. Βγενόπουλο πρώτη φορά τον άκουσε από τον Ο.Τ.Ε.; Δεν τον είχε ακούσει, από την υπόθεση των ομολόγων του Ταμείου των Ξενοδοχοϋπαλλήλων, για τα οποία ο Εισαγγελέας κ. Πεπόνης ήδη από τον Ιούνιο του 2007, είχε καταθέσει το πόρισμά του, στο οποίο επέρριπτε ευθύνες τόσο, στη «MARFIN BANK», όσο και στους υπευθύνους του Ταμείου Ξενοδοχοϋπαλλήλων; Ρωτώ, δεν το είχε ακούσει; 
      Ο κ. Αλογοσκούφης, εσείς, κύριε Υφυπουργέ, η πολιτική ηγεσία του Υπουργείου Εθνικής Οικονομίας, δώσατε ή δεν δώσατε εντολή στον κ. Πιλάβιο να κάνει τα «στραβά μάτια», προκειμένου να κάνει χειραγώγηση της μετοχής της «MIG» ο κ. Βγενόπουλος κατά την περίοδο που εσείς, υποτίθεται, ότι μας λέγατε ότι κάνει κινήσεις επιθετικής εξαγοράς του Ο.Τ.Ε.; 
      Απαντήσεις επ’ αυτών, είτε είναι γραπτές οι ερωτήσεις μας, είτε είναι προφορικές οι ερωτήσεις μας, είτε είναι ερωτήσεις προς τον Πρωθυπουργό, είτε είναι ερωτήσεις προς τον Υπουργό, δεν παίρνουμε. Απαξιώνετε να απαντήσετε, «ποιείτε τη νήσσα». Γιατί; Διότι αποκρύπτετε τις βαρύτατες ποινικές ευθύνες που έχει η Επιτροπή Κεφαλαιαγοράς, τις πολιτικές ευθύνες που έχει το Υπουργείο σας και βεβαίως, τις βαρύτατες ευθύνες που έχει ο κ. Βγενόπουλος και η εταιρεία του.
      Και όμως, τα πράξατε. Γι’ αυτό, λοιπόν, ερχόσαστε σήμερα, όπου επιχειρείτε με πολύ χαμηλούς τόνους να περάσει η διαδικασία στα κρυφά, χωρίς κανένας να καταλάβει περί τίνος πρόκειται και χωρίς να απαντάτε. Επιτρέψτε μου, λοιπόν, με βάση τις απαντήσεις και τις ακριτομυθίες που παρακολουθήσαμε όλη αυτήν την περίοδο, και σήμερα, αλλά και στην επιτροπή, να πω αυτά τα οποία εμείς εξάγουμε ως συμπέρασμα. Να πω, λοιπόν, ότι είχατε αποφασίσει από κοινού με τη «DEUTSCHE TELEKOM» και τη «MIG» την αγοραπωλησία αυτή. Ήταν μία εξαιρετική τριγωνική συμφωνία. Όταν διαπραγματεύεται η «MIG», ο κ. Βγενόπουλος με τη «DEUTSCHE TELEKOM», γνωρίζει η «DEUTSCHE TELEKOM» το Μάρτιο του 2008 ότι είναι ο μέλλων στρατηγικός εταίρος του Ο.Τ.Ε..
      Και γι’ αυτό ακριβώς το λόγο συμφωνεί με την «DEUTSCHE TELEKOM», για να εξασφαλιστεί βεβαίως και ο ίδιος με την εταιρεία του, να μην μπορεί η «DEUTSCHE TELEKOM»να αγοράσει μετοχές με μεγαλύτερο τίμημα των 26 ευρώ ανά μετοχή για τους επόμενους έξι μήνες. Κατά τα άλλα, όλη η υπόλοιπη συμφωνία ήταν πλήρης και χωρίς αίρεση ότι θα επέλθει συμφωνία με το ελληνικό Δημόσιο. Αυτή η συμφωνία γίνεται στις 17/03/2008.
      Προσοχή, κυρίες και κύριοι συνάδελφοι, ο κ. Βγενόπουλος, όταν διαπραγματεύεται με τη «DEUTSCHE TELEKOM»γνωρίζει ότι το ελληνικό Δημόσιο θα είναι ο επόμενος σταθμός της «DEUTSCHE TELEKOM». Και αυτό το γνωρίζει, γιατί η «DEUTSCHE TELEKOM»του λέει με επιστολή της, την οποία κατέθεσε στη Βουλή με ημερομηνία 15/03/2008.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ένα λεπτό, μία ελάχιστη ανοχή.
      ΠΡΟΕΔΡΕΥΩΝ (Φίλιππος Πετσάλνικος): Ένα λεπτό το έχετε, κύριε Παπουτσή, έτσι κι αλλιώς.
      ΧΡΗΣΤΟΣ ΠΑΠΟΥΤΣΗΣ: … που περιέχει δεσμευτική προσφορά ότι θα πάρει έγκριση από τη διυπουργική επιτροπή. Αυτό στις 15/03/2008.
      Ο κ. Αλογοσκούφης μας παρουσίασε σήμερα – τον άκουσα και νομίζω ότι θα κατατέθηκε στα Πρακτικά – ότι η επιστολή αναφέρεται στις 18/03. Πώς λοιπόν ο κ. Βγενόπουλος από τις 15/03/2008 κάνει τη συμφωνία με την «DEUTSCHE TELEKOM», με την αίρεση ότι θα πάρει την έγκριση της διυπουργικής;
      Και γιατί το λέω αυτό; Προσέξτε τη λεπτομέρεια: Το ποσοστό που αγοράζει η «DEUTSCHE TELEKOM»από τη MIG είναι 19,99% του Ο.Τ.Ε., δηλαδή κάτω από το 20% του νόμου που πέρασε ο ίδιος ο κ. Αλογοσκούφης και η Κυβέρνηση το Δεκέμβριο του 2007. Και έτσι, η «DEUTSCHE TELEKOM»αν έμενε μόνο στο ποσοστό της «MIG», δεν είχε καμμία υποχρέωση ούτε και καμμιά δέσμευση για να περάσει από τη διυπουργική.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ζητάει να πάει στη διυπουργική και πάει στη διυπουργική. Γιατί; Γιατί επιδιώκουν συναινετικά να πάρουν το μάνατζμεντ του Ο.Τ.Ε. Αυτή η θεατρική κίνηση ήταν αναγκαία. Αλλά στην πραγματικότητα αυτό το οποίο αποδεικνύεται είναι ότι το μάνατζμεντ το πήρε από τον κ. Βγενόπουλο. Και για το λόγο αυτό πλήρωσε 26 ευρώ ανά μετοχή. Γι’ αυτό το λόγο επιβάλλει ο κ. Βγενόπουλος στην «DEUTSCHE TELEKOM» να μην προσφέρει σε κανέναν άλλο πωλητή μετοχών του Ο.Τ.Ε. τίμημα μεγαλύτερο από 26 ευρώ ανά μετοχή και αυτό για έξι μήνες.
      Και με αυτό τον όρο ο κ. Βγενόπουλος πετυχαίνει να ρίξει στάχτη στα μάτια γενικότερα στην αγορά. Γιατί πάντα υπάρχει και η Νέα Υόρκη, την οποία δεν πρέπει να ξεχνάει κανένας – το Χρηματιστήριο εννοώ της Νέας Υόρκης και τις υπηρεσίες του. Και από την άλλη πλευρά κρατάει και αιχμάλωτο το ελληνικό Δημόσιο και την «DEUTSCHE TELEKOM» μέχρι τη στιγμή που θα οριστικοποιήσουν τη δική τους συμφωνία. Γι’ αυτό βεβαίως ήρθε στη Βουλή και είπε ότι «ο μόνος που κέρδισε είμαι εγώ», δηλαδή ο κ. Βγενόπουλος και η «MIG», και όλοι οι υπόλοιποι θα δούμε στο μέλλον τι κάνανε.
      Αυτό καταφέρατε. Αυτήν την αγοραπωλησία καταφέρατε. Και βεβαίως, αν κάτι δεν πάει καλά σε όσα έχουν συμφωνήσει μεταξύ τους, τότε η MIG θα μπορούσε να ζητήσει να μην προσφερθεί μεγαλύτερο των 26 ευρώ ανά μετοχή τίμημα στο ελληνικό Δημόσιο από την «DEUTSCHE TELEKOM».
      Έτσι, η δεσμευτική προσφορά έπρεπε να γίνει αποδεκτή από τον κ. Βγενόπουλο μέχρι τις 17/03/2008. Γι’ αυτό έχουν σημασία οι ημερομηνίες αυτές. Γίνεται δεκτή, λοιπόν, από τον κ. Βγενόπουλο στις 17/03/2008 και την ίδια μέρα, λες και ήταν όλοι και περιμένανε μαζί, ο κ. Αλογοσκούφης και ο κ. Χατζηδάκης χαρακτηρίζουν τη σχετική συμφωνία ευπρόσδεκτη εξέλιξη.
      Δηλαδή, ποια ήταν η εξέλιξη; Ότι πουλήθηκε το μάνατζμεντ του Ο.Τ.Ε. Αυτό γινόταν στην πραγματικότητα. Είναι φανερό, κυρίες και κύριοι συνάδελφοι, ότι η «DEUTSCHE TELEKOM»γνωρίζει πως το ελληνικό δημόσιο δεν θα την αιφνιδιάσει, παραδείγματος χάριν με μία πρόταση που θα την υποχρέωνε να απευθυνθεί σε όλους τους μετόχους, πριν συμφωνήσουν να τους παραδοθεί ο έλεγχος της λειτουργίας του Ο.Τ.Ε..
      Έτσι, το Δημόσιο και ο κ. Βγενόπουλος αδιαφορούν αν οι άλλοι μέτοχοι, οι μικρομέτοχοι πιαστούν «κορόιδα».
      ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, τελειώνετε παρακαλώ.
      ΧΡΗΣΤΟΣ ΠΑΠΟΥΤΣΗΣ: Τελειώνω, κύριε Πρόεδρε, τελειώνω.
      Και ας υπάρχουν οι συνεχείς κοινοβουλευτικές παρεμβάσεις του κ. Βερελή με ερώτησή του προς τον Υπουργό, αργότερα του κ. Βενιζέλου και των συναδέλφων συνεχώς, που μιλούν για την τύχη των μικρομετόχων.
      Έτσι έχουμε την εικόνα, την ίδια χρονική στιγμή οι μετοχές του Ο.Τ.Ε. που έχει η «MIG» να τιμώνται 26 ευρώ, του Δημοσίου 29 ευρώ και των «κορόιδων» 19 ευρώ.
      ΧΡΙΣΤΟΣ ΒΕΡΕΛΗΣ: Και σήμερα 16,5 ευρώ.
      ΧΡΗΣΤΟΣ ΠΑΠΟΥΤΣΗΣ: Και σήμερα 16,5 ευρώ.
      Και εδώ δεν έχει κανένας ευθύνη; Δεν ακούμε κανέναν να αναλαμβάνει ευθύνη. Ούτε και κανέναν εισαγγελέα να ασχολείται με το θέμα. Ούτε ακούμε και τον κ. Έβερτ να ενδιαφέρεται για την τύχη των μετόχων του Χρηματιστηρίου.
      ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, σας παρακαλώ, όμως, να ολοκληρώσετε.
      ΧΡΗΣΤΟΣ ΠΑΠΟΥΤΣΗΣ: Ολοκληρώνω, κύριε Πρόεδρε.
      Και τέλος, το σοβαρότερο: ο κ. Αλογοσκούφης ανακοίνωσε στην επιτροπή ότι ο επόμενος Πρόεδρος της νέας εταιρικής σχέσης του Ο.Τ.Ε. θα είναι ο κ. Βουρλούμης, ο οποίος διώκεται για παράβαση καθήκοντος και μάλιστα εις βάρος του ελληνικού Δημοσίου. Για τι λέτε; Για πράξη η οποία ενέχεται στην υπόθεση «SIEMENS», για θέμα το οποίο αυτήν τη στιγμή διερευνάται από τη δικαιοσύνη για την υπόθεση «SIEMENS», με πρωταγωνιστές αυτούς οι οποίοι είναι πρωταγωνιστές του μεγάλου σκανδάλου για τη «SIEMENS».
      Και η Νέα Δημοκρατία κάνει πως δεν καταλαβαίνει. Γνωρίζει…
      ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, σας παρακαλώ ολοκληρώστε.
      ΧΡΗΣΤΟΣ ΠΑΠΟΥΤΣΗΣ: Μία φράση και τελειώνω, κύριε Πρόεδρε.
      Το ΠΑ.ΣΟ.Κ. ζητά για μία ακόμη φορά, ακόμη και σήμερα, παρά τις συνεχείς δηλώσεις οι οποίες γίνονται δεξιά και αριστερά, σύσταση εξεταστικής επιτροπής για τη «SIEMENS». Δεν θα γλιτώσετε απ’ αυτό. Και δεν μπορεί ο κ. Παυλόπουλος και ο Γραμματέας της Κεντρικής σας Επιτροπής κ. Ζαγορίτης να δίνουν συνεντεύξεις λέγοντας ότι «εμείς δεν έχουμε σχέση, αλλά είμαστε έτοιμοι να δεχτούμε»…
      ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, σας παρακαλώ, κλείστε.
      ΧΡΗΣΤΟΣ ΠΑΠΟΥΤΣΗΣ: Εδώ και τώρα εξεταστική επιτροπή!
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Ιωάννης Μαγκριώτης.
      Παρακαλώ τους συναδέλφους να φροντίσετε να ολοκληρώνετε την τοποθέτησή σας εντός του χρόνου που διατίθεται. Γιατί είναι πάρα πολλοί εγγεγραμμένοι στον κατάλογο συνάδελφοι.
      Και παρακαλώ, κύριε Μαγκριώτη, δώστε κι εσείς το παράδειγμα.
      ΙΩΑΝΝΗΣ ΜΑΓΚΡΙΩΤΗΣ: Θα το παλέψω.
      ΠΡΟΕΔΡΕΥΩΝ (Φίλιππος Πετσάλνικος): Όχι, θα το επιτύχετε, όχι να το παλέψετε. Γιατί αν είναι απλά να το παλέψετε, μετά θα αναγκαστώ να σας διακόψω στη διάρκεια της πάλης σας.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, απευθύνομαι στους αξιωματούχους της Κυβέρνησης και στους απουσιάζοντες συναδέλφους της Κυβερνητικής Πλειοψηφίας και τους απευθύνω ένα ερώτημα: Γιατί φέρνουν προς κύρωση στη Βουλή τη σύμβαση πώλησης του Ο.Τ.Ε.;
      Η συντριπτική πλειοψηφία των πολιτών που διαφωνεί στην πώληση του Ο.Τ.Ε., αναρωτιέται γιατί το κάνει αυτό η Κυβέρνηση. Και εμείς μεταφέρουμε τα ερωτήματα των πολιτών στην Αίθουσα του Κοινοβουλίου και ρωτάμε τους συναδέλφους της Νέας Δημοκρατίας και ιδιαίτερα τους αρμοδίους Υπουργούς: Γιατί τη φέρνουν προς κύρωση στη Βουλή, αφού είναι τόσο βέβαιο και σίγουροι για το οικονομικό, κοινωνικό, αναπτυξιακό, πολιτικό πλεονέκτημα που δίνει στον Ο.Τ.Ε., στις τηλεπικοινωνίες στη χώρα, στους Έλληνες εργαζόμενους, στην ελληνική κοινωνία αυτή τους η πράξη. Δεν τους το επιβάλλει ο νόμος. Άλλωστε, μας λένε ότι δεν πουλάνε τον Ο.Τ.Ε. Εκχώρηση διοικητικών αρμοδιοτήτων κάνουν.
      Το κάνετε, κύριε Υπουργέ, και το ξέρει αυτό ο Έλληνας πολίτης γιατί θέλετε να καλύψετε τις πιθανές ενοχές σας, τις πιθανές πολιτικές και ποινικές σας ευθύνες από αυτήν σας την πράξη. Γιατί είναι βέβαιο ότι οικονομικές, αναπτυξιακές και κοινωνικές απώλειες θα έχει και ο Ο.Τ.Ε. και γενικότερα οι τηλεπικοινωνίες στη χώρα, επίσης η οικονομία της χώρας και φυσικά ο έλληνας καταναλωτής.
      Έστω όμως, εάν δεν νιώθετε ενοχές, είναι βέβαιο πως έχετε αμφιβολίες γι’ αυτή σας την πράξη. Και αυτές τις αμφιβολίες έρχεστε να κλείσετε, να καλύψετε και να ενταφιάσετε, τους αυριανούς σας εφιάλτες με την κύρωση της σύμβασης που επιδιώκετε και μάλιστα σε χρόνο μηδέν.
      Δεν υπάρχει άλλη απάντηση. Γιατί μόνο η ιδεοληψία των ιδιωτικοποιήσεων που σας διατρέχει δεν μπορεί να τεκμηριώσει, να αποδείξει και να υποστηρίξει αυτήν σας την πράξη. Το κάνετε παντού. Έχετε θεοποιήσει την αγορά. Σε αυτό το πανδαιμόνιο, στην καταστροφή που ζει συνολικά ο πλανήτης, η Ευρώπη, ακόμα χειρότερα η Ελλάδα, δεν ορρωδείτε, δεν σκέφτεστε καθόλου, δεν αναρωτιέστε. Βαδίζετε μπροστά με τις επιλογές και τις ιδεοληψίες σας.
      Και όταν βρίσκεστε απέναντι σε ένα κοινωνικό μέτωπο καθολικό, που αρνείται την πολιτική σας, στρέφετε τα βέλη προς τις Βρυξέλλες. Εισαγόμενη η κρίση, εισαγόμενα τα προβλήματα, αν μας δώσουν το Ο.Κ., λύση οι Βρυξέλλες και η Ευρωπαϊκή Ένωση. Έχουμε κι εμείς απαντήσεις.
      Σεις είστε που καλλιεργείτε το αντιευρωπαϊκό και ευρωσκεπτικιστικό ρεύμα στη χώρα μας, σεις που με τον ιδρυτή σας πρωτοστατήσατε στο να μπει η χώρα μας στην Ε.Ο.Κ. τη δεκαετία του ’70. Με την πολιτική σας στη συνέχεια και ιδιαίτερα τα τελευταία χρόνια είστε εσείς που αρνείστε την ευρωπαϊκή προοπτική της χώρας, αρνείστε την ευρωπαϊκή αισιοδοξία που μπορεί να δημιουργεί αυτή η πολιτική στον μέσο Έλληνα πολίτη.
      Και ρίχνετε αδίκως τις ευθύνες στην Ευρωπαϊκή Ένωση και στα θεσμικά όργανα της Ευρωπαϊκής Ένωσης, ενώ ξέρετε ότι αυτά συγκροτούνται και σχεδιάζουν με βάση τις κυβερνητικές πολιτικές. Γιατί η Ευρωπαϊκή Ένωση είναι μία διακυβερνητική συνεργασία. Και σ’ αυτήν την περίοδο που κυριαρχούν τα συντηρητικά κόμματα στις κυβερνήσεις της Ευρώπης, των χωρών κρατών-μελών της Ευρωπαϊκής Ένωσης, δεν μπορούσε παρά να έχουμε μπει σε αυτόν τον κατήφορο που ζούμε και που έχει ξεσηκώσει όλους τους ευρωπαίους πολίτες.
      Και ακόμη περισσότερο τους Έλληνες, γιατί ζουν αυτήν την καταιγίδα της ακρίβειας, της καταλήστευσης των νοικοκυριών, ακόμη πιο επώδυνα εξαιτίας της δικής σας πολιτικής που ενσωματώνει αυτήν τη νεοφιλελεύθερη παγκόσμια λαίλαπα, ακόμη πιο επώδυνα. 
      Πριν από λίγες ημέρες ο κ. Βουλγαράκης βγαίνοντας από το Μαξίμου, για να δείξει ότι ο κύριος Πρωθυπουργός είναι αυτός που ηγείται αυτών των μεγάλων πολιτικών στρατηγικών επιλογών, μας είπε πώς έχει μία εκπληκτική προσφορά από την «COSCO», από τους κινέζους, για 4,2 δισεκατομμύρια ευρώ, για το λιμάνι του Πειραιά. Θέλετε να ξεγελάσετε τον κόσμο και λέτε συνεχώς ψέματα. Κοντεύετε να καταστρέψετε και τις ξένες εταιρείες, γιατί καταποντίστηκε στο χρηματιστήριο του Χογκ-Κογκ, όπως ξέρετε, η μετοχή της «COSCO», μετά από αυτή τη δήλωση του Υπουργού Εμπορικής Ναυτιλίας, γιατί ακόμη από ό,τι φαίνεται σας παίρνουν στα σοβαρά στο εξωτερικό. Και βεβαίως, ήρθε να σας διαψεύσει η ίδια η «COSCO» για να σωθεί. Προς Θεού! Ποτέ εμείς δεν είπαμε για 4,2 δισεκατομμύρια. Πεντακόσια, εξακόσια εκατομμύρια ευρώ είναι η συνολική μας επένδυση. Αυτή είναι η πολιτική. Υποκρισία, θεοποίηση της αγοράς και διαρκή ψέματα. Ψέματα, για να κοροϊδέψετε τον κόσμο, να τον πείσετε ότι θα ρέουν τα επόμενα χρόνια δισεκατομμύρια στη χώρα. Έ, κάτι θα πάρουν και οι φτωχοί από αυτά τα δισεκατομμύρια. 
      Κυρίες και κύριοι της Κυβέρνησης, αύριο γίνεται η Σύνοδος  Κορυφής στις Βρυξέλλες, για να αποφασίσουν οι Υπουργοί να δώσουν κάποιο επίδομα στα φτωχά στρώματα, στους ανήμπορους πολίτες της Ευρωπαϊκής Ένωσης, για να αντιμετωπίσουν την ακρίβεια. Και η Κυβέρνηση μας λέει, πως αν η Ευρωπαϊκή Ένωση μας δώσει χρήματα, θα χρηματοδοτήσει και το ταμείο φτώχειας που τρία χρόνια το προπαγανδίζει και ήταν το βασικό προεκλογικό της όπλο, από το οποίο λέει του χρόνου, αν θα έχουμε υψηλές τιμές καυσίμων και βαρύ χειμώνα, σε κάποιες περιοχές θα δώσει και το επίδομα θέρμανσης. 
      Κύριοι της Κυβέρνησης, τρία χρόνια καταληστεύετε τον κόσμο από τον καλπασμό της τιμής των καυσίμων. Αν παρακολουθήσετε τους δικούς σας προϋπολογισμούς και ειδικά τον τελευταίο, θα δείτε ότι έχετε εγγράψει επιπλέον 1.000.000.000 ευρώ έσοδα τα προηγούμενα χρόνια, από την αύξηση του φόρου προστιθέμενης αξίας στα καύσιμα. Έχετε εγγράψει 2.000.000.000 ευρώ στον προϋπολογισμό του 2008, σε σχέση με πέρυσι, από τον ειδικό φόρο κατανάλωσης και αυτά με την τιμή βεβαίως του βαρελιού του πετρελαίου στα όρια που εκτιμούσε ο προϋπολογισμός. Τώρα που αυτά έχουν ξεπεραστεί κατά πολύ, τώρα που η δική σας πολιτική, η  έλλειψη κάθε ελέγχου και οι κερδοσκόποι έχουν εκτοξεύσει ειδικά στα διαρκή καταναλωτικά αγαθά, στα ύψη την ακρίβεια, πείτε μας πόση είναι η καταλήστευση του λαϊκού εισοδήματος από τη φορολογική σας πολιτική, από την ακρίβεια και την κερδοσκοπία. Και του χρόνου λέτε, ένα μικρό κομμάτι, αν μας το δώσει και η Ευρωπαϊκή Ένωση, θα το επιστρέψουμε πίσω. Αυτά που κλέψατε από τον κόσμο τον προηγούμενο χειμώνα και τους δύο προ προηγούμενους, πότε θα τα επιστρέψετε; Και πάλι δεν μπορείτε να εξισορροπήσετε τα δημοσιονομικά και πάλι είναι σε εκτροχιασμό και σας το επισημαίνει η EUROSTAT στην τελευταία έκθεση, πώς πέρυσι ήταν 3,1 τουλάχιστον το έλλειμμα και όχι 2,8, όπως μας λέγατε. Αυτή είναι η πετυχημένη οικονομική, κοινωνική και αναπτυξιακή σας πολιτική. 
      Ο  κ. Βουρλούμης μας είπε στην επιτροπή ότι δεν ήξερε τίποτα για τη σχέση της Κυβέρνησης με την «MIG», της Κυβέρνησης με την «DEUTSCHE TELEΚOM». Έφυγε, όμως, «άρον-άρον» με εντολή ο Αλογοσκούφης στο Λονδίνο να βρει τους θεσμικούς επενδυτές, για να συμφωνήσουν να μη συμμαχήσουν με τον κ. Βγενόπουλο, για να μην τους πάρουν τη διοίκηση του Ο.Τ.Ε. στην επερχόμενη τότε Γενική Συνέλευση. Δεν ήξερε τίποτα ο κ. Βουρλούμης. Γύρισε με άδεια τα χέρια από το Λονδίνο και μετά κατέθεσε ο κ. Αλογοσκούφης την τροπολογία στη Βουλή, για να σταματήσει την επιθετική εξαγορά, το δρόμο της οποίας αυτός άνοιξε. 
      Τι άλλαξε και τρία χρόνια το ψηστήρι στην «DEUTSCHE TELEΚOM» δεν έφερε αποτελέσματα, κύριοι της Κυβέρνησης, για να τους εκχωρήσετε τον Ο.Τ.Ε.; 
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε συνάδελφε. 
      ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε. 
      Ένα πράγμα άλλαξε και ήρθε ο ξαφνικός έρωτας Κυβέρνησης και «DEUTSCHE TELEKOM», η μεσολάβηση της «MIG», η προσφορά της «MIG». Αυτό μεσολάβησε, αυτό έφτιαξε τον ξαφνικό «έρωτα» και το «γάμο» που θέλετε να επικυρώσετε παρατύπως και παρανόμως σήμερα από τη Βουλή. Με αυτόν τον «παράνομο γάμο» και  με αυτό το «παράτυπο προξενιό» θέλετε να καλύψετε  τη δική σας ενοχή, γι’ αυτό και φέρνετε προς κύρωση στη Βουλή μία σύμβαση, που δεν έχετε κανένα λόγο και κανένας λόγος δεν σας το επιβάλει να την κυρώσετε στη Βουλή. Αν είστε ικανοποιημένοι και περήφανοι για την πολιτική σας, δεν χρειάζεται η κύρωση. Πάρτε τις ευθύνες και βαδίστε. Κοιτάξτε κατάματα τον Έλληνα πολίτη. Αλλά δεν μπορείτε, όπως δεν μπορείτε και σε κάθε κρίσιμο τομέα της πολιτικής σας , κύριοι της Κυβέρνησης. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ  κ. Κωνσταντίνος Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ,  κύριε Πρόεδρε. 
      Κυρίες και κύριοι συνάδελφοι, σήμερα, η Βουλή των Ελλήνων, τα μεσάνυχτα, καλείται να επικυρώσει δύο συμβάσεις ντροπής. Η μία σύμβαση αφορά πώληση μετοχών του Ο.Τ.Ε. από το ελληνικό δημόσιο, στην «DEUTSCHE TELΕΚOM» και η άλλη αφορά συμφωνία μετόχων, μεταξύ του ελληνικού δημοσίου και της «DEUTSCHE TELEKOM». Είναι συμβάσεις αποικιοκρατικές. Είναι συμβάσεις αόριστες σε όλα τους τα σημεία που αφορούν την προστασία των δικαιωμάτων του ελληνικού δημοσίου. Είναι συμβάσεις, χωρίς προηγούμενο, στην πολιτική και νομική -το τονίζω αυτό- ιστορία του τόπου. Είναι συμβάσεις ντροπής σε επίπεδο πολιτικό, σε επίπεδο νομικό και σε επίπεδο ηθικό.
       Ο Ο.Τ.Ε. και οι εταιρείες του ομίλου  Ο.Τ.Ε. παύουν από σήμερα να είναι ελληνικές εταιρείες. Οι θυγατρικές του Ο.Τ.Ε. στα Βαλκάνια και στη Νοτιοανατολική Ευρώπη  παύουν από σήμερα να είναι εταιρείες ελληνικών συμφερόντων. Ο Ο.Τ.Ε., ο όμιλος Ο.Τ.Ε. παραδίδεται σήμερα στη γερμανική Κυβέρνηση. Η ελληνική Κυβέρνηση παραδίδει σήμερα τον όμιλο του Ο.Τ.Ε. στην γερμανική κυβέρνηση, διότι η «DEUTSCHE TELEKOM»είναι μία εταιρεία η οποία ελέγχεται από την γερμανική κυβέρνηση και η διοίκηση της ορίζεται από τη γερμανική κυβέρνηση. Δεν πρόκειται για επένδυση, μη κοροϊδευόμαστε. Δεν πρόκειται για στρατηγική συμμαχία, μην κοροϊδεύετε τον ελληνικό λαό. Πρόκειται για εξαγορά. Ο Ο.Τ.Ε. από σήμερα γίνεται θυγατρική εταιρεία της «DEUTSCHE TELEKOM».
      Ένα πελώριο «γιατί» πλανιέται σε αυτήν την Αίθουσα. Ένα πελώριο «γιατί» πλανιέται σε όλους  όσους έχουμε ασχοληθεί με αυτήν την απίστευτη ιστορία. Γιατί παραδίδετε τον Ο.Τ.Ε. στην γερμανική κυβέρνηση, κύριοι Υπουργοί της Κυβέρνησης της Νέας Δημοκρατίας; Γιατί παραδίδετε  ένα εθνικό κεφάλαιο; Γιατί παραδίδετε ένα εργαλείο ανάπτυξης, ένα εργαλείο της εθνικής μας οικονομίας, ένα συμπληρωματικό  εργαλείο της εξωτερικής μας πολιτικής, έναν όμιλο επιρροών στην ευρύτερη περιοχή των Βαλκανίων και της Νοτιοανατολικής Ευρώπης; Για ποιο λόγο παραδίδετε το μεγαλύτερο τηλεπικοινωνιακό οργανισμό της Νοτιανατολικής Ευρώπης στη γερμανική Κυβέρνηση, με τριάντα χιλιάδες εργαζόμενους, σε μια αγορά εξήντα εκατομμυρίων κατοίκων, με τις θυγατρικές του, που αναπτύσσονται σε πέντε όμορες γειτονιές, σε πέντε όμορες χώρες;
        Αλλά ας δούμε τι πουλιέται. Λέμε πουλιέται ο Ο.Τ.Ε.. Τι πουλιέται, κυρίες και κύριοι συνάδελφοι; Πουλιέται βεβαίως ο Ο.Τ.Ε.. Πουλιέται η εταιρεία Ο.Τ.Ε. estate. Η εταιρεία Ο.Τ.Ε. estate έχει δυόμιση χιλιάδες ακίνητα. Είναι ένας από τους μεγαλύτερους ιδιοκτήτες ακινήτων στην Ελλάδα. Πουλιέται η «COSMOTE». Πουλιέται το δίκτυο καταστημάτων «ΓΕΡΜΑΝΟΣ» που πρόσφατα αγόρασε ο όμιλος. Πουλιέται η «OTENET». Πουλιέται η «HELLAS SAT» που έχει τον ένα και μοναδικό ελληνικό δορυφόρο. Πουλιέται η «OTESAT MARITEL» που είναι η εταιρεία των ναυτιλιακών επικοινωνιών του Ο.Τ.Ε.. Πουλιέται η «Ο.Τ.Ε. GLOB», η εταιρεία διεθνών κυκλωμάτων του Ο.Τ.Ε.. Πουλιέται η «Ο.Τ.Ε. ACADEMY».  Πουλιέται η «ROM TELECOM» που είναι ο Ο.Τ.Ε. της Ρουμανίας. Πουλιέται η «COSMOROM», που είναι η «COSMOTE» της Ρουμανίας. Πουλιέται η «GLOBUL», που είναι η «COSMOTE» της Βουλγαρίας. Πουλιέται η  «COSMOPHONE», που είναι η «COSMOTE» της FYROM. Πουλιέται η «AMC» που είναι η «COSMOTE» της Αλβανίας. Κουραζόμαστε  και να τα λέμε. 
      Από αυτές τις δύο συμβάσεις ντροπής, δεν προκύπτει κανένα όφελος, ούτε για τους καταναλωτές, ούτε για την εθνική οικονομία, ούτε για τους μικρομετόχους. Το όφελος προκύπτει μόνο για τη «DEUTSCHE TELEKOM»και για τη γερμανική Κυβέρνηση. Ο Ο.Τ.Ε. στο εξής θα εξυπηρετεί τα συμφέροντα ενός άλλου κράτους, τόσο στην Ελλάδα, όσο και στο εξωτερικό. 
      Συντελείται μ’ ευθύνη σας ένα εθνικό έγκλημα. Είμαι από αυτούς, που διάβασα τη σύμβαση με μεγάλη προσοχή. Είμαι βέβαιος ότι τη διαβάσατε, κύριε Υπουργέ, αλλά ίσως δεν αντιληφθήκατε μερικά σημεία της. Θέλω να σας αναφέρω μερικά μαργαριτάρια, που θα μείνουν σαν μελανά σημεία στην πολιτική ιστορία του τόπου.
      Κατ’ αρχάς -βεβαίως αυτό που ανέφεραν και άλλοι συνάδελφοι- για ποια στρατηγική συμμαχία μιλάτε, για ποιο στρατηγικό εταίρο μιλάτε την «DEUTSCHE TELEKOM», όταν δεν υπάρχει δέσμευσή της να βάλει ούτε ένα μέτρο οπτικής ίνας, όταν δεν υπάρχει δέσμευσή της, να συνδέσει ούτε μια σύνδεση ADSL; Καμμιά απολύτως δέσμευση δεν αναλαμβάνουν οι Γερμανοί.
      Δεύτερον, τα άρθρα 13 της πρώτης σύμβασης και 2 της δεύτερης σύμβασης θυμάστε τι λένε, κύριε Υπουργέ; Λένε ότι μπορούν να τροποποιούνται οι συμβάσεις από αύριο χωρίς να περνούν από τη Βουλή. Μόνο από σας και από τη «DEUTSCHE TELEKOM» αυτές οι συμβάσεις τροποποιούνται. Δηλαδή πρόκειται για συμβάσεις μιας ημέρας. Αυτά που ψηφίζουμε εδώ σήμερα, έχουν ισχύ μιας ημέρας. 
      Το άρθρο 9 της δεύτερης σύμβασης θυμάστε τι λέει; Λέει ότι αν η «DEUTSCHE TELEKOM» καθυστερεί οποιαδήποτε πληρωμή της προς το ελληνικό δημόσιο επιβαρύνεται με επιτόκιο υπερημερίας 6%, όταν το ισχύον επιτόκιο υπερημερίας στην Ελλάδα είναι 12%. Ποιος σας δίνει το δικαίωμα να χαρίζετε το μισό επιτόκιο υπερημερίας στους Γερμανούς, κύριε Υπουργέ; Από πού αντλείτε αυτό το δικαίωμα; 
      Να θυμηθούμε τι λένε τα άρθρα 9.3Β και 17.2.3; Λένε ότι σε ευαίσθητες περιοχές όπως είναι τα Σκόπια και το Μαυροβούνιο εγκαταλείπονται οι θυγατρικές του Ο.Τ.Ε. υπέρ των θυγατρικών της «DEUTSCHE TELEKOM». Ποιος σας δίνει το δικαίωμα και πάλι, κύριε Υπουργέ, να διώξετε απ’ αυτά τα κράτη τις θυγατρικές του Ο.Τ.Ε., όταν ξέρετε πολύ καλά ότι ασκείται ένα είδος, επαναλαμβάνω, συμπληρωματικής εξωτερικής πολιτικής, σε τέτοιες ευαίσθητες περιοχές των Βαλκανίων, σε τέτοιες ευαίσθητες χρονικές περιόδους; 
      Να σας θυμίσω και κάτι άλλο; Τι λέει το άρθρο 9.4.3.Β; Λέει ότι το βέτο του ελληνικού δημοσίου δεν ισχύει –ακούστε, κυρίες και κύριοι συνάδελφοι- όταν ο όμιλος της «DEUTSCHE TELEKOM» θέλει να δανείσει τον Ο.Τ.Ε. Δεν υπάρχει βέτο του ελληνικού δημοσίου. Δηλαδή θα σας δανείζουν ό,τι θέλουν, σε όποια θυγατρική θέλουν, με όποια επιτόκια θέλουν, χωρίς στη σύμβαση να προβλέπετε την παραμικρή υποχρέωση να φέρουν, τουλάχιστον, και άλλες ανταγωνιστικές προσφορές. 
      Και κάτι ακόμα για τα ζητήματα εθνικής ασφάλειας. Γράφει το άρθρο 2.1.Γ. Ακούστε το μέγεθος της υποκρισίας. Ότι για τα ζητήματα εθνικής άμυνας, ο Ο.Τ.Ε. θα συμμορφώνεται σύμφωνα με τη νομοθεσία, λες και μπορούσε να κάνει και αλλιώς ο Ο.Τ.Ε. Και δεν μου λέτε, κύριε Υπουργέ, η «DEUTSCHE TELEKOM» δεν θα συμμορφώνεται με την ελληνική νομοθεσία στα θέματα εθνικής ασφάλειας; Γιατί δεν το γράφετε; Κάνει μια συμφωνία το ελληνικό δημόσιο με την «DEUTSCHE TELEKOM» και υποτίθεται ότι δεσμεύετε τον Ο.Τ.Ε. που έτσι και αλλιώς δεσμεύεται; Η «DEUTSCHE TELEKOM», να μας πείτε καθαρά, δεσμεύεται για τα θέματα εθνικής ασφάλειας ναι ή όχι; Και αν ναι, γιατί δεν το γράφετε; 
      Και βεβαίως το απίστευτο άρθρο 25 παράγραφος 3 της δεύτερης σύμβασης αναφέρει ότι ενδεχομένως κάποια διάταξη της συμφωνίας να είναι άκυρη, ανίσχυρη ή μη εκτελεστή. Και επίσης ότι μπορεί να υπάρχουν κενά στη συμφωνία. Απίστευτη νομική προχειρότητα. Και αυτά τα φέρνετε στη Βουλή. Έλεος, ντροπή θα έλεγα, για μια ακόμη φορά ντροπή. 
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ, κύριε συνάδελφε ολοκληρώστε.
      ΚΩΝΣΤΑΝΤΙΝΟΣ ΡΟΒΛΙΑΣ: Ολοκληρώνω σ’ ένα λεπτό, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Να ολοκληρώσετε πιο γρήγορα παρακαλώ.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριοι συνάδελφοι, παραχωρώντας τον Ο.Τ.Ε. η Νέα Δημοκρατία, αυτοχαρακτηρίζεται ως ανίκανη στο να συνεχίσει να διαχειρίζεται αυτό που έτοιμο παρέλαβε από τις κυβερνήσεις του ΠΑ.ΣΟ.Κ. δηλαδή τον μεγάλο όμιλο Ο.Τ.Ε.. 
      Ακούστε, κύριε Υπουργέ. Η μικρά, πλην έντιμος Ελλάς, ήταν κάποτε το «όραμα και η ντροπή» μιας κυβέρνησης, που προήρχετο από την ίδια παράταξη που προέρχεται και η δική σας. Τότε τα σύνορα της μικράς, πλην εντίμου Ελλάδος, ήταν στη Μελούνα. Σήμερα αυτό το ξεπούλημα του Ο.Τ.Ε. είναι η Μελούνα της σημερινής Κυβέρνησης Καραμανλή. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Βασίλειος Κεγκέρογλου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριοι συνάδελφοι του ΣΥ.ΡΙΖ.Α., κύριε Κουράκη, δεν μας προκαλούν πλέον κανένα ενδιαφέρον δηλώσεις, όπως αυτές του κ. Λεβέντη από αυτό το  Βήμα, ότι συμφωνεί απόλυτα μ’ αυτά που είπε ο κ. Μανώλης και η Νέα Δημοκρατία. Οι πολίτες, γίνονται καθημερινά μάρτυρες των εναρμονισμένων πρακτικών που ακολουθείτε όλοι όσοι μετέχετε στο πολιτικό αντιΠΑ.ΣΟ.Κ. καρτέλ.
      Κυρίες και κύριοι συνάδελφοι της Νέας Δημοκρατίας, από τη στάση σας φαίνεται ότι ακόμη δεν έχετε καταλάβει ότι ο Ο.Τ.Ε. δεν είναι μια απλή Δ.Ε.Κ.Ο., ότι ο Ο.Τ.Ε., είναι μια επιχείρηση στρατηγικής σημασίας που δραστηριοποιείται επιτυχώς στα Βαλκάνια, ένα βασικό εργαλείο άσκησης εθνικής πολιτικής για την οικονομική και κοινωνική ανάπτυξη, για την ασφάλεια και την άμυνα. Ακόμη δεν έχετε κατανοήσει το έγκλημα στο οποίο συμπράττετε εις βάρος της χώρας, των Ελλήνων και του δημοσίου, με τη νομοθέτηση των αποφάσεων του κυρίου κ. Αλογοσκούφη και της Κυβέρνησης. Ακόμη δεν καταλάβατε ότι ο κ. Αλογοσκούφης σας καθιστά συνένοχους μ’ αυτήν τη διαδικασία και αύριο μεθαύριο θα νίπτει τας χείρας λέγοντας «Μα η πλειοψηφία της Βουλής αποφάσισε!».
      Μέχρι σήμερα η Κυβέρνηση δεν έχει απαντήσει σε κανένα από τα κρίσιμα ερωτήματα που από την αρχή εμείς έχουμε θέσει. 
      Πρώτον, ποιος είναι ο λόγος που εκποιείται και φεύγει όχι μόνο εκτός δημοσίου αλλά και εκτός Ελλάδας, ο έλεγχος του μεγαλύτερου τηλεπικοινωνιακού οργανισμού των Βαλκανίων; Για ποιο λόγο μια επιχείρηση ισχυρή, εξωστρεφής, μια ελληνική επιχείρηση με έντονη παρουσία σε πέντε και πλέον χώρες, πρέπει να ξεπουληθεί; Ποιο είναι το όφελος για την Ελλάδα, τους Έλληνες, αν ο Ο.Τ.Ε. λειτουργεί ως παράρτημα της «DEUTSCHE TELEKOM»; 
      Δεύτερον, για ποιο λόγο επελέγη η συγκεκριμένη αδιαφανής διαδικασία, που οδηγεί σε απώλεια ελέγχου του Ο.Τ.Ε. αντί πινακίου φακής και κατοχυρώνει πολλαπλάσια κέρδη σ’ έναν ιδιώτη; 
      Τρίτον, αν, όπως λέτε, εφαρμόζετε το πρόγραμμά σας, κύριε Λέγκα, και είχατε σκοπό την αποκρατικοποίηση του Ο.Τ.Ε., γιατί τον πουλάτε σε κρατική εταιρεία και ποιος ήταν  ο λόγος να αγοράσετε προηγουμένως πανάκριβα τα καταστήματα λιανικής, τον αέρα θα έλεγα, φήμη και πελατεία, της «ΓΕΡΜΑΝΟΣ»; 
      Αντί ο αρμόδιος Υπουργός και τα κυβερνητικά στελέχη να απαντήσουν σε αυτά τα ερωτήματα, προσπαθούν να διαστρεβλώσουν την πραγματικότητα προκειμένου να δικαιολογήσουν τη συμμετοχή τους στο τρίγωνο της διαπλοκής που στήθηκε, Κυβέρνηση-MIG-«DEUTSCHE TELEKOM». Τον κυρίαρχο ρόλο βέβαια έχει ο κ. Αλογοσκούφης ως εκπρόσωπος της Κυβέρνησης.
      Ας δούμε όμως την πορεία των γεγονότων. Το 2004, η Νέα Δημοκρατία παρέλαβε τον Ο.Τ.Ε. με μια θετική οικονομική πορεία και με διασφαλισμένο τον έλεγχο το δημόσιο και τη διοίκηση. Το ΠΑ.ΣΟ.Κ. είχε διασφαλίσει πρώτον, ότι σε κάθε περίπτωση το ελληνικό δημόσιο διατηρεί τουλάχιστον το 1/3 του μετοχικού κεφαλαίου και δεύτερον, ουσιαστικά έθεσε ανώτερο πλαφόν για κάθε ιδιώτη το 5%. Η Νέα Δημοκρατία και συγκεκριμένα ο κ. Αλογοσκούφης, δεν ήταν απλώς θεατής σ’ αυτά που ακολούθησαν, αλλά αυτός μεθόδευσε τις εξελίξεις.
      Τι έκανε; Κατ’ αρχάς πέντε χρόνια τώρα ακολουθήθηκε μια σταθερή πολιτική απαξίωσης του Ο.Τ.Ε.. Στη συνέχεια κατάργησε τις δύο προστατευτικές για τον Ο.Τ.Ε. διατάξεις, μείωσε τη συμμετοχή του ελληνικού δημοσίου στο μετοχικό κεφάλαιο από 48,7% στο 28% και έτσι άνοιξε το δρόμο με τη MIG που παράλληλα άρχισε να συγκεντρώνει μετοχές ξεπερνώντας το 5%. Οι δύο χαρακτηριστικές ημερομηνίες, όπως ήδη έχουμε πει, είναι η 16η Αυγούστου και η 17η Σεπτεμβρίου που είναι μόνο ενδεικτικές των εναρμονισμένων πρακτικών.
      Αφού, λοιπόν, η «MIG» το Δεκέμβριο του 2007 είχε συγκεντρώσει το 20% και ήταν πλέον σε θέση ισχύος, ο κ. Αλογοσκούφης που μέχρι τότε ποιούσε τη νήσσα, δεν ήξερε λέει τίποτα, έφερε στη Βουλή και ψήφισε διάταξη, για ανώτερο πλαφόν το 20%, αφού, όπως είπαμε είχε πρώτα καταργήσει το 5%.
      Η Κυβέρνηση, λοιπόν, αντί να διασφαλίσει τα συμφέροντα του δημοσίου, επέλεξε το σκοτεινό ρόλο του μεσάζοντα και παραχωρεί σήμερα το μάνατζμεντ εις βάρος των συμφερόντων του δημόσιου, του Ο.Τ.Ε. και των μικρομετόχων. Δεν υπάρχει καμμία συμφωνία στρατηγικών εταίρων και «κολοκύθια» αφού ούτε στον τίτλο καν του νομοσχεδίου δεν αναφέρεται. «Πώληση μετοχών», λέει ο τίτλος. Πέστε μου μια φράση που να αναφέρει μέσα στρατηγικούς εταίρους, συμμαχίες κ.λπ. Υποτέλειας συμφωνία είναι αυτή την οποία κάνατε.
      Αυτές τις αλήθειες προσπαθεί να αποκρύψει επιμελώς η Κυβέρνηση, χρησιμοποιώντας κάθε τρόπο και ιδιαίτερα την ισχύ που δίνει η κυβερνητική εξουσία, την οποία διαχειρίζεται άλλωστε με πλήρη αδιαφάνεια. 
      Πολλοί, όμως, ρωτούν και πρέπει να πάρουν απάντηση: Τι πρέπει να γίνει με τον Ο.Τ.Ε. και τις εξελίξεις, που υπάρχουν στον τηλεπικοινωνιακό τομέα; Ρωτάει ο απλός πολίτης: «Έχει μέλλον ο Ο.Τ.Ε.;». Πρέπει να του απαντήσουμε ευθέως: «Ναι, πιστεύουμε ότι έχει μέλλον ο Ο.Τ.Ε.. Μπορεί να συνεχίσει την επιτυχημένη πορεία του». Το ελληνικό δημόσιο, όμως, πρέπει να διατηρήσει τον έλεγχο του Ο.Τ.Ε. με το αναγκαίο ποσοστό των μετοχών, εμποδίζοντας τη δημιουργία ενός ανεξέλεγκτου ιδιωτικού μονοπωλιακού καθεστώτος, που θα αποβεί εις βάρος της χώρας και των καταναλωτών. 
      Μέσα στα πλαίσια σχεδιασμού, με μία στρατηγική ανάπτυξης της επιχείρησης, μπορούμε με τις νέες τεχνολογίες, στα πλαίσια του διεθνούς ανταγωνισμού, να ανταποκριθούμε. Αναμφισβήτητα υπάρχει ανάγκη για αναβάθμιση του μάνατζμεντ του ομίλου, με την εισαγωγή, βέβαια, σύγχρονων κανόνων εταιρικής διακυβέρνησης και με γρήγορη προσαρμογή στα νέα τεχνολογικά δεδομένα και οπωσδήποτε, με την εκπλήρωση των στρατηγικών στόχων στις ενοποιημένες υπηρεσίες ηλεκτρονικών επικοινωνών του νέου ανταγωνιστικού περιβάλλοντος. 
      Ταυτόχρονα, πιστεύουμε ότι στον τομέα των τηλεπικοινωνιών στη χώρα μας, χρειάζεται και εξυγίανση, αλλά και διεύρυνση του ανταγωνισμού. Πιστεύουμε ότι μπορούμε και ότι υπάρχουν λύσεις, που να διασφαλίζουν το δημόσιο συμφέρον και ταυτόχρονα μια ανταγωνιστική επιτυχημένη παρουσία και πορεία του οργανισμού. Η Κυβέρνηση, όμως, αντί να προχωρήσει με βάση το δημόσιο συμφέρον, έχει εμπλακεί οριστικά στη διαπλοκή και τη λαφυραγώγηση του κράτους. 
      Καμμία προηγμένη χώρα της Ευρωπαϊκής Ένωσης των δεκαπέντε, δεν έχει εκποιήσει τον βασικό της τηλεπικοινωνιακό οργανισμό σε ανταγωνιστή άλλης χώρας. Αναφέρθηκαν παραδείγματα, όπως η Σουηδία, που αρνήθηκαν συντηρητικοί Πρωθυπουργοί –πλην, όμως, σκέπτονται τον τόπο τους, σκέπτονται την πατρίδα τους, σκέπτονται το οικονομικό συμφέρον των πολιτών, οι οποίοι τους εξέλεξαν- να παραχωρήσουν σε κρατικό μονοπώλιο άλλης χώρας τους βασικούς τηλεπικοινωνιακούς οργανισμούς. Οι μόνες χώρες που έκαναν κάτι παρόμοιο με την Ελλάδα, είναι αυτές που παρουσίαζαν συγκεκριμένη φάση υστέρησης της οικονομικής ανάπτυξης, όπως η Κροατία, η Ουγγαρία, η Τσεχία. 
      Ο κ. Καραμανλής, στη χώρα μας ξεπουλά τα πάντα. Λιμάνια, Ε.ΥΔ.Α.Π., ΕΛ.ΤΑ., αεροδρόμια, αύριο τη Δ.Ε.Η.. Ξεπουλιούνται. Και έτσι, Γερμανοί, Κινέζοι, Άραβες, Κορεάτες, κάνουν χρυσές μπίζνες πάνω στην πλάτη του ελληνικού λαού. Δεν είναι από τα χρήματα που κληρονομήσατε από τις οικογένειές σας. Δεν είναι δικά σας τα χρήματα. Είναι του ελληνικού λαού και δεν δικαιούσθε να ξεπουλάτε τη δημόσια περιουσία. 
      Κυρίες και κύριοι συνάδελφοι, επειδή κανένα όφελος δεν θα προκύψει για τον Έλληνα καταναλωτή και δεν πρέπει να υπάρχει καμμία αμφιβολία γι’ αυτό, επειδή δεν πρόκειται να προκύψει κανένα όφελος για την ελληνική οικονομία, με την αντικατάσταση ενός κρατικού μονοπωλίου από μία ξένη, υπό δημόσιο έλεγχο, εταιρεία, η οποία θα αποφασίζει με βάση τα συμφέροντα της μητρικής εταιρείας, που ανήκει στο γερμανικό δημόσιο, εμείς, όχι μόνο δικαιούμαστε να καταψηφίσουμε, αλλά είμαστε υποχρεωμένοι -σεβόμενοι τους πολίτες που μας έστειλαν σ’ αυτήν την Αίθουσα- και να καταψηφίζουμε και να σας καταγγέλλουμε γι’ αυτήν τη μειωτική για την Ελλάδα συμφωνία που υπογράψατε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ευστάθιος Κουτμερίδης. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, νιώθω, πραγματικά, αμηχανία και είμαι ιδιαίτερα ενοχλημένος όχι μόνο ως Βουλευτής, αλλά και ως πολίτης αυτής της χώρας, γιατί, πραγματικά, έχουμε μια εθνική ταπείνωση, γιατί αφελληνίστηκε ο μεγαλύτερος δημόσιος οργανισμός της χώρας μας, ο Ο.Τ.Ε..
      Η Κυβέρνηση, τυφλά προσανατολισμένη σε μία επικοινωνιακή διαχείριση των θεμάτων, έτσι και με την πώληση του Ο.Τ.Ε., επιδιώκει να ξεφύγει και πάλι, μέσα από την επικαιρότητα, με τα λιγότερα επικριτικά σχόλια από την ελληνική κοινωνία. 
      Κυρίες και κύριοι συνάδελφοι, παρά τις συνεχιζόμενες πιεστικές ερωτήσεις των συναδέλφων Βουλευτών του ΠΑ.ΣΟ.Κ. προς την πολιτική ηγεσία του Υπουργείου Οικονομίας και Οικονομικών, σε καυτά πολιτικά και ποινικά ερωτήματα, η Κυβέρνηση δεν δίνει καμμία απάντηση που να πείθει και τους ίδιους τους ψηφοφόρους της. 
      Τα ερωτήματα είναι τα εξής: Γιατί πωλείται μια κερδοφόρα επιχείρηση; Γιατί πωλείται η μεγαλύτερη δημόσια επιχείρηση της χώρας μας και μία από τις μεγαλύτερες τηλεπικοινωνίες της Ευρώπης; Γιατί πωλείται μία επιχείρηση εθνικού στρατηγικού χαρακτήρα; Γιατί πωλείται ο μεγαλύτερος τηλεπικοινωνιακός οργανισμός των Βαλκανίων και μάλιστα κάτω από αδιαφανείς διαδικασίες και εκπέμποντας οσμές σκανδάλου; 
      Η ειδυλλιακή τριγωνική σχέση μεταξύ Ο.Τ.Ε., MIG και «DEUTSCHE TELEKOM»,  με συνδετικό κρίκο τη MIG, πιστοποιεί πως η Κυβέρνηση της Νέας Δημοκρατίας συνεχίζει να εξυπηρετεί τους μεσάζοντες. Η Κυβέρνηση αποδεικνύεται αδύναμη να αγοράσει, αλλά και ανίκανη να πουλήσει. 
      Ο ισχυρισμός της Κυβέρνησης ότι πρόκειται για μια στρατηγική συμμαχία με στρατηγικό εταίρο, με στρατηγική συμφωνία, δεν ανταποκρίνεται στην πραγματικότητα. Γιατί μιλάμε για μια ξεκάθαρη αγοραπωλησία. Θα μιλούσαμε για στρατηγική συνεργασία, εάν υπήρχε κοινό στρατηγικό σχέδιο, κοινός στρατηγικός στόχος, εάν είχαμε μια κοινή δέσμη στρατηγικών δράσεων. Εδώ, όμως, μιλάμε για μια ξεκάθαρη εξαγορά του Ο.Τ.Ε. από την «DEUTSCHE TELEKOM» και κυρίως για την παραχώρηση του μάνατζμεντ.
      Επίσης, ο ισχυρισμός -και θα έλεγα αυτή η μαύρη προπαγάνδα- από την Κυβέρνηση της Νέας Δημοκρατίας ότι την πόρτα για την εξαγορά του Ο.Τ.Ε. την άνοιξε το ίδιο το ΠΑ.ΣΟ.Κ. με την πώληση του 66%, δεν ανταποκρίνεται καθόλου στην πραγματικότητα. Γιατί εμείς μιλούσαμε και μιλάμε για μετοχοποίηση, ενώ εσείς ενδιαφέρεστε μόνο για ιδιωτικοποίηση. Εμείς προχωρήσαμε στη μετοχοποίηση και την εισαγωγή του Ο.Τ.Ε. στα χρηματιστήρια των Αθηνών και της Νέας Υόρκης, με την πλήρη, όμως, διασφάλιση του ελέγχου και της διοίκησης από το ελληνικό δημόσιο. 
      Εσείς καταργήσατε τους δύο προστατευτικούς νόμους που προβλέπουν τη διατήρηση του δημόσιου χαρακτήρα του Ο.Τ.Ε., το ν.1843/2000 και το ν. 2257/1994. Εμείς είχαμε αυτούς τους δύο προστατευτικούς νόμους για να παραμείνει ο Ο.Τ.Ε. στο δημόσιο. Εσείς τους καταργήσατε και έτσι ξεκίνησαν οι επιθετικές εξαγορές από τη MIG. Εμείς διατηρήσαμε και το δημόσιο χαρακτήρα και το μάνατζμεντ του Ο.Τ.Ε., ενώ εσείς, αφού η MIG αγόρασε το 20% περίπου των μετοχών του Ο.Τ.Ε., στη συνέχεια σας βρήκε και αγοραστή, τη «DEUTSCHE TELEKOM» και αφού πούλησε το δικό της μερίδιο, το 20%, σήμερα εσείς πουλάτε το 3% και το μάνατζμεντ. 
      Επίσης, ο ισχυρισμός της Κυβέρνησης ότι: «Η πώληση του Ο.Τ.Ε. αποτελεί για εμάς μια κορυφαία προγραμματική μας δέσμευση, την οποία και υλοποιήσαμε», είναι υποκριτικός. Γιατί το ερώτημα είναι το εξής: Γιατί δεν υλοποιήσατε τόσες άλλες υποσχέσεις και δεσμεύσεις που δώσατε στους αγρότες, στους συνταξιούχους, στους μισθωτούς, στους μικρομεσαίους, στις πολύτεκνες οικογένειες και κόπτεστε να υλοποιήσετε αυτήν την υπόσχεσή σας και προγραμματική σας δέσμευση; Αλλά και εάν θέλατε να πραγματοποιήσετε αυτήν την προγραμματική σας δέσμευση, γιατί δεν κάνατε το απλό, το αυτονόητο και αυτό που θα ήταν για το συμφέρον του ελληνικού δημοσίου; Δηλαδή να κάνετε αυτό που έκανε η «MIG», ο μεσάζων. Να πουλήσετε εσείς απευθείας στη «DEUTSCHE TELEKOM» και να κερδίσει έτσι το ελληνικό δημόσιο. Εσείς τι κάνατε; Αυτό που επέφερε κέρδος μόνο στο μεσάζοντα, τη «MIG».
      Κυρίες και κύριοι συνάδελφοι, ο Πρωθυπουργός της χώρας μας, πριν από λίγο χρονικό διάστημα υπέγραψε μνημόνιο συνεργασίας με τη Ρωσία, για τον αγωγό αερίου. Πραγματικά, είναι μια σημαντική σύμβαση. Η Κυβέρνηση πανηγυρίζει, πως η χώρα μας θα καταστεί ένα ενεργειακό σταυροδρόμι μεταφοράς αερίων και αυτό δίνει στη χώρα μας έναν ηγεμονικό ρόλο στα Βαλκάνια. Γιατί, κύριοι της Κυβέρνησης, πανηγυρίζετε γι’ αυτόν τον ηγεμονικό ρόλο της χώρας μας και δεν λυπάστε, γιατί με τον Ο.Τ.Ε. η χώρα μας κατείχε έναν τέτοιο ηγεμονικό ρόλο στα Βαλκάνια και αυτόν το ρόλο εσείς τον απεμπολήσατε και τον εκχωρήσατε στη «DEUTSCHE TELEKOM»και στους Γερμανούς; 
      Τελικά, κυρίες και κύριοι συνάδελφοι, γιατί η Κυβέρνηση πουλάει τον Ο.Τ.Ε.; Μήπως για να φανεί συνεπής στις υποσχέσεις της και στις δεσμεύσεις της, ενώ αθέτησε τόσες άλλες που πλουσιοπάροχα έδωσε σε όλες τις κοινωνικές και παραγωγικές τάξεις της χώρας μας; Μήπως, γιατί έχει αυτήν τη νεοφιλελεύθερη αντίληψη, ότι πρέπει να υπηρετούμε αλόγιστα την αγορά; Μήπως, γιατί έχει αυτήν τη συντηρητική αντίληψη, ότι εμείς οι Έλληνες δεν μπορούμε, δεν είμαστε ικανοί και χρειάζονται κάποιοι ξένοι; Ή μήπως, τελικά, γιατί η Κυβέρνηση παραμένει υποταγμένη στα συμφέροντα και εξυπηρετεί ακόμη τους μεσάζοντες;
      Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς τον κ. Κουτμερίδη, ο οποίος, μάλιστα, διατύπωσε τα επιχειρήματά του χωρίς να εξαντλήσει το χρόνο που του διατέθηκε. Παράδειγμα προς μίμηση.
      Τώρα το λόγο έχει ο Βουλευτής του ΠΑ.ΣΟ.Κ. κ. Ιωάννης Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Δε νομίζω ότι είναι βαρύς ο χαρακτηρισμός, αγαπητοί συνάδελφοι, αν πούμε ότι σήμερα το βράδυ, που θα κλείσουν οι εργασίες της συνεδρίασης του Σώματος, συντελείται η τελευταία πράξη ενός προμελετημένου εγκλήματος. Διότι όλα τα στοιχεία δείχνουν ότι πρόκειται για προμελετημένο έγκλημα, δηλαδή, όλες οι πράξεις, οι ενέργειες και οι κινήσεις της Κυβέρνησης κατέτειναν στο να οδηγηθούμε σήμερα εδώ, μ’ αυτόν το συγκεκριμένο τρόπο, με μία βλαπτική για το συμφέρον του ελληνικού δημοσίου και του ελληνικού λαού σύμβαση πώλησης του Ο.Τ.Ε. σε μια γερμανική εταιρεία που ελέγχεται από το γερμανικό κράτος.
      Είναι, δυστυχώς, αυτή η πράξη της Κυβέρνησης, θα έλεγα, χειρότερη από τη μεθόδευση του κ. Μητσοτάκη την περίοδο 1990-1993, μία μεθόδευση, που τότε δεν την έφερε σε πέρας, γιατί υπήρξαν ορισμένοι συνάδελφοι τότε της Νέας Δημοκρατίας που αντιστάθηκαν σ’ αυτήν την επιλογή και που, δυστυχώς, σήμερα δεν βλέπω να το πράττουν, ενώ τα στοιχεία δείχνουν ότι έχουμε ακριβώς την ίδια και χειρότερη εξέλιξη.
      Σας θυμίζω ότι τότε ο κ. Μητσοτάκης ήθελε να πουλήσει τον Ο.Τ.Ε. έναντι 500.000.000 δολαρίων και ότι ο Ο.Τ.Ε., μέσα στη διακυβέρνηση που ακολούθησε του ΠΑ.ΣΟ.Κ., από το 1993 μέχρι το 2000, απέδωσε στο ελληνικό δημόσιο τουλάχιστον τα εικοσαπλάσια. Σας θυμίζω ότι τότε ήταν η κυβέρνηση του κ. Μητσοτάκη, που κόντρα στις νεοφιλελεύθερες απόψεις που υποτίθεται ότι εκπροσωπούσε, απαγόρευσε στον Ο.Τ.Ε. να μπει στην κινητή τηλεφωνία και ότι αυτό έγινε κατορθωτό μετά από τις προσφυγές των εργαζομένων και όταν το ΠΑ.ΣΟ.Κ. ήρθε στην κυβέρνηση.
      Έτσι, λοιπόν, ό,τι δεν έκανε ο Μητσοτάκης το 1993, το κάνει ο Καραμανλής το 2008. Και ποια ήταν η μεθόδευσή του; Το πρώτο που έκανε, ήταν να πουλήσει ένα πακέτο μετοχών στη «MARFIN» για να κατεβάσει το ποσοστό του δημοσίου.
      Το δεύτερο που έκανε, ήταν να καταργήσει το ν. 2843/2000, όπου οριζόταν ότι ελάχιστο ποσοστό του δημοσίου ήταν το 33%, καθώς επίσης και να καταργήσει το ν. 2257/1994 για το 5% το δικαίωμα της μειοψηφίας.
      Στη συνέχεια, μετά τη συνάντηση του κ. Αλογοσκούφη με τον κ. Βγενόπουλο, αποδέχθηκε το διαμεσολαβητικό ρόλο της «MARFIN», ενώ παράλληλα είχε φροντίσει να εντάξει τον Ο.Τ.Ε. με λογιστικά τερτίπια στις ζημιογόνες επιχειρήσεις, για να μην εφαρμόζεται ο γενικός κανονισμός προσωπικού του Ο.Τ.Ε. και παράλληλα με την πρόωρη συνταξιοδότηση, να απαλλάξει τον Ο.Τ.Ε. από ορισμένα βάρη, σε βάρος, όμως, των ταμείων και του ελληνικού δημοσίου. Πάρα πολύ συγκεκριμένες κινήσεις -πέντε αναφέρω εγώ, μπορεί οι συνάδελφοι να προσθέσουν και άλλες- των σταδίων ενός προμελετημένου εγκλήματος, που μας φέρνει σήμερα εδώ και εμφανίζεται η Κυβέρνηση, με ορισμένες πλευρές τουλάχιστον, να λέει: «Τι να κάνουμε, ρε παιδιά; Πάμε να κάνουμε αυτήν τη ρύθμιση, γιατί αλλιώς θα δεχόμαστε μια επιθετική εξαγορά».
      Αυτό είναι μια δικαιολογία, διότι άλλη δεν υπάρχει. Δεν μπορεί, δηλαδή, η Κυβέρνηση να απαντήσει στα αναπάντητα ερωτηματικά. Υπάρχει λόγος, που γίνεται αυτή η πώληση; Κερδίζει κανένας; Κερδίζει το ελληνικό δημόσιο; Αναβαθμίζεται ο ρόλος της χώρας στα Βαλκάνια και στην ευρύτερη περιοχή; Τα ερωτήματα αυτά απαντιούνται μονολεκτικά και τα έχει απαντήσει ο ελληνικός λαός και τα έχει απαντήσει με μεγάλη πλειοψηφία. Όχι, δεν κερδίζει το ελληνικό δημόσιο. Το ελληνικό δημόσιο θα πάρει όσα θα του απέδιδε ο Ο.Τ.Ε. σε δυόμισι μήνες. Όχι, δεν κερδίζει η χώρα, διότι ο ρόλος της στην ευρύτερη περιοχή των Βαλκανίων υποβαθμίζεται.
      Υποβαθμίζετε τη δυνατότητά της να παρεμβαίνει στις εξελίξεις και αυτό δεν έχει να κάνει, κύριε Υφυπουργέ, μόνο με οικονομικούς όρους. Έχει να κάνει και με ευρύτερους πολιτικούς και γεωστρατηγικούς, εκτός και αν δεν τους αντιλαμβάνεσθε, εκτός εάν δεν αντιλαμβάνεσθε ότι ευνουχίζετε τη δυνατότητα της χώρας να παραμένει στις ευρύτερες εξελίξεις στην περιοχή, πουλώντας την πιο κερδοφόρα και την πιο χρήσιμη, από άποψη στρατηγικής σημασίας, για το ρόλο της Ελλάδας, επιχείρηση σ’ ένα ξένο κράτος, σε μια ξένη εταιρεία, σε μια γερμανική εταιρεία, η οποία, βεβαίως, δικαιολογημένα από την πλευρά της πανηγυρίζει για τη συμφωνία που επιτεύχθηκε, ενώ η Κυβέρνηση προφανώς όχι απλά δεν μπορεί να πανηγυρίσει, αλλά προσπαθεί να βρει διάφορες ψευτοδικαιολογίες, μεταθέτοντας τις ευθύνες από εδώ και από εκεί για τη συγκεκριμένη σύμβαση που συζητάμε.
      Θα έλεγα τώρα ότι, αν κάποιος δει τη σύμβαση στα επί μέρους σημεία, θα διαπιστώσει ότι όλο αυτό το σενάριο που έχει αναπτύξει η Κυβέρνηση, βεβαίως, δεν ευσταθεί και δεν στέκει. Πρώτον, διότι δεν υπάρχει επιχειρησιακό σχέδιο, δηλαδή, κανένας δεν δεσμεύεται για το τι θα κάνει αύριο ο Ο.Τ.Ε. και στην Ελλάδα και στην ευρύτερη περιοχή, σε μία περίοδο που γρήγορα αλλάζουν οι τεχνολογίες, που γρήγορα ο καταναλωτής ζητάει ταχύτητα εξυπηρέτησης, που τα ευρυζωνικά δίκτυα θέλουν επέκταση σε όλη την Ελλάδα και αποτελεί σημείο μεγάλης παρέμβασης, το ποιος κατέχει σήμερα τη γνώση και την τεχνολογία σε κάθε χώρα.
      Δεύτερον, διότι η σύμβαση είναι μία σύμβαση υποτελών. Είναι μία σύμβαση τριτοκοσμικού χαρακτήρα. Πού είναι ο κ. Μανώλης, που έθετε εδώ στον κ. Αλογοσκούφη προηγούμενα το αίτημα η πώληση των μετοχών να περνάει μέσα από τη Βουλή; Φαίνεται ότι δεν έχει διαβάσει καλά τη σύμβαση ή αναζητεί δικαιολογίες, για να δώσει τη θετική του ψήφο απέναντι σ’ έναν κόσμο που υποτίθεται ότι κάποτε τον εκπροσωπούσε και υπερασπίστηκε τα δικαιώματά του. Καμμία δυνατότητα δεν έχει το ελληνικό δημόσιο να ελέγξει οποιαδήποτε εκποίηση της πλειοψηφίας και πώληση των μετοχών μέσα απ’ αυτήν τη σύμβαση και τα βέτο που υποτίθεται ότι τίθενται, είναι ψευτοβέτο, γιατί έχουν να κάνουν με νομοθετικές ρυθμίσεις, που ήδη υπάρχουν.
      Αγαπητοί συνάδελφοι, θα έλεγα ότι σε μια περίοδο που σ’ όλη την Ευρώπη, αλλά και σ’ όλον τον κόσμο, ακόμα και οι νεοφιλελεύθερης άποψης επιστήμονες προβληματίζονται για τη δυνατότητα που έχει πάρει ο ιδιωτικός τομέας, να παρεμβαίνει σε ζητήματα που είναι στην αρμοδιότητα του κράτους, που αναλογίζονται πόσο δυσμενείς είναι οι επιπτώσεις από τις αχαλίνωτες δυνάμεις της αγοράς που παρεμβαίνουν κάθε μέρα στις κοινωνικές εξελίξεις και όπου η Ευρώπη προσπαθεί να υπερασπίσει το ευρωπαϊκό κεκτημένο για καθολικές υπηρεσίες στους πολίτες, έρχεσθε εδώ, να μετατρέψετε την Ελλάδα σε μία τριτοκοσμική χώρα, μια και το δικαίωμα της καθολικής υπηρεσίας, που πρέπει να παρέχει το δημόσιο σ’ όλους τους Έλληνες πολίτες δεν υφίσταται πλέον, μια και η μόνη υποχρέωση από τη σύμβαση του νέου μορφώματος απέναντι στον Έλληνα καταναλωτή, είναι τα σταθερά τηλέφωνα και τα φαξ και δεν έχουν να κάνουν με τις νέες τεχνολογίες.
      Αυτά, λοιπόν, που γίνονται σήμερα στην Ελλάδα, ότι μία χώρα ευνουχίζει τη δυνατότητά της να παρεμβαίνει στις εξελίξεις, ότι μία χώρα πουλάει την πιο κερδοφόρα επιχείρησή της έναντι ευτελούς τιμήματος την ώρα που οι μεσάζοντες κερδίζουν, που μια χώρα χάνει τη δυνατότητά της να παρέχει στους πολίτες της καθολικές υπηρεσίες, μόνο σε τριτοκοσμικές χώρες συμβαίνουν και δεν έχετε, παρά να δείτε ποια είναι τα καθεστώτα των τηλεπικοινωνιών στις αναπτυγμένες χώρες της Ευρώπης και να τα συγκρίνετε μ’ αυτά που λέω, για να βγάλετε το συμπέρασμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, με τούτο.
      Ακούστε, κύριοι της Κυβέρνησης. Θα έρθει η ώρα που θα απολογηθείτε και θα απολογηθείτε και για τη διαδικασία και για την ουσία. Η Βουλή δεν είναι η κολυμβήθρα του Σιλωάμ, μέσα από την οποία ξεπλένονται τα ανομήματα των κυβερνητικών παραγόντων, είτε αυτοί είναι Υπουργοί είτε είναι διοικητές οργανισμών. Και αυτή η ώρα θα έρθει σύντομα. Να είσθε σίγουροι.
      Ευχαριστώ, κύριοι συνάδελφοι.
(Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει τώρα ο Βουλευτής του ΠΑ.ΣΟ.Κ. κ. Έκτορας Νασιώκας και θα ολοκληρώσουμε τη συνεδρίαση αυτή, κύριοι συνάδελφοι, με την τοποθέτηση και του κ. Αθανάσιου Πλεύρη, αμέσως μετά τον κ. Νασιώκα.
    Κύριε Νασιώκα, αν έχετε την καλοσύνη, θα ήθελα να κάνω μια ανακοίνωση προς το Σώμα πριν ξεκινήσετε. 
    ΕΚΤΟΡΑΣ ΝΑΣΙΩΚΑΣ: Βεβαίως, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος):  Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής: 
    Α. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις Εκθέσεις της στα σχέδια νόμων του Υπουργείου Εσωτερικών: 
    1. «Πολιτιστικό Κέντρο Ελληνικής Αστυνομίας».
    2. «Κύρωση Μνημονίου Συμφωνίας για Συνεργασία στον Τομέα της Δημόσιας Διοίκησης, της Διαχείρισης Προσωπικού και της Οργάνωσης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Τοπικής Δημόσιας Διοίκησης της Δημοκρατίας της Μολδαβίας». 
    Β. Η Διαρκής Επιτροπή Οικονομικών Υποθέσεων καταθέτει τις Εκθέσεις της στα σχέδια νόμων: 
    1. Του Υπουργείου Περιβάλλοντος, Χωροταξίας και Δημοσίων Έργων «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Δημοκρατίας της Βουλγαρίας για τη διάνοιξη νέας συνοριακής διόδου και οδικής αρτηρίας μεταξύ των δύο χωρών, που θα συνδέει την πόλη Κυπρίνο της Ελληνικής Δημοκρατίας με την πόλη Ιβαϊλοβγκραντ της Δημοκρατίας της Βουλγαρίας».
    2. Του Υπουργείου Οικονομίας και Οικονομικών «Κύρωση της Σύμβασης μεταξύ της Ελληνικής Δημοκρατίας και της Μάλτας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος».
    3. Του Υπουργείου Οικονομίας και Οικονομικών «Κύρωση της Σύμβασης μεταξύ της Ελληνικής Δημοκρατίας και της Ισλανδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος».
    Επανερχόμαστε τώρα στη συζήτηση μας.
    Ορίστε, κύριε Νασιώκα, έχετε το λόγο.
    ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε.
    Κύριοι συνάδελφοι, θα ξεκινήσω την τοποθέτησή μου με δύο παρατηρήσεις.
    Πρώτη παρατήρηση, κύριε Υφυπουργέ. Βαφτίζετε την εκποίηση του Ο.Τ.Ε. στρατηγική συνεργασία. Πουλάτε δηλαδή τον εθνικό φορέα τηλεπικοινωνιών, δίνετε το μάνατζμεντ στην «DEUTSCHE TELEKOM», στη γερμανική εταιρεία και θεωρείτε ότι υπάρχει στρατηγικός επενδυτής, υπάρχει επένδυση και υπάρχει στρατηγική συνεργασία. Αυτό δεν είναι αλήθεια. 
    Γιατί το κάνετε; Το κάνετε για επικοινωνιακούς λόγους ίσως, για να πείτε ότι είσθε συνεπείς με το πρόγραμμά σας, γιατί περιγράφετε μια τέτοια εξέλιξη, για να παρακάμψετε τις αντιδράσεις, κυρίως όμως για να παραπλανήσετε τον ελληνικό λαό και τους μικρομετόχους, οι οποίοι πληρώνουν το τίμημα ήδη της δικής σας πολιτικής.
    Δεύτερη παρατήρηση. Φέρνετε τη σύμβαση στη Βουλή για να πάρετε άφεση αμαρτιών, γιατί γνωρίζετε ότι υπάρχουν νομικά και πολιτικά προβλήματα, υπάρχουν ευθύνες και στη διαδικασία και στην ουσία. Ποιοι φταίνε; Η Κυβέρνηση, ο Πρωθυπουργός, το Υπουργείο Εθνικής Οικονομίας, αυτοί που διαπραγματεύτηκαν, η δική σας διοίκηση του Ο.Τ.Ε., η διορισμένη από εσάς. 
    Ποιοι αναλαμβάνουν την ευθύνη με τη διαδικασία που επιλέξατε; Οι εκατόν πενήντα δύο Βουλευτές της Πλειοψηφίας που μπορεί και να απουσιάζουν. Βλέπω αρκετούς αυτήν τη στιγμή στην Αίθουσα. Σ’ αυτούς δίνετε να αναλάβουν την ευθύνη, σ’ αυτούς μεταφέρετε την ευθύνη. 
    Και είπε και ο προηγούμενος συνάδελφος ότι χρησιμοποιείτε τη Βουλή και ότι η Βουλή δεν μπορεί να γίνει η κολυμβήθρα του Σιλωάμ, για να απαλλάξει την Κυβέρνηση από τις δικές σας ευθύνες. 
    Και ερχόμαστε, κύριε Υφυπουργέ, στο θεμελιώδες ερώτημα που είναι και ερώτημα όλου του ελληνικού λαού, που τίθεται συνεχώς από τα κόμματα της Αντιπολίτευσης, που το θέτει συνεχώς το ΠΑ.ΣΟ.Κ., που το θέτουν οι εργαζόμενοι, το θέτει ο ελληνικός λαός, αλλά δεν απαντάτε. Γιατί πωλείται ο Ο.Τ.Ε.; Θέλουμε μια απάντηση. Είναι κερδοφόρος, υπήρχε ένα πρόγραμμα μεγάλης ανάπτυξης και προοπτικής, καλύπτει ευαίσθητο εθνικά τομέα. Γιατί πωλείται; Για ιδεολογικούς λόγους; 
    Μερικοί σας κατηγορούν για ιδεοληψία. Είναι αλήθεια; Και έχουν δίκιο να το λένε, γιατί ξαναγυρίζουν στο 1990-1993, θυμούνται ότι τον πωλούσατε τότε 500.000.000 δολάρια –το είπε και ο προηγούμενος ομιλητής- δεν δίνατε τη δυνατότητα διά νόμου να έχει άδεια κινητής τηλεφωνίας και ευτυχώς δεν το καταφέρατε τότε. Ήλθε το ΠΑ.ΣΟ.Κ. και το ελληνικό δημόσιο εισέπραξε πάνω από είκοσι πέντε φορές κέρδη τη δεκαετία της διακυβέρνησης του ΠΑ.ΣΟ.Κ. από τον Ο.Τ.Ε..
    Άρα δεν υπάρχει και ο δεύτερος λόγος, που λέτε ότι τον πουλάτε για οικονομικούς λόγους. Γιατί αποδείχτηκε με την πρακτική σας και από το τι προηγήθηκε ότι οικονομικοί λόγοι, συμφέροντες λόγοι για το κράτος, για τους πολίτες, δεν υπήρχαν. Δεν υπήρχαν τέτοιοι λόγοι, αφού και τα κέρδη μιας χρονιάς του Ο.Τ.Ε. είναι περισσότερα απ’ όσο το τίμημα που παίρνετε, αφού παραλάβατε έναν Ο.Τ.Ε. με τεράστια προοπτική και δυναμική, που παρά την απαξίωση που του επιφέρατε, συνεχίζει να είναι κερδοφόρος και σήμερα. 
    Υπάρχει και ο τρίτος λόγος, ότι ναι μεν είναι οικονομικά ωφέλιμος ο Ο.Τ.Ε. ως έχει, αλλά είναι και το θέμα της προοπτικής, το δύσκολο περιβάλλον τα επόμενα χρόνια, ο ανταγωνισμός. Μα αυτό δεν δείχνει μόνο μια αδυναμία. Δείχνει ότι δεν υπάρχει εθνική αυτοπεποίθηση σε σας. Δεν πιστεύετε δηλαδή ότι μπορεί η χώρα να προχωρήσει, μπορεί να επενδύσει, μπορεί να κερδίσει, μπορεί να έχει οφέλη. Και το πιστεύετε. Ξαναγυρνάμε δηλαδή στη μικρά πλην έντιμο Ελλάδα, να μαζέψουμε τα λίγα, να αφήσουμε τους άλλους που μπορούν, γιατί εμείς δεν μπορούμε; 
    Μα σήμερα, κύριε Υφυπουργέ, η Ελλάδα παράγει όλο και λιγότερο, έχει όλο και μικρότερη παραγωγή. Το εμπορικό ισοζύγιο επιδεινώνεται δραματικά, η παραοικονομία υπάρχει, η φοροδιαφυγή και η εισφοροδιαφυγή γιγαντώνεται, τα εισοδήματα χάνουν την αγοραστική τους δύναμη, η ακρίβεια κατατρώγει τα εισοδήματα, οι μεσαίοι γίνονται φτωχοί και οι φτωχοί βρίσκονται σε απελπιστική κατάσταση. Και λέτε ότι υπάρχει δύσκολο διεθνές περιβάλλον και είναι αλήθεια. Αλλά γιατί χάσαμε από τέσσερις έως έντεκα θέσεις στην κατάταξη της ακρίβειας στην Ευρώπη; Γι’ αυτούς δεν υπάρχει δυσμενές διεθνές περιβάλλον; Γιατί κερδοσκοπούν στην Ελλάδα με τις ευλογίες, αν θέλετε με την αδυναμία, για να είμαι πιο επιεικής, της ελληνικής Κυβέρνησης;
    Όσο γι’ αυτό που επικαλείσθε ότι τον πουλάτε τώρα για να προφυλάξετε τον Ο.Τ.Ε. από επιθετική εξαγορά, θα σας πω ότι είναι δική σας απολύτως η ευθύνη. Θα σας πω σε λίγο. Φθάσαμε στο σημείο να καταφέρει ένας ιδιώτης να πάρει το 20% και να σας φέρει σε δύσκολη θέση. Γιατί ένας ιδιώτης θεωρήσατε ότι είναι πολιτικό κόστος να κερδίσει τον Ο.Τ.Ε.; Εσείς αναγκαστήκατε, μέσα από τριγωνική συμφωνία, να επιλέξετε τη MIG και να δώσετε τον Ο.Τ.Ε. στους Γερμανούς.
    Και δεν ελήφθησαν υπ’ όψιν, κύριε Υφυπουργέ, ούτε τα ατομικά δικαιώματα, η ασφάλεια των τηλεπικοινωνιών -η «DEUTSCHE TELEKOM» κατηγορείται ότι κάνει παρακολουθήσεις στη Γερμανία- ούτε βεβαίως τα εθνικά θέματα, αφού ξέρουμε ότι οι τηλεπικοινωνίες, ο Ο.Τ.Ε. παρεμβαίνει απολύτως στη λειτουργία των Ενόπλων Δυνάμεών μας. 
    Και μη μας λέτε ότι σε περίοδο πολέμου θα έχουμε το βέτο ή θα περιέλθει υπό εθνικό έλεγχο, γιατί πόλεμο έχουμε κάθε μέρα στις Ένοπλες Δυνάμεις. Η κατασκοπεία και η αντικατασκοπεία λειτουργούν κάθε μέρα και άρα, οι Ένοπλες Δυνάμεις μας είναι εκτεθειμένες μετά την πώληση του Ο.Τ.Ε.. Ή είναι στη διάθεση της γερμανικής κυβέρνησης που μπορεί να κάνει το ένα ή το άλλο.
    Γυρνάμε τώρα στο δεύτερο μεγάλο ερώτημα. Πώς πωλείται ένα στρατηγικό εργαλείο ανάπτυξης της χώρας μας; Πωλείται το μάνατζμεντ και δεν εισπράττουμε τίποτα, γιατί το τίμημα το παίρνουν άλλοι. Είμαστε οι χαμένοι, γι’ αυτό πανηγυρίζουν οι Γερμανοί. Και πώς να μην πανηγυρίζουν, αφού τα κέρδη ενός χρόνου της «DEUTSCHE TELEKOM»είναι λιγότερα απ’ όσα ήταν τα κέρδη του Ο.Τ.Ε. τον τελευταίο χρόνο;
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
    Κλείνω, κύριε Πρόεδρε, στο χρόνο μου. 
    Πώς να μην πανηγυρίζουν, αφού παίρνουν ένα φορέα τηλεπικοινωνιών τόσο μεγάλο, με τέτοια προοπτική, με τόσες θυγατρικές σε τόσες χώρες, σε μια πολύ ευαίσθητη περιοχή, που δεν είναι μόνο οικονομικός φορέας, αλλά είναι και φορέας άσκησης εξωτερικής πολιτικής;
    Άρα, κύριε Υφυπουργέ, η Κυβέρνηση της Νέας Δημοκρατίας, από την πρώτη στιγμή και απαξίωσε τον Ο.Τ.Ε. άνοιξε με διαδικασίες την πώλησή του, ούτως ώστε στην ουσία να δοθεί και κανείς δεν ξέρει γιατί γίνεται αυτό, τι κρύβεται πίσω απ’ αυτό. Μήπως κρύβεται και κάτι άλλο που συζητιέται εδώ και εκεί; Αλλά αυτά είναι πράγματα που δεν θέλω ούτε να συζητήσω. Μήπως υπάρχουν και άλλα συμφέροντα; Μήπως και αυτά θα έλθουν μετά από χρόνια στο φως της δημοσιότητας;
    Κλείνω μ’ αυτό. Κύριε Υφυπουργέ, πάρτε πίσω τη σύμβαση. Αλλάξτε πολιτική. Ακόμα και αν αυτό δεν το κάνετε, γιατί δεν θα το κάνετε, δεν θα αλλάξετε φυσικά πολιτική, τουλάχιστον πάρτε την πίσω και επαναδιαπραγματευτείτε την και με άλλη διαδικασία, έτσι ώστε να είναι νόμιμη. Εμείς είμαστε απολύτως αντίθετοι μ’ αυτή σας την πολιτική και θα προσπαθήσουμε να την αντιπαλέψουμε με κάθε τρόπο.
    Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑ.Ο.Σ. κ. Αθανάσιος Πλεύρης. 
      ΑΘΑΝΑΣΙΟΣ ΠΛΕΥΡΗΣ: Κύριοι συνάδελφοι, στη σύγχρονη εποχή η αποικιοκρατία δεν θα είχε τη φυσιογνωμία της αποικιοκρατίας που ζήσαμε στα τέλη προηγουμένων αιώνων, όπου η μια χώρα έπαιρνε το έδαφος της άλλης και την εκμεταλλευόταν. Τώρα αυτήν τη στιγμή, η εκμετάλλευση γίνεται είτε με τις πλουτοπαραγωγικές δυνάμεις, είτε στις χώρες που δεν έχουν πλουτοπαραγωγικές δυνάμεις ή κάποιοι δεν τους επιτρέπουν να έχουν πλουτοπαραγωγικές δυνάμεις, με το να εκμεταλλευτούν ουσιαστικά όλες αυτές τις εταιρείες κοινής ωφελείας. 
      Θα μου πείτε, σαν φιλοσοφία είμαστε κατά των ιδιωτικοποιήσεων; Όχι δεν είμαστε κατά των ιδιωτικοποιήσεων. Το ότι είμαστε υπέρ των ιδιωτικοποιήσεων αυτό δεν σημαίνει ότι καταλήγουμε στο ότι δεν μπορεί να είναι τίποτα κρατικό. Είναι τελείως διαφορετική η προσέγγιση. Και δεν μπορώ εγώ να καταλάβω γιατί δεν είναι κομμάτι της φιλελεύθερης οικονομίας, να υπάρχουν παραπάνω υπηρεσίες τηλεφωνίας, αλλά η μια υπηρεσία τηλεφωνίας να είναι κρατική. Το απαγορεύει αυτό η φιλελεύθερη ιδεολογία; Μπορείς να έχεις διαφορετικές εταιρείες, να μην έχεις το κρατικό μονοπώλιο, αλλά να υπάρχει και η κρατική εταιρεία, σε ποιες περιπτώσεις; Στις περιπτώσεις που πρόκειται για επιχειρήσεις εθνικής και στρατηγικής σημασίας. 
      Εμείς θεωρούμε ότι ο Ο.Τ.Ε. είναι υπηρεσία εθνικής και στρατηγικής σημασίας. Και για ποιο λόγο; Λίγο πολύ έχει ειπωθεί, διότι ελέγχει ένα νευραλγικό κομμάτι της επιχειρηματικότητας. Αλλά παράλληλα με τον Ο.Τ.Ε. υπήρχε η δυνατότητα να ασκήσουμε και πολιτική, διότι είναι μια ισχυρή εταιρεία η οποία είχε σε πολλά σημεία στα Βαλκάνια, υπήρχε Ο.Τ.Ε. που έδινε θέσεις εργασίας σε κόσμο. Οπότε μ’ αυτόν τον τρόπο ουσιαστικά μπορούσαμε να κάνουμε έναν οικονομικό πατριωτισμό, δηλαδή πραγματικά να προωθούνται θέσεις, να προωθούνται εθνικά συμφέροντα διά μέσου μιας επιχειρήσεως, που ήταν και υπό την εποπτεία και υπό την διοίκηση του ελληνικού κράτους. 
      Εσείς στην πραγματικότητα δεν ξέρετε τι να απαντήσετε. Και ξέρετε γιατί δεν ξέρετε να απαντήσετε; Εάν τον θεωρείτε εθνικής και στρατηγικής σημασίας, τότε θα έπρεπε να μείνει στο δημόσιο. Κατά την άποψή μας, έπρεπε να μείνει στο 100%. Σε κάθε περίπτωση θα έπρεπε να ήταν στο 51%.
      Από τη μια πλευρά έχετε δίκιο σ’ αυτό που λέτε για το ΠΑ.ΣΟ.Κ., ότι το ΠΑ.ΣΟ.Κ. το έφτασε στο 66%. Πράγματι το έφτασε το ΠΑ.ΣΟ.Κ. στο 66% και ευθύνεται που το έφτασε στο 66%.
      Γνωρίζετε πολύ καλύτερα από μένα όμως, κύριε Υπουργέ, ότι στην πρακτική της ελεύθερης οικονομίας, πολύ πιο δύσκολα γίνεται μια εξαγορά μιας εταιρείας όταν υπάρχει το 33% και τελείως διαφορετικό όταν φτάνει στο 28%.
      Συνεπώς η δική σας αρχική ευθύνη είναι ότι τουλάχιστον αυτό το κακό που έκανε το ΠΑ.ΣΟ.Κ. και το έφτασε στο 33%, εσείς ουσιαστικά το επικροτήσατε, του πουλήσατε και άλλο κομμάτι του δημοσίου και προφανώς, δεν θα μπορούσαν να εφαρμοστούν και αυτές οι ρήτρες του ΠΑ.ΣΟ.Κ. με το 5%. Είναι προφανές ότι κάτι τέτοιο δεν συμβαδίζει με το ευρωπαϊκό δίκαιο. 
      Συνεπώς αν κρίνατε ότι ο Ο.Τ.Ε. είναι εθνικής και στρατηγικής σημασίας, θα έπρεπε να διατηρήσετε το 33% τουλάχιστον. Και το ΠΑ.ΣΟ.Κ. δεν θα έπρεπε να πέσει κάτω από το 51%. 
      Τι γίνεται όμως αν δεν είναι εθνικής και στρατηγικής σημασίας; Γιατί εγώ θα καταλάβαινα μια δική σας πολιτική, να έρθετε και να π είτε υπεύθυνα, ότι κύριοι, ο Ο.Τ.Ε. δεν είναι εθνικής και στρατηγικής σημασίας και γι’ αυτόν το λόγο τον βάζω στην ιδιωτική πρωτοβουλία, τον βάζω στην ιδιωτική αγορά. Και εκεί όμως είστε ανακόλουθοι, γιατί ενώ στη φιλοσοφία σας αυτό πιστεύατε, μόλις έγινε η επιθετική εξαγορά της «MARFIN», φέρατε εδώ πέρα μια τροπολογία, που αν την παρουσίαζε πρωτοετής φοιτητής της Νομικής δεν θα του έδιναν το πτυχίο, διότι είναι  προφανέστατο ότι αυτό το νομικό κατασκεύασμα που κάνατε, δεν θα μπορούσε να περπατήσει πουθενά στην Ευρωπαϊκή Ένωση, προκειμένου πλέον να επιλέξετε που θα δώσετε τον Ο.Τ.Ε.. 
      Συνεπώς από τη στιγμή που επιλέγετε, αμέσως μας λέτε ότι ο Ο.Τ.Ε. σας ενδιαφέρει. Ο Ο.Τ.Ε. είναι εθνικής και στρατηγικής σημασίας. Συνεπώς δεν έπρεπε να δοθεί και έπρεπε το δημόσιο να είχε διατηρήσει το management. Κατά την άποψή μας θα έπρεπε να διατηρήσει το 51%. 
      Μετά γεννάται το ερώτημα: Γιατί επιλέξατε ως στρατηγικό σύμμαχο κάποια ξένη εταιρεία; Ποια ήταν αυτά τα εχέγγυα; Ακούστηκαν κάποια επιχειρήματα τα οποία ειλικρινά δεν μπορώ να τα καταλάβω. 
      Πράγματι η «DEUTSCHE TELEKOM»βρίσκεται σε καλύτερη θέση από τον Ο.Τ.Ε.. Με αυτήν τη λογική δηλαδή στην ελεύθερη οικονομία πρέπει όλες τις εταιρείες να τις εξαγοράσουν όσοι βρίσκονται στην πρώτη πεντάδα; Δεν ήταν χιλιοστός ο Ο.Τ.Ε.. Δεν ήταν διαλυμένος ο Ο.Τ.Ε. για να μας πείσετε ότι έπρεπε να τον πουλήσετε σε μια μεγαλύτερη εταιρεία. Ο Ο.Τ.Ε. βρισκόταν σε πάρα πολύ καλή θέση, ήταν κερδοφόρος και συνεπώς δεν είχε κανένα συμφέρον το δημόσιο να πουλήσει τον Ο.Τ.Ε. 
      Ποια είναι η πραγματικότητα, κύριε Υπουργέ, και δεν την λέτε ευθέως; Η πραγματικότητα είναι μια. Εκεί που είχατε φτάσει τον Ο.Τ.Ε. στο 28%, ξέρατε ότι ήσασταν ευάλωτοι στην οποιαδήποτε επιθετική αγορά. Ο οποιοσδήποτε μπορούσε να πάρει τον Ο.Τ.Ε. Αυτή είναι η πραγματικότητα. Γιατί η τροπολογία δεν θα μπορούσε να επικρατήσει, δεν θα μπορούσε να σταθεί σε κανένα δικαστήριο και γνωρίζατε ότι ανά πάσα στιγμή, Άραβες, Κινέζοι, Αμερικάνοι, όποιος ήθελε έπαιρνε τον Ο.Τ.Ε.. Συνεπώς δεν κάνατε στρατηγική επιλογή. Φτάσατε οριακά λόγω των δικών σας λαθών, που φτάσατε τον Ο.Τ.Ε. στο 28% και απλώς εκείνη τη στιγμή με περασμένη τη θηλιά στο λαιμό σας, αναγκαστήκατε να κάνετε μια σύμβαση την οποία προσπαθείτε να μας παρουσιάσετε ότι είναι προς όφελος των συμφερόντων του ελληνικού λαού και του ελληνικού δημοσίου, ενώ στην  πραγματικότητα, πρόκειται για μια αποικιοκρατική σύμβαση. 
      Με μεγάλη προσοχή την μελέτησα και πιστεύω ότι στο μόνο σημείο που ενδεχομένως κερδίζετε κάτι είναι ότι καταφέρατε να μη γίνει στην γερμανική γλώσσα η σύμβαση, ότι γίνεται, τουλάχιστον, στην αγγλική γλώσσα. Γιατί το επόμενο στάδιο θα ήταν να γίνει και στην γερμανική γλώσσα. 
      Εμείς θεωρούμε, κύριε Υπουργέ, ότι η κυβέρνηση του ΠΑ.ΣΟ.Κ. ευθύνεται αρχικά που οδήγησε τον Ο.Τ.Ε. σ’ αυτήν τη διαδικασία και σας τον παρέδωσε στο 34%. 
      Εσείς όμως ευθύνεστε στο γεγονός ότι τη φτάσατε στο 28% και επιτρέψατε σε μία ιδιωτική εταιρεία να κάνει ένα παιχνίδι και τελικά να σας εξαναγκάσει να πάτε να πουλήσετε τον ΟΤΕ εκεί που η ίδια σας υπέδειξε ουσιαστικά και μ’ αυτόν τον τρόπο όλοι να έχουν κερδίσει και να μην έχει κερδίσει το ελληνικό δημόσιο.
      Πραγματικά, κύριε Υπουργέ, εγώ θέλω να επιμείνω σ’ αυτό που σας είπα και στην αρχή, ότι η φιλελεύθερη οικονομία δεν σημαίνει ότι το κράτος δεν είναι πουθενά επιχειρηματίας. Και τουλάχιστον σε νευραλγικούς τομείς, όπως είναι οι επικοινωνίες, οι μεταφορές, η ενέργεια, ας υπάρχει και ο ιδιωτικός τομέας, να υπάρχει και η ιδιωτική εταιρεία που θα χειρίζεται την επικοινωνία, αλλά οπωσδήποτε πρέπει να υπάρχει και δημόσιος φορέας. Και αυτό εσείς δεν το διασφαλίσατε.
      Ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 4 Ιουνίου 2008, της Πέμπτης 5 Ιουνίου 2008 και της Παρασκευής 6 Ιουνίου 2008 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς τα Πρακτικά των συνεδριάσεων της Τετάρτης 4 Ιουνίου 2008, της Πέμπτης 5 Ιουνίου 2008 και της Παρασκευής 6 Ιουνίου 2008 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.40΄, λύεται η συνεδρίαση για σήμερα ημέρα Τετάρτη 18 Ιουνίου 2008 και ώρα 17.30΄,με αντικείμενο εργασιών του Σώματος νομοθετική εργασία, συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Σύμβασης Πώλησης Μετοχών και της Συμφωνίας Μετοχών μεταξύ του Ελληνικού Δημοσίου και της Deutsche Telekom AG», σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                                               ΟΙ ΓΡΑΜΜΑΤΕΙΣ
ΟΛΟΜΕΛΕΙΑ   18/6/08 ΠΡΩΙ	ΣΕΛ.1

