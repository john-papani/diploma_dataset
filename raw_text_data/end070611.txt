
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΜΖ΄

Δευτέρα 11 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
‘Αδεια απουσίας του Βουλευτή κ. Θ. Καράογλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 12 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Τουριστικής Ανάπτυξης, σχετικά με το πρόγραμμα επιμόρφωσης και κατάρτισης του προσωπικού των τουριστικών επιχειρήσεων κ.λπ., σελ.
β) Προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων επιτάχυνσης των υιοθεσιών και την προσέλκυση νέων αναδόχων οικογενειών κ.λπ., σελ.
γ) Προς τον Υπουργό Απασχόλησης και Κοινωνικής Προστασίας, σχετικά με τις απολύσεις προσωπικού στα Ναυπηγεία Σκαραμαγκά κ.λπ., σελ.
δ) Προς τον Υπουργό Οικονομίας και Οικονομικών, σχετικά με την αντιμετώπιση των προβλημάτων των καταστηματαρχών από την κατασκευή του ΜΕΤΡΟ στη Θεσσαλονίκη κ.λπ., σελ.
ε) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τις πρόσφατες πλημμύρες στη βορειοδυτική Αττική, τη διευθέτηση του ρέματος της Εσχατιάς κ.λπ., σελ.
5. Συζήτηση επερωτήσεων:
α)της Βουλευτού του ΠΑ.ΣΟ.Κ. κ. Β. Παπανδρέου προς τον Υπουργό Οικονομίας και Οικονομικών σχετικά με τα «ομόλογα», σελ.
β) Βουλευτών του ΠΑ.ΣΟ.Κ. προς τον υπουργό Απασχόλησης και Κοινωνικής Προστασίας, σχετικά με το Ταμείο Επικουρικής Ασφάλισης Δημοσίων Υπαλλήλων (ΤΕΑΔΥ), σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εθνικής ‘Αμυνας, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας, σχετικά με την προστασία διαβαθμισμένων πληροφοριών», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΕΙΤΟΝΑΣ Κ., σελ.
ΓΙΑΚΟΥΜΑΤΟΣ Γ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΜΕΡΕΝΤΙΤΗ Α., σελ.
ΜΠΕΖΑΣ Α., σελ.
ΝΙΚΟΛΑΙΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΠΕΤΡΑΛΙΑ-ΠΑΛΛΗ Φ., σελ.
ΧΟΥΡΜΟΥΖΙΑΔΗΣ Γ., σελ.

Β. Επί των επερωτήσεων:
ΑΛΟΓΟΣΚΟΥΦΗΣ Γ., σελ.
ΑΝΤΩΝΑΚΟΠΟΥΛΟΣ Π., σελ.
ΒΑΡΒΙΤΣΙΩΤΗΣ Μ., σελ.
ΓΙΑΚΟΥΜΑΤΟΣ Γ., σελ.
ΔΑΜΑΝΑΚΗ Μ., σελ.
ΔΟΥΚΑΣ Π., σελ.
ΛΕΒΕΝΤΗΣ Α., σελ.
ΠΑΠΑΙΩΑΝΝΟΥ Μ., σελ.
ΠΑΠΑΝΔΡΕΟΥ Β., σελ.
ΣΚΥΛΛΑΚΟΣ Α., σελ.
ΧΑΙΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΩΡΕΜΗΣ Α., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΜΖ’
      Δευτέρα 11 Ιουνίου 2007
      
      Αθήνα, σήμερα στις 11 Ιουνίου 2007, ημέρα Δευτέρα  και ώρα 18.09΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την  κ. Βέρα Νικολαίδου, Βουλευτή Β’ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Περιβαλλοντική Πρωτοβουλία Μαγνησίας ζητεί την άμεση και ριζική αντιμετώπιση των προβλημάτων ατμοσφαιρικής ρύπανσης της περιοχής του ευρύτερου πολεοδομικού συγκροτήματος Βόλου Μαγνησίας.
      2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ανεξάρτητη Κίνηση Οικονομολόγων Ελλάδας ζητεί την ένταξη των ατομικών επιχειρήσεων που ασκούν οικονομολογικό επάγγελμα στο πρόγραμμα παροχής υπηρεσιών και εμπορίου.
      3) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Αρχιτεκτόνων καταγγέλλει την παράνομη, παράτυπη και καταχρηστική συμπεριφορά αστυνομικών οργάνων σε αλλεπάλληλα περιστατικά εις βάρος συναδέλφων του.
      4) Ο Βουλευτής Ευβοίας κ. ΑΝΑΣΤΑΣΙΟΣ ΛΙΑΣΚΟΣ  κατέθεσε αναφορά με την οποία κάτοικοι του Δ.Δ/τος Λουκισίων Δήμου Ανθηδόνας Εύβοιας ζητούν να μην εγκριθούν άδειες πολεοδόμησης του Ο.Σ.ΕΣΤΙΑ των υπαλλήλων του Υπ. Αγροτικής Ανάπτυξης και Τροφίμων στην περιοχή τους.
      5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η ΄Ενωση Αγροτικών Συνεταιρισμών  Νάξου ζητεί την οικονομική στήριξη των αγροτών και κτηνοτρόφων της Νάξου.
      6) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Δαφνουσίων Φθιώτιδος ζητεί να κατασκευασθεί βοηθητικός παράδρομος της εθνικής οδού στο εκατοστό τεσσαρακοστό έβδομο χιλιόμετρο.
      7) Ο Βουλευτής Αχαίας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία ο Δήμος Μόβρης Αχαίας ζητεί να του χορηγηθούν δύο οχήματα για την αποτελεσματικότερη λειτουργία την υπηρεσιών του.
      8) Ο Βουλευτής Νομού Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Εξωραϊστικός – Πολιτιστικός Σύλλογος Σχίνου Κορινθίας ζητεί την επισκευή και βελτίωση του οδικού άξονα Αλεποχώρι – Σχίνος Κορινθίας.
      9) Οι Βουλευτές Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία το τμήμα δυτικής Κρήτης του Τεχνικού Επιμελητηρίου Ελλάδας ζητεί την τοποθέτηση φωτεινών σηματοδοτών στη διασταύρωση της οδού Μουρνιών με την οδό Αγίας Μαρίνας Χανίων.
      10) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύνδεσμος Καθαριότητας Δήμων Νομού Ζακύνθου ζητεί να του παραδοθούν τα βιβλία της επιχείρησης καθαριότητας, προκειμένου να ξεκινήσει η διαδικασία εκκαθάρισής της .
      11) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Ανδρίτσαινας Ηλείας ζητεί την αποζημίωση των πληγέντων από τον παγετό παραγωγών της περιοχής του.
      12) Ο Βουλευτής Καρδίτσης κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί την παραχώρηση αεροσκάφους της Υ.Π.Α. στο Γ.Ε.Α..
      13) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος Ελευσίνας Αττικής καταγγέλλει παράνομες δραστηριότητες των Αθίγγανων στην τοποθεσία «ΣΤΡΙΦΙ» Ελευσίνας.
      14) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ελληνική Σωληνουργεία Α.Ε. ζητεί να γίνει έλεγχος για τη λειτουργικότητα των ρεμάτων στο Δ/Δσμα Δροσιάς του Δήμου Ανθηδόνος Εύβοιας.
      15) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία το Σωματείο Νοσηλευτικού Προσωπικού ΠεΣ.Υ.  Στερεάς Ελλάδας ζητεί τη βαθμολογική τακτοποίηση του υγειονομικού προσωπικού του Νοσοκομείου Χαλκίδας Ευβοίας.
      16) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Δήμος Ορφανού Καβάλας ζητεί την πραγματοποίηση μελετών αντιπλημμυρικής προστασίας της περιοχής του.
      17) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η ΄Ενωση Αγροτικών Συν/σμών Νήσων Κυκλάδων και Αργοσαρωνικού ΣΥΝ.ΠΕ ζητεί τροποποιήσεις στο ειδικό καθεστώς εφοδιασμού των μικρών νησιών του Αιγαίου.
      18) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν δημοσίευμα εφημερίδας στο οποίο ζητείται η χρηματοδότηση του έργου της ενοποίησης του αρχαιολογικού χώρου της Αρχαίας ΄Ηλιδας.
      19) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία η Δ/νση Εγγείων Βελτιώσεων της Νομαρχιακής Αυτοδιοίκησης Ηλείας ζητεί χρηματοδότηση για την απρόσκοπτη συνέχιση της λειτουργίας των εγγειοβελτιωτικών έργων του Νομού Ηλείας.
      20) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η επαναλειτουργία της δεύτερης βάρδιας στο σιδηροδρομικό σταθμό Αμαλιάδας Ηλείας.
      21) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η αποκατάσταση της βατότητας του δρόμου Αμαλιάδας – Αρχαίας ΄Ηλιδας.
      22) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η ικανοποίηση αιτημάτων των πολυτέκνων.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη εκτέλεσης του έργου παράκαμψης της Ελούντας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 6887/17-4-07 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 202/10-5-07 έγγραφο από τον Υπουργό Εμπορικής Ναυτιλίας η ακόλουθη απάντηση:
   «Σε απάντηση του με αριθ. πρωτ. 6887/17-04-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Γ. Ανωμερίτη, που κατατέθηκε στην Βουλή των Ελλήνων, σας γνωρίζουμε τα ακόλουθα:
   1. Για την ενίσχυση του Λιμενικού Σώματος (Λ.Σ.) κατετάγησαν σε αυτό δεκαεπτά (17) Ανθυποπλοίαρχοι ειδικότητας Τεχνικού την 13-11-2006, σαράντα (40) Δόκιμοι Σημαιοφόροι Λ.Σ. την 16-11-2006 και τρεις (03) Αξιωματικοί Λ.Σ. ειδικότητας Ιατρού την 19-03-2007, ενώ τον προηγούμενο μήνα κατετάγησαν πενήντα (50) Δόκιμοι Υπαξιωματικοί Λ.Σ. Το προσεχές χρονικό διάστημα αναμένεται να ξεκινήσουν οι διαδικασίες κατάταξης εκατόν πενήντα (150) Λιμενοφυλάκων.
   Επιπλέον, με έγγραφα του ΥΕΝ προς τα Υπουργεία Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών έχει ζητηθεί για το έτος 2007 η κατάταξη στο Λ.Σ. προσωπικού όλων των βαθμίδων.
   2. Η στελέχωση των κεντρικών και περιφερειακών Υπηρεσιών του ΥΕΝ γίνεται με βάση τον Κανονισμό 65 του Λ.Σ. «Κατανομή Προσωπικού Λ.Σ.», ο οποίος κυρώθηκε με την υπουργική απόφαση 1118.8/49/2002 (Β'344). Με σκοπό την εύρυθμη λειτουργία των περιφερειακών Υπηρεσιών του ΥΕΝ και την περαιτέρω ενίσχυσή τους προς κάλυψη των υφιστάμενων αναγκών και κενών οργανικών θέσεων, η αρμόδια Υπηρεσία του ΥΕΝ προγραμματίζει την ανακατανομή του προσωπικού Λ.Σ. στο πλαίσιο των ετήσιων μεταθέσεων, λαμβάνοντας υπόψη την ισχύουσα νομοθεσία, τις υφιστάμενες κενές θέσεις σε Υπηρεσίες του ΥΕΝ καθώς και την κοινωνική και οικογενειακή κατάσταση των στελεχών του Λ.Σ.
   Προτεραιότητα του ΥΕΝ είναι η διαρκής ενίσχυση με προσωπικό και μέσα όλων των Λιμενικών Αρχών και ιδιαίτερα εκείνων που παρουσιάζουν σημαντική επιβατική, τουριστική ή εμπορική κίνηση. Μετά την ολοκλήρωση της προγραμματισμένης εκπαίδευσης του νεοπροσληφθέντος προσωπικού Λ.Σ, το ΥΕΝ έχει προγραμματίσει την τοποθέτησή του σε Υπηρεσίες, μεταξύ των οποίων και οι αναφερόμενες στην ερώτηση Λιμενικές Αρχές, ενώ για την αντιμετώπιση των αυξημένων αναγκών της θερινής περιόδου έχει ήδη προγραμματισθεί η ενίσχυση αυτών με προσωπικό άλλων Λιμενικών Αρχών που δεν παρουσιάζουν αυξημένη τουριστική κίνηση.
    4. Το Λ.Σ. διαθέτει έξι (6) ελικόπτερα τύπου Dauphin AS/365 Ν3 τα οποία από τις αρχές του έτους 2006 βρίσκονται στο ελικοδρόμιο Κοτρωνίου του Πολεμικού Ναυτικού (Π.Ν.) και εκτελούν σχεδόν καθημερινά πτήσεις για την επιχειρησιακή εκπαίδευση του προσωπικού Λ.Σ. από προσωπικό του Π.Ν. Ειδικότερα, σήμερα πέντε (05) ελικόπτερα είναι σε άμεση ετοιμότητα και σε ένα (01) εκτελείται εργοστασιακή συντήρηση στους κινητήρες. Σημειώνεται ότι η Μοίρα Ελικοπτέρων Λ.Σ. είναι νεοσύστατη και η πραγματοποίηση της ανωτέρω εκπαίδευσης κρίνεται ως απαραίτητη ώστε να καταστεί δυνατή για το προσωπικό Λ.Σ. η εκτέλεση επιχειρησιακών αποστολών στο άμεσο μέλλον.
    5. Από την αρμόδια Υπηρεσία του ΥΕΝ καταβάλλεται κάθε δυνατή προσπάθεια, στο πλαίσιο των υφιστάμενων δυνατοτήτων, για την σωστή συντήρηση και την τεχνική υποστήριξη των πλωτών μέσων του Λ.Σ. αλλά και για την ενεργοποίηση όσων βρίσκονται σε ακινησία, προκειμένου αυτά να ανταποκρίνονται πληρέστερα στις ανάγκες του Λ.Σ.
    Σύμφωνα με στοιχεία της αρμόδιας Υπηρεσίας του ΥΕΝ, την 01-02-2006 βρίσκονταν σε λειτουργία 222 σκάφη σε σύνολο 270 σκαφών που διαθέτει το Λ.Σ. (ποσοστό 82% περίπου), ενώ την αντίστοιχη χρονική περίοδο έτους 2007 βρίσκονταν σε λειτουργία 231 σκάφη (ποσοστό 85 % περίπου). Στην παρούσα φάση, από το σύνολο των ακινητούντων σκαφών τα 18 (ποσοστό 42,9%) εκτελούν εργασίες προγραμματισμένης συντήρησης ή ετήσιου δεξαμενισμού.
    6. Στο ναυαγοσωστικό σκάφος της Λιμενικής Αρχής Σύρου (Ν/Γ 511) πραγματοποιήθηκαν εργασίες συντήρησης - επισκευής κατά τη διάρκεια δεξαμενισμού (21-06 έως 01-07-2005) και έκτοτε το σκάφος βρίσκονταν σε συνεχή και πλήρη επιχειρησιακή ετοιμότητα. Την 22-02-2007 παρουσιάσθηκε μηχανολογική βλάβη, για την αποκατάσταση της οποίας έχει ήδη εγκριθεί από την αρμόδια Υπηρεσία ποσό 13.856,38 ευρώ και τελεί υπό επισκευή.
    7. Τα περιπολικά και ναυαγοσωστικά σκάφη του Λ.Σ. πλήν αυτών που βρίσκονται σε συντήρηση - επισκευή, εκτελούν καθημερινά προληπτικές περιπολίες αστυνόμευσης - επιτήρησης καθώς και έκτακτες περιπολίες αντιμετώπισης διαφόρων περιστατικών.
   Τα επιχειρησιακά μέσα του Λ.Σ. συμμετέχουν πάντοτε στα περιστατικά που εκδηλώνονται στον Ελληνικό θαλάσσιο χώρο και ανταποκρίνονται πλήρως σε κάθε αποστολή που τους ανατίθεται, ενώ το προσωπικό του Λ.Σ. αμείβεται σύμφωνα με τις διατάξεις της υφιστάμενης νομοθεσίας.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      2. Στην με αριθμό 6147/26-3-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ900α/5436/9075/20-4-07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 6147/66-03-2007 ερώτησης που κατέθεσε στη Βουλή των Ελλήνων ο Βουλευτής κ. Βασίλης Κεγκέρογλου, με θέμα τις διευκολύνσεις στρατευσίμων πασχόντων από διαβήτη, σας γνωρίζουμε τα ακόλουθα:
      Έχει διακηρυχθεί προς κάθε κατεύθυνση η ανθρωποκεντρική πολιτική που ακολουθείται από το ΥΠΕΘΑ. Στο πλαίσιο αυτής της πολιτικής, βασικό κριτήριο για την τοποθέτηση των στρατευμένων, εκτός από τον τόπο διαμονής, αποτελεί η ύπαρξη τυχόν κοινωνικών ή άλλων σοβαρών προβλημάτων.
      Ήδη έχει υπάρξει μέριμνα ώστε οι στρατευμένοι που εμπίπτουν στην κατηγορία των ατόμων που χρήζουν ιδιαίτερης φροντίδας, όπως οι πάσχοντες από σακχαρώδη διαβήτη, να εντοπίζονται από τα κέντρα κατάταξης και να προωθούνται στα στρατιωτικά νοσοκομεία. Εκεί πιστοποιούνται επακριβώς με έγκυρες ιατρικές γνωματεύσεις οι παθήσεις τους και τοποθετούνται πάντοτε σε Μονάδες, η έδρα των οποίων βρίσκεται κοντά σε μεγάλα στρατιωτικά ή πολιτικά νοσοκομεία.
           Σε κάθε περίπτωση, με βάση τον γενικό πίνακα νοσημάτων και βλαβών, οι πάσχοντες από σακχαρώδη διαβήτη χαρακτηρίζονται ως σωματικής ικανότητας ΣΙ/2-ΣΙ/5.
           Ο Υπουργός
           ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΙΜΑΡΑΚΗΣ»
      3. Στην με αριθμό 7626/7-5-07 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. Β13-243/29-5-07 έγγραφο από τον Υφυπουργό Ανάπτυξης η ακόλουθη απάντηση:
      «Aπαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Κουτσούκος με θέμα «Νοθευμένο μέλι στην αγορά», σας γνωστοποιούμε τα ακόλουθα:
      Οι Διευθύνσεις και τα Τμήματα Εμπορίου των Νομαρχιακών Αυτοδιοικήσεων της Χώρας, στα πλαίσια των αρμοδιοτήτων τους για την εφαρμογή της Αγορανομικής νομοθεσίας καθώς και των διατάξεων του Κώδικα Τροφίμων και Ποτών εκτός από τον έλεγχο των ενδείξεων των τροφίμων (π.χ. μέλι) που διατίθενται στον τελικό καταναλωτή, προβαίνουν σε δειγματοληψία, προκειμένου αυτά να εξετασθούν από την αρμόδια χημική Υπηρεσία όσον αφορά την σύστασή τους. Με αυτόν τον τρόπο διασφαλίζεται τόσο ή ελληνική μελισσοκομία όσο και ο καταναλωτής, ενώ επιβάλλονται στους παραβάτες οι νόμιμες κυρώσεις δεδομένου ότι η πώληση εισαγομένων επεξεργασμένων γλυκαντικών 	ουσιών ως θυμαρίσιο μέλι συνιστά πράξη που παραβαίνει τις Διατάξεις:
      -του Κώδικα Τροφίμων και Ποτών, στον οποίο αναφέρεται σαφώς ποιο προϊόν προσδιορίζεται ως μέλι καθώς και τα χαρακτηριστικά της σύστασης του μελιού βάσει των οριζομένων στην Οδηγία 2001/110/ΕΚ για το μέλι, προκειμένου να ξεχωρίζει από παρεμφερή προϊόντα και της εκδοθείσας πλέον Αγορανομικής Διάταξης αριθμ.1/2007.
      Η διενέργεια ελέγχων, βάσει του κατάλληλου νομοθετικού πλαισίου συμβάλλει στην αποτροπή τέτοιων φαινομένων, ενώ διασφαλίζει τα συμφέροντα των μελισσοκόμων καθώς και των καταναλωτών. Εκτιμούμε ότι η έκδοση της Αγορανομικής Διάταξης 1/2007 στην οποία περιλαμβάνεται και η αναμόρφωση των άρθρων 186,188 της κωδικoπoιημένης 14/89 Αγορανομικής Διάταξης, για το μέλι, σε εφαρμογή της εν λόγω Οδηγίας θα βοηθήσει το έργο των ελεγκτικών Υπηρεσιών όσον αφορά το διαχωρισμό του μελιού από παρεμφερή προϊόντα και την πάταξη της νοθείας.
      Στην ανωτέρω ρύθμιση, προσδιορίζονται ρητά οι ενδείξεις που πρέπει να αναγράφονται στο μέλι, μεταξύ των οποίων είναι και η δυνατότητα αναγραφής της φυτικής προέλευσης αυτού, όπως «θυμαριού» υπό την προϋπόθεση ότι το μέλι ανταποκρίνεται σε συγκεκριμένες παραμέτρους, ενώ απαγορεύεται η προσθήκη στο μέλι οποιουδήποτε συστατικού τροφίμων, καθώς και οποιαδήποτε άλλη προσθήκη εκτός από μέλι ακόμη και η ανάμιξη του μελιού με μέλι ζαχαροπλαστικής καθώς και με αμυλοσιρόπιο και άλλα παρεμφερή προϊόντα.
      Παράβαση των ανωτέρω απαγορευτικών μέτρων συνιστούν το ποινικό αδίκημα της νοθείας.
      Ήδη η Διεύθυνση Τιμών Τροφίμων - Ποτών της Γ. Γ. Εμπορίου του Υπουργείου Ανάπτυξης ενημέρωσε τις Υπηρεσίες Εμπορίου των Νομαρχιακών Αυτοδιοικήσεων της Χώρας για την ανωτέρω Αγορανομική Διάταξη.
      Επίσης σας επισυνάπτουμε το με αριθ. πρωτ. 8781/16-05-2007 έγγραφο του Ενιαίου Φορέα Ελέγχου Τροφίμων (Ε.Φ.Ε Τ.).
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 7474/2-5-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β15-300 (ΠΠΟ)/25-5-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 7474/2.5.07 ερώτησης του βουλευτή κ. Μ. Στρατάκη σχετικά με το προαναφερόμενο θέμα, σας γνωρίζουμε, ότι τα «Τεχνολογικά Πάρκα» αποτελούν φορείς ανάπτυξης, διαχέουν προς την σωστή κατεύθυνση την τεχνογνωσία που παράγεται στην Ακαδημαϊκή Κοινότητα και τα Ερευνητικά Ιδρύματα και εκφράζουν την αναπτυξιακή πολιτική της κυβέρνησης και του Υπουργείου Ανάπτυξης.
      Η αναβάθμιση του ρόλου του Τεχνολογικού Πάρκου Κρήτης, εντάσσεται μέσα στον προσδιορισμό ενός νέου πλαισίου λειτουργίας όλων των Ε.ΤΕ.Π., ο οποίος συντελείται από αρκετό χρόνο.
      Οι ενέργειες του Υπουργείου Ανάπτυξης αρχίζουν από το 2005 όταν με εισήγηση του γ. γ Έρευνας και Τεχνολογίας, καθηγητή Ι. Τσουκαλά, συναντήθηκαν τον Οκτώβριο του ιδίου έτους τα επτά Επιστημονικά και Τεχνολογικά Πάρκα της χώρας, με σκοπό τον συντονισμό των δραστηριοτήτων τους και την αναζήτηση του βέλτιστου τρόπου της μεταξύ τους συνεργασίας.
      Η συνάντηση αποδείχθηκε εκ του αποτελέσματος γόνιμη, αφού στις 16 lουνίου του 2006 στο πλαίσιο ημερίδας που πραγματοποιήθηκε στο Τεχνολογικό Πάρκο Λαυρίου, έγινε εκτενής παρουσίαση των επτά Επιστημονικών και Τεχνολογικών Πάρκων της χώρας, και παραβρέθηκαν οι κ.κ Ι. Παπαθανασίου-Υφυπουργός Ανάπτυξης, καθηγητής Ι. Α. Τσουκαλάς- Γ. Γ Έρευνας και Τεχνολογίας, Α. Καστάνης- διευθυντής ΕΦΑ και άλλα στελέχη της ΓΓΕΤ και των επτά Ε.ΤΕ.Π..
      Στην συγκεκριμένη ημερίδα παρουσιάστηκαν τα ελλείμματα καθώς και ενδιαφέρουσες προτάσεις για την αναβάθμιση του ρόλου των Επιστημονικών και Τεχνολογικών Πάρκων, την οριοθέτηση και τον προσδιορισμό ενός νέου πλαισίου λειτουργίας όλων των ΕΤΕΠ. Οι συγκεκριμένες προτάσεις αποτελούν ουσιαστική προσφορά για την επίλυση των προβλημάτων για αυτό και αξιοποιήθηκαν ανάλογα.
      Στην συνέχεια στις 15 Ιουλίου του 2006, υπεγράφη το καταστατικό για την Ένωση των επτά Επιστημονικών και Τεχνολογικών Πάρκων της χώρας (Πάτρας, Θεσσαλονίκης, Θεσσαλίας, Κρήτης, Λαυρίου, Ηπείρου και Αττικής)-ΕΝΕΤΕΠ, στο Επιστημονικό Πάρκο Πατρών. Η υπογραφή του καταστατικού από τους προέδρους των Επιστημονικών και Τεχνολογικών Πάρκων πραγματοποιήθηκε παρουσία του Υπουργού του ΥΠ. ΑΝ Δ. Σιούφα καθώς και των: Υφυπουργού κ. Α. Νεράντζη, Γ. Γ. Έρευνας και Τεχνολογίας καθηγητή Ι. Τσουκαλά, Γ. Γ. του ΥΠ. ΑΝ Ν. Στεφάνου και του Α. Καστάνη δ/ντή ΕΦΑ-υπευθύνου της ΓΓΕΤ για τα ΕΤΕΠ, γεγονός που αποδεικνύει το σοβαρό ενδιαφέρον της πολιτείας.
      Συγκεκριμένα σας ενημερώνουμε ότι:
      1ον. Τα Επιστημονικά και Τεχνολογικά Πάρκα, λειτουργούν ως θερμοκοιτίδες ανάπτυξης νέων επιχειρήσεων και σ' αυτές τις επιχειρήσεις καλούνται οι συγκεκριμένοι Οργανισμοί να μεταφέρουν τα αποτελέσματα της Έρευνας και της Καινοτομίας από τα Πανεπιστήμια και τα Ερευνητικά Κέντρα, ώστε να εξελίσσονται σε σύγχρονες ανταγωνιστικές επιχειρήσεις. Η γενική αποτίμηση από την λειτουργία τους είναι κατά κανόνα ενθαρρυντική: α) γιατί οι επωασθείσες στα Επιστημονικά Πάρκα επιχειρήσεις αποτελούν δυναμικό πυρήνα ανάπτυξης για την περιοχή, δημιουργώντας νέες θέσεις εργασίας, και β) γιατί παράλληλα στοχεύουν στην δημιουργία μιας σύγχρονης Καινοτομικής Επιχειρηματικής Ζώνης. Σχεδιάζεται επίσης η περαιτέρω ενίσχυση του ρόλου της Καινοτομίας. Προς τον σκοπό αυτό δημιουργήθηκε η Επενδυτική Ζώνη Δυτικής Μακεδονίας η οποία επιδοτήθηκε με 7.000.000 ευρώ.
      2ον. Επίσης στο πλαίσιο αυτό έχει δημιουργηθεί ένας σημαντικός αριθμός νέων εταιρειών εκ των οποίων το 60% έχουν εγκατασταθεί στα επτά ΕΤΕΠ της χώρας, και αυτές οι νέες εταιρείες επιδοτούνται κατά 50% από το ΥΠ.AN
      3ον. Η ΓΓΕΤ εκφράζοντας την αναπτυξιακή στρατηγική του Υπουργείου Ανάπτυξης προέβη σε μια ριζοσπαστική τομή που αφορά την περιφερειακή αναπτυξιακή πολιτική με την δημιουργία των πρώτων πέντε (5) Περιφερειακών Πόλων Καινοτομίας (δυτικής Ελλάδας, δυτικής Μακεδονίας, Θεσσαλίας, κεντρικής Μακεδονίας και Κρήτης), συνολικού προϋπολογισμού 20,2 εκατ. ευρώ για την περίοδο 2005-2008, γεγονός που σηματοδοτεί την στροφή της εθνικής αναπτυξιακής πολιτικής με στόχο την ισόρροπη περιφερειακή ανάπτυξη. Οι Περιφερειακοί Πόλοι Καινοτομίας, θα χρηματοδοτηθούν με 4 έως 5.000.000 ευρώ ο κάθε ένας για τους επόμενους 24 μήνες. Καθοριστικό ρόλο και στους πέντε (5) Πόλους Καινοτομίας διαδραματίζουν τα αντίστοιχα ΕΤΕΠ., και αξίζει να τονιστεί ότι δύο εκ των πέντε Πόλων Καινοτομίας έχουν συντονιστή τα ΕΤΕΠ Θεσσαλίας και δ. Ελλάδας.
      4ον. Η Πολιτεία επενδύει στην Παιδεία, την Έρευνα, την Καινοτομία και την Τεχνολογία. Προς αυτή την κατεύθυνση έχει κηρύξει ως έτη ανταγωνιστικότητας, εξοικονόμησης ενέργειας και καινοτομίας τα έτη 2005-2010. Στο πλαίσιο αυτό το 80% του Δ΄ ΚΠΣ θα κατευθυνθεί προς την περιφέρεια, από όπου το 60% και στην έρευνα και την καινοτομία.
      5ον. Έχουν ιδρυθεί ήδη τρία νέα Ερευνητικά Κέντρα (Θεσσαλίας, Ιωαννίνων, δυτικής Ελλάδας) που θα χρηματοδοτηθούν το καθένα με 1 με 1,5 εκατομμύρια. ευρώ το χρόνο για τα έτη 2005- 2007 και θα υπάρχει ουσιαστική σύνδεση με τα αντίστοιχα Επιστημονικά Πάρκα. Για αυτό το σκοπό και τα τρία Ερευνητικά Κέντρα θα στεγαστούν προσωρινά στα αντίστοιχα ΕΤΕΠ, και στην συνέχεια οι εγκαταστάσεις τους θα ανεγερθούν σε εκτάσεις ανήκουσες στα συγκεκριμένα ΕΤΕΠ.
      6ον. Σημειώστε ότι το Τεχνολογικό Πάρκο Κρήτης ευρίσκεται σε έκταση που ανήκει στο ΙΤΕ και έχει αναπτυχθεί μεταξύ τους άριστη σχέση. Το γεγονός αυτό αποδεικνύει ότι το ΙΤΕ και το Τεχνολογικό Πάρκο Κρήτης έχουν συμβάλει στην ανάπτυξη της περιοχής, ενώ δυνητικά υπάρχουν όλες οι προοπτικές για σημαντική επαύξηση της συμβολής τους.
      7ον. Στις 25-26 lουνίου του τρέχοντος έτους θα πραγματοποιηθεί στο πλαίσιο των εργασιών της εβδομάδας Έρευνας και Καινοτομίας που διοργανώνει το Επιστημονικό Πάρκο Πατρών, διημερίδα με αντικείμενο την συμβολή των ΕΤΕΠ στην Έρευνα και την Καινοτομία και μέσω αυτών στην επίτευξη της αειφόρου ανάπτυξης της χώρας.
      8ον. Οι προτάσεις που κατατέθηκαν στην ημερίδα του Τεχνολογικού Πάρκου Λαυρίου σε συνδυασμό με την συνεχή ανταλλαγή απόψεων του επιτελείου της ΓΓΕΤ με την ΕΝΕΤΕΠ, έχουν ληφθεί σοβαρά υπ' όψιν στην κατάρτιση του θεσμικού πλαισίου Έρευνας και Τεχνολογίας (σύντομα κατατίθεται στη Βουλή) το οποίο μεριμνά για την οριοθέτηση και τον προσδιορισμό ενός νέου πλαισίου λειτουργίας όλων των ΕΤΕΠ.
      9ον. Στον νέο νόμο πλαίσιο, πέραν της αναβάθμισης του ρόλου των Επιστημονικών και Τεχνολογικών Πάρκων, προβλέπεται και η ουσιαστική σύνδεση των Επιστημονικών και Τεχνολογικών Πάρκων με τα Πανεπιστήμια, Ερευνητικά Κέντρα - Ινστιτούτα.
      10ον. Η πολιτεία ενδιαφέρεται σοβαρά για τις δραστηριότητες των ΕΤΕΠ και πιστεύει ότι θα συμβάλλουν με τη διάχυση της τεχνογνωσίας τους προς την σωστή κατεύθυνση, στην ανάπτυξη της χώρας.
      Ο Υφυπουργός
      Ι. ΠΑΠΑΘΑΝΑΣΙΟΥ»
      5. Στην με αριθμό 7818/10-5-07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 49177/ΙΗ/25-5-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 78/8/10-5-07, την οποία κατέθεσε ο Βουλευτής κ. Γιάννης Δραγασάκης σχετικά με την αντισεισμική προστασία των σχολικών κτηρίων, με ειδική αναφορά στην περιοχή Τριχωνίδας και στα θέματα της αρμοδιότητάς μας, σας γνωρίζουμε τα ακόλουθα:
      Το έτος 2005 άρχισε η εφαρμογή του Προγράμματος Προσεισμικού ελέγχου σε 4.441 σχολικά κτήρια τα οποία μελετήθηκαν και κατασκευάστηκαν χωρίς αντισεισμικό κανονισμό προ του έτους 1959 σε όλη τη χώρα.
      Έως σήμερα έχουν ελεγχθεί 3.962 αυτόνομες διοικητικά σχολικές μονάδες σε 40 Νομούς της χώρας, στις οποίες περιλαμβάνονται 4.981 στατικά ανεξάρτητα κτήρια.
      Ο έλεγχος θα συνεχιστεί στους υπόλοιπους 11 Νομούς της χώρας και σε 800 ακόμη σχολικές μονάδες.
      Επιτροπή με συμμετoxή των υπευθύνων Καθηγητών από τα 5 Πολυτεχνεία της χώρας, εκπροσώπου του Οργανισμού Αντισεισμικού Σχεδιασμού και Προστασίας (ΟΑΣΠ) και του Τεχνικού Επιμελητηρίου παρακολουθεί συνεχώς το Πρόγραμμα Προσεισμικού ελέγχου συνεδριάζοντας ανελλιπώς και τουλάχιστον μία φορά τον μήνα. Της επιτροπής προεδρεύει ο Διευθύνων Σύμβουλος του ΟΣΚ.
      Τα αποτελέσματα των ελέγχων, και για τις περιπτώσεις όπου διατυπώνονται υποδείξεις παρεμβάσεων από τους υπεύθυνους Καθηγητές, διαβιβάζονται τόσο στους Δήμους όσο και στις οικείες Νομαρχίες.
      Ειδικά για τα σχολεία της προαναφερόμενης περιοχής, σας ενημερώνουμε ότι ο ΟΣΚ προέβη στην εγκατάσταση λυομένων αιθουσών ελαφρού τύπου στα εξής σχολεία:
      - Γυμνάσιο - Λύκειο Θέρμου, 16 αίθουσες, 3WC και 1 αίθουσα γραφείου,
      - Γυμνάσιο - Λύκειο Γαβαλούς, 3 αίθουσες και 3 επιπλέον αίθουσες (τοποθετούνται άμεσα),
      -2ο Δημ. Σχολείο Αγρινίου, 4 αίθουσες,
      -Δημ. Σχολείο Αγίου Ανδρέα, 3 αίθουσες,
      - Ν/Γ Κάτω Μακρυνίας, 1 αίθουσα και 1 WC,
      - Δημ. Σχολείο Στρογγυλοβουνίου, 1 αίθουσα (τοποθετείται άμεσα).
      Τέλος, σας γνωρίζουμε ότι προωθούνται οι διαδικασίες για την εκπόνηση μελέτης ενίσχυσης και αποκατάστασης του Γυμνασίου - Λυκείου Θέρμου.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 5984/21-3-07 ερώτηση του Βουλευτή κ. Χρίστου Βερελή δόθηκε με το υπ’ αριθμ. 1048/13-4-07 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 39434/12-04-2007 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠEKEΠE) σε απάντηση της ανωτέρω ερώτησης του Βουλευτή κ. Χ. Βερελή.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 6057/22-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1061/13-4-07 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Μ. Στρατάκης, σας διαβιβάζουμε συνημμένα τα με αριθμ. πρωτ. 1360/12-04-2007 και 43560/12-04-2007 έγγραφα του Ειδικού Γραμματέα του Γ΄ ΚΠΣ και του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) αντίστοιχα, για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 7166/24.4.07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΥΠΠΟ/ΓΡ./ΥΠ.Κ.Ε./489/15.5.07 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7166/24.04.07 ερώτησης του Βουλευτή κ. Αθανάσιου Λεβέντη, σας πληροφορούμε ότι:
      «Σχετικά με την αρχιτεκτονική προμελέτη της κατασκευής του Μουσείου Διαχρονικής Πολιτισμικής Εξέλιξης Νότιας Ρόδου, η οποία είχε υποβληθεί από το Δήμο Νότιας Ρόδου στη Διεύθυνση Μελετών Μουσείων το 2003, οι συναρμόδιες ΚΒ΄ ΕΠΚΑ και 4η ΕΒΑ είχαν εκφράσει αρνητική άποψη κυρίως ως προς τη μορφολογία του κτηρίου, διότι αυτή δεν συνάδει με τον παραδοσιακό χαρακτήρα του Μεσαναγρού. Ως εκ τούτου η αρχιτεκτονική προμελέτη θα πρέπει να τροποποιηθεί και να επανεξεταστεί από το Υπουργείο Πολιτισμού.
      Εξαρχής η ΚΒ΄ ΕΠΚΑ είχε θέσει ως προτεραιότητα τη βελτίωση και τον εκσυγχρονισμό του Αρχαιολογικού Μουσείου Ρόδου, στις συλλογές του οποίου περιλαμβάνονται τα σημαντικότερα ευρήματα από τις προϊστορικές θέσεις στη Νότια Ρόδο και σε δεύτερη φάση τη δημιουργία όχι ενός αρχαιολογικού Μουσείου Νότιας Κρήτης, αλλά ενός εκθεσιακού χώρου στον οποίο θα εκτεθεί εποπτικό υλικό για την προβολή της διαχρονικής πολιτισμικής εξέλιξης της Νότιας Ρόδου.
      Σύμφωνα με το αρ. πρωτ. 3397/13-4-2007 έγγραφο του Δήμου Ν. Ρόδου, το έργο της κατασκευής του Μουσείου έχει δημοπρατηθεί με χρηματοδότηση του Υπουργείου Αιγαίου και Νησιωτικής Πολιτικής και πρόκειται να ολοκληρωθεί στις αρχές του 2008.
      Οι συναρμόδιες Εφορείες καθώς και οι συναρμόδιες Διευθύνσεις του Υπουργείου Πολιτισμού (ΔΜΕΕΠ και ΔΜΜΠΚ) μπορούν να αναλάβουν την οργάνωση της έκθεσης που θα λειτουργήσει κυρίως με εποπτικό υλικό (πίνακες, φωτογραφίες, σχέδια, αναπαραστάσεις κλπ.) σύμφωνα με τις παλαιότερες εισηγήσεις των Εφορειών. Εξασφάλιση χρηματοδότησης από τα τρέχοντα χρηματοδοτικά προγράμματα προς το παρόν δεν προβλέπεται.
      Όσον αφορά την προστασία των μνημείων στη νότια Ρόδο, η ΚΒ΄ ΕΠΚΑ έχει εκπονήσει μελέτη, η οποία εγκρίθηκε από το Υπουργείο Πολιτισμού με την Υ.Α. ΥΠΠΟ/ΓΔΑΠΚ/ΑΡΧ/Α1/Φ22/19695/1343/12-11-2003, για την προστασία, διαμόρφωση και ανάδειξη του αρχαϊκού οικισμού και τείχους στη Βρουλιά, στο νοτιότερο άκρο της Ρόδου. Το 2003 είχε υποβληθεί ΤΔΕ για ένταξη στο Γ΄ ΚΠΣ, το 2004 υποβλήθηκε και πάλι για ένταξη στο πρόγραμμα INTERREG IlΙ/Ελλάδα - Κύπρος και πρόσφατα με το αρ. 1319/4-4-2006 έγγραφο του Γενικού Γραμματέως του Υπουργείου Πολιτισμού προς την Περιφέρεια Ν. Αιγαίου για χρηματοδότηση από το Γ΄ ΚΠΣ. Ωστόσο, το έργο δεν εντάχθηκε. Σημειώνουμε ότι ο μοναδικός αυτός οικισμός ανεσκάφη στις αρχές του 20ου αιώνα από τη Δανική Αρχαιολογική αποστολή και τα ευρήματα της ανασκαφής βρίσκονται στο Αρχαιολογικό μουσείο της Κοπεγχάγης. Ευελπιστούμε για την ένταξη του έργου στο Δ΄ ΚΠΣ.
      Όσον αφορά στο έργο της προστασίας των αρχαιολογικών χώρων στη νότια Ρόδο το Υπουργείο Πολιτισμού έχει προχωρήσει στην κήρυξη αρχαιολογικών χώρων στις περιοχές Κιοταρίου και Βρουλιάς και ζωνών προστασίας Α και Β στο Πλημμύρι, έπειτα από σχετικές προτάσεις της αρμόδιας ΚΒ΄ ΕΠΚΑ.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     9. Στην με αριθμό 7564/4.5.07 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ.ΤΚΕ/Φ2/13306/25.5.07  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθ. 7564/4-05-2007 ερώτησης που κατέθεσε στη Βουλή ο Βουλευτής κ. Άγγελος Μανωλάκης, αναφορικά με την έκδοση διευκρινιστικών οδηγιών για τα άρθρα 50,51,52,53 του ν. 3528/2007, σας γνωρίζουμε ότι αμέσως μετά τη δημοσίευση του ν. 3528/2007(ΦΕΚ 26Α΄/9.2.2007) με τον οποίο κυρώθηκε ο νέος Υπαλληλικός Κώδικας η υπηρεσία μας έχει εκδώσει τις ακόλουθες διευκρινιστικές εγκυκλίους:
      α) ΔΙΔΑΔ/Φ.35.14/916/4084/15-2-2007 «Νέος Υπαλληλικός Κώδικας».
      β) ΔΙΔΑΔ/Φ31.11 /65/7756/26-3-2007 «Διευκρινήσεις σχετικά με την εφαρμογή του νέου Υπαλληλικού Κώδικα - Κατάταξη υπαλλήλων βάσει των μεταβατικών διατάξεων – Μονιμοποίηση».
      γ) ΔΙΔΑΔ/Φ.48/31/9253/12-4-2007 «Διευκρινήσεις για τις υπηρεσιακές μεταβολές βάσει των διατάξεων του νέου Υπαλληλικού Κώδικα».
      δ) ΔΙΔΑΔ/Φ.51/538/12254/14-5-2007 «Διευκρινήσεις για την χορήγηση αδειών βάσει των διατάξεων του νέου Υπαλληλικού Κώδικα».
      Με τις ανωτέρω εγκυκλίους επιδιώκεται να διασφαλιστεί η ενιαία και ομοιόμορφη εφαρμογή των διατάξεων του νέου Υπαλληλικού Κώδικα, καθώς και η ισότιμη μεταχείριση των υπαλλήλων.
      Συναφώς, επισημαίνουμε ότι οι εγκύκλιες οδηγίες δεν αποτελούν κανόνες δικαίου, ούτε η έκδοσή τους αποτελεί προϋπόθεση για την εφαρμογή των νόμων. Σε καμία περίπτωση δεν μπορούν να υποκαταστήσουν το νόμο ή να τον καταργήσουν ή να αναστείλουν την εφαρμογή του.
      Για την πληρέστερη ενημέρωση σας αποστέλλουμε το σύνολο των εγκυκλίων του Υ.Κ που έχουν ήδη εκδοθεί από την Υπηρεσία μας.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      (Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      10. Στην με αριθμό 7784/9.5.07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 7301Β/29.5.07  έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε τα ακόλουθα:
      Σύμφωνα με τις διατάξεις της ισχύουσας νομοθεσίας έχουν εκδοθεί Κοινές Υπουργικές Αποφάσεις Έγκρισης Περιβαλλοντικών Όρων (Α.Ε.Π.Ο) των Υπ. ΠΕΧΩΔΕ και ΑΝΑΠΤΥΞΗΣ) για τα κεραμοποιεία TERRA (Α.Ε.Π.Ο υπ’ αρ. πρ. 121738/23-2-2007) και ΑΛΦΑ ΚΕΡΑΜΙΚΑ (A.E.Π.0 υπ’ αρ. πρ. 122123/30-3-2007) στο Ν. Λάρισας, ενώ έχει προωθηθεί η διαδικασία έκδοσης και άλλων A.E.Π.O κεραμοποιείων σε άλλους Νομούς της χώρας.
      Οι μονάδες TERRA και ΑΛΦΑ ΚΕΡΑΜΙΚΑ υπέβαλαν τεχνικές εκθέσεις σύμφωνα με την Κ.Υ.Α 11535/93 ΦΕΚ 328Β΄/6-5-93 προκειμένου να τους επιτραπεί η χρήση καυσίμου Pet Coke σε συνδυασμό με συμβατικά καύσιμα στους κλιβάνους των μονάδων τους.
      Δίνοντας ιδιαίτερη έμφαση σε όλους τους τομείς που αφορούν την αντιμετώπιση των επιπτώσεων στο περιβάλλον καθώς και την διασφάλιση της δημόσιας υγείας, σύμφωνα με το Κείμενο Αναφοράς των Βέλτιστων Διαθέσιμων Τεχνικών για τις Βιομηχανίες των Κεραμικών που έχει εκδοθεί από το αρμόδιο Γραφείο της Ευρωπαϊκής Επιτροπής, στις εκδοθείσες Α.Ε.Π.Ο τέθηκαν μέτρα προστασίας του περιβάλλοντος, όροι λειτουργίας καθώς και όρια εκπομπής ατμοσφαιρικών ρύπων.
      Το Pet-Coke είναι ένα πετρελαϊκό καύσιμο, εναλλακτικό των ανθρακούχων στερεών καυσίμων, που χρησιμοποιείται ευρύτατα σε εθνικό και διεθνές επίπεδο σε διαφόρους βιομηχανικούς κλάδους (τσιμεντοβιομηχανία, ασβεστοποιία κλπ ) αλλά και σε μονάδες κεραμοποιίας .
      Πέραν των άλλων δεσμεύσεων και υποχρεώσεων, σύμφωνα με τις ισχύουσες Α.Ε.Π.Ο, οι εταιρίες ακόμη είναι υποχρεωμένες:
      * Να υποβάλλουν το πρώτο τετράμηνο κάθε έτους όλες τις μετρήσεις των εκπομπών αέριων ρύπων.
      * Να υποβάλλουν διαχειριστικό σχέδιο στερεών αποβλήτων καθώς και ετήσια έκθεση παραγωγού αποβλήτων.
      * Να ενημερώνουν εγκαίρως την αρμόδια υπηρεσία της Ν.Α Λάρισας πριν την διεξαγωγή των εξαμηνιαίων μετρήσεων.
      Τα παραπάνω, σε συνδυασμό με την εγκατάσταση συστήματος συνεχούς μέτρησης καυσαερίων, δίνουν στην διοίκηση την δυνατότητα συνεχούς παρακολούθησης και ελέγχου της λειτουργίας των μονάδων.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      11. Στην με αριθμό 8633/31.05.07 ερώτηση του Βουλευτή κ. Αδάμ Ρεγκούζα δόθηκε με το υπ’ αριθμ. B-1559/6.6.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Επί της ερώτησης με αριθμό πρωτ. 8633/31-05-07 που κατέθεσε στη Βουλή ο Βουλευτής κ. Αδάμ Ρεγκούζας, σχετικά με τις καθυστερήσεις στην αποπεράτωση των έργων του οδικού άξονα Θεσ/κης -Χαλκιδικής, σας πληροφορούμε ότι αρμόδιο να απαντήσει, είναι το συνερωτώμενο Υπουργείο ΠΕ.ΧΩ.Δ.Ε.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      12. Στην με αριθμό 8603/30.5.07 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. Β-1549/6.6.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 8603/30-05-07 που κατέθεσε στη Βουλή ο Βουλευτής κ. Γιαν. Κουτσούκος , σχετικά με την πληρωμή συντάξεων Ο.Γ.Α. μέσω ΕΛ.ΤΑ., πληρoφορoύμε ότι με αφορμή πρόσφατη ερώτηση με το ίδιο θέμα, ο ΕΛ.ΤΑ. απέστειλε το αριθμ.1.1.4/4412/25-04-07 έγγραφο, με την από πλευράς του σχετική πληροφόρηση, το οποίο σας διαβιβάζουμε, προς ενημέρωσή σας.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 8000/15.5.07 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ.Β-1534/6.6.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8000/15-5-2007, που κατέθεσε στη Βουλή ο Βουλευτής K. Μάνoς Φραγκιαδουλάκης, θέτουμε υπόψη σας ότι:
      Η Ο.Τ.Ε. Α.Ε. λειτουργεί με ιδιωτικοοικονομικά κριτήρια, σε περιβάλλον ελεύθερης αγοράς, σύμφωνα με το δίκαιο που τη διέπει, ως ανώνυμη εταιρεία του ν. 2190/1920.
      Το Ελληνικό Δημόσιο μετέχει στην Ο.Τ.Ε. Α.Ε. δια του Υπουργείου Οικονομίας και Οικονομικών, και ασκεί έλεγχο υπό την ιδιότητα αυτή του μετόχου.
      Σύμφωνα με τα παραπάνω, θέματα, όπως αυτό που θίγεται με την παρούσα ερώτηση και αφορά τη διαχείριση του δικτύου καταστημάτων της Εταιρείας, δεν είναι της ρυθμιστικής αρμοδιότητας του Υπ.Μ.Ε.
      Διαβιβάζουμε συνημμένα το αριθμ. 241840/22-05-07 έγγραφο της Ο.Τ.Ε. Α.Ε., με το οποίο παρέχεται η σχετική πληροφόρηση και είχε σταλεί σε απάντηση πρόσφατης ερώτησης με το ίδιο θέμα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     14. Στην με αριθμό 5278/8-3-07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 28678-ΙΗ/13-4-07 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5278/8.3.2007, την οποία κατέθεσε ο Βουλευτής κ. Γεώργιoς Παπαγεωργίου και αφορά στο Ι.Ε.Κ. Καρύστου, σας γνωρίζουμε τα ακόλουθα:
     Στην Κάρυστο, ο Οργανισμός Επαγγελματικής Εκπαίδευσης και Κατάρτισης δεν διαθέτει I.Ε.Κ. Στο Νομό Ευβοίας λειτουργούν συνολικά δύο (2) Ι.Ε.Κ. αρμοδιότητας ΥΠ.Ε.Π.Θ. στη Χαλκίδα και στο Αλιβέρι.
     Ο Οργανισμός όμως ανταποκρινόμενος σε αιτήματα ίδρυσης ειδικοτήτων έχει προχωρήσει από το 2003 στη λειτουργία αποκεντρωμένων τμημάτων στην Κάρυστο, την ευθύνη λειτουργίας των οποίων έχει το Ι.Ε.Κ. Αλιβερίου.
     Συνημμένα υποβάλλεται αναλυτικός πίνακας που καταδεικνύει:
     α. Τη συγκεντρωτική εικόνα όλων των τμημάτων που έχουν λειτουργήσει στην Κάρυστο υπό την εποπτεία του Ι.Ε.Κ. Αλιβερίου.
     β. Το σύνολο των ειδικοτήτων που ο Οργανισμός έχει προκηρύξει από το 2003.
     γ. Το σύνολο των τμημάτων που δημιουργήθηκαν.
     Ο Ο.Ε.Ε.Κ. θα διαβιβάσει το αίτημα της ίδρυσης ειδικότητας «Επιμελητής Ξεναγών Εθνικών Δρυμών και χώρων Αναψυχής» στην Τριμελή Συμβουλευτική Επιτροπή (Τ.Σ.Ε.) της Περιφέρειας της Στερεάς Ελλάδας, προκειμένου να εξεταστεί και, ενδεχομένως, να συμπεριληφθεί στην πρότασή της, προς τον Ο.Ε.Ε.Κ. για την προκήρυξη ειδικοτήτων στην περιοχή κατά το φθινοπωρινό εξάμηνο κατάρτισης 2007-2008, με έναρξη τον Οκτώβριο του 2007.
     Τέλος, σας γνωρίζουμε ότι στην περίπτωση που η πρόταση γίνει αποδεκτή από την Τ.Σ.Ε. και εγκριθεί από το Δ.Σ. του Ο.Ε.Ε.Κ., η ειδικότητα θα προκηρυχθεί ως τμήμα του Ι.Ε.Κ. Αλιβερίου, το οποίο αποκεντρωμένα θα λειτουργήσει στην Κάρυστο, υπό την ευθύνη και πάλι του Ι.Ε.Κ. Αλιβερίου.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     15. Στην με αριθμό 2968/11-1-07 ερώτηση του Βουλευτή κ. Ευάγγελου Παπαχρήστου δόθηκε με το υπ’ αριθμ. 4534-ΙΗ/13-4-07 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2968/11.1.2007, την οποία κατέθεσε ο Βουλευτής κ. Βαγγέλης Παπαχρήστος, σχετικά με τις αποσπάσεις εκπαιδευτικών Δευτεροβάθμιας Εκπαίδευσης που εγκρίθηκαν με την αριθμ. 45/24.11.2006 Πράξη Κ.Υ.Σ.Δ.Ε., σας γνωρίζουμε τα ακόλουθα:
     Σύμφωνα με τις διατάξεις του άρθρου 16Γ του Ν.1566/1985 (ΦΕΚ 167 Α΄), οι αποσπάσεις εκπαιδευτικών Δ.Ε. από Π.Υ.Σ.Δ.Ε. σε Π.Υ.Σ.Δ.Ε., γίνονται:
     α. Για εύρυθμη λειτουργία των σχολικών μονάδων και
     β. σε εξαιρετικές περιπτώσεις και για την αντιμετώπιση σοβαρότατων αναγκών, όπως βαριές και δυσίατες ασθένειες, συνυπηρέτηση συζύγων και για εξαιρετικά σοβαρούς οικογενειακούς λόγους.
     Επισημαίνεται ότι στις εν λόγω περιπτώσεις περιλαμβάνονται και εκπαιδευτικοί που ανήκουν σε ειδικές κατηγορίες του άρθρου 13 του Π.Δ. 50/1996 και του άρθρου 1 παρ. 8 του Ν.3194/2003 ΦΕΚ 267 Α΄), ΟΙ οποίοι ζητούν περιοχή που διαθέτει νοσηλευτική μονάδα, ανεξάρτητα εάν υπάρχουν κενά στην εν λόγω περιοχή και οι οποίοι αποσπώνται κατά προτεραιότητα.
     Οι υποβληθείσες αιτήσεις απόσπασης από τους εκπαιδευτικούς Δευτεροβάθμιας Εκπαίδευσης διαβιβάστηκαν στο Κεντρικό Υπηρεσιακό Συμβούλιο Δευτεροβάθμιας Εκπαίδευσης (Κ.Υ.Σ.Δ.Ε.) και μετά τη γνωστοποίηση της σχετικής πράξης του Κ.Υ.Σ.Δ.Ε. στην αρμόδια Υπηρεσία του ΥΠ.Ε.Π.Θ. συντάχθηκε απόφαση απόσπασης, σύμφωνα με την εν λόγω Πράξη.
     Σημειώνεται ότι η απόφαση αυτή υπεγράφη στις 12.1.2007 και κοινοποιήθηκε την ίδια ημέρα, μέσω ηλεκτρονικού ταχυδρομείου, σε όλες τις Διευθύνσεις και Γραφεία Δευτεροβάθμιας Εκπαίδευσης της χώρας και ταυτόχρονα εστάλη και ταχυδρομικά. Ο αριθμός της απόφασης είναι: 4282/Δ2/12.1.2007.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»)
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, έχω την τιμή να ανακοινώσω το δελτίο αναφορών και ερωτήσεων της Τρίτης 12 Ιουνίου 2007.
      Α. ΑΝΑΦΟΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της  Βουλής).
      1.Η με αριθμό 7588/4-5-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Πολιτισμού, σχετικά με την παραχώρηση του Παγκρήτιου Σταδίου στο Δήμο Ηρακλείου.
      2.Η με αριθμό 7568/4-5-2007 ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Υγείας και Κοινωνικής Αλληλεγγύης, σχετικά με την κάλυψη των ελλείψεων σε προσωπικό στο Κέντρο Υγείας Ζαγοράς Πηλίου.
      3.Η με αριθμό 7088/20-4-2007 ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς την Υπουργό Εθνικής Παιδείας και Θρησκευμάτων, σχετικά με τις εργασιακές σχέσεις των εκπαιδευτικών του Αρσακείου Τιράνων. 
      Β. ΑΝΑΦΟΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος  5 του Κανονισμού της  Βουλής).
      1.Η με αριθμό 4839/27-2-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με τη χρήση φωτοβολταϊκών συστημάτων από αγροτικές μονάδες.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 618/4-6-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς την Υπουργό Τουριστικής Ανάπτυξης, σχετικά με το πρόγραμμα επιμόρφωσης και κατάρτισης του προσωπικού των τουριστικών επιχειρήσεων κ.λπ..
      Συγκεκριμένα, η επίκαιρη ερώτηση της κ. Μερεντίτη έχει ως εξής:
      «Στη χώρα μας ο τουρισμός παίζει καθοριστικό ρόλο για την εθνική οικονομία και την απασχόληση. Επιπλέον, στηρίζει την οικονομική επιβίωση περιοχών που, χωρίς την τουριστική κίνηση, θα είχαν προ πολλού ερημώσει. 
      Σήμερα, σε συνθήκες έντονου –εσωτερικού και διεθνούς- ανταγωνισμού, βασικές προϋποθέσεις για την τουριστική ανάπτυξη αποτελούν η ποιότητα και η ασφάλεια των προσφερόμενων υπηρεσιών, οι οποίες με τη σειρά τους εξαρτώνται άμεσα από την ποιότητα εκπαίδευσης του προσωπικού και από τον έλεγχο και την πιστοποίηση των κάθε είδους τουριστικών επιχειρήσεων.
      Αν η χώρα μας επιδιώκει πραγματικά την ταχεία τουριστική ανάπτυξη –όπως με έμφαση υποστηρίζει κατά καιρούς η Κυβέρνηση- θα πρέπει  η μακροχρόνια, κεντρική στρατηγική για τον τουρισμό να συνδυαστεί με μία πολιτική συνεχούς αναβάθμισης και ενίσχυσης της τουριστικής εκπαίδευσης και να θεσμοθετηθεί ο έλεγχος των εταιρειών που παρέχουν τουριστικές υπηρεσίες κάθε μορφής.
      Κατόπιν αυτών, 
      Σας ερωτώ:
      Υλοποιούνται σήμερα από το Υπουργείο Τουριστικής Ανάπτυξης προγράμματα επιμόρφωσης, εκπαίδευσης και κατάρτισης του προσωπικού των τουριστικών επιχειρήσεων προς ενίσχυση της παροχής υψηλών προδιαγραφών και ασφαλών υπηρεσιών;
      Ελέγχονται οι προδιαγραφές ασφαλείας των εταιρειών που παρέχουν τουριστικές υπηρεσίες και ιδιαιτέρως αυτών που δραστηριοποιούνται στον εναλλακτικό τουρισμό και τα extreme sports;»
      Η Υπουργός Τουριστικής Ανάπτυξης κ. Φάνη Πάλλη - Πετραλιά έχει το λόγο.
      ΦΑΝΗ ΠΕΤΡΑΛΙΑ - ΠΑΛΛΗ (Υπουργός Τουριστικής Ανάπτυξης): Ευχαριστώ, κύριε Πρόεδρε. 
      Κυρίες και κύριοι συνάδελφοι, επειδή είναι προφανές ότι η ερώτηση της  κυρίας συναδέλφου, αν και δεν το αναφέρει, έχει γίνει με αφορμή το τραγικό δυστύχημα του Λούσιου θα ήθελα να εκφράσω πραγματικά κι εγώ τη βαθιά μου θλίψη για το χαμό αυτών των νέων ανθρώπων. Πραγματικά όλοι, στο Υπουργείο Τουριστικής Ανάπτυξης και εγώ, αλλά και όλοι οι φορείς του τουρισμού συγκλονιστήκαμε απ’ αυτό το τραγικό συμβάν που είχε ως αποτέλεσμα το θάνατο των νέων αυτών ανθρώπων. 
      Επειδή πάρα πολλά ειπώθηκαν γύρω απ’ αυτό το θέμα θα ήθελα να ξεκαθαρίσω κάποια πράγματα. Να πω ότι η συγκεκριμένη εταιρεία ή γραφείο  –θα μιλήσω πρώτα γι’ αυτό και μετά γενικότερα- δεν διέθετε σήμα του Ε.Ο.Τ.. Δεν ήταν μια εταιρεία, η οποία να έχει σηματοδοτηθεί από τον Ε.Ο.Τ. και δεν ανήκε καν στο Σωματείο των Τουριστικών Γραφείων, δηλαδή, στον επίσημο φορέα, που είναι το HATA. Βεβαίως το να έχει ένα γραφείο τουρισμού ένα σήμα του Ε.Ο.Τ. δεν είναι πανάκεια. Όμως δίνει πρώτα τη διαβεβαίωση στον πελάτη ότι έχει καταθέσει τα χαρτιά του που πιστοποιούν ότι καλύπτει βασικά κριτήρια. Δεύτερον, ότι υπόκειται στον έλεγχο του Ε.Ο.Τ. και τρίτον, βάσει του π.δ. 339/1996, όσα απ’ αυτά τα γραφεία έχουν το σήμα συνάπτουν και σύμβαση αστικής επαγγελματικής ευθύνης. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Υπουργού)
      Κύριε Πρόεδρε, πολύ γρήγορο σας βρίσκω. Έχω λίγη ώρα ακόμη.
      ΠΡΟΕΔΡΕΥΩΝ (Ιωάννης Τραγάκης): Έχετε ακόμη χρόνο. Ένα λεπτό πριν τη λήξη, το κουδούνι κτυπάει μόνο του. 
      ΦΑΝΗ ΠΕΤΡΑΛΙΑ - ΠΑΛΛΗ (Υπουργός Τουριστικής Ανάπτυξης): Θα μου πείτε: ύστερα από τόσα χρόνια δεν το θυμάμαι;
      Εκεί όμως που θέλω να σταθώ κι αυτό που θέλω να πω για τη συγκεκριμένη περίπτωση -και επειδή αναφέρεστε, αγαπητή συνάδελφε, στο θέμα των νέων μορφών τουρισμού- είναι ότι οι νέες μορφές τουρισμού, τα λεγόμενα «extreme sports», είναι ένα θέμα ανοικτό. 
Δεν υπάρχει ούτε ευρωπαϊκή νομοθεσία, δεν υπάρχουν καν εθνικές νομοθεσίες για τα λεγόμενα extreme sports. 
      Εμείς το έχουμε προβλέψει και πριν από περίπου οκτώ μήνες δημιουργήσαμε μια επιτροπή μαζί με το Υφυπουργείο Αθλητισμού. Διότι πρέπει εδώ να σας πω ότι τα αθλήματα αναγνωρίζονται ως αθλήματα από το Υφυπουργείο Αθλητισμού και όχι από το Υπουργείο Τουριστικής Ανάπτυξης.
      Παρ’ όλα αυτά έχουμε δημιουργήσει μια επιτροπή, για να θέσουμε –και ήδη έχουμε προχωρήσει- κάποια πλαίσια, με αυστηρότητα. Αλλά μιλάω πάντα για πλαίσια, διότι δεν υπάρχει διεθνής νομοθεσία πάνω σ’ αυτό. Ξέρετε ότι και οι σύλλογοι και τα σωματεία, όλα παίρνουν την πιστοποίησή τους –όπως και οι ομοσπονδίες- από το Υφυπουργείο Αθλητισμού.  
      Απαντώντας και στο γενικότερο ερώτημα, το οποίο έχετε κάνει, ως προς τα θέματα των προγραμμάτων της επαγγελματικής επιμόρφωσης, θα ήθελα να πω ότι πραγματικά έχουμε δώσει μια μεγάλη έμφαση στην επαγγελματική κατάρτιση, διότι επηρεάζει απόλυτα την ποιότητα και πάνω απ’ όλα το ανθρώπινο δυναμικό. Ο τουρισμός είναι το μεγάλο πλεονέκτημα της χώρας μας και είναι απαραίτητο να υπάρχουν καταρτισμένα άτομα. Η κατάρτιση συμπεριλαμβάνεται στην εθνική στρατηγική για τον τουρισμό, γιατί ο στόχος μας είναι η ποιότητα.
      ΠΡΟΕΔΡΕΥΩΝ (Ιωάννης Τραγάκης): Αφήστε και κάτι για τη δευτερολογία σας. 
      ΦΑΝΗ ΠΕΤΡΑΛΙΑ - ΠΑΛΛΗ (Υπουργός Τουριστικής Ανάπτυξης): Έχω και άλλα να πω.
      ΠΡΟΕΔΡΕΥΩΝ (Ιωάννης Τραγάκης): Εσείς έχετε, ο χρόνος δεν έχει. Σήμερα, για πρώτη φορά, έχουμε δυο επερωτήσεις, όχι μία, οπότε αντιλαμβάνεστε.
      ΦΑΝΗ ΠΕΤΡΑΛΙΑ - ΠΑΛΛΗ (Υπουργός Τουριστικής Ανάπτυξης):  Κατάλαβα, κύριε Πρόεδρε, εντάξει.
      ΠΡΟΕΔΡΕΥΩΝ (Ιωάννης Τραγάκης):  Η συνάδελφος κ. Μερεντίτη έχει το λόγο για δύο λεπτά.
      ΑΘΑΝΑΣΙΑ  ΜΕΡΕΝΤΙΤΗ:  Ευχαριστώ, κύριε Πρόεδρε.
      Κατ’ αρχάς, ως προς το ανθρώπινο δυναμικό, κυρία Υπουργέ –και θα προσπαθήσω με την ανοχή του Προέδρου να πω όσα θέλω- στο πρώτο σκέλος της ερώτησής μας, έχετε πει –και συμφωνούμε όλοι- ότι η Ελλάδα οφείλει να είναι προτιμώμενος προορισμός και όχι προτεινόμενος. Θέλουμε η Ελλάδα να είναι εμπειρία και όχι απλώς επίσκεψη.
      Τα Τρίκαλα, λοιπόν, με τη μοναδικότητα των Μετεώρων, του Ασπροποτάμου, του Περτουλίου, όλου του ορεινού όγκου πρέπει να έχουν αυτήν την ποιότητα και την ασφάλεια. 
      Σας καταθέτω εδώ και ανάλογο υπόμνημα από το Σύλλογο Επαγγελματιών Ορεινού Όγκου Τρικάλων που σας ζητούν με φωνή αγωνίας: «θέλουμε εκπαίδευση». Τα Τρίκαλα αναπτύσσονται, βασιζόμενα κυρίως στην ιδιωτική πρωτοβουλία, οι άνθρωποι όμως υστερούν της στοιχειώδους εκπαίδευσης και επιμόρφωσης, πόσω μάλλον της ιδιαίτερης για την ποιότητα που παλεύουμε.
      Σας καταθέτω επίσης τέσσερις ερωτήσεις που έχω υποβάλει πριν στον προκάτοχό σας, γιατί στα Τρίκαλα από το Φεβρουάριο του 2003 λειτουργεί ένα Ι.Ε.Κ. εναλλακτικών μορφών τουρισμού με την ευθύνη του Οργανισμού Τουριστικής Εκπαίδευσης και Κατάρτισης. 
      Τελειώνουν τώρα οι πρώτοι μαθητές και όμως μέχρι τα τώρα με όλες οι απαντήσεις –και τις καταθέτω στα Πρακτικά- που έχω λάβει από το Υπουργείο σας –όχι από εσάς, κυρία Υπουργέ- όχι μόνο δεν δεσμεύεται ο προκάτοχός σας, αλλά μάλιστα στην τελευταία απάντηση μού λέει ότι δεν υπάρχουν χρήματα, γιατί ήταν πιλοτικό το πρόγραμμα και ήταν χρήματα της Ε.Ο.Κ. που τελείωσαν.
      (Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όμως, ξέρετε καλύτερα από εμένα ότι το Δ΄ Κοινοτικό Πλαίσιο Στήριξης ειδικά δίνει τη δυνατότητα για τα αξιοθέατα, για τους ορεινούς όγκους κ.λπ. και ειδικά αυτό το Ι.Ε.Κ., κυρία Υπουργέ –διότι συστεγάζεται με το Τ.Ε.Ε.- στοιχίζει μόνο 25.000 ευρώ για τους καθηγητές και έχει 1.100 ευρώ το χρόνο λειτουργικά έξοδα. 
      Θέλω να δεσμευτείτε, να το εξετάσετε, να λειτουργήσει για τις ανάγκες της περιοχής και όχι μόνο. Με αυτήν τη φουρνιά θα έχουμε δεκαοκτώ συνοδούς βουνού. Όμως, θα μπορούσε παράλληλα να έχουμε και άλλα τμήματα, τα οποία τα χρειάζεται η περιοχή των Τρικάλων, αλλά τα χρειάζεται και η Ελλάδα ολόκληρη.
      Κλείνοντας –γιατί ο χρόνος δυστυχώς είναι αμείλικτος- θέλω εδώ επίσης να σας προτείνω να δώσετε ιδιαίτερη βαρύτητα στα Τρίκαλα, δίνοντας χρήματα στη Νομαρχιακή Αυτοδιοίκηση, αλλά με δέσμευση και με έλεγχο δικό σας, κυρία Υπουργέ, για το πού θα διατεθούν, σε τι είδους επιμορφωτικά προγράμματα.
      Αυτά τα έχετε διαβάσει και τα ξέρετε, γιατί σας έχουν στείλει και οι ξενοδόχοι των Τρικάλων υπόμνημα και όλοι οι αρμόδιοι φορείς που το ζητούν με αγωνία. Αυτήν την επιμόρφωση που τη χρειαζόμαστε, μπορείτε να την προσφέρετε. Μπορούμε, υπάρχουν οι δυνατότητες.
    Πάρτε, λοιπόν, έγκαιρα τις πρωτοβουλίες και για το Ι.Ε.Κ., αλλά και για τη μεγαλύτερη επιμόρφωση. 
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ορίστε, κυρία Υπουργέ, έχετε το λόγο για δυο λεπτά.
    ΦΑΝΗ ΠΕΤΡΑΛΙΑ - ΠΑΛΛΗ (Υπουργός Τουριστικής Ανάπτυξης): Κυρία συνάδελφε, κατ’ αρχάς να πω ότι αυτήν τη στιγμή τρέχουν δυο πάρα πολύ μεγάλα προγράμματα επαγγελματικής κατάρτισης. Συμφωνούμε απόλυτα ότι το ανθρώπινο δυναμικό είναι και το κλειδί για την ποιοτική ανάπτυξη του τουρισμού.
    Θέλω, λοιπόν, να σας πω ότι πέντε χιλιάδες οδηγοί ΤΑΧΙ εκπαιδεύονται αυτή τη στιγμή στην Αθήνα και στη Θεσσαλονίκη. Έχουν ξεκινήσει σεμινάρια και πηγαίνουν και πάρα πολύ καλά και είναι και οι ίδιοι ιδιαίτερα ευχαριστημένοι με την προσπάθεια αυτή, δηλαδή, με το να αποκτηθεί  αυτό που λέμε «τουριστική συνείδηση».
    Επιπλέον, θέλω να σας πω ότι έχουμε άλλα δυο προγράμματα. Το ένα είναι ένα πολύ μεγάλο πρόγραμμα 15.000.000 ευρώ, το οποίο γίνεται μαζί με το Υπουργείο Απασχόλησης –κυρίως από το Υπουργείο Απασχόλησης- και που αφορά την επαγγελματική κατάρτιση, αλλά αφορά και γενικότερα την κατάρτιση των φορέων του τουρισμού σε ειδικά τουριστικά επαγγέλματα. Επίσης, έχουμε την ενδοεπιχειρησιακή κατάρτιση των εργαζομένων σε επιχειρήσεις του τουριστικού τομέα. Βλέπετε, λοιπόν, ότι πραγματικά προχωρούμε πολύ σ’ αυτά. 
    Εκείνο που θέλω να σας πω, επειδή αναφέρεστε στο Ι.Ε.Κ., είναι ότι είχαμε ξεκινήσει πιλοτικά προγράμματα και προσθέσαμε και τους οδηγούς του βουνού. Όπως επίσης και ξεναγούς σε μη διδασκόμενες γλώσσες, όπως είναι η ρωσική ή η κινεζική, διότι ο ανταγωνισμός είναι πολύ μεγάλος. Φέτος έχουμε 100% αύξηση του τουρισμού από τη Ρωσία και ξεκινάει και ο τουρισμός από την Κίνα. Οι τουρίστες των χωρών αυτών, ιδιαίτερα θα έλεγα οι Κινέζοι, θέλουν να έχουν κινεζόφωνους ξεναγούς, διότι δεν μιλούν και καμία άλλη γλώσσα. 
    Σας διαβεβαιώ λοιπόν ότι το συγκεκριμένο Ι.Ε.Κ. των οδηγών βουνού, όχι απλώς δεν πρόκειται να σταματήσει και να κλείσει –δεν υπάρχει καμία περίπτωση να γίνει αυτό- αλλά αντιθέτως, ο στόχος μας είναι να τα εμπλουτίσουμε με τις νέες μορφές τουρισμού. Να κάνουμε ειδική εκπαίδευση στις νέες μορφές τουρισμού, όπως το canyon, το trekking, το rafting, τις αναρριχήσεις, τις ορειβασίες. Πώς θα γίνουν αυτά; Είναι δυνατόν να γίνουν αν δεν υπάρχουν εξειδικευμένοι και πιστοποιημένοι; Από πού πήραν πιστοποιητικά αυτοί οι οποίοι τα κάνουν αυτά; Αυτό είναι ένα θέμα που μας απασχολεί όλους και είναι πολύ βασικό. 
    Προχωρούμε, λοιπόν, τις νέες μορφές τουρισμού, που είναι και το μέλλον του τουρισμού και ειδικά για το Νομό Τρικάλων που είχα την ευκαιρία να τον επισκεφθώ και μάλιστα ήμασταν μαζί. Είναι κατ’ εξοχήν ένας νομός ο οποίος, στο στόχο μας του δωδεκάμηνου τουρισμού, είναι πρωταγωνιστής νομός. Και αυτό ισχύει και για το  θρησκευτικό τουρισμό και για τον ορεινό όγκο. Μαζί επισκεφθήκαμε τόσα σημεία εκεί, όπως το Περτούλι και όχι μόνο. Άρα, κατ’ εξοχήν εκεί θα δώσουμε την έμφαση για την εξειδίκευση και για ειδικές μορφές τουρισμού.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ.
    ΦΑΝΗ ΠΕΤΡΑΛΙΑ - ΠΑΛΛΗ (Υπουργός Τουριστικής Ανάπτυξης): Τελειώνω, κύριε Πρόεδρε, λέγοντας ότι, όπως ξέρετε, βάσει του νόμου, επιχορηγούνται όλες οι Νομαρχιακές Αυτοδιοικήσεις από το Υπουργείο Τουριστικής Ανάπτυξης και τον Ε.Ο.Τ. στο 50% αυτών που οι ίδιοι θα ξοδέψουν. Υπάρχει μια αύξηση για όλους φέτος και επειδή είπατε «ναι» για το συντονισμό, θα σας πω ότι είμαι ικανοποιημένη, γιατί με τον καινούργιο νόμο του ιαματικού τουρισμού που περάσαμε, συντονιζόμαστε και θεωρώ ότι έχουμε τεράστιες δυνατότητες. Πρέπει να το λέμε αυτό. Είναι πολύ θετικό και για τις Νομαρχιακές Αυτοδιοικήσεις, διότι δεν είναι τυχαίο πλέον ότι όλες οι Νομαρχιακές Αυτοδιοικήσεις και όλες οι περιφέρειες της χώρας έχουν ένα πολύ δυναμικό παρόν στις διεθνείς εκθέσεις. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ.
    ΦΑΝΗ ΠΕΤΡΑΛΙΑ - ΠΑΛΛΗ (Υπουργός Τουριστικής Ανάπτυξης): Σας βλέπω πολύ βιαστικό. Μήπως παίζει ο Ολυμπιακός απόψε; 
    ΑΘΑΝΑΣΙΑ ΜΕΡΕΝΤΙΤΗ: Είστε πολύ βιαστικός, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Έχουμε πολλά για σήμερα.
    Κυρία Νικολαίδου, επειδή ο κ. Κωνσταντόπουλος θα πρέπει να φύγει, ενώ ο κ. Γιακουμάτος θα μείνει για την επερώτηση, θα συζητήσουμε πρώτα την πρώτη επίκαιρη ερώτηση δευτέρου κύκλου.
    Θα συζητηθεί, λοιπόν, η με αριθμό 615/4.6.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων επιτάχυνσης των υιοθεσιών και την προσέλκυση νέων αναδόχων οικογενειών κ.λπ. 
    Η επίκαιρη ερώτηση του κυρίου συναδέλφου έχει ως εξής:
    «Σε πρόσφατη συζήτηση επίκαιρης ερώτησής μου ο κύριος Υπουργός Υγείας αναγνώρισε την ανάγκη και δεσμεύτηκε για προσλήψεις στο Κέντρο Βρεφών «ΜΗΤΕΡΑ». Υποσχέθηκε μάλιστα ότι θα γίνουν γρήγορα είκοσι πέντε προσλήψεις, μεταξύ των οποίων και δώδεκα βρεφοκόμων. Το Κέντρο Βρεφών «ΜΗΤΕΡΑ» αποτελούσε για πολλές δεκαετίες πρότυπο λειτουργίας για υιοθεσίες και αναδοχές παιδιών. Σήμερα λειτουργεί με πολλά προβλήματα. Νέες καταγγελίες των εργαζομένων και στοιχείων που βλέπουν το φως της δημοσιότητας («ΤΑ ΝΕΑ», 25 Μαΐου 2007) δικαιολογημένα αγανακτούν την κοινή γνώμη.
      Η πρόδηλη έλλειψη ενδιαφέροντος από το Υπουργείο, η κακοδιοίκηση, η υποχρηματοδότηση και οι μεγάλες ελλείψεις σε προσωπικό (νηπιοβρεφοκόμους, κοινωνικούς λειτουργούς και άλλους επιστήμονες), δημιουργούν άσχημες συνθήκες διαμονής και διατροφής βρεφών, συσσώρευση παιδιών με προβλήματα, και μεγάλες καθυστερήσεις στις υιοθεσίες και αναδοχές. Το κέντρο κινδυνεύει να «ιδρυματοποιηθεί» και εξελίσσεται οσημέραι σε «πάρκινγκ» εγκλείστων παιδιών.
      Επειδή η κατάσταση αυτή αποτελεί στίγμα για το κοινωνικό κράτος και είναι σε βάρος βρεφών και παιδιών καθώς και των υποψηφίων θετών γονέων και επειδή το Υπουργείο δεν αντιμετώπισε το πρόβλημα, παρά τις  υποσχέσεις, ερωτάται ο κύριος Υπουργός:
      1. Τι μέτρα προτίθεται να λάβει για να μειώσει το χρόνο παραμονής των παιδιών, με επιτάχυνση υιοθεσιών και προσέλκυση νέων αναδόχων οικογενειών.
      2. Να δεσμευτεί συγκεκριμένα για το πότε και πόσες κενές θέσεις προσωπικού θα καλύψει».
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία και κύριοι συνάδελφοι, κύριε Γείτονα, αναφέρατε στην αρχή ότι ο κύριος Υπουργός αναγνώρισε την ανάγκη και δεσμεύτηκε για προσλήψεις στο Κέντρο Βρεφών «ΜΗΤΕΡΑ». Μάλιστα, λέτε ότι υποσχέθηκε ότι θα γίνουν γρήγορα είκοσι πέντε προσλήψεις.
      Γνωρίζετε πολύ καλά ότι ήδη ανακοινώθηκαν τα ονόματα, έχουν τελειώσει όλες οι διαδικασίες και ήδη μία από τις είκοσι πέντε έχει πιάσει δουλειά. Οι υπόλοιποι κάνουν τις απαραίτητες εξετάσεις που χρειάζονται και εξαντλούν το χρονικό δικαίωμα που τους δίνει ο νόμος για να παρουσιαστούν στο ΜΗΤΕΡΑ. Άρα, λοιπόν, είναι ζήτημα χρόνου και στη δικιά τους βούληση να παρουσιαστούν το συντομότερο δυνατόν. Δηλαδή, έχει τελειώσει και ήδη οι πρώτοι έχουν εμφανιστεί στο «ΜΗΤΕΡΑ». 
      Όσο προς την εισαγωγή που κάνετε σχετικά με την προσέλκυση νέων αναδόχων οικογενειών, γνωρίζετε πολύ καλά –και σας το είχαμε πει πάλι εντός της Βουλής- ότι πρόσφατα αναπροσαρμόστηκε το ύψος της παρεχόμενης χρονικής ενίσχυσης στις ανάδοχες οικογένειες. Συγκεκριμένα, για τα υγιή παιδιά, από 200 ευρώ, το πήγαμε στα 260 ευρώ. Για παιδιά με ελαφρές αναπηρίες –γιατί εδώ βρίσκεται κυρίως το πρόβλημα- από 270 ευρώ, το πήγαμε στα 340 ευρώ. Για παιδιά με βαριές αναπηρίες, από 350 ευρώ που ήταν, το πήγαμε στα 450 ευρώ και για παιδιά με ειδικά νοσήματα και λοιμώξεις από 740 ευρώ, το πήγαμε στα 850 ευρώ, για να δώσουμε κίνητρα –αυτό που λέτε δηλαδή ότι εξελίσσεται σε «πάρκινγκ» έγκλειστων παιδιών- για τα παιδιά με προβλήματα ώστε να δοθούν για αναδοχή.
      Επιπλέον, υπάρχει νομοπαρασκευαστική επιτροπή του Υπουργείου Δικαιοσύνης, στην οποία συμμετέχει και εκπρόσωπος του Υπουργείου Υγείας, μέσα από την οποία επεξεργαζόμαστε ένα νέο νομοθετικό πλαίσιο, το οποίο θα επιταχύνει τις διαδικασίες και στη δημόσια υιοθεσία. 
      Ξέρετε όμως ότι εκεί υπάρχουν συγκεκριμένα προβλήματα και πολλές φορές ανυπέρβλητα. Τα προς υιοθεσία παιδιά –βρέφη κυρίως- είναι πάρα πολύ λίγα πλέον. Δεν υπάρχει, όπως ξέρετε, βιομηχανία παραγωγής παιδιών. Αντίθετα, οι γονείς που για διάφορους λόγους θέλουν να υιοθετήσουν, είναι πάρα πολλοί και αυξάνονται καθημερινά. Ήδη, στα δημόσια μαιευτήρια δεν υπάρχουν παιδιά τα οποία να δίδονται στα κέντρα βρεφών. 
      Επίσης, αλλάξαμε και το νομοθετικό πλαίσιο. Πλέον, εδώ και δύο χρόνια δεν είναι μόνο το Κέντρο Βρεφών «ΜΗΤΕΡΑ», το «ΑΓΙΟΣ ΑΝΔΡΕΑΣ» στο Καλαμάκι, το «ΝΤΑΟΥ ΠΕΝΤΕΛΗΣ» και ο «ΑΓΙΟΣ ΣΤΥΛΙΑΝΟΣ ΘΕΣΣΑΛΟΝΙΚΗΣ», τα οποία ήταν μόνο τέσσερα κέντρα για δημόσια υιοθεσία, αλλά πλέον όλα τα ιδρύματα κοινωνικής προστασίας σε όλη τη χώρα –τα τριάντα μεγάλα- μπορούν να προχωρήσουν σε υιοθεσία και επιπλέον με το νομοθετικό πλαίσιο, το οποίο έχουμε ψηφίσει εδώ και δύο χρόνια, εφόσον δεν έχουν κοινωνικούς λειτουργούς, μπορούν οι κοινωνικοί λειτουργοί των Νομαρχιακών Αυτοδιοικήσεων που κάνουν την κοινωνική έρευνα, εντός εξαμήνου, όπως κάνουν κοινωνική έρευνα για τις ιδιωτικές υιοθεσίες, να κάνουν και γι’ αυτά τα τριάντα μεγάλα ιδρύματα. 
      Αυτό το έχουμε ψηφίσει ήδη. Παράλληλα, γνωρίζετε πολύ καλά ότι από τις χίλιες θέσεις οι οποίες είναι ήδη στον Α.Σ.Ε.Π., άλλες έχουν προκηρυχθεί και άλλες χρήζουν προκήρυξης. Σχεδόν όλα τα ιδρύματά μας πλέον γεμίζουν από κοινωνικούς λειτουργούς, ώστε να προχωρούν πιο εύκολα και οι κοινωνικές έρευνες για τις υιοθεσίες. 
      ΠΡΟΕΔΡΕΥΩΝ (Ιωάννης Τραγάκης): Τα υπόλοιπα, κύριε Υπουργέ, μπορείτε να τα πείτε στη δευτερολογία σας.
      Ορίστε, κύριε Γείτονα, έχετε το λόγο για δύο λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν είμαστε τηλεγραφητές ούτε ο Υπουργός ούτε οι Βουλευτές. 
      Κύριε Υπουργέ, κατέθεσα την ερώτηση, γιατί ένα χρόνο μετά τη συζήτηση σ’ αυτήν την Αίθουσα της ερώτησής μου για το «ΜΗΤΕΡΑ», η κατάσταση δεν έχει αλλάξει και τα προβλήματα οξύνονται. Πριν από δύο χρόνια, είχατε υποσχεθεί τις είκοσι πέντε «περίφημες» προσλήψεις. Πέρσι, στην ερώτησή μου είχατε πει ότι έγιναν οι προκηρύξεις –δηλαδή στον πρώτο χρόνο δεν είχε γίνει τίποτα- και ότι θα φροντίσετε να επισπεύσετε τις προσλήψεις. Και σήμερα ακόμα δεν έχει παρουσιαστεί το προσωπικό.
      Δικαιολογημένα, λοιπόν, οι εργαζόμενοι διαμαρτύρονται και είναι πάλι σε κινητοποιήσεις. 
      Όμως, κύριε Υπουργέ, και αν ακόμα παρουσιαστούν οι νεοπροσληφθέντες, η κατάσταση απλά θα επανέλθει στα προ διετίας επίπεδα. Θα είμαστε στα ίδια επίπεδα, διότι στο μεταξύ έχουν φύγει π.χ. τρεις καθαρίστριες και θα έρθουν τρεις. Άρα, είμαστε στα ίδια. Έφυγαν δεκατέσσερις βρεφοκόμοι και θα έρθουν δώδεκα. Έφυγαν δύο κοινωνικοί λειτουργοί και θα έρθουν τρεις. 
      Κύριε Υπουργέ, αναφερθήκατε στο θέμα της αναδοχής και των υιοθεσιών. Ασφαλώς, είναι θετικό το γεγονός ότι αυξήθηκαν τα επιδόματα για τις ανάδοχες οικογένειες, αλλά η αναδοχή, όπως ξέρετε, περνάει μέσα από σοβαρή κοινωνική εργασία. Όταν δεν έχουμε κοινωνικούς λειτουργούς, πώς θα προωθηθεί ο θεσμός της ανάδοχης οικογένειας; 
      Πριν από τέσσερα χρόνια, στο Κέντρο ήταν είκοσι τρεις κοινωνικοί λειτουργοί και σήμερα δεν είναι παρά μόνο οχτώ. Και δεν είναι μόνο η έλλειψη προσωπικού, δηλαδή, τα κενά στις οργανικές θέσεις, αλλά είναι και η ετεροαπασχόληση, οι μετατάξεις και οι αποσπάσεις. Έτσι, λοιπόν, τα πράγματα δυσκολεύουν ακόμα περισσότερο. 
      Κύριε Υπουργέ, θέλω να πω γενικά ότι η Κυβέρνησή σας έχει αφήσει τους τομείς και της υγείας και της πρόνοιας στη μοίρα τους. Οι προνοιακές δομές υπολειτουργούν –και το ξέρετε πολύ καλά- από έλλειψη κυρίως και όχι μόνο προσωπικού και στο χώρο της υγείας ανακύπτουν καθημερινά μεγάλα προβλήματα. Ο «ΕΥΑΓΓΕΛΙΣΜΟΣ» έχει φτάσει στο απροχώρητο από έλλειψη προσωπικού. Οι εργαζόμενοι στο χώρο της υγείας είναι και τώρα σε κινητοποιήσεις. Τα ατυχή περιστατικά πληθαίνουν. Προχθές, είχαμε το black-out στο «ΜΕΤΑΞΑ». Είχαμε και το θάνατο πριν μέρες νεογέννητου. Και δεν ήταν από έλλειψη μονάδων, κύριε Υπουργέ –και εσείς το ξέρετε πολύ καλά- αλλά από αδιαφορία, από έλλειψη αντανακλαστικών και από ανεπάρκεια συντονισμού δεν μπορέσει να αντιμετωπίσει το σύστημα ταυτόχρονα δύο περιστατικά. 
      Μην προσπαθείτε να βρίσκετε άλλοθι στο Α.Σ.Ε.Π., για το προσωπικό κάθε φορά. Δεν είχατε τις πιστώσεις, δεν σας έδωσε το Υπουργείο Οικονομίας εγκαίρως τις πιστώσεις, δεν έγινε εγκαίρως ο προγραμματισμός καθυστέρησαν οι  προκηρύξεις. Άρα, μην τα ρίχνετε στο Α.Σ.Ε.Π.. Ζητάμε, λοιπόν, καθαρές απαντήσεις. Τα ερωτήματα όσον αφορά το «ΜΗΤΕΡΑ» παραμένουν. Πότε θα παρουσιαστούν οι νεοπροσληφθέντες και πόσοι θα αναλάβουν και δεύτερον, κύριε Υπουργέ –επειδή τα κενά είναι μεγάλα- ερωτώ αν σκοπεύετε και πότε να προκηρύξετε και νέες θέσεις. Σ΄αυτό θέλω συγκεκριμένες απαντήσεις. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Το λόγο έχει ο κύριος Υφυπουργός. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Γείτονα, σέβομαι το ότι έχετε διατελέσει Υπουργός Υγείας και δεν θα οξύνω τους τόνους. Ειλικρινά, γνωρίζετε τα προβλήματα, αλλά πρέπει όλοι να είμαστε υπερήφανοι για τη δουλειά που γίνεται στο Κέντρο Βρεφών «ΜΗΤΕΡΑ». Υπάρχουν αυτήν τη στιγμή εκατόν εννιά εργαζόμενοι και ογδόντα τέσσερα παιδιά. Οι αναλογίες δεν είναι ιδανικές, αλλά δεν είναι και καταστροφικές. 
      Προς τιμήν των παρισταμένων, εδώ βρίσκονται ο Υφυπουργός Οικονομίας και Οικονομικών και ο Υφυπουργός Υγείας και Κοινωνικής Προστασίας. Πρόσφατα, έδωσε χίλιες θέσεις μόνο για τα ιδρύματα κοινωνικής πρόνοιας ο παριστάμενος Υφυπουργός Οικονομίας και Οικονομικών ευαισθητοποιημένος στα προνοιακά και οικονομικά θέματα. Επίσης, ο παριστάμενος Υφυπουργός κ. Γιακουμάτος μόλις με πληροφόρησε ότι υπέγραψε σήμερα και σαράντα οχτώ θέσεις «STAGE», οι οποίες θα πάνε στο συγκεκριμένο Ίδρυμα. 
      Επίσης, θέλω να σας πω ότι προκηρύχθηκαν είκοσι πέντε θέσεις το Σεπτέμβριο. Για πρώτη φορά συνεργαστήκαμε άψογα με το Α.Σ.Ε.Π., όλες οι διαδικασίες έγιναν εξαιρετικά γρήγορα και παρ’ όλα αυτά, τέσσερις από τους είκοσι πέντε δεν αποδέχτηκαν το διορισμό. Από τους υπόλοιπους που έχουν κάνει τις εξετάσεις, ορισμένοι παρουσιάστηκαν και οι υπόλοιποι παρουσιάζονται. Εξαντλούνται και λόγω του θέρους όλα τα δικαιώματα, τα οποία τους δίνει ο νομικός μας πολιτισμός. 
      Επίσης, χάρη στις πρωτοβουλίες και του Υπουργείου Οικονομίας και Οικονομικών, εγκρίθηκαν από το Γενικό Λογιστήριο του Κράτους επιπλέον έξι θέσεις μόνιμου προσωπικού μέσω Α.Σ.Ε.Π., μία θέση Π.Ε., πέντε θέσεις κοινωνικών λειτουργών και επίσης πέντε θέσεις Υ.Ε. καθαριότητας, οι οποίες θα ενισχύσουν ακόμα πιο πολύ το Κέντρο Βρεφών «ΜΗΤΕΡΑ». Υπάρχουν προβλήματα, τα οποία καταπολεμάμε. Προωθούμε και το θεσμό της ανάδοχης οικογένειας, ενώ παράλληλα προωθούμε την αναδοχή και υιοθεσία παιδιών με προβλήματα, με αναπηρίες, τα οποία υπάρχουν μέσα στο Ίδρυμα και για τα οποία θέλουμε να έρθουν γονείς για υιοθεσία. 
      Κάνετε πολύ καλά που με το δικό σας «σφυράκι» χτυπάτε τα δικά μας κοινωνικά αντανακλαστικά. Όμως, θέλω να σας πληροφορήσω ότι είμαστε εντάξει, τουλάχιστον σ’ αυτά τα οποία υποσχεθήκαμε. Έχουν τελειώσει είκοσι πέντε θέσεις και έρχονται και άλλες θέσεις χάρη στη φιλοτιμία και στα πραγματικά καλά κοινωνικά αντανακλαστικά των φίλων παρισταμένων Υφυπουργών, τόσο του κ. Δούκα όσο και του κ. Γιακουμάτου. 
      Σας ευχαριστώ πολύ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς λέτε ότι είστε ικανοποιημένος, αλλά δεν συμφωνούν ούτε οι εργαζόμενοι στο «ΜΗΤΕΡΑ» ούτε όσοι περιμένουν εξυπηρέτηση από το κέντρο. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     Εισερχόμαστε στις επίκαιρες ερωτήσεις πρώτου κύκλου.
     Θα συζητηθεί η με αριθμό 636/5.6.2007 δεύτερη επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Απασχόλησης και Κοινωνικής Προστασίας, σχετικά με τις απολύσεις προσωπικού στα Ναυπηγεία Σκαραμαγκά κ.λπ.
     Η επίκαιρη ερώτηση της κυρίας συναδέλφου έχει ως εξής:
     «Οι εξελίξεις στα Ναυπηγεία Σκαραμαγκά αναδεικνύουν για άλλη μια φορά ότι η πολιτική των «επιτυχημένων» ιδιωτικοποιήσεων, που ακολουθεί η σημερινή Κυβέρνηση, συνεχίζοντας τις πρακτικές των προηγούμενων, με το πρόσχημα της ενίσχυσης της ανταγωνιστικότητας της ελληνικής οικονομίας μόνο δεινά επιφυλάσσει για τους εργαζόμενους.
     Η διοίκηση (Thyssen) των Ναυπηγείων με τον πλέον ανάλγητο τρόπο και την ανοχή της Κυβέρνησης, χρησιμοποιεί τους εργαζομένους σαν μέσο επίτευξης των στόχων της και φανερώνει ότι οι λεγόμενοι επενδυτές για το μόνο που ενδιαφέρονται είναι η ενίσχυση της κερδοφορίας τους σε βάρος των δικαιωμάτων και των κατακτήσεων των εργαζομένων.
     Με τις δώδεκα απολύσεις που ανακοίνωσε καθώς και με την ανακοίνωση εκατό τουλάχιστον ακόμη απολύσεων η διοίκηση επιχειρεί τόσο την με εκβιαστικό τρόπο, ανάληψη δημόσιων έργων από τα Υπουργεία Άμυνας και Μεταφορών, όσο και την τρομοκράτηση των εργαζομένων και την ανατροπή των εργασιακών σχέσεων.
     Ερωτάται ο κύριος Υπουργός τι μέτρα προτίθεται να πάρει η Κυβέρνηση τόσο για την ανάκληση των δώδεκα απολύσεων όσο και για τη διασφάλιση όλων των θέσεων εργασίας καθώς και για τη διασφάλιση των δικαιωμάτων των εργαζομένων στα Ναυπηγεία Σκαραμαγκά».
     Ο κύριος Υφυπουργός έχει το λόγο για τρία λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Κύριε Πρόεδρε, τα Ναυπηγεία Σκαραμαγκά απασχολούν χίλιους διακόσιους εβδομήντα έναν εργαζόμενους. Είναι μια σύμβαση που έκανε η προηγούμενη κυβέρνηση με τη γερμανική εταιρεία. Δεν θα μπω στη λογική αν ήταν καλή ή κακή. Το κράτος όμως έχει συνέχεια και συνέπεια. Το κράτος πρέπει να διασφαλίζει τη συνέχεια όλων αυτών των συμβάσεων.
     Εμείς αυτό παραλάβαμε. Από τις υποχρεώσεις της σύμβασης τα Ναυπηγεία υποχρεούνται να έχουν χίλιους διακόσιους εργαζόμενους. Τους έχει. Πληροφορήθηκα από το σωματείο των εργαζομένων για τις δώδεκα απολύσεις. Είμαστε στο στάδιο της διαβούλευσης. Και το σωματείο διαβουλεύεται με την εργοδοσία και το Υπουργείο παρακολουθεί από κοντά όλες αυτές τις εξελίξεις. Νομίζω ότι αυτό λέει το Εργατικό Δίκαιο, αυτό λέει η νομοθεσία, αυτό λέει η κοινωνική δικαιοσύνη. Θα πρέπει να αφήσουμε το σωματείο να ολοκληρώσει τις διαβουλεύσεις με την εργοδοσία και μετά να παρέμβουμε. 
     Το σίγουρο είναι ότι μέχρι σήμερα που μιλάμε τηρείται το γράμμα του νόμου. Το Υπουργείο παρακολουθεί πολύ στενά το θέμα με τις επαφές που έχει και άμεσα και έμμεσα.
     Κυρία Νικολαϊδου να είστε σίγουρη για ένα πράγμα, ότι αυτή η Κυβέρνηση και αυτό το Υπουργείο Απασχόλησης είναι πάντα κοντά, δίπλα στον εργαζόμενο.
     ΠΡΟΕΔΡΕΥΩΝ (Ιωάννης Τραγάκης): Ορίστε, κυρία Νικολαϊδου, έχετε το λόγο.
     ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
     Κάνουμε ενδιαφέρουσες ερωτήσεις, οι απαντήσεις όμως που παίρνουμε δεν είναι ενδιαφέρουσες και φυσικά δεν ικανοποιούν τους εργαζόμενους.
     Κύριε Υπουργέ, για άλλη μια φορά η δικαιολογία σας είναι η ίδια: Παραλάβατε μια σύμβαση που υπέγραψε η προηγούμενη κυβέρνηση, την οποία όμως συνεχίζετε. Τουλάχιστον φροντίστε να μην παραβιάζεται. Η ιδιωτικοποίηση έγινε στο όνομα της ανταγωνιστικότητας της ελληνικής οικονομίας και τότε δίνονταν πολλές εγγυήσεις ότι δεν θα χαθούν θέσεις εργασίας, ότι είναι υποχρεωτική η σύμβαση με τη γερμανική εταιρεία και πολλά άλλα, για να διαφημίσετε την περίφημη ιδιωτικοποίηση. 
     Ποια είναι η πραγματικότητα σήμερα; Απολύθηκαν οι δώδεκα εργαζόμενοι. Βρίσκονται όλοι οι εργαζόμενοι σε κινητοποιήσεις. Είναι γνωστό ότι συναντήθηκαν μαζί σας, όπως επίσης συναντήθηκαν και με τον Υφυπουργό Άμυνας. Γιατί η γερμανική εταιρεία, που τόσα πολλά υποτίθεται ότι θα έφερνε, για πέντε ολόκληρα χρόνια δεν έφερε ούτε μία δουλειά. Αντίθετα πιέζει τα δύο Υπουργεία, τα Υπουργεία Άμυνας και Ανάπτυξης, για να τους παίρνει δουλειές. Μάλιστα ο Υπουργός Άμυνας –και δεν έχουμε λόγο να μην το πιστεύουμε- λέει ότι από το συνολικό ποσό ήδη έχουν εξοφλήσει στη γερμανική εταιρεία το 80%. Οι εργαζόμενοι όμως υποαπασχολούνται, είναι στη μέγγενη των απολύσεων. Έχουν ήδη ανακοινωθεί άλλες εκατό απολύσεις και ποιος ξέρει πόσες ακόμη θα γίνουν.
     Εμείς τι ζητάμε από σας και σ’ αυτό θέλουμε να απαντήσετε. Τι μέτρα θα πάρετε πρώτα-πρώτα για να ανακληθούν αυτές οι δώδεκα απολύσεις; Μιλάτε για διαβουλεύσεις. Ξέρουμε αυτές τις συζητήσεις και πού καταλήγουν. Έχουμε κινητοποιήσεις σε εξέλιξη. Η Κυβέρνηση μπορεί να προβάλει βέτο. Λέτε ότι υπάρχουν οι συμβάσεις. Οι εργαζόμενοι όμως είναι έρμαιο των πολιτικών σας και της δικής σας πολιτικής και της προηγούμενης.
      Δεν θα σταθούν βέβαια με σταυρωμένα τα χέρια, αλλά τι θα κάνετε εσείς, ώστε να εξασφαλιστεί η θέση εργασίας και αυτών των δώδεκα που ήδη ανακοινώθηκε η απόλυσή τους και να μην ακολουθήσουν άλλοι; Αυτό είναι το ερώτημα.
      ΠΡΟΕΔΡΕΥΩΝ ( Ιωάννης Τραγάκης):  Ευχαριστούμε την κ. Νικολαϊδου.
      Ο  Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο.
      ΓΕΡΑΣΙΜΟΣ  ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας):  Κυρία Νικολαϊδου, οι πολιτικές  και οι απόψεις επιβάλλονται από τον κυρίαρχο ελληνικό λαό, ο οποίος εκλέγει δημοκρατικά την εκάστοτε δημοκρατικά κυβέρνηση, η οποία κάνει την πολιτική της. Εγώ θα σας πω, λοιπόν, ποια είναι η πολιτική μας. Φαίνεται τριάμισι χρόνια δεν την έχετε αντιληφθεί. Πήραμε μία ανεργία στα ύψη με 11,5% -ήμασταν οι πρώτοι στην Ευρώπη-  και καταφέραμε να πέσει στο 8,6%. Κάνουμε μάχη καθημερινά δίπλα στον εργαζόμενο. Αυτό το αποδεικνύει, κυρία Νικολαϊδου  -παρά τις κασσάνδρες και παρά, αν θέλετε, εκείνους που πολλές φορές κατευθύνουν να έχουμε εργασιακές συγκρούσεις- η εργασιακή ειρήνη που έχουμε τριάμισι χρόνια στη χώρα μας. Και αυτό,  διότι έχουν αντιληφθεί οι εργαζόμενοι ότι το Υπουργείο Απασχόλησης είναι πάντα δίπλα τους .
      Όσον αφορά τις δώδεκα απολύσεις, το έχω πει και άλλες φορές. Σε μία φιλελεύθερη δημοκρατία όπου πραγματικά υπάρχουν το Σύνταγμα και οι νόμοι του κράτους που τηρούνται ευλαβικά, δεν είναι δυνατόν, κυρία Νικολαϊδου –αυτό δεν συμβαίνει ούτε στην Κούβα του Φιντέλ Κάστρο- σε ιδιωτικές επιχειρήσεις να μην ισχύουν τα προβλεπόμενα από το νόμο που να πάει να κάνει απόλυση είτε με διαιτητικό δικαίωμα είτε με ομαδικές απολύσεις. Αυτό είναι μία άλλη ιστορία. Το θέμα για μας είναι ότι κάθε μία απόλυση είναι μία μαχαιριά στην ανεργία, στην απασχόληση. Γι’ αυτό, λοιπόν, κάνουμε ό,τι μπορούμε και είμαστε  δίπλα με διαβουλεύσεις, με πολιτικό λόγο, με πολιτική πειθώ και, όταν χρειαστεί, εφαρμόζοντας, αν θέλετε,  και την ισχυρή κυβέρνηση που έχει την ευθύνη αυτού του τόπου, να αντιληφθεί ο καθένας εργοδότης ότι δεν είναι ασυδοσία, αλλά υπάρχει ένα Υπουργείο που παρεμβαίνει. Και εδώ θα διαψευστείτε,  όπως και σε άλλες περιπτώσεις, κυρία Νικολαϊδου, έχετε διαψευστεί, θα πάνε καλά τα πράγματα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
      Η τρίτη με αριθμό 633/5.6.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Εμπορικής Ναυτιλίας και Περιβάλλοντος, Χωροταξίας και Δημοσίων Έργων, σχετικά με τα προβλήματα ατμοσφαιρικής ρύπανσης στη συνοικία του Παλαιού Λιμεναρχείου αλλά και της ευρύτερης περιοχής του Βόλου κλπ., διαγράφεται λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου:
      Θα συζητηθεί η δεύτερη με αριθμό 637/5.6.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Ανάπτυξης και Οικονομίας και Οικονομικών, σχετικά με την αντιμετώπιση των προβλημάτων των καταστηματαρχών από την κατασκευή του μετρό στη Θεσσαλονίκη κ.λπ..
      Η επίκαιρη ερώτηση του κ. Χουρμουζιάδη έχει ως εξής:
      «Η κατασκευή του μετρό στη Θεσσαλονίκη και ο αποκλεισμός των καταστημάτων τους, ήλθε να προσθέσει και άλλα σοβαρά προβλήματα στους εκατοντάδες μικρούς και αυτοαπασχολούμενους εμπόρους των οποίων οι επιχειρήσεις βρίσκονται κατά μήκος του έργου.
      Οι καταστηματάρχες αυτοί, όπως αναφέρεται και σε ανακοίνωση του συλλόγου τους, αγωνιούν και αγανακτούν, γιατί διαπιστώνουν ότι ο χαμηλός τζίρος τους εξαιτίας των σωρείας των προβλημάτων που ήδη αντιμετωπίζουν (οικονομική δυσπραγία των εργαζόμενων, ασυδοσία των πολυκαταστημάτων, ανεξέλεγκτη τοκογλυφική πολιτική των τραπεζών, απελευθέρωση του ωραρίου κ.ά.) συρρικνώνεται ακόμη περισσότερο και απειλούνται με αφανισμό.
      Το πρόβλημα θα οξυνθεί και θα «χτυπήσει» ακόμη περισσότερους μικροεμπόρους, καθώς θα επεκτείνονται οι εργασίες του μετρό με οδυνηρές γι’ αυτούς συνέπειες. Γι’ αυτό και δικαιολογημένα απαιτούν από το Δήμο και τη Νομαρχία Θεσσαλονίκης, να βοηθήσουν στην αντιμετώπιση των διάφορων προβλημάτων, που προκύπτουν καθημερινά κατά τη διάρκεια των εργασιών (π.χ. διαπλάτυνση του πεζοδρομίου, τοποθέτηση σηματοδοτών, πινακίδων κλπ.).
      Την κύρια ευθύνη όμως την αποδίδουν στην Κυβέρνηση που δεν φρόντισε να πάρει όλα τα κατάλληλα μέτρα για την προστασία των μικρομεσαίων εμπόρων που πλήττονται από τις εργασίες του μετρό.
      Ερωτώνται οι κύριοι Υπουργοί:
     Προτίθεται η Κυβέρνηση να προχωρήσει σε εκείνες γενικά τις ελαφρύνσεις (π.χ. φοροαπαλλαγές από το δημόσιο, δήμο, κλπ.) που ισχύουν σε περίπτωση έκτακτης ανάγκης μέχρι να ολοκληρωθεί το έργο;
     Τι μέτρα πήρε ή προτίθεται να πάρει για την προστασία και τη βιωσιμότητα των εκατοντάδων επιχειρήσεων που βρίσκονται κατά μήκος του έργου;».
     Ο Υφυπουργός Οικονομίας και Οικονομικών κ. Μπέζας έχει το λόγο για τρία λεπτά. 
      ΑΝΤΩΝΗΣ  ΜΠΕΖΑΣ (Υφυπουργός Οικονομίας  και Οικονομικών) :  Κύριε συνάδελφε, θέλω να επισημάνω από την αρχή, σε σχέση με το ζήτημα που θέτετε, ότι βασικός στόχος της φορολογικής μας πολιτικής, στα πλαίσια βέβαια και της προσπάθειας για δημοσιονομική εξυγίανση, είναι η δίκαιη κατανομή των φορολογικών βαρών. Υλοποιώντας, λοιπόν, την πολιτική μας για τη διασφάλιση της φορολογικής δικαιοσύνης, πρέπει να τονίσω ότι είναι ιδιαίτερη η μέριμνά μας για τις μικρομεσαίες επιχειρήσεις, οι οποίες εξάλλου αποτελούν και τη ραχοκοκαλιά της οικονομικής δραστηριότητας στη χώρα μας. Παρ’ όλα αυτά, παρ’ ότι υπάρχει ιδιαίτερη μέριμνα για τις μικρομεσαίες επιχειρήσεις κι έχουμε λάβει ένα σωρό φορολογικά μέτρα γι’ αυτό, δεν μπορούμε να προχωρήσουμε σε ειδικές φοροαπαλλαγές για τις επιχειρήσεις που βρίσκονται κατά μήκος του έργου του μετρό της Θεσσαλονίκης λόγω, ίσως, του μειωμένου τζίρου που μπορεί να εμφανίσουν αυτές οι επιχειρήσεις. Και ο λόγος είναι απλός. Ο λόγος είναι: ότι από το οικονομικό έτος 2004 με τους ν. 3259/2004 και 3296/2004, που είναι δικοί μας νόμοι,  έχει  θεσπιστεί πλέον ο λογιστικός προσδιορισμός  του καθαρού εισοδήματος των επιχειρήσεων που ισχύει και για τις μικρές επιχειρήσεις που διατηρούν βιβλία Β’ κατηγορίας του Κώδικα Βιβλίων και Στοιχείων. Ο τρόπος αυτός είναι απλός και δίκαιος τρόπος προσδιορισμού των κερδών των επιχειρήσεων, καθόσον οι επιχειρήσεις φορολογούνται για τα πραγματικά τους κέρδη, τα οποία προκύπτουν από τα βιβλία που κρατούν.
      Κατά συνέπεια, σε περίπτωση που έχουμε μείωση του τζίρου, δηλαδή μείωση των ακαθάριστων εσόδων των επιχειρήσεων στη Θεσσαλονίκη από οποιαδήποτε αιτία και από το έργο -για παράδειγμα- του Μετρό, δεν χρειάζεται θέσπιση ειδικής διάταξης η οποία θα προβλέπει μειωμένη φορολογία, διότι αυτή η μειωμένη φορολογία θα προκύπτει από τα μειωμένα κέρδη μέσω της λογιστικής μεθόδου. Τα καθαρά κέρδη θα είναι τα ακαθάριστα έσοδα μείον τα έξοδα. Όταν, λοιπόν, αυτοί έχουν μειωμένο τζίρο, λιγότερα ακαθάριστα έσοδα, προφανώς θα έχουν και μικρότερα καθαρά κέρδη και επομένως μικρότερη φορολογία. 
      Επιπλέον, για τις μικρές επιχειρήσεις οι οποίες τηρούν βιβλία Α΄ κατηγορίας του Κώδικα Βιβλίων και Στοιχείων, μπορεί να μην υπάρχει λογιστικός προσδιορισμός των κερδών τους, υπάρχει όμως πάλι δίκαιος τρόπος φορολόγησης. Τα κέρδη υπολογίζονται εξωλογιστικά και υπολογίζονται με τον πολλαπλασιασμό των αγορών της επιχείρησης επί τον μοναδικό συντελεστή καθαρού κέρδους επί των αγορών. Όταν υπάρχει μείωση του τζίρου, θα υπάρχει και μείωση των αγορών, επομένως μικρότερα καθαρά κέρδη και επομένως μικρότερη φορολογία. 
      Ολοκληρώνω λέγοντας, ότι επειδή από το 2004 και μετά υπάρχει λογιστικός προσδιορισμός των κερδών των επιχειρήσεων, δεν απαιτείται ειδική νομοθετική ρύθμιση φοροαπαλλαγής. Αυτός είναι εξάλλου και ο λόγος για τον οποίον παρ΄ότι έχουμε αντίστοιχα έργα στην Αθήνα, λόγω της κατασκευής του Μετρό και των επεκτάσεών του, δεν έχουν προβλεφθεί κάποιες ειδικές φορολογικές διατάξεις για την ενίσχυση των επιχειρήσεων που είναι στην Αθήνα. 
    ΠΡΟΕΔΡΕΥΩΝ (Ιωάννης Τραγάκης): Ο κ. Χουρμουζιάδης έχει το λόγο για δύο λεπτά. 
    ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Υπουργέ, η απάντησή σας ήταν μία θεωρητική ανάλυση του προβλήματος. Αναφερθήκατε σε νόμους, μιλήσατε για το λογιστικό προσδιορισμό της φορολογίας, αλλά την ίδια στιγμή υπάρχει ένα πραγματικό γεγονός, δηλαδή, μία εκατοντάδα ίσως και περισσότερες μικρομεσαίες επιχειρήσεις λόγω των έργων του μετρό κινδυνεύουν ακόμα και να κλείσουν. Δηλαδή, το πρόβλημα δεν είναι, τελικά, εάν είναι δυνατόν να αντιμετωπιστεί ή όχι, αλλά η ερώτηση έρχεται να αποκαλύψει την ουσία του προβλήματος, τι πρόκειται να κάνει η Κυβέρνηση, για να μην έλθουν σε μια κατάσταση απελπισίας αυτές οι μικρομεσαίες επιχειρήσεις. 
    Πολύ σωστά απαντήσατε, όσον αφορά τη νομοθεσία η οποία αντιμετωπίζει τα προβλήματα με βάση τον τζίρο και τις λογιστικές αποδόσεις, αλλά τι θα γίνει με αυτές τις μικρομεσαίες επιχειρήσεις; Η ερώτηση είναι πολύ συγκεκριμένη. Μη μου απαντάτε με την θεωρητική ανάλυση της σχετικής νομοθεσίας. 
    ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
    ΑΝΤΩΝΗΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, στο δικό μου τομέα αρμοδιοτήτων ανήκουν τα φορολογικά θέματα, στα οποία και αποκλειστικά αναφέρθηκα, υποστηρίζοντας ότι δεν χρειάζεται ειδική ρύθμιση φοροελάφρυνσης ή φοροαπαλλαγής για τις συγκεκριμένες επιχειρήσεις, αφού η υφιστάμενη νομοθεσία καλύπτει φορολογικά την περίπτωση που αυτές θα εμφανίσουν μειωμένα κέρδη και μειωμένο τζίρο. 
    Πρέπει να πω εδώ για την πληρότητα της απάντησης και για να μην υπάρχουν παρανοήσεις, ότι υπήρχε ειδική φορολογική ρύθμιση στο παρελθόν για τις επιχειρήσεις της Αττικής, οι οποίες βρίσκονταν στην περιοχή όπου κατασκευάζονται έργα του μετρό. Τότε όμως δεν ίσχυε ο λογιστικός προσδιορισμός των κερδών, αλλά είχαμε αντικειμενικό προσδιορισμό από το 1995 ως το 1999, αντικειμενικό προσδιορισμό των καθαρών κερδών για τις επιχειρήσεις, που τηρούσαν βιβλία Α΄ και Β΄ κατηγορίας.
    Επομένως τότε υπήρχε η ανάγκη ειδικών φορολογικών διατάξεων, ανάγκη η οποία, επαναλαμβάνω, δεν υπάρχει σήμερα, διότι η πιθανή μειωμένη κερδοφορία αυτών των επιχειρήσεων, καλύπτεται από την υφιστάμενη νομοθεσία. 
    Σε κάθε περίπτωση όμως, επειδή θέτετε το θέμα γενικότερα, εκείνο το οποίο θέλω να τονίσω είναι ότι η Κυβέρνησή μας, έχει λάβει μία σειρά από φορολογικά μέτρα για τη μείωση του φορολογικού βάρους, για την ενίσχυση και τη στήριξη των μικρομεσαίων επιχειρήσεων. 
    Να υπενθυμίσω ότι με τον ν. 3296/2004 αυξήθηκε το αφορολόγητο για τις προσωπικές επιχειρήσεις από τα 8.400 ευρώ στα 9.500 ευρώ και στη συνέχεια με τον ν. 3522/2006 στα 10.500 ευρώ.
      Να υπενθυμίσω ότι εξομοιώθηκε η φορολογική μεταχείριση της ζημίας που προκύπτει στις επιχειρήσεις με βιβλία B΄ κατηγορίας με εκείνη που προκύπτει σε επιχειρήσεις Γ΄ κατηγορίας. Να υπενθυμίσω ότι μειώθηκε σταδιακά ο φορολογικός συντελεστής για τις ομόρρυθμες και τις ετερόρρυθμες εταιρείες, που είναι χιλιάδες μικρομεσαίες επιχειρήσεις, από το 25% στο 24% το 2005, στο 22% το 2006 και στο 20% το 2007. Να υπενθυμίσω ότι δόθηκαν κίνητρα για τη συγχώνευση των μικρομεσαίων επιχειρήσεων. Κατά δέκα ολόκληρες ποσοστιαίες μονάδες μειώνεται η φορολογία όταν υπάρχει συγχώνευση, προκειμένου να ενισχυθούν και να οδηγηθούν σε μεγαλύτερες μονάδες οι μικρομεσαίες επιχειρήσεις. Επίσης με το ν. 3296/2004 καταργήθηκαν από την 1η Ιανουαρίου του 2005 τα τέλη χαρτοσήμου για τα καθαρά κέρδη των ομόρρυθμων, περιορισμένης ευθύνης επιχειρήσεων και άλλων επιχειρήσεων που είναι μικρομεσαίες. 
	Επομένως είναι ξεκάθαρο ότι η Κυβέρνησή μας έχει λάβει μία σειρά από φορολογικά νομοθετικά μέτρα για την ουσιαστική στήριξη, την ενίσχυση, τη βελτίωση της ανταγωνιστικότητας και της βιωσιμότητας των μικρομεσαίων επιχειρήσεων.
	Ευχαριστώ.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο Υπουργό.
	Θα συζητηθεί η τρίτη με αριθμό 634/5-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τις πρόσφατες πλημμύρες στη βορειοδυτική Αττική, τη διευθέτηση του ρέματος της Εσχατιάς κ.λπ..
	Η επίκαιρη ερώτηση του κυρίου συναδέλφου έχει ως εξής: 
	«Μία ημίωρη νεροποντή την Πέμπτη 24-5-2007 ήταν αρκετή να προκαλέσει για πολλοστή φορά εκτεταμένες πλημμύρες στις περιοχές Μενιδίου, Ζεφυρίου, Άνω Λιοσίων και να δημιουργήσει κυκλοφοριακό χάος σ΄ όλη την Αττική.
	Αντίστοιχες πλημμύρες έχουν συμβεί επανειλημμένα στην Αττική με καταστροφικά αποτελέσματα, ακόμη και ανθρώπινες απώλειες. Η συστηματική αποψίλωση των δασών από τις πυρκαγιές, η εκτεταμένη και άναρχη δόμηση, τα μπαζωμένα ρέματα και η έλλειψη συστηματικών αντιπλημμυρικών έργων οδηγούν στα πλημμυρικά φαινόμενα στην Αττική.
	Βασική αιτία των πλημμυρών στη βορειοδυτική Αττική, είναι το αδιαμόρφωτο και σε μεγάλη έκταση μπαζωμένο ρέμα της Εσχατιάς που διασχίζει πέντε δήμους και τρεις νομαρχίες.
	Σε πρόσφατη επίκαιρη ερώτησή μας (υπ’ αριθμ. Πρωτ. 435/27-3-2007) για το επικίνδυνο αυτό ρέμα, ο Υφυπουργός κ. Νάκος απάντησε ότι υπεύθυνη για τη λύση του προβλήματος είναι η Τοπική και Νομαρχιακή Αυτοδιοίκηση. Η Κυβέρνηση έτσι αποφεύγει να αναλάβει τις ευθύνες της και βέβαια να διαθέσει τα ανάλογα κονδύλια.
	Κατόπιν αυτών ερωτώνται οι κ.κ. Υπουργοί:
	Ποιος είναι ο απολογισμός των πρόσφατων πλημμυρών που έπληξαν τις περιοχές Μενιδίου, Ζεφυρίου, Άνω Λιοσίων, ποιο το ύψος των αποζημιώσεων που έχει προβλεφθεί και πότε θα αποδοθούν στους δικαιούχους, ώστε να καλύψουν επαρκώς τις βλάβες που έχουν υποστεί;
	Τι μέτρα προτίθενται άμεσα να πάρουν και τι κονδύλια θα διαθέσουν, ώστε επιτέλους να διευθετηθεί η κοίτη του ρέματος της Εσχατιάς αλλά και των άλλων ρεμάτων της περιοχής, που θεωρούνται ως κύρια αιτία των πλημμυρών στις παραπάνω περιοχές της Αττικής;».
	Ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος έχει το λόγο για τρία λεπτά.
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
	Πράγματι διαχρονικά ομολογούμε όλοι ότι η Αττική και ειδικότερα η βορειοδυτική Αττική, είναι ελαφρώς ανοχύρωτες σε μεγάλες πλημμύρες. Αυτό είναι γεγονός. Βέβαια αυτό το μείζον πρόβλημα, δεν λύνεται με αποσπασματικές παρεμβάσεις σε κάποια σημεία, αλλά με μεγάλα έργα από τα κατάντη προς τα ανάντη. 
	Βέβαια πρέπει να παρατηρήσω ότι η περίφημη βροχή στις 24 Μαΐου ήταν μία βροχή ύψους περίπου εβδομήντα δύο χιλιοστών, δηλαδή έριξε σε λιγότερο από μία ώρα το 15% της μέσης ετήσιας βροχόπτωσης, μία τεράστια ποσότητα βροχής. Αναλυτικές εκτιμήσεις δύο εργαστηρίων του Αστεροσκοπείου και του Πολυτεχνείου, δείχνουν ότι αντιστοιχούσε σε βροχή πεντηκονταετίας, δηλαδή ήταν πράγματι ακραίο φαινόμενο. Παρά ταύτα, το πρόβλημα υπάρχει. 
	Για την αντιμετώπιση του προβλήματος, είναι επίσης γεγονός ότι λόγω των ολυμπιακών έργων έγιναν και μερικά καλά αντιπλημμυρικά έργα, αλλά όχι όσα και όπου έπρεπε. Απλώς καλύφθηκαν οι ανάγκες στις πέριξ των ολυμπιακών διαδρομών περιοχές. Έχει ολοκληρωθεί από μας ένα master plan το οποίο επικαιροποιεί τις πραγματικές σημερινές πλημμύρες με τα σημερινά δεδομένα.
      Ορθώς σε άλλη ερώτηση ο κ. Βουλευτής, είχε πει ότι έχουν αλλάξει οι απορροές ότι έχουν γίνει περίπου τριπλάσιες, απ’ όσες είχαμε εδώ και εκατόν πενήντα χρόνια, διότι υπάρχει πολύ τσιμέντο, το νερό δεν απορροφάται και έχει αυξηθεί και το ύψος της απορροής αλλά και έχει μειωθεί ο χρόνος της πλημμύρας, δύο εξαιρετικά δυσμενείς παράμετροι για τα πλημμυρικά φαινόμενα. 
      Επίσης –και αυτό έχει σημασία- επαναλαμβάνω πως πρέπει να επισημάνουμε ότι όταν αφαιρέθηκε από την Ε.Υ.Δ.Α.Π. το 1999 με το γνωστό ν. 7244 η ευθύνη των αντιπλημμυρικών έργων, τα έργα αυτά έμειναν «στον αέρα».
    Το Υ.ΠΕ.ΧΩ.Δ.Ε. ήταν αρμόδιο την εποχή εκείνη να αναλάβει την ευθύνη. Πέρασαν τρία χρόνια, χωρίς να γίνει σχεδόν τίποτε και μόλις τον Οκτώβριο του 2004 υπεγράφη η πρώτη απόφαση, για να αναλάβει το Υ.ΠΕ.ΧΩ.Δ.Ε. τις μελέτες, που είχαν μείνει στη μέση από την Ε.Υ.Δ.Α.Π. για τα αντιπλημμυρικά έργα στην περιοχή της Αττικής γενικότερα και ειδικότερα στην υπ’ όψιν περιοχή.
    Πάμε τώρα στο αντικείμενο για το οποίο γίνεται η ερώτηση. Σήμερα η κατάσταση έχει ακριβώς ως εξής: Εσχατιά, από κάτω προς τα πάνω. Στη συμβολή με τον Κηφισό, υπάρχει μια υπερεπείγουσα ανάγκη κατασκευής ενός έργου μήκους εκατόν είκοσι μέτρων περίπου, γιατί υπάρχει μια φοβερή στένωση. Σ’ αυτό επιτέλους έχουν γίνει οριστικές μελέτες και τεύχη δημοπράτησης και αναμένεται η δημοπράτησή του, διότι πιστεύουμε ότι είναι και το πρώτο επείγον έργο, που πρέπει να ολοκληρωθεί άμεσα. 
    Ένα δεύτερο κομμάτι είναι διευθετημένο, αλλά υπάρχει ένα τρίτο κομμάτι, σε άλλα εννιακόσια μέτρα όπου απαιτείται να γίνει ένας κλειστός αγωγός. Και γι’ αυτό υπάρχουν μελέτες -είναι άλλα 9,5 εκατομμύρια ευρώ η υλοποίησή του- και έχουμε ζητήσει πιστώσεις, που ελπίζουμε να έρθουν σύντομα, ώστε να μπει και αυτό στη δημοπράτηση αυτής της πρώτης φάσης. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Από κει και πέρα, υπάρχει σειρά παρεμβάσεων …
    ΠΡΟΕΔΡΕΥΩΝ (Ιωάννης Τραγάκης): Αφήστε και κάτι για τη δευτερολογία σας.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα σταματήσω, κύριε Πρόεδρε, και θα αφήσω τα υπόλοιπα για τη δευτερολογία μου.
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ναι, γιατί θέλει να φύγει ο Υπουργός Οικονομίας. 
    Ο κ. Λεβέντης έχει το λόγο.
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε.
    Κύριε Υπουργέ, ζούμε ένα παράδοξο φαινόμενο. Ξέρουμε ότι στην Αττική ιδιαίτερα, έχει γίνει μια άναρχη και αποπρογράμματιστη επέκταση-επέλαση του τσιμέντου, καταστροφή από τις πυρκαγιές κ.λ.π. και βέβαια έχει αυξηθεί το ύψος της απορροής των νερών της βροχής. Κάθε φορά που έχουμε μια μικρή νεροποντή, έστω και μισής και μιας ώρας, όπως έγινε προχθές στο Μενίδι και στο ρέμα της Εσχατιάς, λέμε ότι είναι πρωτοφανές το φαινόμενο, ότι δεν έχει ματαγίνει. 
    Πώς συμβαίνει αυτό το φαινόμενο, το οποίο έχουμε  κάθε φορά, μερικές φορές το χρόνο στην Αττική, κύριε Υπουργέ; Να σας αναφέρω τα τελευταία χρόνια τι έχει γίνει; Μέγαρα, Νέα Πέραμος, Ελευσίνα, Σαρανταπόταμος, Σούρες. Η «ΧΑΛΥΒΟΥΡΓΙΚΗ» κάθε τρεις και πέντε πλημμυρίζει, τα Άνω Λιόσια, το Μενίδι, το Ζεφύρι, κάτω η παραλιακή, η Γλυφάδα και η Βούλα, ο Μαραθώνας. Πού θα πάει αυτή η κατάσταση; Το ρέμα της Εσχατιάς είναι ένα ρέμα, όπως είπατε και εσείς, που είναι πολύ στενό σ΄ ένα σημείο του και δημιουργείται εκεί μια τεράστια δύναμη, έστω και με λίγο νερό.
    Και θα σας πω και το άλλο, κύριε Υπουργέ. Ξέρετε πως όταν εκχυλίζουν τα διυλιστήρια, έρχεται το νερό απροειδοποίητα και έχει πνιγεί ένα παιδί πριν από λίγα χρόνια. Απροειδοποίητα η Ε.Υ.Δ.Α.Π. ανοίγει και φεύγει το νερό. Εδώ, λοιπόν, θα έπρεπε η πολιτεία, να έχει εντρυφήσει σ’ αυτό το θέμα, να έχει σκύψει πάνω του και να το έχει λύσει. 
    Είπατε ότι υπάρχουν μελέτες και αναφέρατε το κόστος των έργων. Πότε θα γίνουν τα έργα, γιατί δυστυχώς, αυτό το ρέμα πλημμυρίζει μερικές φορές το χρόνο. Όποτε έχουμε την παραμικρή νεροποντή, πλημμυρίζει και κινδυνεύουν άνθρωποι. Ας αφήσουμε τις καταστροφές τις υλικές, οι οποίες είναι τεράστιες. 
    Εδώ πρέπει να πούμε ότι αυτό το ρέμα διασχίζει πέντε δήμους και τρείς νομαρχίες: Ανατολικής Αττικής, δυτικής Αττικής και Αθήνας. Δεν θα υπάρξει κάποιος που θα ενδιαφερθεί; 
    Είχατε απαντήσει και σε μια δικιά μου γραπτή ερώτηση, κύριε Υπουργέ, και είπατε ότι η αποκατάσταση των υπαρχουσών ζημιών και η αντιστήριξη πρανών, περιφράξεων κ.λπ., κατά μήκος του ρέματος της Εσχατιάς, μπορεί να γίνει από τους Δήμους Αχαρνών και Ιλίου με μέριμνα και δικές τους δαπάνες. Είναι δυνατόν να αντιμετωπιστεί το πρόβλημα με δαπάνες του Δήμου Ιλίου, για παράδειγμα, ή του Δήμου Αχαρνών, οι οποίοι όπως ξέρετε, είναι καταχρεωμένοι; Από πού θα βγουν αυτά τα χρήματα; 
    Επομένως εδώ υπάρχει ευθύνη της πολιτείας, ευθύνη της Κυβέρνησης, όπως και των προηγουμένων κυβερνήσεων. Επειδή το έχουμε συζητήσει επανειλημμένα, κάντε κάτι. Πότε θα γίνουν αυτά; Εγώ θα ήθελα να σας ακούσω να προσδιορίζετε ένα χρονικό ορίζοντα. Να πείτε ότι μέχρι τότε θα έχει διευθετηθεί επιτέλους αυτό το θέμα.
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
    Ο κύριος Υφυπουργός έχει το λόγο για δυο λεπτά.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Είναι, πράγματι, γεγονός ότι για να θωρακιστεί αντιπλημμυρικά η Αττική, απαιτούνται περί τα 750.000.000 ευρώ κατ’ ελάχιστον. Αυτό λέει το master plan. Είναι διαχρονική η ευθύνη και βεβαίως είναι και δική μας ευθύνη αυτήν τη στιγμή ότι αυτά τα πράγματα καθυστερούν. Δεν υπάρχει καμμία αμφιβολία.
      Αλλά αυτά τα 750.000.000 ευρώ είναι από εθνικούς πόρους. Πρέπει να δούμε και τη δυσκολία που υπάρχει γενικότερα και τώρα, στην ανεύρεσή τους. Παρά ταύτα έχουμε μια αισιόδοξη είδηση ότι τα πλέον επείγοντα έργα και μάλιστα σωστά σχεδιασμένα από κάτω προς τα πάνω, ύψους περίπου 110-120.000.000 ευρώ έχουν ήδη ζητηθεί για να ενταχθούν στην επόμενη προγραμματική περίοδο που έχει αρχίσει από φέτος από πλευράς έργων προστασίας περιβάλλοντος. 
      ΑΘΑΝΑΣΙΟΣ ΛΕΒΕΝΤΗΣ: Περιλαμβάνεται και η «Εσχατιά»;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως. Για την Εσχατιά μιλάω ειδικά και μερικά άλλα σ΄ άλλες περιοχές. 
      Συνεπώς σύμφωνα με τις δικές μας εκτιμήσεις, ελπίζω σε μια τετραετία από σήμερα η Εσχατιά να έχει τακτοποιηθεί από πλευράς βασικών έργων αντιπλημμυρικής προστασίας. 
      Επισημαίνω τέλος ότι δίνουμε στις νομαρχίες ποσά για τα ρέματα. Έχουν δοθεί 900.000 ευρώ πρόσφατα για καθαρισμό ρεμάτων της φετινής περιόδου και έχει δώσει επίσης το Υπουργείο Εσωτερικών στους Δήμους Ζεφυρίου και Άνω Λιοσίων επιχορηγήσεις το 2007, μικρές βέβαια, αλλά αρκετές για να γίνουν μερικά πρόχειρα έργα. 
      Παρά ταύτα και συμφωνώ μαζί σας, το βασικό είναι να προχωρήσουν τα μεγάλα έργα και να γίνουν κατά τρόπο σχεδιασμένο και σωστό.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υπουργέ.
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 70/22.5.07 επερώτηση της Βουλευτού του Πανελλήνιου Σοσιαλιστικού Κινήματος Βάσως Παπανδρέου προς τον Υπουργό Οικονομίας και Οικονομικών σχετικά με τα «ομόλογα» σύμφωνα με το άρθρο 134 παράγραφος 2 του Κανονισμού της Βουλής.
      Το λόγο έχει η κ. Βάσω Παπανδρέου για δέκα λεπτά. 
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, έχουν περάσει εκατόν τέσσερις ημέρες, από τότε που αποκαλύφθηκε το σκάνδαλο των δομημένων ομολόγων και η λεηλασία των αποθεματικών των ταμείων.
      Η αποκάλυψη βέβαια αυτού του σκανδάλου, έγινε από τον ημερήσιο τύπο και όχι από την Κυβέρνηση. Αντίθετα η Κυβέρνηση προσπαθεί με διάφορους τρόπους να συγκαλύψει το όλο θέμα, παραπληφορορεί τον ελληνικό λαό και ψεύδεται ασύστολα και επανειλημμένα. 
      Είχαμε ζητήσει να κατατεθούν συγκεκριμένες απαντήσεις και συγκεκριμένα έγγραφα. Όλες οι συμβάσεις, όλων των αμαρτωλών ομολόγων και των swaps, οι εισηγήσεις των υπηρεσιακών παραγόντων, ο πλήρης φάκελος της αλληλογραφίας της σύμβασης με την «JP MORGAN» και όλα τα σχετικά, για να μάθει ο ελληνικός λαός πως σχεδίασαν αυτό το σκάνδαλο και πώς το υλοποίησαν. 
      Ακούμε για μίζες, βλέπουμε βαλίτσες να κυκλοφορούν και η Κυβέρνηση προσπαθεί επανειλημμένως να συγκαλύψει. Αρνείται παραβιάζοντας το Σύνταγμα και τον Κανονισμό της Βουλής να καταθέσει τα έγγραφα, τα οποία είναι δημόσια έγγραφα στην προσπάθειά της να μην αποκαλυφθεί πλήρως το όλο σκάνδαλο, το οποίο, βέβαια, είναι πολύ πέρα από τα ταμεία.
      Ακούσαμε περίεργα πράγματα, πρωτοφανή για τα κοινοβουλευτικά δεδομένα ότι έπρεπε οι Έλληνες Βουλευτές, να προσφύγουν στον «μπλούμπεργκ», μάθαμε τώρα ποιο είναι, για να βρουν εκεί τα στοιχεία. Βεβαίως τα στοιχεία δεν είχαν κατατεθεί. Στις 27 Μαρτίου και έχω την εκτύπωση μπροστά μου, στο φάκελο που θα τον καταθέσω μετά για κάποια ομόλογα, ούτε «προσπέκτους» δεν υπήρχε. Το ομόλογο του Τ.Σ.Π.Ε.Α.Θ. το έβαλαν στο «μπλούμπεργκ» μετά από εννέα μήνες στις 2 Απριλίου. Αλλά και σήμερα έχουν βάλει, ορισμένα στοιχεία, όχι όμως τις πλήρεις συμβάσεις. Αλλά ανεξάρτητα τι έχουν βάλει είναι υποχρεωμένη η Κυβέρνηση να καταθέσει τις συμβάσεις στην ελληνική Βουλή. 
      Και αρνείται να καταθέσει αυτές τις συμβάσεις, στην προσπάθειά της να μη μπορέσουμε να δούμε, πράγματι, το πόσο ήταν το μέγεθος της λεηλασίας από τα ταμεία, αλλά και από άλλους οργανισμούς. Ακόμα και η σύμβαση της «J.P. MORGAN», που κατέθεσε μετά από πίεση, είναι χωρίς υπογραφές. Είναι αυτή η τελική σύμβαση; Και λείπει και το offering circular από αυτή.
      Και αντί να ανταποκριθούν στο αίτημα των Βουλευτών, αρχίζουν επιθέσεις και σήμερα ο κύριος Υπουργός Οικονομικών επετέθη στον Πρόεδρο του ΠΑ.ΣΟ.Κ. με πρωτάκουστο τρόπο. Και αυτό δείχνει τον πανικό της Κυβέρνησης για το ότι έχει βγει μέχρι τώρα.
      Οι αποκαλύψεις είναι συνεχείς και δείχνουν πραγματικά το οργανωμένο σχέδιο. Έχουμε εκτεθεί και διεθνώς. Οι «FINANCIAL TIMES» γράφουν συνέχεια για το σκάνδαλο με τη «J.P. MORGAN» και φαίνεται ότι υπήρχε πλήρης γνώση της Κυβέρνησης, για το πού πήγε το ομόλογο αυτό.
      Στις 28 Μαρτίου υπήρξε επιστολή της «J.P. MORGAN», υπογεγραμμένη από τον κ. Μπαρνάπα, ότι δεν γνώριζε η «J.P. MORGAN» την πορεία του ομολόγου. Αλλά μετά ο κ. Παπαμαρκάκης –ο γνωστός κ. Παπαμαρκάκης- είπε ότι βεβαίως και γνώριζε η «J.P. MORGAN» ότι το ομόλογο δεν θα το κρατούσε ο κ. Παπαμαρκάκης. Και οι «FINANCIAL TIMES» γράφουν ότι έχουν δει έγγραφα, που δείχνουν ότι η «J.P. MORGAN» γνώριζε ότι θα πάει στα ταμεία.
      Στις 27/12/2006, δηλαδή δύο μήνες πριν από την έκδοση του ομολόγου, υπάρχει επιστολή της «J.P. MORGAN» προς το Υπουργείο, που λέει ότι δεν μπορεί να δεχθεί ομόλογο «σουλ τσάιν», ένα ομόλογο ειδικού τύπου, γιατί οι τελικοί επενδυτές δεν μπορούν να αγοράσουν τέτοιο ομόλογο. Ο κ. Παπαμαρκάκης και η «ΑΚΡΟΠΟΛΙΣ» μπορούσαν να αγοράσουν τέτοιο ομόλογο. Αυτοί που δεν μπορούν να αγοράσουν τέτοιο ομόλογο είναι τα ταμεία.
      Και τον Ιανουάριο, απ’ ό,τι έχει κατατεθεί και έχει γραφτεί στις εφημερίδες, υπήρξε τηλεφώνημα του κ. Αδαμόπουλου της «J.P. MORGAN» προς τον κ. Κουρή, γιατί είχε «κολλήσει» η έκδοση αυτού του ομολόγου. Και τελικά ήρθε, απ’ ό,τι φαίνεται ο Ολλανδός, ο κ. Πάτρικ Βαν Ντερ Βάνσεν, ο οποίος είναι ειδικός και είπε να βγει κρυφό και εκεί συμφώνησαν.
      Αλλά τώρα γράφτηκε επίσης ότι υπάρχει ηλεκτρονικό μήνυμα του κ. Παπαμαρκάκη προς τον κ. Μπούγο της ΗΥΡΟ, με κοινοποίηση προς τον κ. Σαββίδη, τον άλλο υπεύθυνο της «J.P. MORGAN» στην Ελλάδα, στο οποίο κατονόμαζε με κατηγορηματικό τρόπο την εταιρεία «ΑΚΡΟΠΟΛΙΣ» τέσσερις μήνες πριν από την έκδοση.
      Όλα αυτά δείχνουν ότι όλο αυτό έγινε σε συνεργασία «J.P. MORGAN» και ελληνικής Κυβέρνησης. Και αυτό αποδεικνύεται και από τη στάση της ελληνικής Κυβέρνησης. Εάν, πράγματι, η «J.P. MORGAN» είχε εξαπατήσει το ελληνικό Δημόσιο, όπως λέει το Υπουργείο Οικονομικών –ότι δεν γνώριζε-, τότε γιατί, κύριε Υπουργέ, δεν έχετε ακόμη καταφύγει δικαστικά ενάντια στη «J.P. MORGAN»; Γιατί ακόμη είναι ένας από τους βασικούς διαπραγματευτές, για δάνεια πολλών δισεκατομμυρίων δραχμών με κέρδη τεράστια;
      Το κράτος, βεβαίως, πρέπει να προστατέψει τα Ταμεία. Όχι όμως και να πληρώνει. Αυτό είναι καινούργιο τώρα. Στην αρχή μας έλεγαν ότι δεν υπάρχουν ζημιές στα ταμεία. Τώρα παραδέχονται ότι υπάρχουν ζημιές στα ταμεία και έρχεται αρωγός το κράτος να πληρώσει τα χρήματα, τα οποία έχουν χαθεί ως μίζες και προμήθειες. Αλλά τα χρήματα αυτά θα τα πληρώσει, λέει, όχι από τα κλεμμένα, αλλά από τον ελληνικό προϋπολογισμό. Δηλαδή, θα επιβαρύνει τους Έλληνες φορολογούμενους, για να συγκαλυφθούν οι μίζες και οι βαλίτσες.
      Κύριε Υπουργέ, τα λεφτά αυτά δεν σας ανήκουν. Τα λεφτά ανήκουν στον ελληνικό λαό. Και αν είναι, όπως σήμερα γράφεται, από τα λαχεία ή από άλλα έσοδα, θα μπορούσατε αντί γι’ αυτό να κάνετε νηπιαγωγεία, να κάνετε αθλητικές εγκαταστάσεις, να κάνετε άλλα έργα, τα οποία έχει ανάγκη ο ελληνικός λαός και όχι να πληρώσετε τις μίζες, για να καλύψετε όλους τους ενδιάμεσους, γιατί δεν θέλετε να αποκαλυφθούν, γιατί πιθανόν αυτοί να μιλήσουν και να πουν με ποιους είχαν συνομιλίες και ποιος τους καθοδηγούσε.
      Υπήρξε και κάποιο άλλο τραγελαφικό χθες. Ο Υφυπουργός είπε ότι θα τα δώσει από το κέρδος. Ποιο κέρδος, κύριε Υπουργέ; Αν δεν κάνω λάθος, από το Φεβρουάριο μέχρι σήμερα, λόγω των εξελίξεων στην αγορά, υπάρχει μία αρνητική εξέλιξη και άρα, το ομόλογο έχει ζημιά. Όμως, ακόμη και κέρδος να υπήρχε, με ποιο δικαίωμα δηλαδή, αυτό το οποίο θα προέκυπτε από τη σύμβαση, εσείς θα το δώσετε, για να καλύψετε τις μίζες; Μήπως εκεί υπάρχει θέμα απιστίας έναντι του ελληνικού δημοσίου; Εκτός και αν σκέπτεσθε να αλλάξετε τη σύμβαση swap, να την επαναδιαπραγματευθείτε -και πρέπει να υπογράψει πάλι ο κ. Μεϊμαράκης- αλλά και εκεί πάλι υπάρχει θέμα απιστίας. 
      Έχουμε το πρωτοφανές, όταν μία δουλειά χαλάει, όχι γιατί οι μίζες δεν έχουν καταβληθεί, αλλά γιατί αποκαλύπτεται το όργιο των προμηθειών, να έρχεται αρωγός η Κυβέρνηση, για να το καλύψει. Αντί να ζητά την επιστροφή της μίζας, θα αποκαθιστά τη ζημιά σε όσους είτε ήταν ανίδεες διοικήσεις είτε ήξεραν πολύ καλά το τι έκαναν. Και μάλλον ήταν το δεύτερο, διότι όλα αυτά περικλείουν ένα σχέδιο. 
      Κυρίες και κύριοι συνάδελφοι, ο κόσμος έχει καταλάβει τι έχει γίνει, παρ΄όλο που εσείς, η Κυβέρνηση, συνεχίζει να τους κοροϊδεύει. Έχει καταλάβει ότι τα σχεδιάσατε, ότι το Υπουργείο Οικονομικών σε συνεργασία με το Υπουργείο Απασχόλησης, σχεδίασε όλη αυτήν τη λεηλασία των ταμείων, αλλά υπάρχουν και άλλοι φορείς του δημοσίου, όπως είναι το Ταχυδρομικό Ταμιευτήριο, η Αγροτική Τράπεζα, και καταλαβαίνει ότι τώρα, για να καλύψετε το όλο θέμα, θα ζητήσετε από τους Έλληνες φορολογούμενους να πληρώσουν τις μίζες.
      Εμείς, βεβαίως, στο ΠΑ.ΣΟ.Κ. δεν απευθυνόμαστε σε εσάς, απευθυνόμαστε σ΄ αυτούς που σας ψηφίσαν και τους κοροϊδέψατε. Δεν θεωρούμε –σε αντίθεση με τη Νέα Δημοκρατία που ήταν πάγια τακτική της- ότι οι πολίτες που την ψήφισαν, είναι λιγότερο πατριώτες, λιγότερο ευαίσθητοι ή έχουν μειωμένα ηθικά αντανακλαστικά. Οι πολίτες που σας ψήφισαν, επειδή πείστηκαν από τις διακηρύξεις περί σεμνότητας και ταπεινότητας, βεβαίως δεν ψήφισαν τους κουμπάρους, δεν ψήφισαν τον κ. Τσουπίδη ούτε τον κ. Μηλιάκο, ψήφισαν τον κ. Καραμανλή, ο οποίος τους πρόδωσε, πρόδωσε τις προσδοκίες τους.
      Κυρίες και κύριοι συνάδελφοι, το ΠΑ.ΣΟ.Κ. θα χύσει άπλετο φως σ΄ αυτήν την υπόθεση. Έχουμε κάνει τις προτάσεις μας και μετά από τις επόμενες εκλογές που θα είμαστε Κυβέρνηση, θα υλοποιήσουμε το πρόγραμμά μας πλήρως, αλλά και θα αποκαλύψουμε πλήρως όλο το σχεδιασμό και την υλοποίηση αυτής της λεηλασίας και θα αποδοθούν οι ευθύνες όσο ψηλά και αν βρίσκονται. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Οικονομίας και Οικονομικών κ. Αλογοσκούφης για δέκα λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, καλή η προπαγάνδα, καλύτερη όμως η αλήθεια. Η Αξιωματική Αντιπολίτευση εξακολουθεί να επιδίδεται σ΄ ένα καθημερινό ρεσιτάλ υποκρισίας, λαϊκισμού και συκοφαντικών ισχυρισμών. Καταφεύγει, όπως κατέφυγε και η εκπρόσωπος της, που μόλις κατέβηκε από το Βήμα, σε σενάρια συνομωσίας, σε προσπάθεια σπίλωσης των αντιπάλων της, σε πολιτικές ύβρεις και σε συκοφαντίες. Καταφεύγει στο ύστατο σημείο της πολιτικής απαξίωσης, τη συκοφαντία και την καταστροφολογία, σε μία διαρκή προσπάθεια μηδενισμού της προόδου που σημειώνει ο τόπος, σε αστήρικτους ισχυρισμούς και σε παλινωδίες. 
      Είναι κρίμα για τον τόπο, που η Αξιωματική Αντιπολίτευση έχει φτάσει σε αυτό το επίπεδο. Δυστυχώς δείχνει ότι παραμένει όμηρος, εκείνων που ευθύνονται για τη δημοσιονομική αδιαφάνεια, που εξέθεσε τη χώρα στην Ευρωπαϊκή Ένωση και σε ολόκληρο τον κόσμο. Τα στελέχη της, αντί να καταδικάσουν τα κρυφά ελλείμματα και τα χρέη, ψέγουν την αποκάλυψη τους. Τους φταίει η απογραφή και όχι το τι αποκάλυψε για τα έργα και τις ημέρες τους. Και όταν η χώρα σημειώνει επιτυχίες, όπως είναι η έξοδος από τη διαδικασία του υπερβολικού ελλείμματος, τότε φθάνουν στο σημείο, να αμφισβητούν και αυτήν την ίδια την Ευρωπαϊκή Επιτροπή.
      Ο Αρχηγός σας τα ξέρει αυτά, κυρίες και κύριοι συνάδελφοι; Τα αποδέχεται, τα υιοθετεί; Αποδέχεται τα σχόλια που κάνατε, ότι δηλαδή δημιουργούνται ερωτήματα για τη συμπεριφορά της Ευρωπαϊκής Επιτροπής και ότι η Ευρωπαϊκή Επιτροπή δεν λειτουργεί με την αντικειμενικότητα, που λειτουργούσε πριν από χρόνια; Βέβαια, δεν θα περίμενε κάποιος διαφορετική συμπεριφορά από εσάς, αφού ως κυβέρνηση την περίοδο 2000-2004, εξαπατούσατε συστηματικά και τον ελληνικό λαό και την Ευρωπαϊκή Επιτροπή.
      Από όλη αυτήν την ιστορία με τις επενδύσεις των ασφαλιστικών ταμείων, οι συνάδελφοι της Αξιωματικής Αντιπολίτευσης το μόνο που έχουν καταφέρει, είναι να μας καταπλήξουν με το μέγεθος των παλινωδιών και των αντικρουόμενων θέσεών τους. Από τη μία λένε ότι το συγκεκριμένο ομόλογο των 280.000.000 ευρώ ήταν επωφελές για το δημόσιο -το είπαν και σε non-paper που κυκλοφόρησαν και σε δηλώσεις που έκαναν, παραδέχτηκαν ότι εκδόθηκε με όρους εξαιρετικά επωφελείς για το δημόσιο EURIBOR-16, που σημαίνει εξοικονόμηση για το δημόσιο, σε σχέση με το σύνηθες κόστος δανεισμού της τάξεως των πέντε εκατομμυρίων ευρώ- και από την άλλη μας λένε ότι το Δημόσιο τελικά έχασε από την έκδοση του ομολόγου. Αποφασίστε τι λέτε. Το ένα ή το άλλο. Από τη μία λένε ότι δεν είναι πρόβλημα τα δομημένα ομόλογα και από την άλλη μας λένε οι ίδιοι ή μερικές φορές κάποιοι άλλοι ότι τα δομημένα ομόλογα είναι πρόβλημα. Από τη μία μας λένε ότι τα ταμεία από το συγκεκριμένο ομόλογο έχασαν 37.000.000 ευρώ και σήμερα μας λένε ότι θα χαθούν 3.000.000 ευρώ. Αποφασίστε πάλι τι θέλετε. Και σήμερα, βεβαίως, που προκύπτει ότι τα ταμεία δεν έχασαν χρήματα, διότι η «J.P. MORGAN» ανέλαβε και επαναγοράζει το ομόλογο στην τιμή έκδοσής του στο άρτιο, μας λένε ότι το δημόσιο έχασε 3.000.000 ευρώ και που θα τα βρούμε αυτά, από τα χρήματα των φορολογουμένων. Μα ήδη οι φορολογούμενοι από την έκδοση του συγκεκριμένου αυτού ομολόγου, έχουν κερδίσει 5.000.000 ευρώ και αυτό ήταν ένα εξαιρετικά επωφελές δάνειο για το δημόσιο, γι’ αυτό και εκδόθηκε αυτό το ομόλογο. Όταν διαπιστώσαμε ότι αυτό οδήγησε κάποια ταμεία, να θεωρούν ότι έχουν χάσει χρήματα, θεωρήσαμε -παρά τις επιφυλάξεις που είχα εγώ προσωπικά στην αρχή- ότι είναι σωστό από αυτό το κέρδος των 5.000.000 που είχε το δημόσιο από την έκδοση του συγκεκριμένου ομολόγου, εν μέρει, να επιστραφεί στα ταμεία με τη μορφή ειδικής επιχορήγησης. Θα απαιτήσει νομοθετική ρύθμιση αυτό που θα έρθει στη Βουλή και ο καθένας θα τεθεί προ των ευθυνών του, προκειμένου να μη χάσουν τα ταμεία, είτε γιατί παραπλανήθηκαν, είτε γιατί κάποιες διοικήσεις δεν ήξεραν τι έκαναν. Κι αν θυμάμαι καλά, από τα λεγόμενα του ιδίου του ΠΑ.ΣΟ.Κ., το δημόσιο κέρδιζε από αυτό το ομόλογο. Είναι τόσο κακό ένα μέρος αυτού του κέρδους να επιστραφεί σ΄ ένα άλλο μέρος του δημοσίου, που είναι τα ασφαλιστικά ταμεία; 
      Κυρίες και κύριοι συνάδελφοι της Αξιωματικής Αντιπολίτευσης, αποφασίστε μεταξύ σας και μετά πείτε μας τι ισχύει για να το ξέρουμε. Διότι δεν έχετε αποφασίσει. Λέτε πότε το ένα, πότε το άλλο. Μόλις σας δίνουμε στοιχεία για κάποιο συγκεκριμένο ομόλογο, μας ζητάτε για κάποιο άλλο. Μας ζητάτε στοιχεία συνολικά για τις εκδόσεις του δημοσίου.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής, κ. ΓΕΩΡΓΙΟΣ ΣΟΥΡΛΑΣ)
      Γνωρίζετε καλά όλοι ότι από την πρώτη στιγμή που προέκυψε το σοβαρό θέμα, σχετικά με τις επενδύσεις των ασφαλιστικών ταμείων, η Κυβέρνηση κινήθηκε με απόλυτη διαφάνεια. Εμείς αποκαλύψαμε το ζήτημα. Το ζήτημα αποκαλύφθηκε όχι από το σύνθετο ομόλογο, από ένα απλό ομόλογο 70.000.000 ευρώ που είχε υπερτιμολογηθεί από την ίδια την «ΑΚΡΟΠΟΛΙΣ», μία υπόθεση την οποία αποκαλύψαμε και ρίξαμε άπλετο φως. Εμπλέκονταν κάποιοι άπληστοι, όπως τους έχουν χαρακτηρίσει οι χρηματιστές, συγκεκριμένα η «ΑΚΡΟΠΟΛΙΣ» Χρηματιστηριακή και οι διοικήσεις ορισμένων ταμείων.
      Δεν συγκαλύπτουμε τίποτα και κανέναν. Χειριστήκαμε το όλο θέμα υπεύθυνα. 
      ΒΑΣΩ ΠΑΠΑΝΔΡΕΟΥ: Τις συμβάσεις θα τις καταθέσετε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Στέλνουμε όσους εμπλέκονται στην Δικαιοσύνη. Με τους χειρισμούς μας κανένα ταμείο δεν υπέστη απώλεια κεφαλαίου. Ούτε για το ομόλογο των 280.000.000, διότι η «JP MORGAN» ήδη δέχτηκε, ξεπερνώντας τις υποχρεώσεις κάποιου αναδόχου και αγοράζει πίσω το ομόλογο. Εκείνη καλύπτει, εάν υπάρχουν απώλειες, τις όποιες απώλειες. Το δε Δημόσιο ωφελήθηκε από τους συμφέροντες όρους του δανεισμού από το EURIBOR-16 και είχε κέρδος 5.000.000 ευρώ. 
      Γνωρίζετε, κυρίες και κύριοι συνάδελφοι, όλοι καλά, ότι το Υπουργείο Οικονομίας και Οικονομικών και συγκεκριμένα το Γενικό Λογιστήριο του Κράτους που έχει αυτήν την αρμοδιότητα, προβαίνει σε δανεισμό για να εξυπηρετήσει τις ανάγκες, που δημιούργησε η άφρων διαχείριση της οικονομίας από το ΠΑ.ΣΟ.Κ, αυτό το τεράστιο δημόσιο χρέος.
      Είμαστε υποχρεωμένοι κάθε χρόνο, να προβαίνουμε σε νέες εκδόσεις ομολόγων της τάξης των 35.000.000.000 ευρώ, για να εξυπηρετούμε τα δάνεια  και τα χρέη που άφησε πίσω του το ΠΑ.ΣΟ.Κ. Και το κάνουμε με τον καλύτερο δυνατό  τρόπο, διότι και τα υπηρεσιακά και τα πολιτικά στελέχη και του Γενικού Λογιστηρίου του Κράτους και του Ο.Δ.ΔΗ.Χ. λειτουργούν άψογα, με μοναδικό κριτήριο την εξυπηρέτηση του δημοσίου συμφέροντος. Ο δε δανεισμός που γίνεται, γίνεται με όρους απόλυτης διαφάνειας.  Τα δάνεια που γίνονται μέσω του Γενικού Λογιστηρίου του Κράτους, είναι πολύ λιγότερα σε σχέση με το παρελθόν και θα καταθέσω τα σχετικά στοιχεία για το δανεισμό που έχει  γίνει. 
      (Στο σημείο αυτό ο Υπουργός Οικονομίας και Οικονομικών κ.                         Γεώργιος Αλογοσκούφης καταθέτει για τα Πρακτικά τα προαναφερθέντα στοιχεία, τα οποία έχουν ως εξής:
      (Να μπει η σελ. 60)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):Είναι πολύ λιγότερα, λοιπόν, τα δάνεια που έχουμε κάνει σε σχέση με το παρελθόν. Όταν επί ΠΑ.ΣΟ.Κ δανείζονταν 2.000.000.000 και πάνω το χρόνο, μέσω κρυφών –όπως τα λένε σήμερα- εκδόσεων του Γενικού Λογιστηρίου του Κράτους, σήμερα εμείς δανειζόμαστε ποσά της τάξης των 600.000.000, 700.000.000 ευρώ και αυτή τη χρονιά μόνο 280.000.000 ευρώ. Χρησιμοποιούνται όλες οι τράπεζες και όλοι οι βασικοί διαπραγματευτές του ελληνικού δημοσίου. 
      Καταθέτω τις οκτώ τράπεζες, οι οποίες τα τελευταία τρία χρόνια έχουν συμμετάσχει σε τέτοιου είδους εκδόσεις. 
      (Στο σημείο αυτό ο Υπουργός Οικονομίας και Οικονομικών κ.                         Γεώργιος Αλογοσκούφης καταθέτει για τα Πρακτικά τα  προαναφερθέντα στοιχεία  τα οποία έχουν ως εξής:
      (Να μπει η σελ. 62)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πέραν αυτού του δανεισμού, έχουμε το δανεισμό του Ο.Δ.Δ.Η.Χ., που είναι ο μεγάλος όγκος του δανεισμού -και στο δανεισμό αυτό θα καταθέσω τα στοιχεία για όλα τα δάνεια που έχουν γίνει μέσω του Ο.Δ.ΔΗ.Χ., το 2004, το 2005, το 2006 και το 2007- και θα διαπιστώσατε από εδώ το ρόλο που έχουν και οι δημοπρασίες, αλλά και οι βασικοί διαπραγματευτές του ελληνικού δημοσίου. 
      (Στο σημείο αυτό ο Υπουργός Οικονομίας και Οικονομικών κ.                         Γεώργιος Αλογοσκούφης καταθέτει για τα Πρακτικά τα  προαναφερθέντα στοιχεία, τα οποία έχουν ως εξής:
      (Να μπουν οι σελ. 64,65,66,67)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα καταθέσω και πίνακα με τα ποσοστά συμμετοχής  των βασικών διαπραγματευτών για τις κοινοπρακτικές εκδόσεις του Ο.Δ.ΔΗ.Χ. και τις ιδιωτικές τοποθετήσεις…
      ΒΑΣΩ ΠΑΠΑΝΔΡΕΟΥ: Τις συμβάσεις θα τις καταθέσετε, κύριε Υπουργέ;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  …. στο οποίο διαφαίνεται ότι την πρώτη θέση κατέχει η Εθνική Τράπεζα Ελλάδας. Υπάρχουν μία σειρά από τράπεζες ελληνικές και η «JP MORGAN», για την οποία τόσα πολλά λέτε, είναι μόλις στην 15η θέση με 4% των συνολικών εσόδων.
      (Στο σημείο αυτό ο Υπουργός Οικονομίας και Οικονομικών κ.                         Γεώργιος Αλογοσκούφης καταθέτει για τα Πρακτικά τον  προαναφερθέντα πίνακα ο οποίος έχει ως εξής:
      (Να μπει η σελ. 69)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επειδή έχει περισσέψει η παραπληροφόρηση της κοινής γνώμης από την πλευρά της Αξιωματικής Αντιπολίτευσης και επειδή έχουν δοθεί εδώ σε αυτήν την Αίθουσα από εμένα, αλλά και στην αρμόδια επιτροπή της Βουλής, αναλυτικές εξηγήσεις, θέλω να επαναλάβω ορισμένες βασικές αλήθειες. 
      Πρώτον, δεν έχουν τίποτα το επιλήψιμο οι εκδόσεις των ομολόγων του ελληνικού δημοσίου. Το κεφάλαιο όλων των ομολόγων, είτε σύνθετων, είτε απλών, είναι εγγυημένο και το ελληνικό δημόσιο είναι υποχρεωμένο να προχωρά σε εκδόσεις με τους καλύτερους όρους που υπάρχουν στην αγορά και να εξασφαλίζει το χαμηλότερο δυνατό κόστος δανεισμού. Αυτό πρέπει να κάνουμε και αυτό  κάνουμε. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θέλω δύο, τρία λεπτά από τη δευτερολογία μου και θα συνεχίσει και ο κ. Δούκας. 
      Δεύτερον, πράγματι ανέκυψε ένα θέμα ότι κάποια ταμεία αγόρασαν ομόλογα είτε με υπερβολικές  προμήθειες είτε πιθανώς με υπερβολικές τιμές.  Εμείς πήραμε την πρωτοβουλία και δείξαμε την πολιτική υπευθυνότητα που πρέπει να δείχνει κάθε κυβέρνηση μόλις βλέπει κάτι που λειτουργεί εις βάρος του δημοσίου συμφέροντος και ευρύτερα. 
      Η Κυβέρνηση παρέπεμψε το θέμα στις ανεξάρτητες αρχές και στη δικαιοσύνη, το ανέδειξε και έχοντας ακριβώς αυτήν τη συναίσθηση της πολιτικής ευθύνης ανέλαβε και άλλες πρωτοβουλίες, όπως είναι η θεσμική θωράκιση των ταμείων με το νομοσχέδιο που παρουσιάσαμε την περασμένη εβδομάδα, ώστε να μην ανακύπτουν τέτοιου είδους προβλήματα λόγω της ανεπάρκειας του θεσμικού πλαισίου, το οποίο προέρχεται από τα χρόνια του ΠΑ.ΣΟ.Κ  και εκεί γίνονταν πολλά πράγματα τα οποία ανέδειξε ο Πρωθυπουργός πριν από λίγες εβδομάδες σε προ ημερησίας διατάξεως συζήτηση που είχαμε εδώ. 
      Κινηθήκαμε όμως και με άμεσα μέτρα που να εμποδίζουν τα ταμεία να συνεχίσουν αυτές τις πρακτικές. Και βεβαίως, τα υπόλοιπα θέματα, τα θέματα των τυχόν προσωπικών ευθυνών που ανακύπτουν είτε για διοικητικά συμβούλια ταμείων, είτε για χρηματιστηριακές εταιρείες, ή για τράπεζες που συμβούλεψαν αυτά τα ταμεία, είτε για οποιονδήποτε άλλο, έχουν πάρει το δρόμο της δικαιοσύνης. 
      Γίνεται μία προσπάθεια ενοχοποίησης των σύνθετων ομολόγων ή των ομολόγων γενικότερα και εμφανίζεται ότι δήθεν, όταν το ΠΑ.ΣΟ.Κ ήταν στην κυβέρνηση δε χρησιμοποιούσε αυτά τα σύνθετα προϊόντα. 
      Απλώς να υπενθυμίσω το σύνθετο ομόλογο μαμούθ που έγινε το έτος 2001, το οποίο συνοδεύτηκε με δέκα οκτώ πράξεις ανταλλαγής επιτοκίων, δέκα οκτώ swaps που ήταν ύψους 6,1 δισεκατομμυρίων ευρώ. Σήμερα μιλάμε για ένα ομόλογο 280.000.000 ευρώ, το οποίο επιστρέφει στα ταμεία. Επιστρέφει άρτιο το κεφάλαιο. Κανένας δεν χάνει τίποτα. Τότε είχαμε ένα σύνθετο προϊόν 6,1 δισεκατομμυρίων ευρώ. Σε αυτό είχαν προσαρτηθεί δέκα οκτώ swaps και αυτό είχε γίνει, για να καλυφθεί το δημόσιο χρέος. Τότε η Κυβέρνηση είχε εξαφανίσει τα ελλείμματα και ήθελε να εξαφανίσει και το χρέος.
      Η διαφορά μεταξύ μας είναι τεράστια. Η Κυβέρνηση έχει δράσει με απόλυτη υπευθυνότητα. Δεσμευτήκαμε ότι δεν θα χανόταν ούτε ένα ευρώ από τα αποθεματικά των ταμείων και αυτό κάναμε, καλύπτοντας τους τόκους των ταμείων από το κέρδος που είχε το δημόσιο από την έκδοση του συγκεκριμένου ομολόγου. Το συνολικό όφελος για τον φορολογούμενο, από 5.000.000 που θα ήταν, είναι 2.000.000, επειδή έγιναν λάθη από τις επενδυτικές αποφάσεις των ταμείων. Όμως, δεν παύει από τη συγκεκριμένη αυτή δικαιοπραξία το δημόσιο πάλι να είναι ωφελημένο. Άρα, δεν μπορούμε να μιλάμε για το φορολογούμενο που δήθεν βάζει χρήματα, για να πληρώσει τα σπασμένα.
      Για τη ρύθμιση αυτή που ανακοινώσαμε θα απαιτηθεί σχετική νομοθετική πρωτοβουλία, η οποία θα προβλέπει την πληρωμή και τόκων στα ταμεία, παρ’ ότι δεν δικαιούται πραγματικά τους τόκους, όταν έχουν πάρει τέτοιες λανθασμένες επενδυτικές αποφάσεις. Η πληρωμή αυτών των τόκων θα γίνει βάσει του επιτοκίου καταθέσεων στο κοινό κεφάλαιο της Τράπεζας της Ελλάδος. Αυτό σημαίνει ότι το δημόσιο χάνει; Κάθε άλλο. Και το δημόσιο και ο φορολογούμενος και τα ταμεία ωφελούνται λόγω των συμφερόντων όρων με τους οποίους είχε συναφθεί το αρχικό ομόλογο. Αυτό δεν σημαίνει ότι τα ταμεία θα παραιτηθούν από τις διεκδικήσεις τους και αυτό θα το προβλέπει νομοθετική ρύθμιση. Τα ταμεία θα διατηρήσουν το δικαίωμα -και αυτό θα προβλέπεται έντονα στη νομοθετική ρύθμιση- να στραφούν κατά οιουδήποτε τα έχει βλάψει είτε είναι η χρηματιστηριακή εταιρεία που τους πούλησε το συγκεκριμένο ομόλογο είτε οποιοσδήποτε ενδιάμεσος έχει μεσολαβήσει.
      Θα περίμενε, κυρίες και κύριοι συνάδελφοι, κάποιος από την Αξιωματική Αντιπολίτευση να επιδεικνύει μεγαλύτερη υπευθυνότητα απέναντι στον τόπο και στους πολίτες, ιδιαίτερα σε τέτοια θέματα. Η ακατάσχετη κινδυνολογία και σκανδαλολογία οδηγεί σε γραφικές καταστάσεις. Δεν πείθει κανέναν. Φθείρει και την όποια εναπομείνασα αξιοπιστία της Αντιπολίτευσης. Διότι θυμόμαστε όλοι τι έλεγε για την οικονομία και παρ’ όλα αυτά, η ελληνική οικονομία πηγαίνει καλά, τα δημόσια οικονομικά εξυγιαίνονται, η ανεργία μειώνεται, η ανάπτυξη δυναμώνει, η ανταγωνιστικότητα βελτιώνεται. 
      Βεβαίως, έχουμε δρόμο μπροστά μας. Δεν υπάρχουν μαγικά ραβδιά, για να λύσουμε τα προβλήματα που επισώρευσε το ΠΑ.ΣΟ.Κ. στις δύο δεκαετίες της παραμονής του στην εξουσία. Ο ελληνικός λαός αντιλαμβάνεται ποιος κυβερνά υπεύθυνα τον τόπο. Ξέρει καλά ποιος διασφαλίζει πρόοδο για την οικονομία, σταθερότητα και σιγουριά για τους πολίτες. 
      Θα δώσω τώρα τη σκυτάλη στον κ. Δούκα, ο οποίος θα καταθέσει συμπληρωματικά στοιχεία. Θα ήθελα όμως, πριν φύγω από το Βήμα, να πω ότι έχουμε όμως ήδη καταθέσει δώδεκα απαντήσεις και στοιχεία σε πανομοιότυπες ερωτήσεις που έχουν γίνει γι’ αυτά τα θέματα –με καρμπόν βγαίνουν, φαίνεται, στη Χαριλάου Τρικούπη- και θα τις καταθέσω ξανά, γιατί φαίνεται ότι είναι λίγο απρόσεκτοι στην Αξιωματική Αντιπολίτευση και χάνουν τα χαρτιά που τους στέλνουμε.
      Ευχαριστώ πολύ.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΜΙΛΤΙΑΔΗΣ ΠΑΠΑΪΩΑΝΝΟΥ: Είναι τα αντίγραφα των συμβάσεων που ζητήσαμε;
      ΠΡΟΕΔΡΕΥΩΝ (Γεώργιος Σούρλας): Ό,τι κατέθεσε ο Υπουργός θα είναι στη διάθεσή σας σε λίγα λεπτά.
      Κύριε Υφυπουργέ, ο χρόνος που έχετε είναι περιορισμένος. Για να δοθεί περισσότερος χρόνος, θέλω τη συγκατάθεση του Σώματος.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν θέλετε απαντήσεις;
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Μην μιλάτε όλοι μαζί.  Εγώ ζητώ τη δική σας συναίνεση.
      Ορίστε, κύριε Παπαϊωάννου, έχετε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Να δοθεί αντίστοιχος χρόνος και στους συναδέλφους. Είναι ένα μείζον ζήτημα που απασχολεί την ελληνική κοινωνία.
      ΠΡΟΕΔΡΕΥΩΝ (Γεώργιος Σούρλας): Γι’ αυτό και το Προεδρείο ζητά την συγκατάθεσή σας προς διευκόλυνση.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μάλιστα, ζήτησα να πάρω το λόγο. Ας προηγηθεί ο κ. Δούκας. Δεν ξέρω πόσο χρόνο προτίθεστε να του διαθέσετε, αλλά παρακαλώ, ο αντίστοιχος χρόνος να διατεθεί στην δευτερολογία και για την κ. Παπανδρέου. 
      ΠΡΟΕΔΡΕΥΩΝ (Γεώργιος Σούρλας): Ο χρόνος δεν μπορεί να είναι παραπάνω…
      ΜΙΛΤΙΑΔΗΣ ΠΑΠΑ?ΩΑΝΝΟΥ: Κύριε Πρόεδρε, παρακαλώ την γραμματεία να μας δώσει τώρα τα έγγραφα τα οποία κατέθεσε ο κύριος Υπουργός, γιατί δεν μας είπε τι κατέθεσε.
      ΠΡΟΕΔΡΕΥΩΝ (Γεώργιος Σούρλας): Μόλις φωτοτυπηθούν αυτά τα έγγραφα, θα τα έχετε στη διάθεσή σας.
      Το λόγο έχει ο Υφυπουργός κ. Πέτρος Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, για πάνω από τρεις μήνες τώρα το ΠΑ.ΣΟ.Κ. έχει ποντάρει όλα τα λεφτά του, κυριολεκτικά τα «ρέστα» του, στο θέμα των ομολόγων. Κατασυκοφάντησε τα στελέχη του Υπουργείου, επένδυσε στην μικροπολιτική και στο κουτσομπολιό, αδιαφορώντας για τα πραγματικά προβλήματα των απλών ανθρώπων και της κοινωνίας, αδιαφορώντας για τα προβλήματα των εργαζομένων, των συνταξιούχων, των νέων και όλων αυτών που έχουν ανάγκη. Αδιαφόρησε και για τη ζημιά που έχει κάνει σε ό,τι αφορά στο δανεισμό του Κράτους και στη διαχείριση του δημόσιου χρέους.
      Δεν έχετε τίποτα να προτείνετε σε κανένα από τα μεγάλα θέματα που απασχολούν τους πολίτες. Μόνο λέτε πολλά «θα», όσον αφορά τις δαπάνες. Μάλιστα, ήταν τέτοιες οι επιτυχίες του οικονομικού σας επιτελείου, που τον έναν τον διαγράψατε και τους άλλους τους έχετε βάλει όλους στο ψυγείο.
      Η Κυβέρνηση δεσμεύθηκε πρώτον ότι στηρίζει απόλυτα την ελληνική δικαιοσύνη στην προσπάθειά της να διαλευκάνει την υπόθεση. Η Κυβέρνηση έχει δώσει στη δικαιοσύνη όλα τα στοιχεία που έχει στη διάθεσή της. Η αλήθεια θα λάμψει και για όλες τις σχέσεις τραπεζών και χρηματιστηριακών εταιρειών με ασφαλιστικά ταμεία από το 1998 μέχρι σήμερα.
      Δεύτερον, η Κυβέρνηση δεσμεύθηκε ότι θα καταβάλει κάθε προσπάθεια για να γυρίσουν πίσω όλα τα λεφτά. Και μάλιστα αυτή τη δέσμευση την έκανε πράξη. Όλα τα λεφτά επεστράφησαν στα ταμεία. Η επαναγορά με κέρδος του ομολόγου του ταμείου του Τ.Σ.Π.Ε.Α.Θ. από την «PROTON BANK», η αντίστοιχη επαναγορά του ομολόγου του Τ.Α.Ξ.Υ.  από την «MARFIN», η αγορά στο άρτιο από την «J.P. MORGAN» αποδεικνύουν ότι οι δεσμεύσεις της Κυβέρνησης έγιναν πράξη με έμπρακτα αποτελέσματα. 
      Σας επισημαίνω ότι τα ταμεία όχι μόνο δεν βγαίνουν χαμένα αλλά βγαίνουν και κερδισμένα. Πώς; Πρώτον, εισπράττουν πίσω όλο το κεφάλαιο, εισπράττουν όλους τους τόκους με βάση τα επιτόκια της Τράπεζας της Ελλάδας και μπορούν πλέον να τα επενδύσουν όλα αυτά με βάση τα νέα υψηλότερα διεθνή επιτόκια. Το δε ποσό που θα καταβάλει το ελληνικό δημόσιο θα είναι μέρος από το όφελος που είχε το ελληνικό δημόσιο από το επιτόκιο δανεισμού. Δηλαδή, το δημόσιο θα ενισχύσει τα ταμεία με μέρος από το όφελός του. Από τα πέντε που ήταν το όφελος περίπου τα 2,9 ή 3 ή 3,1 θα δοθούν στα ταμεία ως ενίσχυση. Και το δημόσιο παραμένει ωφελημένο και τα ταμεία. 
      Αγαπητοί συνάδελφοι το ΠΑ.ΣΟ.Κ., όχι μόνο αδιαφόρησε για τη ζημιά που έχει κάνει στις εκδόσεις των ομολόγων και στη διαχείριση του δημόσιου χρέους δυσφημίζοντας τα στελέχη και τους υπαλλήλους, αλλά δεν ενδιαφέρθηκε ποτέ και για την ευημερία των ταμείων. Το απέδειξε αυτές τις ημέρες όταν άσκησε πίεση στα ταμεία να μην δεχθούν την προσφορά των 280.000.000 εκατομμυρίων ευρώ από τη «J.P. MORGAN». Βλέπε δηλώσεις Βουλευτών του ΠΑ.ΣΟ.Κ. και του προέδρου της Α.Δ.Ε.Δ.Υ. κ. Παπασπύρου ότι τα ταμεία δεν πρέπει να αποδεχθούν αυτήν την πρόταση. 
      Δηλαδή, τι έκαναν; Για να διεκδικήσουν τάχα τόκους ενός τριμήνου 2,7 εκατομμυρίων ευρώ περίπου, ήταν διατεθειμένοι να χάσουν σύμφωνα με τους υπολογισμούς του ίδιου του ΠΑ.ΣΟ.Κ. περίπου 70.000.000 από το κεφάλαιο. Νόμιζε το ΠΑ.ΣΟ.Κ. ότι έτσι θα φέρει σε πολύ δύσκολη θέση την Κυβέρνηση. Αυτό ήταν το μόνο που το ενδιέφερε. Να πάθει ζημιά η Κυβέρνηση. Καμμία αίσθηση σοβαρότητας και αξιοπιστίας. Οι προσωπικές σας ευθύνες είναι τεράστιες.
      Κυρία Παπανδρέου, εσείς προσωπικά παρασύρατε τον Αρχηγό του Κόμματός σας στο να λέει απίθανες ανακρίβειες και συκοφαντίες. Και τι δεν τον υποχρεώσατε να υιοθετήσει! Καταιγισμό φημών και συκοφαντιών. Και τι ψέματα δεν είπατε εσείς, για δήθεν απώλειες των ταμείων ύψους 400.000.000. Αυτό από εφημερίδα. Όλες οι επενδύσεις ήταν 770.000.000 ευρώ; Πώς ήταν δυνατόν να χαθούν 400.000.000; Εσείς τα είπατε αυτά. Μιλήσατε για βαλίτσες που τροφοδοτούν κεντρικά ταμεία, για κατονομαζόμενους πολιτικούς που έδωσαν γραμμή. Ακόμη τους ψάχνετε. Μιλήσατε για απώλεια 39.000.000 ευρώ στο ταμείο των δημοσιογράφων, δύο ημέρες πριν αγοραστεί πάνω από το άρτιο, αυτό το ομόλογο. Είπατε ότι το ελληνικό δημόσιο συνήψε κρυφό δάνειο 280.000.000 ευρώ, αλλά εισέπραξε μόνο 240.000.000 ευρώ. Τα έχετε πει αυτά και είναι στα Πρακτικά της Βουλής. 
      Και λέτε για ένα κεντρικό σχέδιο καταλήστευσης των ταμείων καθοδηγούμενο και μάλιστα από τον ίδιο τον Πρωθυπουργό. Αυτά έχετε πει. Βέβαια, τώρα που καταρρέουν αυτές οι συκοφαντίες, αλλάξατε λίγο ρότα. Λέτε ότι ο Πρωθυπουργός δεν συμμετείχε, απλά συγκαλύπτει, ενώ μέχρι πριν από λίγες εβδομάδες συμμετείχε σ’ αυτό το σχεδιασμό.
      Μας κατηγορήσατε επίσης και είπατε ότι κινδυνεύουν και οι  συντάξεις των ταμείων. Τα  ταμεία στο τέλος του 2003 είχαν συνολική περιουσία περίπου 21,8 δισεκατομμύρια ευρώ. Σήμερα την έχουν αυξήσει πάνω από 50%. Είναι στα 35.000.000.000 ευρώ αυτή η περιουσία. Δηλαδή, σκόπιμα παραπληροφορούσατε και αναστατώνατε τους ασφαλισμένους ότι θα έχουν πρόβλημα να πληρωθούν οι συντάξεις, ενώ το 2003 που τα ταμεία είχαν το μισό της περιουσίας δεν σκοτιστήκατε να πείτε ότι υπάρχει πρόβλημα στην πληρωμή των συντάξεων. Τέτοια είναι η υποκρισία σας! 
      Για εκατό μέρες τώρα έχει γραφεί και έχει λεχθεί από το ΠΑ.ΣΟ.Κ. ό,τι χωράει ο νους του ανθρώπου: «Κερδοσκοπικό παιχνίδι τεσσάρων δισεκατομμυρίων ευρώ» σύμφωνα με το ΠΑ.ΣΟ.Κ.. Ψάχνουμε ακόμη να βρούμε πού είναι αυτά τα τέσσερα δισεκατομμύρια. Έχετε υποχρέωση να αποδείξετε κάθε μία από αυτές τις συκοφαντίες. Εσείς έχετε υποχρέωση να αποδείξετε όλα αυτά τα απίθανα που έχετε ισχυριστεί. Αλλά τι να απαντήσετε σε τέτοιες συκοφαντίες; Σας ξεγύμνωσε χθες στη Λάρισα ο Πρωθυπουργός. Και σήμερα η κ. Παπανδρέου μας εξέπληξε. Τι είπε; Ακούμε, λέει, για μίζες. Τόσο καιρό υπέγραφε ότι πληρώθηκαν μίζες, σήμερα άρχισε να το στρίβει και είπε, ακούμε για μίζες. Αποστασιοποιείται σιγά-σιγά. Δηλαδή, αποδεικνύεται πως όλη αυτή η λάσπη και η παραπληροφόρηση των εκατό ημερών οφείλεται σε συγκεκριμένο και οργανωμένο σχέδιο του ΠΑ.ΣΟ.Κ. για να βρει σωσίβιο σωτηρίας μέσα στην απελπισία του προκειμένου να συμψηφίσει το αμαρτωλό του παρελθόν και τη γύμνια των θέσεών του! 
      Ζητήσατε πριν από δύο μήνες τις συμβάσεις των 280.000.000 ευρώ με την «J.P. MORGAN». Πριν από δύο μήνες σας δώσαμε όλες τις συμβάσεις και τα swaps. Και τι συμπεράνατε και είναι στα Πρακτικά αυτό. Ότι πιθανόν οι συμβάσεις να είναι πειραγμένες. Τουτέστιν σε απλά ελληνικά, κύριοι, δεν βρήκαμε τίποτε στη σύμβαση αυτή!
      Μιλάει ο Πρόεδρός σας για την ευρυζωνικότητα, το διαδίκτυο, την υιοθέτηση νέων τεχνολογιών, αλλά αποδειχθήκατε πανηγυρικά ανίκανοι να βρείτε όλες τις συμβάσεις στο Bloomberg. Και όχι μόνο αυτό. Καταφέρατε να μπερδέψετε τα κείμενα των συμβάσεων με τα κείμενα των swaps.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θέλω δύο λεπτά ακόμη, κύριε Πρόεδρε. 
      Καταθέτω, κύριε Πρόεδρε, τις επτά πλήρεις συμβάσεις, όλες είναι παρμένες από το Bloomberg. Μερικές από αυτές είναι κατατεθειμένες από το έτος 2005. Από εκεί τις πήραμε και τις καταθέτουμε.
      (Στο σημείο αυτό ο Υφυπουργός Οικονομίας και  Οικονομικών, κ. Πέτρος Δούκας καταθέτει για τα Πρακτικά τις προαναφερθείσες συμβάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΒΑΣΩ ΠΑΠΑΝΔΡΕΟΥ: Και τα  swaps.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επαναλαμβάνω ότι καταφέρατε να μπερδέψετε και τα κείμενα των swaps με τα κείμενα των συμβάσεων. 
      ΒΑΣΩ ΠΑΠΑΝΔΡΕΟΥ:  Καταθέστε και τα swaps, όχι μόνο τις συμβάσεις. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Σας θυμίζω ότι ο κ. Ευθυμίου περιφερόταν από κανάλι σε κανάλι ανεμίζοντας τις συμβάσεις των swaps λέγοντας ότι αυτές τάχα ήταν οι μεγάλες συμβάσεις για όλα τα δομημένα ομόλογα. Τέτοια είναι η ασχετοσύνη κάποιων στελεχών σας! 
      Σας τα κατέθεσα για να μην ξαναμπερδευτείτε!
      Και ποιοι μας συκοφαντούν, ποιοι μιλάνε για αδιαφάνεια; Οι «άφθαρτοι» του ΠΑ.ΣΟ.Κ. Θα θέλαμε ο αρχηγός του ΠΑ.ΣΟ.Κ. να μας πει ποια στελέχη του είναι στον πίνακα των φθαρμένων και ποια στελέχη είναι στον πίνακα των άφθαρτων. Και ποιοι είναι οι άφθαρτοι; Οι συκοφάντες, οι πρωτοκλασάτοι  Βουλευτές του ΠΑ.ΣΟ.Κ. και πρώην Υπουργοί του ΠΑ.ΣΟ.Κ. που έτρεξαν να υπερασπιστούν τους καταχραστές της Παντείου. Ήταν ή δεν ήταν προσωπικοί, πολιτικοί σας φίλοι; Τους διορίσατε υπηρεσιακούς Υπουργούς τύπου, πρέσβεις εκ προσωπικοτήτων στο Συμβούλιο της Ευρώπης, όταν ήδη είχαν αρχίσει να δημοσιοποιούνται  τα σκάνδαλα στο Πάντειο; Φιλαράκια σας ήταν, αγαπητοί συνάδελφοι, και τρέξατε να τους υπερασπιστείτε στη Βουλή. Κλέβεστε και μεταξύ σας. Σύμφωνα με το χθεσινό «ΒΗΜΑ» ακόμα και τα λεφτά του κ. Σημίτη καταχράστηκαν οι φίλοι σας! 
      Θα πάτε να καταθέσετε και υπέρ του κ. Μπατατούδη, κυρία Παπανδρέου; Θα μας θυμίσετε και μερικές από τις «επενδύσεις» του ή τώρα θα κάνετε πως δεν τον ξέρετε; 
      Τα σκάνδαλά σας είναι υπαρκτά. Δεν θα απαλλαγείτε έτσι εύκολα. Δεν θα σας αφήσουμε να γλιτώσετε έτσι εύκολα!
      Η Κυβέρνηση της Νέας Δημοκρατίας εξασφάλισε την επιστροφή στα ταμεία και του τελευταίου ευρώ. Εσείς τι θα κάνετε που τα κουκουλώνατε όλα; Θα επιστρέψετε τα κλοπιμαία της παρέας σας του Παντείου, τα δισεκατομμύρια του Χρηματιστηρίου; Θυμάστε εκείνη την περίφημη αφίσα με την οποία καλούσε επισήμως τον ελληνικό λαό το ΠΑ.ΣΟ.Κ. να επενδύσει στο Χρηματιστήριο; Να την ξανακαταθέσουμε στη Βουλή; Τα χρήματα του σκανδάλου της «ΔΕΚΑ» θα τα επιστρέψετε πίσω; Τα χρήματα του σκανδάλου της «ΠΡΟΜΕΤ»; Μήπως σας θυμίζει τίποτε αυτό το σκάνδαλο; Τα χρήματα του σκανδάλου της ελληνικής ακτοπλοΐας μήπως τα θυμάστε; Θα έπρεπε να τα θυμάστε, γιατί εκεί ήσασταν. Τα χρήματα του σκανδάλου του Καζίνο του Φλοίσβου τα θυμάστε, κυρία συνάδελφε; Τα πάνω από 1.000.000.000 ευρώ που χάθηκαν από τα απίθανα swaps που κάνατε θα τα επιστρέψετε πίσω, κυρία συνάδελφε;
      Τα εκατοντάδες εκατομμύρια ευρώ που κόστισαν παραπάνω τα ολυμπιακά έργα επί Υπουργίας σας, θα τα επιστρέψετε πίσω, κυρία συνάδελφε;
      Τα εκατομμύρια για το σκάνδαλο του Κουρουπητού και του Κτηματολογίου, το πανηγύρι στον Οργανισμό Επαγγελματικής Εκπαίδευσης και Κατάρτισης επί εποχής Ευθυμίου, τα χρήματα αυτά θα τα επιστρέψετε πίσω; 
      Τα 300.000.000 που εξαφανίστηκαν σε εξαγωγές όπλων στο Σαντάμ Χουσεϊν, θα τα επιστρέψετε, κυρία Παπανδρέου; 
      Τα απίθανα εξοπλιστικά προγράμματα τύπου S300 και «SUZANNA», όλα αυτά τα πεταμένα λεφτά, θα μας τα επιστρέψετε, κυρία Παπανδρέου; 
      Για τα υπόλοιπα δεν θα αναφερθώ, το παρελθόν σας υπάρχει και σας βαραίνει. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, στο παραλήρημα του κ. Δούκα, μία απάντηση μόνο χωρεί: «Μωραίνει Κύριος, ον βούλεται απωλέσαι». Και ο συμψηφισμός, η επιχείρηση καλύτερα συμψηφισμού, είναι η καλύτερη απόδειξη ενοχής και προσωπικής σας ενοχής.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα σας πω και κάτι άλλο, κύριε Δούκα. Είναι φανερό ότι μετά από τις κυβερνητικές παλινωδίες σε σχέση με το χειρισμό της απόπειρας καταλήστευσης των ασφαλιστικών ταμείων, σήμερα αισθάνεσθε ασφαλής ότι δεν θα σας τσιμπήσει αύριο το πρωί ο εισαγγελέας εσάς, γιατί είσαστε ο πυρήνας, από εκεί ξεκίνησε το σχέδιο της λεηλασίας των ασφαλιστικών ταμείων. Και κατανοώ αυτή τη στιγμή τη θέση σας, αλλά δεν μπορώ να τη δικαιολογήσω με τίποτε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Είσθε συκοφάντης, ντροπή σας. 
      ΠΑΝΑΓΙΩΤΗΣ ΑΔΡΑΚΤΑΣ: Είναι προσωπική επίθεση. 
      ΑΝΤΩΝΙΟΣ ΦΟΥΣΑΣ: Είναι πολύ σοβαρό αυτό, κύριε Παπαϊωάννου.
      (Θόρυβος από την πτέρυγα της Νέας Δημοκρατίας- κωδωνοκρουσίες)
       ΠΡΟΕΔΡΕΥΩΝ (Γεώργιος Σούρλας): Θα απαντήσει ο Υπουργός αν χρειαστεί, κύριοι συνάδελφοι. Μη διακόπτετε τον κ. Παπαϊωάννου. Σας παρακαλώ πάρα πολύ! Δεν διέκοψε ο κ. Παπαϊωάννου κανέναν από τους Υπουργούς και παρακαλώ να το σεβαστείτε αυτό. Στο κάτω κάτω ο κ. Δούκας, αν χρειαστεί, μπορεί να παρεμβαίνει και επί προσωπικού και πολιτικά, όπως θέλει. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Λοιπόν, έχει καταγραφεί, κύριοι συνάδελφοι, αυτό το σκάνδαλο ως ένα οργανωμένο σχέδιο καταλήστευσης των ασφαλιστικών ταμείων, προς όφελος του ελληνικού δημοσίου -θα συμφωνήσουμε εδώ με την Κυβέρνηση- που σχεδιάστηκε στο Υπουργείο Εθνικής Οικονομίας από τον κ. Δούκα και τις υπηρεσίες του. Περιπλανήθηκαν τα ομόλογα μέσα από ειδικές διαδρομές -όπως και σήμερα και οι δυο τους ακολούθησαν ειδικές διαδρομές- για να πάρουν μίζες, προμήθειες μεσάζοντες φίλα προσκείμενοι στη Νέα Δημοκρατία, η γνωστή παρέα του Λονδίνου, συγκεκριμένα ονοματεπώνυμα και δυστυχώς υλοποιήθηκε στα πλαίσια του Υπουργείου Κοινωνικών Ασφαλίσεων μέσα από συγκεκριμένες πράξεις: Ίδρυση ειδικής γραμματείας, ειδικός γραμματέας, συνεννοήσεις, αποφάσεις διοικητικών συμβουλίων διορισμένων από την Κυβέρνηση και ειδικών, όχι ανίδεων, γιατί δεν πιστεύω ο κ. Περράκης που διόρισε ο κ. Αλογοσκούφης να ήταν ανίδεος, ούτε ασφαλώς ο κ. Χρηστίδης και οι άλλοι καθηγητές πανεπιστημίου επί οικονομικών γνώσεων. Οι ειδικοί έκαναν το έγκλημα, περί αυτού πρόκειται. Και σήμερα που ολόκληρος ο ελληνικός λαός, η κοινή γνώμη στο σύνολό της, έχει συνειδητοποιήσει το μέγεθος του σκανδάλου και όχι μόνο το ΠΑ.ΣΟ.Κ., μόνο το ΠΑ.ΣΟ.Κ., ακούτε; Το Κ.Κ.Ε., το Συνασπισμό, το λαό, τις οργανώσεις δεν τις ακούτε, γιατί έτσι σας βολεύει. Τι κάνετε; Ψάχνετε να βρείτε μεθοδεύσεις για να αμβλύνετε ενοχές, ενδεχομένως και προσωπικές σας, αλλά κυρίως όμως των συνεργατών σας, συνενόχων εγκληματιών, κύριε Δούκα. Περί αυτού πρόκειται και αυτή είναι η αλήθεια. 
      Και θα ήθελα να μου πείτε και να απαντήσετε στα εξής ερωτήματα, γιατί σ’ αυτά δεν απαντήσατε. Πριν απ’ όλα, δεν θα ισχυριστούμε, κύριοι συνάδελφοι, ότι υπάρχει σχέδιο συγκάλυψης, όταν ακόμα και σήμερα εδώ, δεν δίνουν αντίγραφα των συμβάσεων με τους αναλυτικούς όρους στους οποίους περιλαμβάνονται τα swaps; 
Γιατί τα έδωσαν μόνο για την «JP MORGAN» και έχει αναδειχθεί μόνο αυτό το σκάνδαλο και δεν δίνουν για όλες τις άλλες συμβάσεις; 
      Κύριε Πρόεδρε, αυτό αποτελεί και βαθύτατη περιφρόνηση στη λειτουργία των δημοκρατικών θεσμών της Βουλής των Ελλήνων. Ακόμα και αυτή περιφρονεί σήμερα η Νέα Δημοκρατία. 
      Μπορείτε να μας πείτε, κύριοι συνάδελφοι, γιατί έγινε η διακίνηση των ομολόγων από φίλους σας πριν ακόμα εκδοθούν; Τέσσερις μήνες πριν πήγαινε ο κ. Σπηλιωτάκης και διαπραγματευόταν μαζί με την «ΑΚΡΟΠΟΛΙΣ Χρηματιστηριακή» και τις διορισμένες διοικήσεις σας –τους προέδρους δηλαδή- με ονοματεπώνυμα αυτά τα ομόλογα. Έχετε απάντηση σ' αυτό; 
      Έχετε απάντηση στο πώς είναι δυνατόν, κύριοι συνάδελφοι της Νέας Δημοκρατίας, στις 7-7-2005 οκτώ διοικήσεις ασφαλιστικών ταμείων να σπάνε σταθερά ομόλογα εγγυημένης απόδοσης και την επομένη μέρα άλλες πέντε διοικήσεις –δεκατρείς διοικήσεις σε δύο μέρες- και να «επενδύουν» στα ομόλογα του κ. Δούκα; Υπάρχουν λογικές απαντήσεις; Έχουν δοθεί στον ελληνικό λαό; 
      Πώς εξηγείτε το γεγονός, κύριοι συνάδελφοι, ότι –προσέξτε- ο κ. Αλογοσκούφης έλεγε «εμείς θα διαπράξουμε το έγκλημα της απιστίας αν κάνουμε αυτά» που σήμερα κάνουν. Βέβαια, θέλουν να το κατοχυρώσουν νομοθετικά για να μπορέσουν να ελαφρύνουν τη θέση τους. 
      Είπε ο κ. Δούκας -ως μη όφειλε- και ο κ. Αλογοσκούφης ότι οι συνδικαλιστές του ΠΑ.ΣΟ.Κ. είπαν να μην γίνει η διευθέτηση από την πλευρά της «J.P MORGAN». Πώς θα το έκαναν αυτό οι διοικήσεις, αν δεν διέπρατταν εκείνες το έγκλημα της απιστίας; Αυτή τη θέση την είχαν μόνο οι συνδικαλιστές του ΠΑ.ΣΟ.Κ.; Μήπως την είχαν και οι συνδικαλιστές της Δ.Α.Κ.Ε., που κάθε μέρα σας έλεγαν «και τα λεφτά με τόκους πίσω»; Γιατί, λοιπόν, είμαστε εμείς οι συκοφάντες και δεν είστε εσείς κατά σύστημα και συκοφάντες και ψευδολόγοι; Και βάζετε μάλιστα και τον Πρωθυπουργό της χώρας να λέει ψέματα ενώπιον του ελληνικού λαού!
      Τον άκουσα χθες, όπως θα τον ακούσατε όλοι, κύριοι συνάδελφοι, να λέει τι; «Εμείς αποκαλύπτουμε και στέλνουμε στη δικαιοσύνη». Ψέμα, ψέμα, ψέμα! Η αποκάλυψη έγινε από διευθύνοντα σύμβουλο ή από μεγάλο διοικητικό στέλεχος ελληνικής τράπεζας, που πήγε στον κ. Πιλάβιο και κατήγγειλε το συγκεκριμένο γεγονός. Άρα, πρέπει να σας οφείλουμε χάρη γιατί δεν το συγκαλύψατε, γιατί ουσιαστικά αποκαλύπτετε ό,τι δεν μπορείτε να συγκαλύψετε. Περί αυτού πρόκειται. Αυτό έγινε και στην Επιτροπή Ανταγωνισμού, έγινε με τους «κουμπάρους» και πού δεν έγινε. 
      Το δεύτερο που είπε ήταν «τους στέλνουμε στην ελληνική δικαιοσύνη», όταν η ελληνική δικαιοσύνη μετά τις δημοσιοποιήσεις και με μεγάλες καθυστερήσεις ήταν υποχρεωμένη αυτεπαγγέλτως να επέμβει, πράγμα το οποίο έκανε. Από την άλλη μεριά, όμως, η ηγεσία της κάνει ό,τι περνάει από το χέρι της για να είναι στη λογική συγκάλυψης αυτού του σκανδάλου. 
      Οι περισσότεροι σήμερα εδώ είστε νομικοί, κύριοι συνάδελφοι. Γνωρίσατε ποτέ Προϊστάμενο Εισαγγελίας Εφετών να ζητάει να παραπεμφθεί η υπόθεση σε εφέτη ανακριτή πριν τελειώσει η προκαταρκτική έρευνα ή από την αρχή; 
      ΑΝΤΩΝΙΟΣ ΦΟΥΣΑΣ: Διαφωνείτε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θυμόσαστε κανένα προηγούμενο; 
      Βέβαια, έρχεται ο προϊστάμενος, περιγράφει εγκλήματα, όπως και το έγκλημα της σπείρας –γιατί περί αυτού πρόκειται- μιλάει για σύσταση συμμορίας, αλλά δεν βάζει το έγκλημα απιστίας περί την υπηρεσία. Διότι βλέπετε εδώ, πρέπει να θεμελιωθεί το επιχείρημα της Κυβέρνησης ότι υπάρχουν ευθύνες, αλλά όχι πολιτικές ευθύνες. 
      Κύριε Δούκα, μόνο εμείς μιλήσαμε για πολιτικές ευθύνες; Μήπως ξέρετε ότι μίλησε ο κ. Έβερτ; Ξέρετε, όμως, τι είπε ο κ. Έβερτ; Είπε ότι οι ευθύνες δεν ανήκουν στον κ. Δούκα, αλλά οι ευθύνες ανήκουν στον κ. Τσιτουρίδη. Εκεί έγινε το έγκλημα. Ο καθένας ενδιαφέρεται «για την πάρτη του» σ’ αυτήν εδώ τη χώρα. Περί αυτού πρόκειται. Να προχωρήσω παραπέρα; Ο κ. Κεφαλογιάννης μίλησε για πολιτικές ευθύνες, όπως και πολλοί συνάδελφοι της Νέας Δημοκρατίας. Μόνο εσείς δεν τις είδατε. 
      Ξέρετε ακόμα τι κάνετε; Έρχεστε εδώ και παραπληροφορείτε τον ελληνικό λαό, σε ποια λογική; Ξέρετε τι λέει; Ακούστε, κύριοι συνάδελφοι: Η περιουσία των ασφαλιστικών ταμείων ανέβηκε επί Νέας Δημοκρατίας. Οποία επιτυχία! Πώς ανέβηκε η περιουσία των ασφαλιστικών ταμείων; 
      Το 1993, κύριοι συνάδελφοι και κύριε Δούκα, ήταν 3.000.000.000 ευρώ. Σήμερα είναι 30.000.000.000 ευρώ. Ξέρετε γιατί; Γιατί ψηφίστηκαν οι νόμοι του 1994, του 1997 και του 1999 που έδωσαν τη διαχείριση σε ειδικό κεφάλαιο της Τράπεζας της Ελλάδος, γιατί επένδυσαν σε σταθερά ομόλογα, χωρίς να κάνουν τίποτα οι κυβερνήσεις. 
      Θα μπορούσα να σας πω εγώ, που ήμουν Υπουργός Εργασίας και Κοινωνικών Ασφαλίσεων, ότι μόνο το χαρτοφυλάκιο των μετοχών στο τέλος του 1996 ήταν 400.000.000 ευρώ και στο τέλος του 1999 ήταν 4.900.000.000 ευρώ. Και παίρνετε αυτό ως αφετηρία και ούτε καν όσο ήταν το 1998, που ήταν περίπου 2,5 δισ., για να δείξετε ότι τα λεφτά χάθηκαν με το ΠΑ.ΣΟ.Κ.. Αυτά είναι τα τεχνάσματα, αυτός είναι ο λαϊκισμός, αυτό είναι, αν θέλετε, το ξεγέλασμα του ελληνικού λαού που επιθυμείτε να κάνετε. Όμως πρέπει να ξέρετε κάτι. Αυτή η υπόθεση δεν παραγράφεται. Αυτή η υπόθεση δεν καλύπτεται. Την επόμενη κιόλας μέρα θα αναζητηθούν και θα καταλογιστούν ευθύνες και στα φυσικά πρόσωπα και στα νομικά πρόσωπα –αναφέρομαι στις φίλα προσκείμενες εταιρίες και θα μας δοθεί η ευκαιρία να τα πούμε και για την «JP MORGAN» και για όλους- αλλά ακόμη και στα πολιτικά πρόσωπα, εκεί που πράγματι υπάρχουν. Σε καμία περίπτωση αυτό το έγκλημα δεν μπορεί να παραγραφεί.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαϊωάννου. 
      Ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, εδώ πέρα φαίνεται ότι η διαδικασία κατασυκοφάντησης συνεχίζει και σ’ αυτή την Αίθουσα και μάλιστα με τέτοιους ρυθμούς παλινδρόμησης ώστε το ΠΑ.ΣΟ.Κ. ξεχνάει τι έλεγε χθες και άλλα λέει σήμερα. Γιατί προχθές βγαίνει ο κ. Παπανδρέου και λέει: «Μεγάλη νίκη του ΠΑ.ΣΟ.Κ. το ότι ο κ. Κολιοκώστας ζήτησε να μπει ειδικός εφέτης ανακριτής». Τα είπε στο κοινοβουλευτικό σας συμβούλιο ή δεν τα είπε; Σήμερα τι λέτε; Ότι κακώς το ζήτησε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν τα είπε. Απλό είναι το θέμα.
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, στη δευτερολογία σας θα τα πείτε. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν τα είπε; Και το γράφουν όλες οι εφημερίδες στα ρεπορτάζ, τα οποία διοχετεύετε; Γιατί το μόνο το οποίο έχετε κάνει όλο αυτό τον καιρό είναι να διοχετεύετε ψεύτικα ρεπορτάζ τα οποία σε κανένα σημείο της έρευνας δεν έχουν δικαιωθεί. Νούμερα στον αέρα!
      Έχουμε ακούσει σε διαφορετικές φάσεις, διαφορετικά σας στελέχη να λένε διαφορετικά νούμερα για το ύψος των απωλειών των ταμείων. Και είναι τόσο μεγάλες οι απώλειες που τα ίδια τα διοικητικά τους συμβούλια, αρνούνται να πάρουν πίσω το ομόλογο, να πάρουν τα λεφτά του ομολόγου γιατί έχουν εισπράξει πολύ περισσότερα από τόκους και φαίνεται ότι θα είναι επωφελής αυτή η επένδυση. Αυτό φαίνεται και δεν το έχετε ξεκαθαρίσει ποτέ στον ελληνικό λαό, γιατί το μόνο το οποίο κάνετε συνέχεια είναι να κατασυκοφαντείτε, με τίτλους παρμένους από ιταλικές ταινίες, μαφιόζικες ταινίες, μιλώντας περί Μαφίας, περί ομερτά, περί Καμόρας, για σπείρα που είχε ως στόχο μόνο να κλέψει. Ούτε αυτό διαψεύστηκε ότι το είπε ο κ. Παπανδρέου. 
      Σήμερα ερχόσαστε και λέτε κάτι άλλο για πρώτη φορά, ότι όλο αυτό οργανώθηκε προς όφελος του ελληνικού δημοσίου. Αυτό είπατε, κύριε Παπαϊωάννου, πριν από λίγο. Είπατε δηλαδή ότι όλο αυτό το οποίο σήμερα ο κ. Ευθυμίου χαρακτήρισε ως κέντρο εγκληματικής οργάνωσης, δηλαδή το Υπουργείο Οικονομικών και τον Υπουργό Οικονομικών, όλο αυτό έγινε για να βοηθηθούν τα  δημόσια οικονομικά της χώρας.  Πείτε το στον ελληνικό λαό. 
      ΕΚΤΟΡΑΣ ΝΑΣΙΩΚΑΣ: Εις βάρος των ταμείων. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Πείτε το όμως αυτό στον ελληνικό λαό. Γιατί μέχρι τώρα ο κ. Παπανδρέου έλεγε εις επήκοον όλων σας στα κοινοβουλευτικά συμβούλια ότι εδώ πέρα έχουμε έναν Πρωθυπουργό που έχει έρθει με πολιτικό στόχο, αυτός και η παρέα του, να κλέψει το δημόσιο ταμείο. Εσείς μιλούσατε για τις υπόγειες διαδρομές μεταξύ Ρηγίλλης και ταμείων, εσείς μιλούσατε για το «μακρύ χέρι» του πολιτικού χρήματος. Και τίποτα απ’ όλες αυτές τις κατηγορίες που επί εκατό μέρες εκτοξεύετε σε όλα τα τηλεοπτικά παράθυρα όλης της χώρας δεν έχει αποδειχθεί από την δικαστική έρευνα, μια δικαστική έρευνα που γίνεται σε βάθος, γίνεται με αρτιότητα, γίνεται με σεβασμό στον πολίτη, γίνεται με σεβασμό στη διαφάνεια, μια δικαστική έρευνα που δεν θα ξεκινούσε σε καμμιά περίπτωση επί των ημερών σας, γιατί δεν θα είχε ποτέ το θάρρος καμμία κατευθυνόμενη Επιτροπή Κεφαλαιαγοράς, καμία αρχή, ανεξάρτητη ή άλλη, να κάνει έναν έλεγχο σε βάθος απέναντι σε διοικήσεις ταμείων. 
      Κυρίες και κύριοι συνάδελφοι, εμείς είμαστε διατεθειμένοι να καθίσουμε εδώ όσες ώρες χρειάζεται, να δώσουμε όλες τις απαντήσεις. Και αυτό έχουμε κάνει από την πρώτη στιγμή σε όλες τις κοινοβουλευτικές διαδικασίες. Αυτό έχει κάνει η Κυβέρνηση, αυτό έχουν κάνει οι διοικήσεις των ταμείων. Περάσαμε από έλεγχο και επανέλεγχο και θα συνεχίσουμε, γιατί αυτό το οποίο υπηρετούμε είναι η διαφάνεια και αυτό το οποίο θα στηρίξουμε είναι το έργο της ανεξάρτητης και κραταιάς δικαιοσύνης, να αποδώσει ευθύνες εκεί που πρέπει.
Αν κάποιος «έβαλε το χέρι στο μέλι», αυτός θα τιμωρηθεί, κύριε Πρόεδρε.
      Από εκεί και πέρα, συνολικά, με συκοφαντικό τρόπο και με ύφος που δεν ταιριάζει σε καμία ευνομούμενη πολιτεία και σε καμμία χώρα που θέλει να κοιτάζει το μέλλον με αισιοδοξία, δεν μπορούμε να συνεχίσουμε να μπαίνουμε σε αυτό το παιxνίδι της κατασυκοφάντησης προσώπων. 
      Με αγοραίες εκφράσεις, με τρόπο ο οποίος απάδει και προς τα κοινοβουλευτικά και προς τα πολιτικά μας ήθη, αλλά πάνω από όλα απάδει στην αξιοπρέπεια που πρέπει να έχει ο πολιτικός κόσμος, εμείς δεν πρόκειται να μπούμε σε αυτήν τη λογική. Δεν πρόκειται να μπούμε στη λογική να απαντάμε κατά πρόσωπο. Αυτό που θα συνεχίσουμε να κάνουμε είναι να απαντάμε με τα στοιχεία της διαχείρισής μας. 
      Και τα στοιχεία της διαχείρισής μας είναι η πράξη που σήμερα κάνει η Κυβέρνηση, να δίνει –ικανοποιώντας και το αίτημα του δικού σας Αρχηγού εδώ σε αυτήν την Αίθουσα- όλα τα ευρώ πίσω στα ταμεία και βέβαια, να γίνεται μία έρευνα σε βάθος, μια έρευνα που θα αποδώσει ευθύνες στα φυσικά πρόσωπα, αν πήραν τις μεγάλες μίζες, πόσο πήραν.
      Κυρίες και κύριοι συνάδελφοι, θα περιμέναμε από το ΠΑ.ΣΟ.Κ. να κάνει κάτι το οποίο έκανε η Νέα Δημοκρατία, ζητώντας τις παραιτήσεις της διοίκησης του Τ.Ε.Α.Δ.Υ., να ζητήσει τις παραιτήσεις των συνδικαλιστών της Π.Α.Σ.Κ.Ε., που συμμετείχαν σε αυτές τις ομόφωνες αποφάσεις των δεκατεσσάρων ταμείων. Γιατί αν είναι υπόλογες οι δεκατέσσερις διοικήσεις, είναι και οι δικοί σας εκπρόσωποι σε αυτές!
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Για το γενικότερο ζήτημα, που συζητάμε, των ομολόγων και γενικότερα των αποθεματικών, επειδή θα ακολουθήσει επερώτηση, θα τοποθετηθώ αναλυτικά τότε. 
      Τώρα θα πω μόνο ένα πράγμα. Η επερώτηση της κ. Παπανδρέου αφορά την κατάθεση εγγράφων. Αυτό αφορά και τη λειτουργία της Βουλής. Έχει απολύτως δίκιο που διαμαρτύρεται ότι ενώ από τις αρχές Απριλίου υπήρξε αίτημα, δεν δόθηκε εγκαίρως ό,τι ζητήθηκε και σήμερα, από ό,τι καταλαβαίνω, δεν δόθηκε το σύνολο των εγγράφων που χρειαζόταν. Αυτό είναι μείον για την Κυβέρνηση και ρίχνει λάδι στα ερωτηματικά.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όλα τα κατέθεσα.
      ΑΝΤΩΝΗΣ ΣΚΥΛΛΑΚΟΣ: Σήμερα; Γιατί άκουσα για swaps κ.λπ. κ.λπ.. Δεν ξέρω, θα τα εξετάσουμε. Εν πάση περιπτώσει, ακόμα και όλα να είναι σήμερα, είναι με πολύ μεγάλη καθυστέρηση. 
      ΠΡΟΕΔΡΕΥΩΝ (Γεώργιος Σούρλας): Ο Κανονισμός το προβλέπει, κύριε Σκυλλάκο, όταν δεν κατατίθενται τα έγγραφα, να προχωράει η διαδικασία της επίκαιρης επερώτησης. 
      ΑΝΤΩΝΗΣ ΣΚΥΛΛΑΚΟΣ: Το ξέρω, αλλά όταν τα έγγραφα υπάρχουν …
      ΠΡΟΕΔΡΕΥΩΝ (Γεώργιος Σούρλας): Υπό την έννοια αυτή, το Προεδρείο της Βουλής εφαρμόζει πλήρως τον Κανονισμό. 
      ΑΝΤΩΝΗΣ ΣΚΥΛΛΑΚΟΣ: Αν για κάθε έγγραφο είμαστε υποχρεωμένοι να κάνουμε επερώτηση …
      ΠΡΟΕΔΡΕΥΩΝ (Γεώργιος Σούρλας): Εμείς ως Προεδρείο εφαρμόζουμε ό,τι λέει ο Κανονισμός.
      Ορίστε, κυρία Παπανδρέου, έχετε το λόγο.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, ο Υπουργός κ. Αλογοσκούφης, ήλθε, μίλησε γενικώς περί οικονομίας και έφυγε. Δεν ξέρω, τυχαίο είναι αυτό που δεν θέλει να ασχοληθεί με τα ομόλογα; Μήπως σημαίνει κάτι, ότι δεν θέλει ο ίδιος να πάρει ευθύνες –αν και δεν μπορεί και αυτός να μην γνώριζε- και τις ρίχνει έμμεσα στον υφιστάμενό του; 
      Εδώ καταθέτω την εκτύπωση στις 27 Μαρτίου, που δεν υπήρχε ούτε προσπέκτους στο Bloomberg. Βεβαίως, κατά την Κυβέρνηση, πρέπει οι Βουλευτές να έχουν πρόσβαση στο Bloomberg. Για να δείτε τα ψέματα, τα οποία λέει επανειλημμένως η Κυβέρνηση περί της δήθεν προσπάθειάς της να αποκαλύψει, αυτά που ξεκίνησε –για να το πούμε- η ημερήσια εφημερίδα «ΤΟ ΒΗΜΑ», η οποία ξεκίνησε το θέμα για τα δομημένα ομόλογα και το κρυφό ομόλογο και από εκεί και πέρα, αναγκάστηκε η Κυβέρνηση.
      (Στο σημείο αυτό η Βουλευτής κ. Βάσω Παπανδρέου καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ο κ. Υφυπουργός βρίσκεται σε πανικό. Φαίνεται ότι ο κλοιός σφίγγει και αισθάνεται πάρα πολύ άσχημα. Προσπαθεί με ψέματα, με καταγγελίες, με ανακρίβειες, με παραπληροφόρηση να μας πείσει. Μόνο να πάρετε το τι λέτε κάθε ημέρα, ίσως να ντρεπόσασταν και εσείς να κοιτάξετε τον εαυτό σας στον καθρέφτη. Πήγε πίσω τριάντα χρόνια, για να δικαιολογήσει αυτό που κάνει σήμερα. Υπάρχουν αποφάσεις ομόφωνες, οριστικές και αμετάκλητες γι’ αυτά που είπατε.
      Κύριε Δούκα, εγώ είμαι υπερήφανη για το Καζίνο του Φλοίσβου. Ήταν δική μου η εισήγηση και το απέρριψε η κυβερνητική επιτροπή. Και είμαι υπερήφανη, αλλά υπήρξε και ομόφωνη απόφαση του Συμβουλίου Επικρατείας! Εσείς, με τη γνωστή σας μέθοδο, αυτή που τώρα χρησιμοποιείτε και στα ομόλογα, πιθανόν να ακολουθήσετε άλλες διαδικασίες, παρακάμπτοντας και τη νομιμότητα και το Συμβούλιο Επικρατείας. 
      Όσο για το Χρηματιστήριο, τόσα χρόνια καταγγέλλετε. Το ερευνάτε και το ερευνάτε. Τι κάνετε; Γιατί δεν βγάλατε τίποτα; Τα πρώτα και μόνα στοιχεία που βγαίνουν είναι κάποια δικά σας παιδιά, γενικοί γραμματείς των οποίων ανοίγονται οι λογαριασμοί και ελέγχονται. 
      Για το συγκεκριμένο, όμως, θέμα των ομολόγων έχουμε παραπληροφόρηση και ασύστολα ψεύδη. Σήμερα κατέθεσε μετά από εκατόν τέσσερις μέρες, απ’ ό,τι μας είπε –δεν τα έχουμε δει- τις συμβάσεις. Όχι, όμως και τα swaps. Μα, είναι γνωστό ότι η σύμβαση για το ομόλογο και η σύμβαση για το swap είναι ενιαία. Τι κρύβετε; Τι φοβάστε, κύριε Υφυπουργέ; Γιατί δεν δίνετε τα πλήρη στοιχεία; Γιατί δεν δίνετε το φάκελο, όπως έχουμε ζητήσει με την «JP MORGAN» και τα κρύβετε όλα αυτά; 
      Φοβόσαστε, βεβαίως, γιατί γνωρίζετε τι περιέχουν αυτοί οι φάκελοι και τι έχετε υπογράψει. Σήμερα είπατε ότι δεν υπάρχουν προμήθειες και μίζες αλλά το διαβάσαμε και το ακούσαμε στα κανάλια, όπως και όλος ο ελληνικός λαός. Φάνηκε και από την Τράπεζα της Ελλάδος και από άλλες τράπεζες ότι υπήρξαν βαλίτσες. Και οι βαλίτσες ήταν οι μίζες από το κρυφό ομόλογο.
      Αν υπάρχουν βαλίτσες και από τα άλλα ομόλογα, δεν το ξέρουμε. Εμείς θέλουμε όλες οι συμβάσεις, θέλουμε όλα τα swaps και αφήστε αυτά που λέτε «εμείς δεν γνωρίζουμε και εσείς γνωρίζετε». Εγώ, για να κάνω τέτοιες διαδικασίες και τέτοιους χειρισμούς, βεβαίως είμαι ανίδεη. Ίσως εσείς εκεί είστε πολύ ειδικός και γνωρίζετε πώς γίνονται αυτές οι διαδικασίες. 
      Αλλά όταν έρχεται ο εισαγγελέας και μιλάει για εγκληματική οργάνωση, αυτό δεν σας δημιουργεί την αίσθηση, την υποχρέωση τουλάχιστον να αποκαλύψετε   –γιατί θα αποκαλυφθούν κάποια στιγμή όλα- αυτά τα οποία έχετε κάνει; 
      Μιλήσατε για διαφάνεια. Για τα δάνεια τα έχετε ξαναπεί. Δώστε απάντηση, γιατί κάνατε 1.000.000.000 ευρώ δάνειο, γιατί κάνατε πιστωτικές διευκολύνσεις στο τέλος του 2006, χωρίς να το έχετε γράψει πουθενά, με την «JP MORGAN»; ‘Εχουμε ζητήσει να καταθέσετε τη σύμβαση για να δούμε τι έχετε συμφωνήσει. Και γιατί το ένα 1.000.000.000 δεν το έκανε ο ΟΔ.ΔΗ.Χ. και το έκανε πάλι το Γενικό Λογιστήριο του Κράτους και δεν έγινε προκήρυξη, αλλά έγινε πάλι με ανάθεση στη «JP MORGAN»; 
      Τους πάτε όλους στους εισαγγελείς. Την «JP MORGAN» γιατί δεν την πάτε στον εισαγγελέα, εφόσον λέτε ότι σας εξαπάτησε; Μήπως γιατί είσαστε συνεργάτες και συνένοχοι και ήρθατε εδώ να υποστηρίξετε την «JP MORGAN»; Γιατί υπάρχει και όρος μέσα στη σύμβαση που έχετε υπογράψει ότι ο εκδότης και ο ανάδοχος, δηλαδή το ελληνικό δημόσιο και η «JP MORGAN», δεν επιτρέπεται να εγείρουν αξιώσεις ο ένας ενάντια στον άλλο; Γιατί γνωρίζατε τι υπογράφατε, γνωρίζατε ότι κοροϊδεύατε τα ταμεία, γνωρίζατε ότι θα υπάρξουν μίζες και προμήθειες και γι’ αυτό έπρεπε να υπάρχει και αυτός ο όρος, να μην εγείρονται αξιώσεις σε περίπτωση που «ο διάολος έσπαγε το ποδάρι του». Αλλά τώρα έγινε η αποκάλυψη.
      Κυρίες και κύριοι συνάδελφοι, μας είπε ότι ήταν επωφελές για το δημόσιο και ότι είχε 5.000.000.000 ευρώ όφελος. Χθες η αποτίμηση του ομολόγου ήταν στο 83%. Το δημόσιο, βέβαια, έχει κλειδώσει τη συμφωνία και δεν καταλαβαίνω από πού είναι το όφελος. Κοιτάξτε μην πάτε για απιστία άμα τα πληρώσετε από τα δήθεν οφέλη, γιατί κάποτε θα βρούμε από πού τα πληρώσατε. Γιατί υποστηρίζετε τόσο πολύ την «JP MORGAN»; Γιατί δεν υπάρχει καμμιά δικαστική κίνηση ενάντια στην «JP MORGAN»; Ούτε προσωρινή αναστολή της ιδιότητάς της ως βασικού διαπραγματευτή. 
      Κυρίες και κύριοι συνάδελφοι, είναι σαφές ότι η Κυβέρνηση κάνει απεγνωσμένες προσπάθειες να συγκαλύψει το όλο σκάνδαλο. Αλλά ξέρετε ότι «τα ψέματα έχουν κοντά ποδάρια». Το πώς το φτιάξατε και το πώς το οργανώσατε έχει αρχίσει να αναδεικνύεται η εικόνα.
      Δεν είναι μόνον τα ταμεία, δεν είναι μόνον τα επτά ομόλογα. Είναι και τα άλλα ομόλογα που πήγαν στο Ταχυδρομικό Ταμιευτήριο, στο Ταμείο Παρακαταθηκών και Δανείων, στην Αγροτική Τράπεζα. Θα μας πείτε ποτέ γιατί ο κ. Τσουπίδης, εφόσον ήθελε να αγοράσει ομόλογα, δεν πήγαινε στην αγορά να αγοράσει κάποια και έπρεπε η «JP MORGAN» να βγάλει ειδικό δάνειο για τον κ. Τσουπίδη 10.000.000, η «CITY GROUP» ειδικό δάνειο για τον κ. Τσουπίδη 10.000.000;
    Υπάρχουν και πολλά άλλα, τα οποία δεν τα ξέρουμε, αλλά ξέρουμε ότι από τα δεκατρία, για τα οποία κάποια στοιχεία υπάρχουν, τα δέκα βγήκαν ειδικά για τον κ. Τσουπίδη, αντί να πάει στην αγορά να αγοράσει, γιατί γνωρίζετε ότι εκεί υπάρχουν πολύ μεγάλες προμήθειες και διακινούνται πολλά «μαύρα» χρήματα. Το ίδιο και η Αγροτική που βγήκαν και εκεί ειδικά για την Αγροτική και βεβαίως, δεν πήγε ούτε η «JP MORGAN» ούτε η «CITY GROUP» στην Αγροτική και στον κ. Τσουπίδη να του πουν ότι έχουν ανάγκη από δέκα ή είκοσι εκατομμύρια. 
    Κύριε Υπουργέ, όσο και αν προσπαθεί η Κυβέρνηση να το συγκαλύψει, ο ελληνικός λαός έχει πλέον πεισθεί ότι υπήρξε ένα τεράστιο σκάνδαλο. Δεν γνωρίζει όλη του τη διάσταση, ξέρει ότι υπήρξε λεηλασία των ταμείων. Και ο ελληνικός λαός δεν δέχεται αυτές τις μίζες, τις βαλίτσες να τις πληρώσει ο ίδιος. Θέλει να επιστραφούν οι μίζες, να επιστραφούν οι βαλίτσες, να αναδειχθούν όλοι οι συνένοχοι και να αποδοθούν ευθύνες. Και αυτό αργά ή γρήγορα θα γίνει. 
    Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παπανδρέου. 
    Ο Πρόεδρος του Συνασπισμού κ. Αλαβάνος ορίζει Κοινοβουλευτικό Εκπρόσωπο του κόμματός του τον κ. Λεβέντη. 
    Ορίστε, κύριε Λεβέντη, έχετε το λόγο. 
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
    Ξέρουμε όλοι ότι τα αποθεματικά των ταμείων που έχουν δημιουργηθεί κυριολεκτικά με τον ιδρώτα και το αίμα των εργαζομένων υφίστανται επί δεκαετίες μια συστηματική και ληστρική αφαίμαξη και αυτό το έγκλημα δεν είναι στιγμιαίο, είναι διαρκείας. Ξεκινά με τις υποχρεωτικά άτοκες καταθέσεις που είχαν επιβάλει από παλαιότερα οι κυβερνήσεις και της Νέας Δημοκρατίας και του ΠΑ.ΣΟ.Κ., ώστε τα αποθεματικά των ταμείων να κατατίθενται άτοκα στις τράπεζες, με συνέπεια να έχουν απολέσει τεράστια ποσά και σήμερα το κράτος να οφείλει μόνο στο Ι.Κ.Α. 70.000.000.000 ευρώ από αυτήν τη διαχείριση. Και βέβαια, δεν είναι μόνο αυτό. Αυτή η ληστρική εκμετάλλευση κορυφώθηκε με τη χρηματοδότηση του Χρηματιστηρίου τη διετία 1999-2000 και ολοκληρώθηκε με το σκάνδαλο των δομημένων ομολόγων που πνίγει με τις αναθυμιάσεις του το τελευταίο διάστημα όλη τη χώρα. 
    Το πρωτοφανές αυτό για τα ελληνικά χρονικά σκάνδαλο των περιβόητων ομολόγων κάτω και από τις παιδαριώδεις, θα λέγαμε, προσπάθειες συγκάλυψής του, στις οποίες επιδίδεται η Κυβέρνηση, τείνει να πάρει τις διαστάσεις ενός κακόγουστου σίριαλ. Είναι ο πιο επιεικής χαρακτηρισμός που μπορεί να κάνει κανένας. Μέχρι σήμερα έχουν αποσαφηνιστεί αρκετά σημεία του μεγάλου αυτού σκανδάλου, που δεν επιδέχονται αμφισβήτηση, έστω και αν η Κυβέρνηση αρνείται τις πολιτικές της ευθύνες. Η Κυβέρνηση της Νέας Δημοκρατίας έχει την πρώτη ευθύνη για τα αμαρτωλά ομόλογα και κυρίως για τις οικονομικές διασυνδέσεις του κράτους με τα μεγάλα τραπεζικά και χρηματιστηριακά κέντρα, που ξεκίνησαν βεβαίως στο πρόσφατο παρελθόν από το ΠΑ.ΣΟ.Κ., αλλά παγιώθηκαν απροκάλυπτα σήμερα με την ακολουθούμενη πολιτική της. Στο όνομα των καλών σχέσεών της με τα διεθνή οικονομικά κέντρα, εγκατέλειψε, τη στοιχειώδη έστω, προάσπιση του δημόσιου συμφέροντος και τη διαχείριση των χρημάτων των ασφαλιστικών ταμείων με το πάγωμα της λειτουργίας της αρμόδιας Επιτροπής της Τράπεζας της Ελλάδος, αφ’ ότου ανέλαβε τη διακυβέρνηση. Ευθύνες έχει και για τις ανίδεες διοικήσεις που η ίδια διόρισε και οι οποίες αποδέχθηκαν κυβερνητικές παροτρύνσεις και έπαιξαν σε συνθήκες υψηλού οικονομικού κινδύνου τα χρήματα των ασφαλισμένων στο χρηματιστηριακό τζόγο. 
    Ευθύνες, βέβαια, καταλογίζονται και στις προηγούμενες κυβερνήσεις του ΠΑ.ΣΟ.Κ., που διαμόρφωσαν θερμοκήπιο τζόγου και εσμό χρηματιστηριακών μεσαζόντων με ανάλογες πρακτικές στον ευαίσθητο τομέα της διαχείρισης των χρημάτων των ασφαλιστικών ταμείων. Το ότι ανάλογες λογιστικές αλχημείες εφάρμοζε και το ΠΑ.ΣΟ.Κ. προκύπτει και από τις επανειλημμένες δηλώσεις επιφανών στελεχών του. Δεν απαλλάσσονται επίσης των ευθυνών τους και εκείνα τα συνδικαλιστικά στελέχη, τόσο της Νέας Δημοκρατίας, όσο και του ΠΑ.ΣΟ.Κ., που συναίνεσαν δια της ψήφου τους ως εκπρόσωποι των εργαζομένων στα διοικητικά συμβούλια των ασφαλιστικών ταμείων στην αγορά των αμαρτωλών ομολόγων. Μπορεί να μην ήξεραν, αλλά τουλάχιστον δεν ρώταγαν; Και βέβαια όλα αυτά συμβαίνουν από τις πράξεις της Κυβέρνησης. Πώς, όμως, θα πρέπει να αντιδράσει η Αντιπολίτευση;
      Και εδώ θα πρέπει να ξεκαθαρίσουμε το εξής: Θα συσταθεί επιτέλους Εξεταστική Επιτροπή της Βουλής, κοινοβουλευτικό προνόμιο που δεν ασκείται σε μια τόσο σοβαρή περίπτωση διασπάθισης δημοσίου χρήματος; Τι λέει γι’ αυτό και το ΠΑ.ΣΟ.Κ.; 
      Απευθύνομαι και σε εσάς, κύριοι συνάδελφοι του ΠΑ.ΣΟ.Κ. Έκανε μια συγκεκριμένη πρόταση ο Πρόεδρος του Συνασπισμού Ριζοσπαστικής Αριστεράς, την οποία αρχικά αποδέχθηκε ο Πρόεδρος του ΠΑ.ΣΟ.Κ. και έχει μείνει εκεί. Αποδέχεστε αυτή τη σύσταση Εξεταστικής Επιτροπής για να προχωρήσει και για να ξεκαθαρίσει επιτέλους το θέμα, για να ξέρουμε τι ακριβώς συμβαίνει;
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Λεβέντη.
      Κύριε Υπουργέ, έχετε το λόγο για τέσσερα λεπτά.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Κύριε Πρόεδρε, θα πω μόνο δυο λόγια, δεν θα χρησιμοποιήσω και τα τέσσερα λεπτά. 
      Κύριοι συνάδελφοι, έχουμε πει κάποια απλά πράγματα. Πρώτον, όλα τα λεφτά πίσω. Δεσμεύτηκε η Κυβέρνηση και το έκανε πράξη. Και μιλάμε ακόμη και για το τελευταίο ευρώ. Δεν υπάρχει ούτε μια περίπτωση της εποχής του ΠΑ.ΣΟ.Κ. που να γύρισε ένα ευρώ πίσω.
      ΒΑΣΩ ΠΑΠΑΝΔΡΕΟΥ: Θα γυρίσουν οι βαλίτσες;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Δεύτερον, είπαμε «όλοι οι ένοχοι και οι συνένοχοι, στη δικαιοσύνη». Η αλήθεια θα λάμψει. Λέμε, κανένας Βουλευτής δεν χρειάζεται να έχει γνώσεις για να μπει στο Blοοmberg. Λέμε όμως κάτι απλό. Όλοι αυτοί που παριστάνουν τους «εξπέρ» και έχουν γνωμοδοτήσει για όλα αυτά τα θέματα εκατό μέρες τώρα, αυτοί τουλάχιστον θα έπρεπε να είχαν τη στοιχειώδη ικανότητα να μπουν και να βρουν όλες τις συμβάσεις. 
      ΒΑΣΩ ΠΑΠΑΝΔΡΕΟΥ: Γιατί δεν τις καταθέτετε στη Βουλή;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Για παράδειγμα, αυτή η σύμβαση με τη EUROBANK, την Εθνική και την B&P είναι παρμένη από το Blοοmberg. Από εκεί είναι τυπωμένη. Και είναι όλη η σύμβαση του δομημένου ομολόγου που εξεδόθη στις 6 Ιουλίου του 2005. Από το Blοοmberg τις έχουμε πάρει και τις έχουμε καταθέσει.
      ΒΑΣΩ ΠΑΠΑΝΔΡΕΟΥ: Τώρα τη βάλατε εκεί.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Από το 2005 είναι αυτή. 
      Και όλα τα swap τα οποία καταθέσαμε, σε τι συμπέρασμα σας οδήγησαν; Τίποτε, απολύτως τίποτε δεν έχετε βγάλει, γι’ αυτό και αλλάζετε γραμμή. Έμεινα έκπληκτος από τη δήλωση του κ. Παπαϊωάννου, ο οποίος έδωσε νέα γραμμή τώρα στο ΠΑ.ΣΟ.Κ.. Είπε «ναι, σωστά τα έβγαλε το δημόσιο, ήταν πράγματι επωφελή …» -είναι στα Πρακτικά, το είπατε πριν και σας το επεσήμαναν και οι συνάδελφοί σας προηγουμένως- «…αλλά απλώς το κάνατε για να βγάλετε κάτι εσείς, να τσιμπολογήσετε από τα ταμεία και να εξωραΐσετε τα οικονομικά του κράτους. Μέχρι τώρα, ήταν μίζες για να πάνε στα ταμεία της Νέας Δημοκρατίας, άλλες μίζες για να πάνε σε διάφορους ημέτερους, φυσικά». Τώρα είναι «καλά τα κάνατε, αλλά τα κάνατε για να βοηθήσετε λίγο τα οικονομικά του κράτους».
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δύο σε ένα.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Επίσης, κύριοι συνάδελφοι, εάν θέλετε, επειδή εγώ τιμώ τους συνεργάτες –και είναι συνεργάτες που βρίσκονται στο Υπουργείο από την εποχή του ΠΑ.ΣΟ.Κ., όλους αυτούς που νομίζετε ότι ήταν μια συμμορία η οποία δεν είχε άλλη δουλειά να κάνει και ξαφνικά ξύπνησε και ήθελε να καταληστεύσει τα ταμεία για ίδιον ή κομματικό όφελος, οι περισσότεροι εκ των οποίων δεν ανήκουν στη Νέα Δημοκρατία- ευχαρίστως, παρακαλώ, ελάτε μετά τη λήξη της συνεδρίασης να σας τους συστήσω, για να τους ζητήσετε οποιεσδήποτε παραπάνω εξηγήσεις θέλετε. 
      ΒΑΣΩ ΠΑΠΑΝΔΡΕΟΥ: Έχουμε….
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ, μη διακόπτετε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Κύριοι συνάδελφοι, βρείτε κάτι άλλο να κάνετε από το να μας αποκαλύπτετε τη γύμνια και το παρελθόν σας. 
      Ευχαριστώ κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
       Ο κ. Παπαϊωάννου έχει το λόγο για δύο λεπτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Το «όλα τα λεφτά πίσω», όπως είναι γνωστό, κύριε Πρόεδρε, το κατέθεσε πρώτος ο Πρόεδρός μας και σ’ αυτή τη θέση μένουμε ανυποχώρητοι. Όμως, «όλα τα λεφτά πίσω» από αυτούς που έκλεψαν, από τους ένοχους και τους συνένοχους και όχι στις πλάτες του ελληνικού λαού.
      Κύριε Δούκα, δεν έχουμε δει την τροπολογία ακόμη. Μέσα στην τροπολογία θα είναι και τα προϊόντα της βαλίτσας; Γιατί αυτό ενδιαφέρει, είναι κρίσιμο ζήτημα. Δεν πιστεύω να κληθούν οι Έλληνες πολίτες να πληρώσουν και τη βαλίτσα!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να μας συμβουλέψετε, γιατί ξέρετε πολύ καλά από αυτά!
      ΜΙΛΤΙΑΔΗΣ ΠΑΠΑΪΩΑΝΝΟΥ: Και σε κάθε περίπτωση κύριοι συνάδελφοι, εάν δεν μάθει ο ελληνικός λαός πού πήγαν οι βαλίτσες, θα είστε υπόλογοι απέναντι στον ελληνικό λαό εσαεί. Αυτό είναι το πρώτο.
       Το δεύτερο είναι το εξής: Εμείς, κύριε Υπουργέ, δεν είπαμε ποτέ ότι τα λεγόμενα «δομημένα ομόλογα» είναι από τη φύση τους αμαρτωλά. Μιλήσαμε για τα συγκεκριμένα δομημένα ομόλογα, που για πρώτη φορά κατευθύνθηκαν σε ασφαλιστικά ταμεία μέσα από αδιαφανείς διαδικασίες, που εσείς γνωρίζατε. Δεν μιλήσαμε για τους υπηρεσιακούς παράγοντες. Όταν λέω «εσείς», εννοώ την πολιτική ηγεσία και φίλα προσκείμενοι στη Νέα Δημοκρατία και εταιρείες, αλλά κυρίως οι εκπρόσωποι των εταιρειών οι οποίοι έπαιξαν όλο αυτό το παιχνίδι. Και είναι γνωστή παρέα με συγκεκριμένα ονοματεπώνυμα.
      Δεν αθροίζονται όλες οι συμπτώσεις μαζί, σε συνδυασμό και με το γεγονός ότι πάλι οι διορισμένοι πρόεδροι –και ας μου επιτρέψει ο κύριος συνάδελφος από το Συνασπισμό να μην κάνει το λάθος να μιλάει για τα απλά μέλη των διοικητικών συμβουλίων, γιατί κάνει τεράστιο λάθος, αλλά αυτά θα τα πούμε στην άλλη συζήτηση, που θα κάνουμε μετά- κατέληξαν και ολοκλήρωσαν αυτήν τη «ληστεία». Ποιο είναι το θέμα; Σήμερα, εγώ κατανοώ τις αγωνίες σας. Πρέπει η καταλήστευση να γίνει απόπειρα, να μετατραπεί το έγκλημα. 
      Και πάμε σε νομοθετικές ρυθμίσεις. Εδώ κατανοώ ότι υπήρχαν και διαφορετικές γραμμές στην αντιμετώπιση του ζητήματος από τον κύριο Αλογοσκούφη και από εσάς, αλλά και από άλλους στο Υπουργείο Απασχόλησης και Κοινωνικής Προστασίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Στη βάση, λοιπόν αυτή, μη μιλάτε για μεθοδεύσεις. Οι μεθοδεύσεις αφορούν αποκλειστικά εσάς και τους συνεργάτες σας. Εκεί θα αναζητηθούν οι ευθύνες και εκεί θα καταλογιστούν οι ευθύνες. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαϊωάννου.
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 70/22-5-2007 επερώτησης της κ. Βάσως Παπανδρέου Βουλευτού του ΠΑ.ΣΟ.Κ. προς τον Υπουργό Οικονομίας και Οικονομικών, σχετικά με τα ομόλογα. 
      Εισερχόμαστε στη συζήτηση της δεύτερης επερώτησης με αριθμό 53/26/08-3-2007 τριάντα δύο Βουλευτών του Πανελλήνιου Σοσιαλιστικού Κινήματος κ.κ. Μαρίας Δαμανάκη, Αναστασίου Χωρέμη, Χρήστου Χάϊδου, Παναγιώτη Αντωνακόπουλου, Μιλτιάδη Βέρρα, Λεωνίδα Γρηγοράκου, Ροδούλας Ζήση, Βασιλείου Κεγκέρογλου, Δημητρίου Κουσελά, Ιωάννη Κουτσούκου, Δημητρίου Λιντζέρη, Λάζαρου Λωτίδη, Αριστείδη Μουσιώνη, Έκτορα Νασιώκα, Γρηγορίου Νιώτη, Γεωργίου Παπαγεωργίου, Ευάγγελου Παπαχρήστου, Αικατερίνης-Περλεπέ- Σηφουνάκη, Δημητρίου Πιπεργιά, Χρήστου Πρωτόπαπα, Αναστασίας-Συλβάνας Ράπτη, Κωνσταντίνου Ρόβλια, Νικόλαου Σαλαγιάννη, Εμμανουήλ Σκουλάκη, Ιωάννη Σκουλά, Εμμανουήλ Στρατάκη, Στέφανου Τζουμάκα, Θεοχάρη Τσιόκα, Αθανασίου Τσούρα, Εμμανουήλ Φραγκιαδουλάκη, Παρασκευής (Εύης) Χριστοφιλοπούλου, Μιλτιάδη Παπαΐωάννου, προς τον Υπουργό Απασχόλησης και Κοινωνικής Προστασίας, σχετικά με το Ταμείο Επικουρικής Ασφάλισης Δημοσίων Υπαλλήλων (Τ.Ε.Α.Δ.Υ.).
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει Κοινοβουλευτικό Εκπρόσωπο τον κ. Βαρβιτσιώτη.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει Κοινοβουλευτικό Εκπρόσωπο τον κ. Λεβέντη.
      Το λόγο έχει ο πρώτος επερωτών κ. Αναστάσιος Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, εκατόν τέσσερις ημέρες μετά το ξέσπασμα του πρωτοφανούς σκανδάλου με τα ομόλογα των ασφαλιστικών οργανισμών, γίνεται πλέον σαφές ότι η μεγάλη λεηλασία των αποθεματικών των ασφαλισμένων εκτελέστηκε από «γαλάζιους» διορισμένους διοικητές και παρέες «τρωκτικών» από το χρηματοοικονομικό τομέα. 
      Εμπνευστής και καθοδηγητής ήταν η ίδια η Κυβέρνηση της Νέας Δημοκρατίας και τα κορυφαία αρμόδια στελέχη της. Αυτό δεν είναι πια μόνο ένα συμπέρασμα της Αντιπολίτευσης, αλλά ένα συμπέρασμα που προέκυψε από την πληθώρα των βάσιμων ενδείξεων. Δεν είναι μόνο μια δική μας καταγγελία που περιλαμβάνεται στην επερώτηση που συζητάμε σήμερα. Είναι το συμπέρασμα που αρχίζουν να σχηματίζουν και οι εισαγγελικοί λειτουργοί από τις καταθέσεις μαρτύρων που έχουν συλλέξει. Γι’ αυτό άλλωστε και έχει κληθεί ο κ. Ευγένιος Παπαδόπουλος, δηλαδή το πολιτικό στέλεχος της Κυβέρνησης που είχε τις αρμοδιότητες συντονισμού των δραστηριοτήτων των ασφαλιστικών φορέων, να καταθέσει ενώπιον του εισαγγελέα ως ύποπτος για την τέλεση βαρύτατων κακουργηματικών πράξεων.
      Ο κ. Ευγένιος Παπαδόπουλος διορίστηκε από τον κ. Σάββα Τσιτουρίδη στη νεοσύστατη θέση του Ειδικού Γραμματέα του Υπουργείου Απασχόλησης, με αρμοδιότητες στο συντονισμό των δραστηριοτήτων των ασφαλιστικών φορέων και με νομοθετική ρύθμιση που συνυπέγραψαν και οι Υπουργοί Οικονομίας και Οικονομικών και Εσωτερικών. Και έγινε όχι ασφαλώς τυχαία να διοριστούν ο Ειδικός Γραμματέας με το πολυπληθέστερο επιτελείο καλά αμειβομένων συνεργατών –δώδεκα τον αριθμό- επίσης με την ίδια νομοθετική ρύθμιση που συνυπέγραψαν οι κ.κ. Τσιτουρίδης, Αλογοσκούφης και Παυλόπουλος. 
      Μετά την απομάκρυνση του κ. Παπαδόπουλου, με το πρόσχημα της διερεύνησης των κινήσεων λογαριασμών που είχε και έγινε από τη δικαιοσύνη για παλαιότερη υπόθεση -την οποία εξίσου εδώ,  τονίζω, προσχηματικά επικαλέστηκε ο κύριος Πρωθυπουργός για να τον απομακρύνει και βεβαίως, να απομακρύνει και τον κ. Τσιτουρίδη από το Υπουργείο Απασχόλησης- άρχισε να γίνεται σαφής από τη δικαστική έρευνα ο πραγματικός λόγος των καρατομήσεων, που ήταν  βεβαίως για τον κ. Παπαδόπουλο ο συντονιστής της λεηλασίας, ο σύνδεσμος μεταξύ της Κυβέρνησης, του Υπουργείου Απασχόλησης και των άλλων ασφαλιστικών φορέων. 
      Ο κ. Παπαδόπουλος ήταν το κυβερνητικό στέλεχος που γνώριζε καλύτερα και από τους ίδιους τους «γαλάζιους» διοικητές των ταμείων ποιες συναλλαγές γίνονταν επί ομολόγων, ποιες προμήθειες καταβάλλονταν στους ενδιάμεσους, ποια ήταν η πραγματική ζημιά των ασφαλισμένων από τη συντονισμένη «λεηλασία» των αποθεματικών.
      Βέβαια, έπρεπε ο κ. Παπαδόπουλος να αποπεμφθεί μαζί με τον προϊστάμενό του Υπουργό, όχι για λόγους ηθικής τάξεως, που επικαλέστηκε προσχηματικά ο κύριος Πρωθυπουργός, αλλά επειδή είναι το πολιτικό πρόσωπο που συνδέει ευθέως την Κυβέρνηση με το σχέδιο λεηλασίας των αποθεματικών. Είναι το πρόσωπο που επελέγη από τον κ. Τσιτουρίδη και τοποθετήθηκε σε μια θέση ευθέως συνδεδεμένη με το πρόσωπο του Υπουργού Απασχόλησης, αφού ο νόμος Τσιτουρίδη που ενέκριναν οι δύο συνάδελφοί του και που προσυπέγραψαν, όριζε ότι ο κ. Παπαδόπουλος θα αποχωρούσε αυτοδικαίως από το Υπουργείο σε περίπτωση αποχώρησης του κ. Τσιτουρίδη για οιονδήποτε λόγο.
      Πως αποδεικνύεται ο συντονιστικός ρόλος Παπαδόπουλου και κατ’ επέκταση του Υπουργείου Απασχόλησης στη λεηλασία; Διαβάζουμε στον Τύπο τις τελευταίες μέρες -και κανείς δεν έχει διαψεύσει αυτές τις πληροφορίες- ότι τόσο ο πρώην Πρόεδρος του Τ.Ε.Α.Δ.Υ. Αγάπιος Σημαιοφορίδης, όσο και η Γενική Διευθύντρια του Ταμείου Παναγιώτα Καραδήμα, κατέθεσαν στον εισαγγελέα ότι ο κ. Παπαδόπουλος γνώριζε καλύτερα και από τα ίδια τα διοικητικά στελέχη του ταμείου όλα τα στοιχεία που αφορούσαν συναλλαγές επί ομολόγων, όλα τα στοιχεία που αφορούσαν τη λεηλασία των αποθεματικών από τους γαλάζιους χρηματιστές της εταιρείας «ΑΚΡΟΠΟΛΙΣ».
      Διαβάζουμε στα σχετικά δημοσιεύματα ότι η κ. Καραδήμα και στις δύο καταθέσεις της υπέδειξε στον Εισαγγελέα Εφετών κ. Αντώνη Λιόγα ότι ο κ. Ευγένιος Παπαδόπουλος ήταν ενήμερος για όλες τις λεπτομέρειες των συναλλαγών των ταμείων και δεν είχε μόνο το γενικό συντονιστικό ρόλο που ισχυρίζεται ότι έχει. Είπε η κυρία Καραδήμα ότι τον Αύγουστο του 2006  ο κ. Σημαιοφορίδης την ενημέρωσε πως ο κ. Παπαδόπουλος του ζήτησε να προσέχει τις συναλλαγές με το Σοφοκλή Πρινιωτάκη. «Να του τραβήξει το αυτί» ήταν η χαρακτηριστική φράση που αποδίδεται στον κ. Παπαδόπουλο. Την πληροφορία αυτή την επιβεβαίωσε πλήρως ο κ. Σημαιοφορίδης, εμπλέκοντας ευθέως το άλλοτε «δεξί χέρι» του κ. Τσιτουρίδη στο σκάνδαλο των ομολόγων. 
      Όπως κατέθεσε ο κ. Σημαιοφορίδης: «Στις 8 Σεπτεμβρίου 2006 στο κινητό μου ο Ειδικός Γραμματέας του Υπουργείου Απασχόλησης κ. Ευγένιος Παπαδόπουλος μου είπε τα εξής: Τράβηξε το αυτί της «ΑΚΡΟΠΟΛΙΣ» για τις συναλλαγές Αυγούστου. Τον ρώτησα τι εννοεί και μου επανέλαβε την ίδια φράση. Του είπα ότι με βρίσκει απροετοίμαστο και ότι θα διερευνήσω το θέμα και θα τον ενημερώσω σχετικά». 
      Αυτές οι δύο καταθέσεις, που βεβαίως δεν μπορούν να αποδοθούν σε κάποια σκοτεινή συνομωσία της αντιπολίτευσης, αφού προέρχονται από τα δύο γαλάζια στελέχη με πρωταγωνιστικό ρόλο στο σκάνδαλο του Τ.Ε.Α.Δ.Υ., επιβεβαιώνουν και στους πλέον δύσπιστους το αληθές των καταγγελιών, που εξαρχής έκανε το ΠΑ.ΣΟ.Κ., ότι η δυσώδης υπόθεση των ομολόγων δεν ήταν το αποτέλεσμα μιας περιφερειακής δραστηριότητας λίγων, άπληστων χρηματιστών και άσχετων διοικήσεων κατά τον κ. Αλογοσκούφη, αλλά ένα σχέδιο λεηλασίας που επινοήθηκε, σχεδιάστηκε και συντονίστηκε από την Κυβέρνηση και τα αρμόδια στελέχη της.
      Αυτές οι δύο καταθέσεις βρίσκονται πίσω από την απόφαση των εισαγγελικών λειτουργών να καλέσουν τον κ. Παπαδόπουλο να καταθέσει ως ύποπτος. Και η αποκάλυψή τους επιβεβαιώνει ότι η απομάκρυνση του διδύμου Τσιτουρίδη-Παπαδόπουλου εσπευσμένη και με άσχετα προσχήματα, έγινε επειδή αργά ή γρήγορα η αλήθεια θα έρχονταν στην επιφάνεια και η Κυβέρνηση θα βρισκόταν μπροστά στις ευθύνες της γι’ αυτή τη μεγάλη λεηλασία που έγινε στα ασφαλιστικά ταμεία.
      Αλλά αυτές δεν είναι οι μόνες αποκαλύψεις, που καταδεικνύουν την κυβερνητική ευθύνη, που φέρνουν το σημερινό Υπουργό Απασχόλησης εδώ. Που δεν τον φέρνουν μάλλον, φέρνουν τον Υφυπουργό. Δεν ήρθε ο κ. Μαγγίνας, αλλά τον καθιστούν κι αυτόν υπόλογο για τις πρακτικές του προκατόχου του. 
      Όλοι πλέον έχουν αντιληφθεί ότι από τη μεθοδευμένη λεηλασία των αποθεματικών των ασφαλισμένων δεν ωφελήθηκαν μόνο κάποιοι άπληστοι χρηματιστές, αλλά το ίδιο το Υπουργείο Οικονομικών. 
      Το Υπουργείο Οικονομικών επί τριετία καταβάλλει απεγνωσμένη προσπάθεια να κλείσει με αλχημείες τις τρύπες στα δημόσια οικονομικά από την πραγματικά ολέθρια απογραφή. Το Υπουργείο Οικονομικών είχε την απεγνωσμένη ανάγκη να λεηλατήσει την άφθονη ρευστότητα των ασφαλιστικών φορέων, που άφησε η αποτελεσματική διαχείριση των αποθεματικών τους τη δεκαετία 1994-2004. 
      Το Υπουργείο Οικονομικών είχε πράγματι την απεγνωσμένη ανάγκη να αυξήσει όσο ήταν δυνατόν τη συμμετοχή των ταμείων στην αγορά των κρατικών ομολόγων, σταθερού επιτοκίου ή και δομημένων, όχι μόνο γιατί αντλούσε με τον τρόπο αυτό φθηνότερα δανειακά κεφάλαια, αλλά και επειδή ο δανεισμός αυτός λογιστικά εμφανίζεται ως περιουσία των ασφαλιστικών φορέων.
      Έτσι η λεγόμενη «άσπρη τρύπα» του προϋπολογισμού της Γενικής Κυβέρνηση τεχνητά διογκώνεται, συμψηφίζεται με τα ελλείμματα του κρατικού προϋπολογισμού βάσει των κανόνων της EUROSTAT και ο αυξημένος δανεισμός καταλήγει να μειώνει το κατά Μάαστριχτ έλλειμμα που παρακολουθεί στενά η Ευρωπαϊκή Επιτροπή. Με απλά λόγια, η λεηλασία των αποθεματικών των ασφαλιστικών φορέων μεθοδεύτηκε για να βγει με ταχυδακτυλουργικά τεχνάσματα η Κυβέρνηση  από τα αδιέξοδα της απογραφής, για να μπορεί σήμερα ο κ. Αλογοσκούφης να πανηγυρίζει  με περισσό θράσος και χωρίς καμμία ντροπή για την άρση της επιτήρησης στην οποία ο ίδιος οδήγησε τη χώρα, προκειμένου να δυσφημίσει τις κυβερνήσεις του ΠΑ.ΣΟ.Κ. και να βρει προσχήματα αθέτησης των προεκλογικών δεσμεύσεων της Νέας Δημοκρατίας. 
      Και επειδή σήμερα συζητούμε ειδικότερα για τα θέματα του Τ.Ε.Α.Δ.Υ. που τυχαίνει να είναι και το πλουσιότερο ταμείο επικουρικής ασφάλισης –γι’ αυτό και έγινε πρώτος στόχος της μεθοδευμένης λεηλασίας- θέτουμε στη σημερινή πολιτική ηγεσία του Υπουργείου Απασχόλησης ορισμένα κρίσιμα ερωτήματα που θα πρέπει να απαντήσει πειστικά αν δεν θέλει να εμφανιστεί ως συνεχιστής των άθλιων μεθοδεύσεων που προκλήθηκαν από την προηγούμενη ηγεσία του Υπουργείου Απασχόλησης.
      Είναι αλήθεια ή όχι, κύριε Υφυπουργέ, ότι τη διετία 2005, 2006 ξεπουλήθηκαν μαζικά από το Τ.Ε.Α.Δ.Υ. χρυσά πολυετή ομόλογα της σύγκλισης με κουπόνια που ξεπερνούσαν και το 8% ετησίως; 
      Είναι αλήθεια ή όχι, κύριε Υφυπουργέ της Απασχόλησης, ότι η αξία αυτών των ομολόγων που ρευστοποιήθηκαν, ανήλθε συνολικά στο μυθικό ποσό του 1.000.000.000 ευρώ; Είναι αλήθεια ή όχι ότι το ταμείο απεκόμισε μεν υπεραξίες και αύξησε την περιουσία του, μέσω αυτού του ξεπουλήματος, αλλά έχασε τεράστια ποσά τόκων που θα εισέπραττε ως τη λήξη των χρυσών ομολόγων; 
      Είναι αλήθεια ή όχι ότι η τεράστια ρευστότητα που δημιούργησε στο Τ.Ε.Α.Δ.Υ. αυτό το πρωτοφανές ξεπούλημα ομολόγων, χρησιμοποιήθηκε για να αγοραστούν τα ομόλογα που εξέδιδε την ίδια περίοδο αφειδώς το Υπουργείο  Οικονομικών των κυρίων Αλογοσκούφη, Δούκα και Κουρή μεταξύ των οποίων και τα ομόλογα σταθερού επιτοκίου που μεταβίβασε στο ταμείο η «ΑΚΡΟΠΟΛΙΣ» σε εξωφρενικά όμως υψηλή τιμή, αντλώντας αθέμιτα υπερκέρδη εκατομμυρίων ευρώ; 
      Είναι αλήθεια ή όχι, κύριοι της νέας ηγεσίας του Υπουργείου Απασχόλησης ότι ο τέως ειδικός γραμματέας του Υπουργείου σας ήταν ενήμερος για όλες αυτές τις εγκληματικές, διαχειριστικές πράξεις και ενοχλήθηκε μόνο όταν διαπίστωσε ότι η «ΑΚΡΟΠΟΛΙΣ» έκλεβε λίγο περισσότερο απ’ όσο της είχαν  επιτρέψει; Είναι αλήθεια ή όχι, ότι από αυτό το ξεπούλημα χρυσών ομολόγων αποκόμισαν προμήθειες και κέρδη εκατομμυρίων οι μεσάζοντες των χρηματιστηριακών εταιρειών και τραπεζών; 
      Είναι αλήθεια ή όχι, ότι τα έσοδα από το ξεπούλημα των χρυσών ομολόγων της σύγκλισης χρησιμοποιήθηκαν και για την αγορά του διαβόητου κρυφού ομόλογου που απέδωσε μίζες δεκάδων εκατομμυρίων, τις βαλίτσες που είπε ο κ. Παπαϊωάννου προηγουμένως στους «ημέτερους» για τις οποίες καλούνται σήμερα από την Κυβέρνησή σας να πληρώσουν οι Έλληνες φορολογούμενοι; 
      Η ώρα της αλήθειας έχει έρθει, κύριοι της Κυβέρνησης. Και η σημερινή πολιτική ηγεσία του Υπουργείου αν δεν ήρθε για να συγκαλύψει τις εγκληματικές μεθοδεύσεις των προκατόχων της, πρέπει επιτέλους να δημοσιοποιήσει στο Κοινοβούλιο όλα τα στοιχεία του εγκλήματος που διαπράχθηκε σε βάρος του Τ.Ε.Α.Δ.Υ.. Ο ελληνικός λαός και οι εκατοντάδες χιλιάδες ασφαλισμένοι του ταμείου πρέπει να σχηματίσουν την πλήρη εικόνα της μεθοδευμένης λεηλασίας της περιουσίας τους που δεν περιορίζεται στις μίζες του υπερτιμημένου απλού ομόλογου ούτε στις βαλίτσες μετρητών που διακινήθηκαν μετά την αγορά του διαβόητου κρυφού δομημένου ομόλογου. 
      Πρόκειται για μια εγκληματική μεθόδευση που παραπέμπει σε συντονισμένο οργανωμένο κυβερνητικό σχέδιο μακράς πνοής με αφετηρία το ξεπούλημα των χρυσών ομολόγων. Πρόκειται, πράγματι, για μια εγκληματική μεθόδευση από την οποία βγήκαν κερδισμένοι μόνο οι «αλχημιστές» του Υπουργείου Οικονομικών και παράχθηκε άφθονο «μαύρο» πολιτικό χρήμα. 
      Γι’ αυτό καλούμε τον νέο Υπουργό Απασχόλησης, αν θέλει να μην εμφανιστεί ως συνένοχος, –και η απουσία του είναι ένα πρώτο δείγμα συνενοχής- να πληροφορήσει επιτέλους τη Βουλή αξιόπιστα για όλα τα στοιχεία που άπτονται της σκανδαλώδους διαχείρισης των αποθεματικών του Τ.Ε.Α.Δ.Υ.. Προειδοποιούμε την Κυβέρνηση να μην επιχειρήσει διαφυγή από την αλήθεια με τους άθλιους συμψηφισμούς που επιχείρησε ο Πρωθυπουργός, πρόσφατα, και τους επίσης άθλιους συμψηφισμούς που επεχείρησε και ο κ. Αλογοσκούφης και ο κ. Δούκας προηγουμένως, τολμώντας να εμφανίσει ακόμα και την «ΑΚΡΟΠΟΛΙΣ» δήθεν ως «πράσινη» χρηματιστηριακή εταιρεία. 
      Μέχρι το 2004 όλες οι συναλλαγές των ταμείων γίνονταν βάσει των τιμών για τα ομόλογα που δημοσιοποιούνταν καθημερινά στην ηλεκτρονική δευτερογενή αγορά τίτλων της Τράπεζας της Ελλάδος και όχι με βάση τις αυθαίρετες εκτιμήσεις όπως τώρα κάποιων χρηματιστών που ήθελαν να υπερτιμολογήσουν τα ομόλογα και να καταληστεύσουν τα ταμεία. Μέχρι το 2004 εφαρμοζόταν η αυστηρή υπουργική απόφαση του 2002 για τους κανόνες επενδυτικής συμπεριφοράς των διοικήσεων των ταμείων που προέβλεπε έλεγχο των συναλλαγών από ειδική επιτροπή με επικεφαλής τον υποδιοικητή της Τράπεζας της Ελλάδος, την επιτροπή αυτή που η Κυβέρνηση της Νέας Δημοκρατίας έκρινε σκόπιμο να καταργήσει μόλις δυο μήνες μετά την εκλογική της νίκη, με τη μεθόδευση του μη διορισμού εκπροσώπων των Υπουργείων Οικονομικών και Απασχόλησης στην σύνθεσή της. Και όλοι έχουν καταλάβει πλέον γιατί επιλέχθηκε αυτή η καταφανώς παράτυπη μεθόδευση που άφησε ανοικτό το πεδίο δράσης στους «χρυσοδάκτυλους» της Κυβέρνησης και τους πάσης φύσεως μεσάζοντες και «αεριτζήδες». 
      Αν παρόλα αυτά, μέσα σε ένα θεσμικό πλαίσιο προστασίας των ταμείων που λειτούργησε αποτελεσματικά σε γενικές γραμμές, βρεθούν από την εισαγγελική έρευνα μεμονωμένες περιπτώσεις υπερβολικών χρεώσεων στα ταμεία, το ΠΑ.ΣΟ.Κ. ξεκαθαρίζει ότι ζητά πρώτον, την παραδειγματική τιμωρία των υπευθύνων, αυτήν που δεν τολμάτε να κάνετε για την υπόθεση του Χρηματιστηρίου. Γιατί, σας κόφτει το γεγονός ότι είναι εμπλεκόμενα στο Χρηματιστήριο κυβερνητικά στελέχη. Αυτό να κάνετε. Και αποκλείουμε, σε κάθε περίπτωση, κατηγορηματικά, κάθε αήθη προσπάθεια συμψηφισμού ευθυνών για τις όποιες μεμονωμένες περιπτώσεις του παρελθόντος με τις πολιτικές και ποινικές ευθύνες για τη σημερινή οργανωμένη λεηλασία. 
      Σε όσους επιμένουν να προσπαθούν να παρουσιάσουν το δίδυμο Πρινιωτάκη –  Αποστολίδη ως δήθεν «πράσινους» χρηματιστές, θυμίζουμε ότι επί των ημερών της κυβέρνησης Μητσοτάκη, οι δυο αυτοί κατέλαβαν κορυφαίες θέσεις στην Εθνική Τράπεζα και στο Χρηματιστήριο Αθηνών. Θυμίζουμε επίσης ότι επί διοικήσεως του αείμνηστου Θεόδωρου Καρατζά αποπέμφθηκαν από την Εθνική Τράπεζα και βέβαια ότι επί των ημερών της Κυβέρνησης Καραμανλή ο κ. Πρινιωτάκης έγινε ο αποκλειστικός επενδυτικός σύμβουλος και διαχειριστής του χαρτοφυλακίου του Τ.Ε.Α.Δ.Υ. με σύμβαση που υπέγραψε, μυστικά, το εκλεκτό σας στέλεχος της Νέας Δημοκρατίας ο κ. Αγάπιος Σημαιοφορίδης. 
      Η αήθης προσπάθεια συμψηφισμού που την είδαμε και από την ηγεσία του Υπουργείου Οικονομικών εδώ σήμερα, πέφτει στο κενό και η Κυβέρνηση καλείται επιτέλους να πει όλη την αλήθεια για την εγκληματική πολιτική της στο Τ.Ε.Α.Δ.Υ.. Να πάψει να κρύβεται πίσω από τις αποπομπές των στελεχών της που επόπτευσαν και συντόνισαν τις εγκληματικές μεθοδεύσεις. Να απολογηθεί για την πολιτική της και να μεριμνήσει όχι για τη συγκάλυψη του σκανδάλου όπως κάνει, αλλά για την αποκάλυψη όλων των πτυχών του και την παραδειγματική τιμωρία των ενόχων πολιτικών προσώπων και μη. Τότε και μόνο θα έχετε αντιστοιχηθεί με τον όρκο που έχετε δώσει ως Κυβέρνηση, να προασπίζετε τα συμφέροντα του ελληνικού λαού. Έτσι και αλλιώς όμως, ο «πολιτικός λογαριασμός» θα έρθει την ώρα της κάλπης.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι Οι Υπουργοί Εθνικής Άμυνας, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας, σχετικά με την προστασία διαβαθμισμένων πληροφοριών».
      Παραπέμπεται στην αρμόδια Διαρκή Επιτροπή. 
      Ο Βουλευτής Θεόδωρος Καράογλου ζητά ολιγοήμερη άδεια απουσίας στο εξωτερικό. 
      Εγκρίνει το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε.
      Η κυρία Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, η «ομολογιάδα» διανύει ήδη την εκατοστή τέταρτη μέρα της και κανείς δεν χαίρεται γι’ αυτό. Ο δημόσιος βίος έχει δηλητηριαστεί. Οι Έλληνες πολίτες έκπληκτοι παρακολουθούν εγκλήσεις, αντεγκλήσεις και κατηγορίες. 
      Κύριε Υπουργέ, ή μάλλον, κύριε Υφυπουργέ, γιατί βλέπω ότι είστε ο μόνος στυλοβάτης του Υπουργείου –ο κ. Μαγγίνας δεν μας έκανε την τιμή και πάλι να εμφανιστεί- θα μπορούσατε ως Κυβέρνηση να το αναστρέψετε αυτό, να τελειώνει αυτό το δηλητήριο του δημόσιου βίου, κάνοντας δυο πράγματα: πρώτον,  βγάζοντας την αλήθεια, τα πάντα στο φως. Δίνοντας στην πλήρη διαφάνεια όλα τα στοιχεία για όλες τις συμβάσεις, τις πλήρεις συμβάσεις. Και δεύτερον, αποδίδοντας πολιτικές ευθύνες. 
      Αιωρείται το μεγαλύτερο οικονομικό έγκλημα στην ιστορία της Μεταπολίτευσης επί εκατόν τέσσερις μέρες πάνω από τα κεφάλια μας.
      Ο κ. Κολιοκώστας μίλησε για οργανωμένο έγκλημα κι εσείς ερίζετε αν οι ευθύνες -προ της αποπομπής του κ. Τσιτουρίδη-  είναι περισσότερο προς το Υπουργείο Οικονομίας  και Οικονομικών και λιγότερο προς το Απασχόλησης, ή και αντίθετα και βεβαίως πού βρίσκονται οι ευθύνες κάτω από εσάς. Κι εγώ λέω ότι ουδείς ήθελε να καταληστεύσει τα ταμεία.  Έρχομαι, λοιπόν, στη θέση σας και στα λόγια σας: «Κανείς δεν ήθελε». Υπάρχει πολιτική ευθύνη γι’ αυτό που αποκάλεσε ο κ. Κολιοκώστας «οργανωμένο έγκλημα»;  Ας το περιγράψω κι εγώ με τα δικά μου λόγια, έτσι για να θυμηθούν όσοι πολίτες μας ακούν  σήμερα και να ακούσει η Βουλή των  Ελλήνων τι έγινε, πόσες από αυτές τις συμπτώσεις έγιναν κυριολεκτικά κάτω από τη μύτη σας και δεν τις πήρατε χαμπάρι και όλως τυχαίως προβήκατε κι εσείς, κύριε Υπουργέ, το δικό σας Υπουργείο και το Υπουργείο Οικονομίας και Οικονομικών σε θεσμοθετήσεις, ή σε αδρανοποιήσεις οργάνων. 
      Όλα αυτά έγιναν τόσο τυχαία; Από πού να αρχίσει κάποιος; Να αρχίσει από το Υπουργείο Απασχόλησης;  Τι  να θυμίσουμε στο σχέδιό σας; Να θυμίσουμε ότι αδρανοποιήσατε την Επιτροπή Εποπτείας και Ελέγχου της Τράπεζας της Ελλάδας μη διορίζοντας εκεί εκπροσώπους των Υπουργείων;  Να θυμίσουμε ότι καταργήσατε τον Υφυπουργό και κάνατε ειδική γραμματεία για να συντονίζει, εκτός των άλλων, τους εποπτευόμενους φορείς, ένα διοικητικό παράδοξο που δεν έχει ματαδεί ο κόσμος άλλο τέτοιο, μία ειδική γραμματεία να αιωρείται και να συντονίζει τους διοικητές; Αυτά ήταν τυχαία; Και την ίδια στιγμή, για να μπορέσετε να καταστρατηγήσετε το θεσμικό πλαίσιο που μιλάει για 77% ομόλογα σταθερής απόδοσης, εφηύρατε τα δομημένα ομόλογα για να τα εντάξετε και να μπορέσετε να μπείτε στο 77% των αποθεματικών των ταμείων; Όλα αυτά ήταν τυχαία; Πώς ήταν τυχαία;  Έτσι τυχαία ήταν που δεκατέσσερις διοικητές ταμείων αποφάσισαν όλοι μαζί –ω σύμπτωση, ω θαύμα!- μέσα σε σαράντα οκτώ ώρες να αγοράσουν το συγκεκριμένο «αμαρτωλό» ομόλογο για το οποίο κάναμε και την επερώτηση; Έχουν δοθεί ποτέ απαντήσεις γι’ αυτές τις συμπτώσεις; Μετά φωνάζετε και παραπονιόσαστε ότι μιλάμε για σπείρα; Μα, οργανωμένο έγκλημα, ίσον σπείρα. Ποιος θα αναλάβει την πολιτική ευθύνη γι’ αυτή τη σπείρα; Η δικαιοσύνη θα πράξει αυτά που πρέπει να πράξει και ποινικές ευθύνες θα αποδοθούν. Πολιτικές ευθύνες ποιος έχει για τα όσα γίνονταν κάτω από τη μύτη σας, κύριε Υπουργέ; Θα αποδώσετε αυτές τις πολιτικές ευθύνες; Και εν τέλει, την ίδια ώρα που εσείς κάνατε όσα κάνατε, ή δεν κάνατε όσα κάνατε, όλως τυχαίως στο  Υπουργείο Απασχόλησης, στο Υπουργείο Οικονομίας και Οικονομικών όλως τυχαίως από το Φθινόπωρο του 2006 γίνονταν οι πρώτες συνεννοήσεις για τη διακίνηση του ομολόγου,  το οποίο βγήκε το Φεβρουάριο. Όλως τυχαίως πριν λίγες μέρες είδαμε στην εφημερίδα «ΤΟ ΒΗΜΑ» να βγαίνει το γνωστό e-mail, το οποίο απέδειξε ότι γνώριζαν όλοι από την αρχή ποια θα ήταν η κατάληξη του ομολόγου μέχρι και η «ΑΚΡΟΠΟΛΙΣ ΧΡΗΜΑΤΙΣΤΗΡΙΑΚΗ».  Άρα, όλα αυτά μας λέτε σήμερα ότι είναι όλως τυχαία, κάποιοι υπηρεσιακοί παράγοντες… Μα, σας είπα στην αρχή της εισήγησής μας «βγάλτε τα όλα» στην επιφάνεια. Ζήτησε η κ. Παπανδρέου τις εισηγήσεις των υπηρεσιακών παραγόντων. Γιατί δεν δίνετε τις εισηγήσεις τους; Δώστε στα στην Ελληνική Βουλή. Τι φοβόσαστε, λοιπόν, που δεν τα δίδετε όλα  στη διαφάνεια;
      (Στο σημείο αυτό κτυπά το κουδούνι λήξεως του χρόνου ομιλίας της κυρίας Βουλευτού)
      Θα συνεχίσω, κύριε Πρόεδρε.
      Έρχομαι στη δεύτερη πράξη αυτού του έργου, που είναι η πράξη συγκάλυψης και συνενοχής. Αφού, λοιπόν, ο Πρωθυπουργός δεν αναλαμβάνει πολιτικές ευθύνες, αφού οι Υπουργοί πετούν το μπαλάκι ο ένας στον άλλο και προς τα κάτω στους υπηρεσιακούς παράγοντες, τι θα κάνουμε; Θα έρθουμε στα λόγια του Αρχηγού της Αξιωματικής Αντιπολίτευσης και θα πούμε: «Να, εμείς φέρνουμε τα λεφτά πίσω». Πώς φέρνετε τα λεφτά πίσω; Ποιος θα πληρώσει -σας το είπε και πριν ο κ. Παπαϊωάννου, γιατί στη συγκεκριμένη περίπτωση υπήρξαν δύο βαλίτσες, δεν ξέρουμε για τα άλλα ομόλογα αν υπήρξαν βαλίτσες, θα αποφανθεί η δικαιοσύνη- τις βαλίτσες; Ο Έλληνας φορολογούμενος μέσω του κρατικού προϋπολογισμού;
      Αυτό σημαίνει «τα λεφτά πίσω»; Γιατί αν αυτό σημαίνει, τότε εμείς δεν θα συμφωνήσουμε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Από το κέρδος.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Από το κέρδος. Βεβαίως, κύριε συνάδελφε, θα μπορούσε.
      Έτσι, λοιπόν, έρχεστε εδώ στη Βουλή και μας λέτε λίγο-πολύ –ακούσαμε και πριν από τον κ. Δούκα να λέει- ότι επειδή κάποιοι του ΠΑΣΟΚ ήταν φίλοι και υπερασπίστηκαν στο δικαστήριο τους κατηγορούμενους του Παντείου, είμαστε κλέφτες.
       Εάν αυτό ισχύει, κύριε Υπουργέ, από τότε που έσκασε ο πρώτος Πανάγος, που είναι επίλεκτο στέλεχος του κόμματος σας -για να θυμόμαστε και τα άλλα των «κουμπάρων», γιατί έχετε μακράν ιστορία στην τρίχρονη διακυβέρνηση της χώρας- και τα άλλα στελέχη, οι Σημαιοφορίδηδες, ο κ. Πανάγος, οι κύριοι Αδαμόπουλοι, που είναι γέννημα θρέμμα, σπλάχνα των σπλάχνων σας, μέλη σας, οργανωμένα στελέχη σας, εάν εσείς δεν πρέπει γι’ αυτούς να φύγετε τώρα, σας πειράζει που κάποιοι του ΠΑ.ΣΟ.Κ. και Συνασπισμού πήγαν και έκαναν τον μάρτυρα υπεράσπισης; Εγώ δεν θα πω, καλώς ή κακώς. Ο καθένας, ο κάθε πολίτης, ο κάθε πολιτικός μπορεί να κρίνει αυτήν την πράξη. Ας την κρίνει ο καθένας. Δεν είναι εκεί όμως το θέμα. Εσείς συνδέετε αυτήν την πράξη με συνενοχή και μας λέτε «κλέφτες». Εκεί έχετε καταντήσει το δημόσιο βίο. Αλλά βέβαια αφού δεν κατορθώσατε να πάρετε την εξουσία από το ΠΑΣΟΚ παρά μόνο υψώνοντας της σημαία της αντιμετώπισης της διαφθοράς και τη σημαία ότι θα χτυπήσουμε τη διαπλοκή, ήλθατε στην εξουσία για να καταστρατηγήσετε τα πάντα, την αλήθεια, τη διαφάνεια, την αξιοπιστία. Και τι φέρατε; Φέρατε τους Πανάγους, φέρατε τους «κουμπάρους» φέρατε την «ομολογιάδα». 
      Εμείς, λοιπόν, ζητάμε πολύ απλά τα λεφτά πίσω από τους ενόχους, τα λεφτά πίσω όχι με την επιβάρυνση του Έλληνα φορολογούμενου, όλοι να τιμωρηθούν και η απόδοση των πολιτικών ευθυνών να γίνει τώρα. Και επειδή δεν μπορείτε να αποδώσετε πολιτικές ευθύνες, αφήστε την απόδοση στον ελληνικό λαό διενεργώντας εκλογές. 
    ΠΡΟΕΔΡΕΥΩΝ (Γεώργιος Σούρλας): Ο κ. Χάιδος έχει το λόγο. 
    ΧΡΗΣΤΟΣ ΧΑΪΔΟΣ: Κύριοι συνάδελφοι, προεκλογικά η Νέα Δημοκρατία κατήγγειλε καθημερινά τη διαπλοκή, εγκαλούσε δικαίους και αδίκους για πολιτική ανηθικότητα και υποσχόταν την πάταξη της διαφθοράς και την ενίσχυση της διαφάνειας όταν γίνει κυβέρνηση. 
    Ο ίδιος ο Πρωθυπουργός διακήρυττε και διακηρύττει τη μηδενική ενοχή στην κακοδιαχείριση και εισήγαγε την φράση «σεμνά και ταπεινά» ως εντολή για όλους όσους αναλάμβαναν θέσεις ευθύνης στο δημόσιο τομέα με αποφάσεις οι οποίες είχαν τη δική του πολιτική κάλυψη. 
    Πολλά από τα ονόματα των νέων παραγόντων, όπως Πανάγος, Αγάπιος, Ευγένιος, δημιουργούσαν ευνοϊκούς συνειρμούς και προσέθεταν αίγλη και πιεστικότητα σ’ αυτές τις εξαγγελίες και δεσμεύσεις. Μετεκλογικά, όμως, όταν ήλθε η ώρα των πράξεων, αποκαλύφθηκε η διάσταση μεταξύ λόγων και έργων και μετά από μία σειρά σκανδάλων διαπιστώθηκε μηδενική αντοχή στον πειρασμό, αφού καταδείχθηκε ότι οι διάφοροι Πανάγοι δεν ήταν καθόλου άγιοι. Απαιτούσαν μίζες εκατομμυρίων, συνελήφθηκαν επ’ αυτοφώρω «κλέπτοντας οπώρας» και προβλήθηκαν πανελλήνια με την εικόνα του κρατουμένου που φέρει χειροπέδες, επιβεβαιώνοντας την προϋπόθεση ότι το «σεμνά και ταπεινά» θέλει χέρια καθαρά, που αυτοί όμως και πολλοί άλλοι νεοδεξιοί παράγοντες δεν τήρησαν.
     Όμως και πολλοί διορισμένοι, υπεύθυνοι για τη διοίκηση των ασφαλιστικών ταμείων και τη διαχείριση των οικονομικών, δεν στάθηκαν, όπως αποδείχθηκε από τις πράξεις τους και τις εξελίξεις, αντάξιοι των ευθυνών και των ονομάτων τους. Δεν αγάπησαν τους εργαζόμενους και τους συνταξιούχους, δεν αντιμετώπισαν με ευγένεια τα χρήματα και την περιουσία των ασφαλιστικών φορέων.
    Και όλα αυτά συμβαίνουν σε μία περίοδο που από την πολιτική της Κυβέρνησης η οικονομική κατάσταση των ασφαλιστικών ταμείων επιδεινώνεται δραματικά και στα περισσότερα τα ελλείμματα έφθασαν στο κόκκινο, ενώ πολλά από αυτά αντιμετωπίζουν πρόβλημα και αδυναμία κάλυψης άμεσων υποχρεώσεων, όπως οι τρέχουσες συντάξεις. Αυτά συμβαίνουν σε μία περίοδο που απαιτούνται άμεσα μέτρα εξορθολογισμού των εσόδων, των δαπανών και της γενικότερης λειτουργίας των ασφαλιστικών φορέων. 
	Όμως πώς να πείσετε εσείς, κύριοι της Νέας Δημοκρατίας, ότι έχετε, ότι θέλετε και ότι μπορείτε να το επιτύχετε αυτό όταν με τις πράξεις σας στο μεγάλο κόλπο των ομολόγων δείχνετε ότι κινείστε προς την αντίθετη κατεύθυνση απ’ αυτήν που επαγγέλλεστε και που απαιτεί η κοινωνία; Μιλήσατε για διαφάνεια αλλά εκδώσατε κρυφά δομημένα, επιζήμια και επικίνδυνα ομόλογα όπως δημόσια δήλωσε και ο Υπουργός Οικονομίας και Οικονομικών. Μιλήσατε για χρηστή διαχείριση αλλά είκοσι τέσσερα ταμεία την ίδια περίοδο, πληρώνοντας υπέρογκες προμήθειες μετά από περιήγησή τους σε σκοτεινές διαδρομές, αγόρασαν τα ομόλογα αυτά για να χαθούν τα ίχνη των υπευθύνων. Μιλήσατε για σεβασμό των θεσμών και νομιμότητα των ενεργειών, αλλά καταργήσατε στην πράξη την Επιτροπή Ελέγχου και Εποπτείας της Τραπέζης της Ελλάδος και αποδυναμώσατε άλλες αρμόδιες υπηρεσίες του Υπουργείου. Μιλήσατε για άπλετο φως αλλά εκατό μέρες μετά ακόμη δεν ενημερώνετε τους αρμόδιους και τη Βουλή για το ζήτημα, δεν δίνετε στοιχεία για την υπόθεση που ταλανίζει το πανελλήνιο, δεν δίνετε στη δημοσιότητα τις συμβάσεις των ομολόγων. Μιλήσατε για την παραδειγματική τιμωρία των υπευθύνων αλλά ακόμη ο εισαγγελέας ψάχνει κάποιες «βαλίτσες» με μίζες εκατομμυρίων για να απαγγείλει κατηγορίες σε συγκεκριμένους παραλήπτες τους.
      Οι αντιφατικές δηλώσεις σας, τα αλληλοκαρφώματα μεταξύ των εμπλεκομένων, η διαρκής μεταβολή των επιχειρημάτων σας, τα ψέματα που έλεγαν οι αρμόδιοι, η αποπομπή των «Αγάπιων» και των «Ευγένιων» αποτελούν ομολογία ενοχής για τις ανομολόγητες πράξεις σας στο σκάνδαλο των δομημένων ομολόγων και επιβεβαίωση της αποδόμησης του ασφαλιστικού συστήματος που προκαλείται από την πολιτική σας. 
	Χαρακτηριστικό παράδειγμα που αποδεικνύει του λόγου το αληθές για τα ανωτέρω είναι το κρυφό ομόλογο των 280.000.000 ευρώ το οποίο κατέληξε, μετά από μακρά και σκοτεινή διαδρομή όπου «ροκανίστηκε» πάνω από το 13% της αξίας του από τους επιτήδειους, σε τέσσερα ασφαλιστικά ταμεία μεταξύ των οποίων και το Τ.Ε.Α.Δ.Υ.. Όταν παρά τις επίπονες προσπάθειές σας να κουκουλώσετε το θέμα και να αποσείσετε τις ευθύνες σας τα εξόφθαλμα γεγονότα και τα αδιάσειστα στοιχεία έπεισαν και τον τελευταίο πολίτη ότι καταληστεύτηκαν τα αποθεματικά των ασφαλιστικών ταμείων, ψελλίζετε την πρόθεσή σας για αυστηρή τιμωρία των υπευθύνων.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Θα πάρω όλο το χρόνο μου, κύριε Πρόεδρε.
	Οι ενέργειές σας όμως δείχνουν το αντίθετο. Μετατρέψατε τη «σημαία» της κάθαρσης -που την εκμεταλλευθήκατε προεκλογικά σαν κύριο έμβλημά σας- σε πέπλο συγκάλυψης των σκανδάλων σας. 
      Εμείς ισχυριζόμαστε ότι εκτός από τις ποινικές ευθύνες που θα αποδώσει η δικαιοσύνη υπάρχουν και πολιτικές ευθύνες που δεν αποσείονται με την αποπομπή του τέως Υπουργού Απασχόλησης και του ειδικού γραμματέα του. Αυτές οι πολιτικές ευθύνες εντοπίζονται και στο Υπουργείο Εθνικής Οικονομίας και αφορούν και τον ίδιο τον Πρωθυπουργό. Η ιστορία ότι βγήκε από μόνο του ένα ομόλογο ή ότι κάποια ομόλογα έκαναν από μόνα τους «ύποπτες βόλτες» ανά την υφήλιο, ότι έδωσαν από μόνα τους μεγάλες μίζες σε επιτήδειους μεσάζοντες, ότι τα αγόρασαν από μόνες τους ταυτόχρονα οι διορισμένες από την Κυβέρνηση διοικήσεις είκοσι τεσσάρων ταμείων δίνοντας υπέρογκες προμήθειες και ότι κανένας δεν γνώριζε και οι άλλοι συναρμόδιοι Υπουργοί και τα κυβερνητικά στελέχη που έπρεπε να γνωρίζουν δεν ήξεραν τίποτα, είναι παραμύθι για αφελείς. 
	Οι πολίτες όμως δεν είναι αφελείς. Καταλαβαίνουν ότι γνώριζαν πολλοί, ότι γνώριζαν πολλά, ότι υπήρχε κεντρικός σχεδιασμός, ότι χορηγήθηκαν υπέρογκες προμήθειες, ότι υπήρχε ενιαία κατεύθυνση των προμηθειών. Το πώς και το πού πρέπει και θα το βρει η δικαιοσύνη. Αν δεν συνέβαινε αυτό, προς τι η πρόταση της συγκλίνουσας τράπεζας για επανεξαγορά του ομολόγου, προς τι η απόφασή σας να καλύψετε τις ζημιές των ασφαλιστικών ταμείων από τον Προϋπολογισμό;
      Είδαμε ως τώρα να χαρίζετε τις οφειλές ισχυρών οικονομικών παραγόντων εις βάρος των δημοσιονομικών του κράτους. Χαρακτηριστικό παράδειγμα είναι η απαλλαγή των τραπεζιτών από τις οφειλές τους προς τα ασφαλιστικά ταμεία. Πάνω από 10.000.000.000 ευρώ τις υπολόγισε ο τότε Διοικητής του Ι.Κ.Α., άρα το να φορτώνετε τις μίζες αυτές των ομολόγων -μέσω των οποίων λεηλατήθηκαν τα ασφαλιστικά ταμεία από τους επιτήδειους- στις πλάτες του ελληνικού λαού, είναι πρωτόγνωρο και απαράδεκτο. Από τους ενόχους, απ’ αυτούς που πήραν τις υπέρογκες προμήθειες πρέπει να επιστραφούν καθ’ ολοκληρία τα χρήματα στα ταμεία.
Και ας λένε οι στατιστικές έρευνες ότι μόνο το 3% επιστρέφονται στους ιδιοκτήτες τους. Αυτά τα χρήματα είναι ιερά. Είναι σαν το παγκάρι της εκκλησίας, γιατί ανήκουν στους μεροκαματιάρηδες, στους συνταξιούχους, στους εργαζόμενους. Είναι προϊόν μόχθου. 
      Και βέβαια με την επιστροφή τους δεν παραγράφονται οι όποιες ποινικές ευθύνες υπάρχουν, ούτε διαγράφονται οι δικές σας πολιτικές ευθύνες, όπως δεν καλύπτονται οι πολιτικές ευθύνες σας με την πρόσφατη πρόχειρη τροπολογία που ψηφίσατε για το διορισμό και τη λειτουργία των διοικήσεων των ασφαλιστικών ταμείων. Ούτε μειώνονται οι ευθύνες σας οι πολιτικές με το σχέδιο νόμου για την αλλαγή του θεσμικού πλαισίου επενδύσεων και αξιοποίησης των φορέων κοινωνικής ασφάλισης, που φέρνετε καθυστερημένα στη Βουλή. Θυμίζετε το «να σε κάψω Γιάννη, να σε αλείψω λάδι για να γιάνεις», που εύστοχα επισημαίνει η λαϊκή θυμοσοφία.
      Αυτά είναι προπαγανδιστικά πυροτεχνήματα, για να αποπροσανατολίσετε την κοινή γνώμη και αποτελούν «επικοινωνιακά τερτίπια», για να έχετε να λέτε δικαιολογίες. Δεν πιστεύετε στη δημόσια κοινωνική ασφάλιση. Θέλετε να την απαξιώσετε, γιατί διεπόμενοι από τη νεοφιλελεύθερη πολιτική λογική, τη θεωρείτε βαρίδι στην ανάπτυξη και σκοπεύετε να εκχωρήσετε μεγάλο μέρος της σε ιδιώτες. Όμως, ο ελληνικός λαός κατάλαβε τις προθέσεις σας και δεν θα σας το επιτρέψει. Στις επόμενες εκλογές, όποτε και αν γίνουν, θα σας καταψηφίσει, φέρνοντας πάλι το ΠΑ.ΣΟ.Κ. στην εξουσία.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χάιδο.
      Το λόγο έχει ο κ. Αντωνακόπουλος.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, ακούγοντας και στην προηγούμενη επερώτηση τους Υπουργούς του οικονομικού επιτελείου, τον κ. Αλογοσκούφη και τον κ. Δούκα, κάποιος θα έβγαζε το συμπέρασμα πως δεν έγινε και τίποτε με τη διαχείριση των αποθεματικών. Μάλιστα, δεν ξέρω εάν το λέει χαριτολογώντας ο κ. Δούκας, αλλά είπε ότι βγήκαν και κέρδη 5.000.000 ευρώ από τα οποία θα δώσουν περίπου τα 3.000.000 ευρώ μέσω του προϋπολογισμού. Κέρδισε, δηλαδή, το ελληνικό δημόσιο 5.000.000 ευρώ και επειδή μπορεί να πάθει κάποιο over dose στην εισοδηματική πολιτική η ελληνική οικογένεια με αυτά τα 5.000.000 ευρώ, τα 3.000.000 ευρώ θα τα χαρίσουν στις βαλίτσες που μεσολάβησαν και εξαφανίστηκαν. Μέσω του προϋπολογισμού, λοιπόν, θα καλύψουν τις διαφορές.
      Πιστεύω ότι εδώ υπάρχει μία κρίση λογικής. Είναι δυνατόν από τη μία μεριά να λένε ότι δεν συμβαίνει τίποτε και από την άλλη ο αρμόδιος Υπουργός Απασχόλησης υποκριτικά και με δήθεν άλλη δικαιολογία να φεύγει από το Υπουργείο, να καταργείται η ειδική γραμματεία που εποπτεύει, διότι απέτυχε να εποπτεύει τα ταμεία;
      Παράλληλα, γιατί διορθώνετε τη ζημιά την οικονομική; Άρα, κάτι δεν πήγε καλά. Το συνδικαλιστικό κίνημα είναι και αυτό σε παραλήρημα; Δεν καταλαβαίνει; Όλες οι διοικήσεις που διαμαρτύρονται για τη διαχείριση των αποθεματικών, που έκαναν απεργίες, που καταγγέλλουν καθημερινά, που προσφεύγουν στη δικαιοσύνη, και αυτοί είναι σε πλάνη; Ο Προϊστάμενος της Εισαγγελίας που είπε ότι οι ενδείξεις είναι παραπάνω από επαρκείς, ότι εδώ έχουμε να κάνουμε με σπείρα, τελεί και αυτός σε πλάνη; Μήπως είναι ΠΑ.ΣΟ.Κ. και αυτός, δηλαδή;
      Μα, και τα υπόλοιπα κόμματα του Ελληνικού Κοινοβουλίου, το Κομμουνιστικό Κόμμα και ο Συνασπισμός, σας καταγγέλλουν. Μόνο εσείς δεν βλέπετε κάτι; Μήπως η υποκρισία σας σάς έχει οδηγήσει σε πολιτική τύφλωση και δεν θέλετε να καταλάβετε τι έχει συμβεί; Η αποκάλυψη αυτού του τεράστιου σκανδάλου, γιατί φαίνεται στη σύγχρονη ιστορία να μην υπάρχει τέτοιο σκάνδαλο, να μην υπάρχει τέτοιο θράσος, δηλαδή, αποδεικνύει ότι η πολιτική σας στον οικονομικό και κοινωνικό τομέα, είναι ένα μεγάλο ψέμα. Θα αποδειχθεί εάν είναι και απάτη. Πολιτική απάτη είναι σίγουρα. Θα πάμε και στο νομικό μέρος και θα κριθεί.
      Φαίνεται, λοιπόν, ότι αυτή η υποκρισία είναι η ανάγκη απέναντι στην έλλειψη πολιτικής. Εσείς οι ίδιοι, λοιπόν, μην έχοντας σχέδιο για τη χώρα, για την οικονομία και την κοινωνία, αλλά έχοντας σχέδιο μόνο για το κόμμα της Νέας Δημοκρατίας, πέσατε θύματα, πέσατε μέσα στο λάκκο που σκάψατε για να βάλετε το ΠΑ.ΣΟ.Κ.. Οι «φωστήρες» του οικονομικού σας επιτελείου της Κυβέρνησής σας εφεύραν την απογραφή ως λύση για να πλήξετε πρώτον, το ΠΑ.ΣΟ.Κ. και δεύτερον, να έχετε μία απάντηση στις μεγάλες οικονομικές υποσχέσεις, στις εξωφρενικές υποσχέσεις, που είχατε δώσει σε όλα τα στρώματα.
      Όμως, επειδή πήγατε στην επιτήρηση και επειδή υπήρχαν κάποια κριτήρια, δεν μπορούσατε με την απλόχερη αυτή πολιτική να κάνετε το χάρισμα των φόρων στα μεγάλα εισοδήματα στη χώρα, διότι μειώσατε όλους τους συντελεστές στην κερδοφορία των επιχειρήσεων.
      Δεν μπορεί, από τη μία μεριά, χαοτικά να διευρύνεται το ισοζύγιο τρεχουσών συναλλαγών και από την άλλη μεριά, να φορτώνετε τις δαπάνες του δημοσίου, γιατί προσλαμβάνετε καθημερινά χιλιάδες συμβασιούχους, συμβούλους, αγροφύλακες και άλλους πολλούς, ων ουκ έστιν αριθμός. Έπρεπε, λοιπόν, από κάπου να πάρετε «ζεστό» χρήμα. Και αυτό ήταν μόνο τα αποθεματικά των Ταμείων. Έτσι, υπήρξε αυτό το σχέδιο, το οποίο βεβαίως εκπονήθηκε στο Υπουργείο Οικονομίας και υλοποιήθηκε. Ήταν ηθικός αυτουργός η πολιτική ηγεσία του Υπουργείου Οικονομίας και δράστες η πολιτική ηγεσία και οι υφιστάμενοί της στο Υπουργείο Απασχόλησης. Έτσι, λοιπόν, φτάσαμε σ’ αυτήν όχι απλά κακοδιαχείριση, αλλά στην κατάχρηση. 
      Βεβαίως, η αλήθεια θα λάμψει και δεν θα προλάβετε, κύριε Υπουργέ, γιατί παριστάνετε τις «αθώες περιστερές», αλλά θα φύγετε και θα πάτε σε πολλές Ιφιγένειες. Ήδη, μία ήταν ο κ. Τσιτουρίδης -ως «Ιφιγένεια εν Σημαιοφορίδει» πήγε αυτός- αλλά στους άλλους παρακάτω, στα άλλα σας στελέχη στις εκατόμβες, τους οποίους πάτε να θυσιάσετε, αυτοί δεν θα πέσουν αμαχητί. Θα κελαηδήσουν και οι περιστερές θα αποδειχθούν γύπες στην πορεία. Πιστεύετε ότι θα προλάβετε τους χρόνους, αλλά δεν θα προλάβετε! 
      Παράλληλα, φαίνεται ότι αυτή η τόσο αφελής σκέψη και πρακτική σήμερα βγάζει ότι υπήρχαν και άλλες συμφωνίες, εκτός βεβαίως από την κάλυψη των ελλειμμάτων, διότι αυτή η προνομιακή σχέση με την «JP MORGAN» οδήγησε και στη σύναψη δανείου του 1.000.000.000 ευρώ το Δεκέμβρη του 2006. Το 0,5% του ελλείμματος και εκείνο το 2,6% που εμφανίζεται είναι αυτόματα 3,1% και σας ψάχνουν στην Ευρώπη. Οδηγείτε τη χώρα σε νέες μεγάλες περιπέτειες με αυτές τις αλχημείες, αυτούς τους παλιμπαιδισμούς. Δεν μπορούμε να καταλάβουμε, ειλικρινά, ποια έλλειψη σοβαρότητας είναι αυτή και ποιοι δικοί σας κανακάρηδες, αγράμματοι, επί της ουσίας, στα οικονομικά, είναι αυτοί που τις εισηγήθηκαν. Μόνο έτσι μπορούμε να δεχθούμε ότι έχει εκπονηθεί ένα τέτοιο σχέδιο. 
      Παράλληλα, όμως, για όσους σας έχουν παρακολουθήσει από την αρχή της θητείας σας έχει αποδειχθεί ότι θέλατε να βάλετε από τα αποδυτήρια και να δώσετε δείγματα έλλειψης ηθικής σε αυτόν τον αγώνα. Πράγματι, το πρώτο νομοσχέδιο που φέρατε, ήταν η νομιμοποίηση πλαστών και εικονικών τιμολογίων, μετά το ξέπλυμα βρώμικου χρήματος και τώρα θα φανεί για ποιες τράπεζες κάνατε εκείνο το νόμο για το λεγόμενο «επαναπατρισμό του μαύρου χρήματος». Βάλατε τον όρο «επαναπατρισμό», για να παίξουμε δήθεν και λίγο ως φίλοι της πατρίδας. Δηλαδή όλοι αυτοί που έκλεψαν όλα τα χρήματα και τα πήγαν στο εξωτερικό αποδεικνύονται σήμερα φιλοπάτριδες, διότι φέρνουν τα χρήματα πάλι πίσω με μόνο 3% παρακράτηση στην τράπεζα, ενώ κάθε Έλληνας, ο οποίος φορολογείται ή έχει επιχείρηση, πληρώνει 35% και 25% επί των κερδών. 
      Αυτή είναι, λοιπόν, η κοινωνική δικαιοσύνη και αυτή ήταν η πολιτική σχολή, την οποία ακολουθείτε και φθάσατε σήμερα εδώ, να πέσετε μέσα στο λάκκο που φτιάξατε για το ΠΑ.ΣΟ.Κ..
      Κύριε Πρόεδρε, κύριε Υπουργέ, πιστεύω ότι εάν η Νέα Δημοκρατία εξελέγη στις εκλογές του 2004 με σημαία τον αγώνα κατά της διαφθοράς και με το σύνθημα: «ήρθε η ώρα του Καραμανλή», σήμερα βαδίζει ολοταχώς στην κατηφόρα με σημαία τη διαφθορά και με το νέο σύνθημα «Καραμανλή, ήρθε η ώρα σου». Αυτή είναι η απαίτηση της ελληνικής κοινωνίας, γιατί τα ψέματα τελείωσαν. Αποδειχθήκατε ένα τεράστιο ψέμα, μια τεράστια απάτη, η οποία δεν δείλιασε να βάλει χέρι και στον ιδρώτα των εργαζομένων, σε αυτές τις αποταμιεύσεις που ουσιαστικά έχουν «οσιοποιηθεί» στο πολιτικό σύστημα, γιατί αποτελούν το αποκούμπι κάθε ανθρώπου του μόχθου και της εργασίας. Όμως, οι δικοί σας κανακάρηδες, που ποτέ δεν έχουν ιδρώσει πλάι σε αυτόν τον άνθρωπο της εργασίας, νόμισαν ότι πολύ εύκολα και κουτοπόνηρα θα βάλουν στο χέρι αυτές τις αποταμιεύσεις, για να μπορέσουν να κάνουν τη λογιστική αλχημεία, για να παρουσιάσουν στην Ευρώπη τη σμίκρυνση του ελλείμματος. 
      Τα ψέματα, λοιπόν, τελείωσαν. Η λάσπη που πετάξατε στο ΠΑ.ΣΟ.Κ. δεν πιάνει. Μόνο νωπή η λάσπη κολλάει, αλλά στις κρυστάλλινες καθαρές επιφάνειες, όπως είναι το ΠΑ.ΣΟ.Κ., αμέσως μετά καταρρίπτεται. Το κάνατε το ’89. Η παράταξή σας είναι απόγονος αυτής της παράταξης που συνεχώς κατασυκοφαντεί τη δημοκρατική παράταξη. Εάν πάμε και πιο πίσω στον Γέρο της Δημοκρατίας, είστε μία παράταξη γεμάτη συκοφάντες και εφιάλτες. Και τον Τρικούπη και τον Βενιζέλο συκοφαντήσατε. Όμως, ήταν πολύ μικρή η αντοχή σας στην εξουσία πάντα. Αφήνατε πίσω λάσπη, ενώ όλοι αυτοί άφησαν έργο, εάν διαβάζετε και ιστορία, διότι από οικονομικά, απ’ ό,τι φαίνεται, «δεν έχετε ούτε μυρωδιά», όπως λένε και στην επαρχία. Ούτε, όμως, από ιστορία κατέχετε, γιατί επαναλαμβάνετε τα ίδια τρομερά λάθη. Πολύ σύντομα, λοιπόν, ο λαός θα σας στείλει εκεί που έστειλε και τους πολιτικούς σας προγόνους, που συνιστούν την πολιτική φυλή «μασάει». Και απ’ ό,τι φαίνεται πολύ «μασάει» με τα ασφαλιστικά ταμεία!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Αντωνακόπουλε.
      Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Ευχαριστώ κύριε Πρόεδρε. 
      Κύριε Πρόεδρε, οι συνάδελφοι του ΠΑ.ΣΟ.Κ. νομίζω απέδειξαν με συγκεκριμένα επιχειρήματα ότι στην υπόθεση αυτή των ασφαλιστικών ταμείων, υπήρξε οργανωμένο σχέδιο λεηλασίας των αποθεματικών. Το σχέδιο εκπονήθηκε στο Υπουργείο Εθνικής Οικονομίας, υπήρξε σε κάποια φάση συμμετοχή και του Υπουργείου Απασχόλησης, έτσι ώστε να φθάσουν τα ταμεία να αγοράσουν αυτά τα επικίνδυνα ομόλογα, τα οποία κόστισαν χρήμα στους ασφαλισμένους και τους εργαζόμενους.
      Θέλω να θυμίσω κύριε Πρόεδρε, ότι πρόκειται ίσως για το μεγαλύτερο σκάνδαλο της Μεταπολίτευσης, μια και αφορά είκοσι τέσσερα ταμεία και όχι μόνο τέσσερα, όπως θέλει να καμώνεται η Κυβέρνηση και αφορά τουλάχιστον εννέα επικίνδυνα ομόλογα. Αλλά τα επιχειρήματα όλων των συναδέλφων του ΠΑ.ΣΟ.Κ. είναι αρκετά για να πείσουν όλους -εξ άλλου και ο ελληνικός λαός έχει πειστεί, φαίνεται αυτό απ’ όλα τα στοιχεία που έχουμε στη διάθεσή μας- ότι όλα αυτά συνέβησαν. Ακόμη και η Κυβέρνηση πια δεν μπορεί να τα αγνοεί. 
      Κλείνοντας αυτό τον κύκλο, κύριε Πρόεδρε, θέλω να σταθώ σε δυο πολύ βασικά στοιχεία της κατάστασης, όπως διαμορφώνεται από εδώ και πέρα. Κατ’ αρχήν θέλω να πω ότι οι πολιτικές ευθύνες έχουν αποδειχθεί. Δεν λέω τώρα αν η Κυβέρνηση θέλει να τις επιμερίσει αποκλειστικά και μόνο στους «Αγάπιους» και στους «Ευγένιους» ή άντε και στον κ. Τσιτουρίδη. Ανεξάρτητα, όμως, από την προσπάθεια της Κυβέρνησης να στεγανοποιήσει τις ευθύνες και να γλυτώσει κυρίως το οικονομικό επιτελείο -αυτή είναι η υπόθεση, το οικονομικό επιτελείο και η «JP MORGAN», συνεταιράκια είναι αυτή τη στιγμή που προσπαθούν να γλιτώσουν- οι πολιτικές ευθύνες είναι δεδομένες. Κι όσον αφορά την πορεία της δικαιοσύνης δεν θέλω να κάνω προβλέψεις, αλλά τα όσα στοιχεία έχουν δει μέχρι τώρα το φως της δημοσιότητας δείχνουν ότι επίσης υπάρχουν σοβαρά προβλήματα και με πολιτικά πρόσωπα, εξ ου και πολιτικά πρόσωπα καλούνται πλέον, όχι ως μάρτυρες, αλλά ως ύποπτοι.
       Τι γίνεται από εδώ και πέρα. Η Κυβέρνηση υποτίθεται ότι θέλει να κάνει με το νέο Υπουργό μια καινούργια αρχή. Το πρώτο μου σχόλιο είναι ότι δεν την βλέπω πολύ αυτή τη νέα αρχή, διότι ο κύριος Υπουργός σήμερα απουσιάζει. Δεν θέλω καθόλου να υποτιμήσω τον κ. Γιακουμάτο, ο οποίος όλο αυτό τον καιρό, απ’ ό,τι κατάλαβα είναι αυτός που σήκωνε το βάρος της δημόσιας παρουσίας στο Υπουργείο Απασχόλησης σ’ αυτά τα θέματα. Αλλά που είναι ο κ. Μαγγίνας; Το ότι όλα αυτά συνέβαιναν, κυρίως επί κ. Τσιτουρίδη, δεν αναιρεί τις ευθύνες του κ. Μαγγίνα. Επιπλέον, υπάρχουν νεώτερα στοιχεία τα οποία αναφέρονται στην πολιτική του κ. Μαγγίνα για τα οποία ο ίδιος πρέπει να δώσει εξηγήσεις. Αν αρχίσει και αυτός, κύριε Πρόεδρε, τη θητεία του, ακολουθώντας την τακτική του κ. Τσιτουρίδη, ο οποίος δεν εμφανιζόταν ποτέ στη Βουλή, δεν θέλω να προβλέψω τι κατάληξη θα έχει. Πάντως, θεωρούμε πολύ κακό σημάδι ότι στην πρώτη επερώτηση στην οποία επερωτάται δεν είναι εδώ. Και ελπίζω τουλάχιστον και στις αντίστοιχες κοινοβουλευτικές πρωτοβουλίες αυτής της εβδομάδας να είναι παρών. 
      Κύριε Πρόεδρε, τι γίνεται από εδώ και πέρα; Υπάρχουν δυο ζητήματα στα οποία το ΠΑ.ΣΟ.Κ. επανέρχεται και θα επανέρχεται. Το πρώτο είναι ότι ζητούμε να υπάρξει διαφάνεια, να χυθεί άπλετο φως παντού. Δεν είναι δυνατόν, κύριε Πρόεδρε, να παρατηρούμε αυτή την τακτική της Κυβέρνησης, η οποία συγκαλύπτει συνεχώς την υπόθεση. Συγκαλύπτει τις δικές της ευθύνες, συγκαλύπτει και την προσπάθεια της «JP MORGAN» να τη γλυτώσει από τις αμερικάνικες και τις εγγλέζικες διωκτικές αρχές. Αυτό γίνεται αυτή τη στιγμή. 
      Ο κ. Δούκας έδωσε σήμερα κάποιες συμβάσεις, δεν έδωσε τις συμβάσεις ανταλλαγής επιτοκίων. Το ξέχασε πάλι. Θα πάμε άλλη μία εβδομάδα, θα  ξανακάνουμε ίσως και δύο, για να δώσει, επιτέλους, και τις συμβάσεις. Αυτή η ενημέρωση με το σταγονόμετρο γίνεται στο πλαίσιο της συγκάλυψης της υπόθεσης και η Κυβέρνηση δίπλα στο έγκλημα της λεηλασίας των ταμείων, έχει πλέον να απολογηθεί για ένα άλλο πολιτικό έγκλημα. Γιατί ενώ κατέβηκε με σημαία την πάλη ενάντια στη διαφθορά, ανακηρύσσεται πρωταθλήτρια στη συγκάλυψη της υπόθεσης.
      Το δεύτερο θέμα έχει να κάνει με την επιστροφή των χρημάτων στα ταμεία, για την οποία ευθύνεται ο απών κ. Μαγγίνας. Η Κυβέρνηση τι είπε; «Ξεχνάω τα  εικοσιτέσσερα ταμεία, ασχολούμαι μόνο με τα τέσσερα και ένα μόνο ομόλογο». Από πού και ως πού έχει αυτό το δικαίωμα;
      Δεύτερον, λέει: «Επιστρέφω στα ταμεία τα χρήματα των τόκων από τον κρατικό προϋπολογισμό». Μα, είναι σοβαρή αυτή η μέθοδος κύριε Πρόεδρε; Δηλαδή από εδώ και πέρα όποιος κλέβει το δημόσιο θα απευθύνεται στην Κυβέρνηση και θα λέει «τη ζημιά να την πληρώσει ο προϋπολογισμός». Γιατί δεν θα γίνεται αυτό, από τη στιγμή που έγινε η αρχή; Η Κυβέρνηση ανακαλύπτει την καινούργια μέθοδο αποκατάστασης της ρεμούλας. Όποιος κάνει οτιδήποτε και ζημιώνει το δημόσιο, θα απευθύνεται στην Κυβέρνηση και η Κυβέρνηση θα στέλνει απλώς το λογαριασμό στον «ηλίθιο» φορολογούμενο πολίτη, στα κορόιδα. Κύριε Πρόεδρε, αυτό είναι αδιανόητο. Από πού ως πού η Κυβέρνηση έχει το δικαίωμα να δείχνει το λογαριασμό σε όλους εμάς; Μας ρώτησε αν θέλουμε να τον πληρώσουμε; 
      Αυτά δε τα αστεία τα οποία λέγονται, ότι έχει κάνει κάτι υπολογισμούς ο κ. Ρουσόπουλος και δεν ξέρω ποιος άλλος, όπου φαίνεται ότι υπάρχει ένα κέρδος από το ομόλογο τεσσάρων εκατομμυρίων, από τα οποία θα δώσει τα τρία και άρα έχει κέρδος, είναι παραμύθια της Χαλιμάς, κύριε Πρόεδρε. Δηλαδή, το δημόσιο όποτε κρίνει, όποτε κερδίζει ό,τι κερδίζει, θα σπεύδει να καλύπτει τις ρεμούλες και τους διάφορους που έχουν φάει λεφτά από το δημόσιο; Μα, είναι σοβαρά πράγματα αυτά; Και τι θα γίνει με τις βαλίτσες και τις μίζες; Όλοι αυτοί θα πάρουν συγχωροχάρτια, κύριε Πρόεδρε; 
      Λυπάμαι, κύριε Πρόεδρε, που ο κ. Μαγγίνας δεν βρίσκεται σήμερα εδώ να μας τα πει αυτά, όπως δεν είναι εδώ να μας πει και τι θα γίνει στα ταμεία από τώρα και μετά. Διότι με τις προτάσεις του πολύ φοβόμαστε ότι στήνεται ένα συγκεντρωτικό καθεστώς, χειρότερο από το προηγούμενο, ελέγχου των ταμείων. Δηλαδή, το πρόβλημα είναι ότι έφυγε μεν ο Ευγένιος και πήγε στη δικαιοσύνη, αλλά ποιος θα μας γλιτώσει από τον καινούργιο Ευγένιο που εκκολάπτεται, κύριε Υπουργέ; Περί αυτού πρόκειται. Ποιος θα μας γλιτώσει από τον Ευγένιο και τον καινούργιο Ευγένιο και τον κάθε Ευγένιο που θα έλθει με τη μορφή του νέου γενικού γραμματέα, ο οποίος θα συγκεντρώσει πάνω του όλες αυτές τις εξουσίες, χωρίς καμία κοινωνική λογοδοσία, χωρίς καμία λογοδοσία ουσιαστικά στους κοινωνικούς εταίρους, λες και τα χρήματα είναι ιδιοκτησία της Κυβέρνησης κάθε φορά.
      Κύριε Πρόεδρε, η Κυβέρνηση οδηγείται σε πολύ άσχημους δρόμους. Καταλαβαίνουμε τη δυσχερή της θέση, αλλά δεν είναι δυνατόν την υπόθεση να την πληρώσουν οι φορολογούμενοι. Ανοίγει έναν επικίνδυνο δρόμο και πιστεύω ότι οι πολίτες έμπρακτα θα τον καταδικάσουν. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Δαμανάκη.
      Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, με πολιτική και με γλώσσα Βαβέλ, δεν μπορούμε ούτε να συνεννοηθούμε, αλλά ούτε να είμαστε χρήσιμοι και να υπηρετήσουμε τον ελληνικό λαό. Οι κραυγές είναι καλές μέχρι ένα όριο. Η υπερβολή μέχρι ένα όριο. Όταν όμως ξεπερνάς όλα τα όρια, τότε καταντάει πραγματικά τραγωδία. Και η πολιτική εξ ορισμού δεν είναι τραγωδία. Γι’ αυτό, λοιπόν, θέλω να βάλουμε μερικές σταθερές και να συνεννοηθούμε κυρία Δαμανάκη και με τους συναδέλφους του ΠΑ.ΣΟ.Κ.. 
      Πρώτον, αδικείτε κατάφορα τον κ. Μαγγίνα σήμερα, για την μη παρουσία του. Θα έχετε λαμπρό πεδίο αύριο, πάρα πολλές ώρες, κυρία Δαμανάκη, με τον Υπουργό κ. Μαγγίνα, να συζητήσετε στη Διαρκή Κοινοβουλευτική Επιτροπή, με το νέο θεσμικό πλαίσιο που φέρνουμε για τα ασφαλιστικά ταμεία.
      Τον αδικείτε δε κατάφορα, διότι δεν έχει ούτε ένα μήνα αναλάβει το Υπουργείο και έφερε και διεκπεραίωσε ουκ ολίγα προεδρικά διατάγματα από το νόμο επιλογής προέδρων και διοικητών των ασφαλιστικών ταμείων, έφερε το θεσμικό πλαίσιο για τα ασφαλιστικά ταμεία σήμερα που πέρασε από την ΚΕΝΕ. Αντιλαμβάνεστε, λοιπόν, κυρία Δαμανάκη, ότι η Κυβέρνηση δουλεύει με σκληρούς και γοργούς ρυθμούς. Αφήστε σε εμάς την επιλογή να πούμε πώς θα εκπροσωπηθεί και ποιος θα κάνει το ένα έργο ή το άλλο. Πάντως ένα σας λέω. Και οι δύο παλεύουμε νυχθημερόν και πάρα πολύ για ένα μήνα, ο κ. Μαγγίνας που έχει δώσει πάρα πολλά.
      Το δεύτερο, κυρία Δαμανάκη και κύριοι του ΠΑ.ΣΟ.Κ.. Θέλω να λάβετε υπ’ όψιν ότι τα ασφαλιστικά ταμεία κάνουν μία υπεύθυνη συζήτηση. Το Τ.Ε.Α.Δ.Υ. που αναφέρω, κύριε Παπαϊωάννου, έχει στο διοικητικό συμβούλιο δεκατρία μέλη. Πέντε είναι εκπρόσωποι εργοδοτών του δημοσίου, πέντε είναι εκπρόσωποι ασφαλισμένων και ένας εκπρόσωπος των συνταξιούχων και δύο από τον Υπουργό. Έτσι είναι η κατάσταση σε όλα τα ασφαλιστικά ταμεία και σε όλα τα ασφαλιστικά ταμεία υπήρξε ομοφωνία. Δεύτερη σταθερή, για να συνεννοηθούμε και να καταλαβαινόμαστε. 
      Το τρίτο. Είπατε πάρα πολλά για την Ειδική Γραμματεία. Στην Ειδική Γραμματεία, επί υπουργίας του κ. Παπαϊωάννου, το 1997, είχαμε Ειδικό Γραμματέα κοινωνικών ασφαλίσεων, τον κ. Λαδά, που είναι επίκαιρος. Καταθέτω στα Πρακτικά της Βουλής πρακτικό του Τ.Ε.Α.Π.Ο.Κ.Α. που έλεγε επί λέξει, κ. Παπαϊώννου, «ο κύριος Λαδάς». Είχατε και με βαλίτσες και με «λαδάδες» πάρα πολύ καλές σχέσεις και έχετε άλλωστε μεταφέρει κι αυτήν την εμπειρία σας  και σε εμάς. Εμείς δεν μπορούμε να την αποκτήσουμε και να την μάθουμε. Λέει, λοιπόν: «Επίσης, είχαμε μαζί με τον κύριο Αντιπρόεδρο και τον κ. Τσιτιγλάκο μια συνάντηση με τον Ειδικό Γραμματέα της Γενικής Γραμματείας Κοινωνικών Ασφαλίσεων που ασχολείται με την αξιοποίηση των αποθεματικών των ταμείων και κατά τη συζήτησή μας ως ειδικός ο Ειδικός Γραμματέας Λαδάς» -δεν ήταν «λαδιάρης» αυτός- «μας ενημέρωσε ότι μια καλή μελλοντική επένδυση θα ήταν σε αμοιβαίο σταθερού ξένου συναλλάγματος κ.λπ.». Αυτό θα το καταθέσω στα Πρακτικά της Βουλής, για να δείτε …
      ΜΑΡΙΑ ΔΑΜΑΝΑΚΗ: Τι σχέση έχει αυτό; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Θα σας πω. Λέτε συνέχεια επί εκατό μέρες ότι ο Ειδικός Γραμματέας είχε ανάμειξη και στην επένδυση και αξιοποίηση των κινητών. Σας διαβάζω απόφαση του Τ.Ε.Α.Π.Ο.Κ.Α. και του Ειδικού Γραμματέα. 
      ΜΑΡΙΑ ΔΑΜΑΝΑΚΗ: Κύριε Γιακουμάτο, …
      ΠΡΟΕΔΡΕΥΩΝ (Γεώργιος Σούρλας): Κυρία Δαμανάκη, θα απαντήσει ο κ. Παπαϊωάννου  σε λίγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Και η Ειδική Γραμματεία που υπήρχε και επί των ημερών του ΠΑ.ΣΟ.Κ., καταργήθηκε επί του κ. Μαγγίνα. Μην το ξεχνάτε αυτό. 
      Και βέβαια, είπε εδώ ο κ. Χωρέμης πάρα πολλά, για τηλέφωνο, για ανάκριση, για την ανακριτική διαδικασία. Κύριε Χωρέμη, εδώ είναι Βουλή. Εγώ δεν είμαι Πουαρό ούτε αστυνομικός ντέντεκτιβ και ούτε εσείς είστε. Αυτά όλα είναι αντικείμενα δικαστικής έρευνας και όταν ολοκληρωθεί και οι ενδείξεις, όπως σωστά λέτε, γίνουν αποδείξεις, τότε θα οδηγήσει ο εισαγγελέας εκεί που πρέπει τον κάθε Ακάκιο, τον κάθε Ευγένιο, τον κάθε Αγάπιο. Εγώ τον διακριτό ρόλο που έχει η δικαστική εξουσία δεν θα έρθω να τον μεταφέρω στη Βουλή και να κάνω το δικαστή. 
      Και βέβαια, κυρίες και κύριοι, τα καταθέτω και στα Πρακτικά της Βουλής. Δεν είναι τυχαίο. Επειδή υπηρετώ κοντά είκοσι χρόνια την κοινωνική ασφάλιση με την παλαιότερη ειδικότητα του υποδιοικητή του Ι.Κ.Α. και επειδή ως τομεάρχης της Νέας Δημοκρατίας χρόνια ολόκληρα έχω μία ευαισθησία σε αυτόν τον τομέα, πενήντα χρόνια –ας είμαστε ειλικρινείς- έγιναν πολλά εναντίον της κοινωνικής ασφάλισης όσον αφορά την περιουσία, κινητή και ακίνητη. Αλήθεια, ποιος ήξερε ότι η ακίνητη περιουσία το 2002 ήταν 1.000.000.000 και ότι το 2003 που ήταν χρόνος προεκλογικός πήγε στα 700.000.000; Τι έγινε; Πουλήσαμε 300.000.000 και σε τι τα μετατρέψαμε επί ΠΑ.ΣΟ.Κ.; Αυτό είναι ιστορία από τον κοινωνικό προϋπολογισμό να το αναδείξετε εσείς και να το έχετε σαν παράδειγμα, κύριοι του ΠΑ.ΣΟ.Κ.. 
      Ήρθε λοιπόν, τον Φεβρουάριο και παρουσιάζουμε στο Ε.Β.Ε.Α. ιστοσελίδα του ίντερνετ για την κοινωνική ασφάλιση, www.periousia.gr.
      Αυτό για πρώτη φορά. Στα πενήντα χρόνια βρέθηκε αυτή η Κυβέρνηση και έβαλε όλα τα ακίνητα όλων των ασφαλιστικών ταμείων σε μία ιστοσελίδα. Μπορεί να μπει, σε όλο τον κόσμο, όποιος θέλει, κάθε Έλληνας, κάθε Ευρωπαίος, οποιοσδήποτε και να ελέγξει που και τι είναι αυτό το ακίνητο και μάλιστα να δει και τα τοπογραφικά του, να δει την μεταβίβασή του, τα πάντα. Αυτή ήταν μία πράξη με την οποία αποδεικνύει η Κυβέρνηση το έμπρακτο ενδιαφέρον της για τη διαφάνεια.
      Όμως, κυρίες και κύριοι συνάδελφοι, παρ’ όλα αυτά είναι ένα δυσάρεστο θέμα. Εμένα με έχει λυπήσει ιδιαίτερα. Και τον τελευταίο καιρό γινόμαστε μάρτυρες μιας απίστευτης παραπληροφόρησης. Εγώ, θα ήθελα την πολιτική να παράγει πολιτική και όχι λάσπη και συκοφαντία. Τέτοια εμμονή –και θα πω γιατί- στο βαθμό που δεν υποδηλώνει άγνοια, κρύβει ύποπτες σκοπιμότητες, διότι προφανώς θίγονται συμφέροντα από την πολιτική, από την ξεκάθαρη βούληση της Κυβέρνησης μέσα σε αυτό που σας είπα, όταν θα μπει και η κινητή περιουσία. Κάποιοι θορυβήθηκαν, κάποιοι φοβήθηκαν, κάποιοι που πουλούσαν τα πόμολα το 2002 και το 2003. Και αυτή η απόλυτη διαφάνεια στα θέματα της διαχείρισης κινητής και ακίνητης περιουσίας, έφερε σήμερα αυτήν την μεγάλη, αν θέλετε, υπερβολή από πλευράς ΠΑ.ΣΟ.Κ.. Τι έκανε η Νέα Δημοκρατία, τι έκανε η Κυβέρνηση; Δεσμεύτηκε ο Πρωθυπουργός εδώ ότι δεν θα χαθεί ούτε ένα ευρώ από τα ασφαλιστικά ταμεία. 
      Το ερώτημα είναι αν τα ταμεία παίρνουν εντόκως τα χρήματα πίσω. Τα παίρνουν. Όμως, δεν γνωρίζω κάτι ανάλογο –δεν κάνω συμψηφισμό- γιατί πενήντα χρόνια υπήρχε αυτή η λεηλασία. Ας είμαστε ειλικρινείς, μόνο το Κομμουνιστικό Κόμμα Ελλάδος, έχει θέσει αυτό το θέμα. Δεν γνωρίζω κάτι ανάλογο να έχει γίνει επί ημερών του ΠΑ.ΣΟ.Κ., όταν τα ταμεία μετρούσαν ζημιά στο Χρηματιστήριο. Ζητήθηκε καμιά ευθύνη; Καλύφθηκαν, δεν αποκαλύφθηκαν. 
      Οι πολιτικές και οικονομικές αμαρτίες του ΠΑ.ΣΟ.Κ., όσο και να το θέλετε, ο λαός έχει μνήμη, δεν μπορούν να εξαγνιστούν. Μάταια αποζητάτε κολυμβήθρα του Σιλωάμ όσοι επενδύετε στην παραπληροφόρηση και στην λασπολογία. Ματαιοπονείτε. Οι Έλληνες πολίτες και η ελληνική κοινωνία γνωρίζουν καλά ποιοι αποκαλύπτουν και ποιοι συγκαλύπτουν. Και δεν το λέω εγώ, το λένε και το καταγράφουν ογδόντα πέντε δημοσκοπήσεις που δείχνουν ποιοτική και ποσοτική διαφορά της Νέας Δημοκρατίας, παρά τη λάσπη που εκτοξεύετε σαν τον ανεμιστήρα. Και θα δείτε όσο προχωράμε προς τις εκλογές, το ποιο θα είναι το αδιέξοδο αυτής της πολιτικής σας. 
      Η υπόθεση των ομολόγων, στην οποία αναφέρεστε στην επερώτησή σας, δεν αποκαλύφθηκε από τράπεζα. Αποκαλύφθηκε από την Κυβέρνηση και από τους ειδικούς μηχανισμούς, από τον κ. Πιλάβιο της Κεφαλαιαγοράς. Τον κ. Πιλάβιο, εμείς, αυτή η Κυβέρνηση, τον διόρισε. Γιατί ο ανάλογος Πιλάβιος και ο Πόντιος Πιλάτος επί ΠΑ.ΣΟ.Κ., στο Χρηματιστήριο, δεν έκανε ούτε μία αποκάλυψη, ούτε μία παραπομπή;
      Αφήστε λοιπόν, το επιχείρημα της τράπεζας δήθεν. Αυτή η Κυβέρνηση, με αυτούς που έχει ορίσει, αποκάλυψε το σκάνδαλο των ομολόγων. Τι κάναμε; Διατάξαμε άμεσο έλεγχο στο ταμείο. Στείλαμε στον εισαγγελέα. Κλείσαμε την «ΑΚΡΟΠΟΛΙΣ Χρηματιστηριακή».
      Κι επειδή ξύνεστε, στη γκλίτσα του βοσκού συνέχεια, το 2002, λαλίστατε κύριε Παπαϊωάννου, στο Ταμείο Συντάξεως Εφημεριδοπωλών, έχουμε 28 Ιουλίου 2000 «ΑΚΡΟΠΟΛΙΣ». Στις 5 Οκτωβρίου 2000 «ΑΚΡΟΠΟΛΙΣ». «ΑΚΡΟΠΟΛΙΣ», «ΑΚΡΟΠΟΛΙΣ» «ΑΚΡΟΠΟΛΙΣ», μονοπώλιο. 
      Καταθέτω στα Πρακτικά της Βουλής έγγραφα για να δείτε τις συναλλαγές της καταπράσινης χρηματιστηριακής «ΑΚΡΟΠΟΛΙΣ» σε όλα τα ταμεία. Ουκ έστιν αριθμός. Πάρτυ έκαναν, φαγοπότι. 
      (Στο σημείο αυτό ο κ. Υφυπουργός καταθέτει στα Πρακτικά τα προαναφερθέντα έγγραφα τα οποία έχουν ως εξής: 
      (ΝΑ ΦΩΤΟΓΡΑΦΗΘΟΥΝ ΟΙ ΣΕΛ. 161-164)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και βγήκατε στην αρχή να πείτε για «γαλάζια» χρηματιστηριακή, όταν το 2000 είχε καταλεηλατήσει τα ασφαλιστικά ταμεία. Ντροπή. Και βέβαια ανεστάλη το Γ.Ε.Π.. Εσείς καμία χρηματιστηριακή, τίποτα δεν άκουσα, τίποτα δεν είδα από το μεγάλο έγκλημα του Χρηματιστηρίου, έστω να κλείσει μια χρηματιστηριακή. 
      Εμείς περιμένουμε, κύριοι συνάδελφοι. Δεν είναι για εμάς το ζητούμενο μόνο να επιστραφούν τα λεφτά. Περιμένουμε το αποτέλεσμα της δικαστικής έρευνας. Σε μια ευρωπαϊκή δημοκρατία είναι διακριτοί οι ρόλοι της δικαστικής και της νομοθετικής εξουσίας. Εμείς περιμένουμε τη δικαστική έρευνα, γιατί είναι καλό να τονίζουμε μέσα σε αυτήν εδώ την Αίθουσα και να το καταλαβαίνει το ΠΑ.ΣΟ.Κ. και να κάνει φροντιστήριο όσα χρόνια μείνει στη αντιπολίτευση, οκτώ-δέκα χρόνια, να μάθετε επιτέλους ότι εμείς αποκαλύψαμε την υπόθεση, εμείς τη στείλαμε στον εισαγγελέα. Εμείς δεν χαρίζουμε σε κανέναν. Παρά ταύτα, όμως, φαίνεται πως κάποιοι επιμένουν να παριστάνουν τον Ηρακλή Πουαρό εδώ μέσα και είδα και από τις εισηγήσεις σας και από τις ομιλίες σας να μπερδεύουν τη Βουλή με το «Οριάν Εξπρές». Μπορώ να σας διαβεβαιώσω πάντως, όπως είπα και στην αρχή, ότι ήταν ομόφωνες οι αποφάσεις του Τ.Ε.Α.Δ.Υ. και δεν πρέπει κανείς μα κανείς να επικαλείται παραπληροφόρηση, άγνοια, ότι δεν ήξερε. 
      Αλήθεια, με νόμους του ΠΑ.ΣΟ.Κ. δεν καταργήθηκε κάθε περιοριστικό όριο για τις επενδύσεις των ταμείων σε ομόλογα του δημοσίου και τραπεζών; Καταργήθηκε την πράξη και χωρίς κανένα έλεγχο το όριο των επενδύσεων σε μετοχές για να παίζετε «Λαμπρόχαρτα» και μετοχές «Λαμπρόπουλος»; Ο νόμος προέβλεπε 23%. Όταν παραλάβαμε, τα περισσότερα ταμεία είχαν πάνω από 35%. Γιατί δεν εφαρμόσατε, κύριοι του ΠΑ.ΣΟ.Κ., το νόμο; Ποιοι και γιατί έκαναν τα στραβά μάτια τότε; Ποιοι ευθύνονται, επειδή τα ταμεία πλήρωσαν ακριβά το τζόγο και τα παιχνίδια του Χρηματιστηρίου, χάνοντας 3,5 δισεκατομμύρια ευρώ;
      Αλήθεια, κύριε Παπαϊωάννου, αυτά τα λεφτά θα τα φέρετε πίσω; Όπως τα φέραμε εμείς, θα τα πληρώσετε; Ποιος θα απολογηθεί για αυτά; Ποιος θα τα επιστρέψει στον Έλληνα συνταξιούχο, στον Έλληνα ασφαλισμένο; Μην κουράζεστε να απαντήσετε. Άλλωστε, τι μπορείτε να πείτε; Εγκλωβίσατε τους επενδυτές και τα ασφαλιστικά ταμεία. Κοροϊδέψατε τους πάντες. Ας προσέχετε, λοιπόν, και μην παριστάνετε σήμερα δήθεν τους αδέκαστους κριτές, γιατί είστε εσείς, κυρίες και κύριοι του ΠΑ.ΣΟ.Κ., που δεν ξέρετε ποτέ και κανέναν για καμιά πράξη. Εμείς, αυτή η Κυβέρνηση, έσκισε το πέπλο που είπατε και σήμερα για πρώτη φορά τα τελευταία είκοσι χρόνια βλέπουμε δικαστές στη φυλακή. Ποιος το έκανε; Πανεπιστημιακούς κύρους, πρυτάνεις, που τους είχατε επί τιμή πρέσβεις, στη φυλακή, ισόβια. Αυτό είναι διαφάνεια, αυτό είναι ότι μετατρέψαμε το αδίκημα της απιστίας στο δημόσιο από πλημμέλημα σε κακούργημα. Εμείς το κάναμε. Σταματήστε, λοιπόν, να κάνετε τους κριτές. Υπάρχει μέτρο σύγκρισης μεταξύ μας; Είμαστε ίδιοι; Προς Θεού! 
      Εσείς είχατε κάνει επάγγελμα την εξαπάτηση και άκουσα πολλά για τις βαλίτσες από όλους σας. Ούτε βαλιτσοποιοί να ήσασταν. Ξέρετε τόσο καλά γιατί είχατε τόση εμπειρία είκοσι χρόνια με τις βαλίτσες που ειλικρινά τρέμω στην ιδέα  μήπως μάθουν και μερικοί δικοί μας, διότι έχετε να διδάξετε πολλά για τις βαλίτσες. Όλο για βαλίτσες μιλάτε. Εμείς τολμούμε και αποκαλύπτουμε και δεν χαριζόμαστε σε κανέναν. Εμείς θέσαμε από τη πρώτη στιγμή, ως Υπουργείο Απασχόλησης, την απόλυτη διαφάνεια των λογαριασμών για τη μετρήσιμη και ασφαλή αποδοτικότητα των αποθεματικών των ασφαλιστικών ταμείων. Στο ΠΑ.ΣΟ.Κ. γνωρίζουν ότι είχαν δυο ευκαιρίες για έλεγχο και εποπτεία ομολόγων, έπραξαν όμως συνειδητά το αντίθετο. Άφησαν έξω από τον περιορισμό του 23%, με το ν. 2676/99, κύριε Παπαϊωάννου, τις επενδύσεις σε ομόλογα. Ο νόμος αυτός, ο δικός σας, τροποποιήθηκε δυο φορές, το 2002 με το ν. 2992 και προεκλογικά το Φεβρουάριο του 2004 στο άρθρο 16 με το ν. 3232 του κ. Ρέππα, όπου εκεί επιτρέπατε και βάζατε όρο στο νομοσχέδιο να τζογάρονται και να παίζονται στο Χρηματιστήριο και τα χρήματα του Λ.Α.Φ.Κ.Α..
      Αυτοί είστε εσείς που σήμερα εγκαλείτε τη Νέα Δημοκρατία με το ν.3232. 
      Δηλαδή το ΠΑ.ΣΟ.Κ. κατόρθωσε με τις νομοθετικές του ρυθμίσεις να μην υπάρχει κανένας έλεγχος στις επενδύσεις και στις αποφάσεις των ταμείων. Ποιους εξυπηρετούσε άραγε το να διακινούνται περί τα 22.000.000 ευρώ τότε της περιουσίας των ταμείων χωρίς κανένα έλεγχο και χωρίς καμία εποπτεία; Εμφανίζεται σήμερα η Αντιπολίτευση και ζητάει και τα ρέστα για κάτι που εμείς αποκαλύψαμε. Και εμείς είμαστε που θωρακίζουμε σήμερα τα ασφαλιστικά ταμεία με το νέο νόμο που έρχεται αύριο να ψηφιστεί στη Διαρκή Επιτροπή της Βουλής. Εμείς αλλάξαμε το πλαίσιο για την επιλογή των προσώπων των διοικητών των ασφαλιστικών ταμείων που γίνεται από τους συνδικαλιστές πλέον χωρίς την παρέμβαση κανενός Υπουργείου.
      Τόσα χρόνια εσείς τι κάνατε; Και επειδή δεν θυμάστε τα δικά σας έργα και ημέρες σας τα θύμισε ο ελληνικός λαός τον Μάρτιο του 2004. Σας έδωσε ένα ηχηρό ράπισμα για τα έργα και τις ημέρες σας. Όμως, θα πρέπει να δούμε ένα πίνακα που θα τον καταθέσω στα Πρακτικά της Βουλής. Λέτε πάρα πολλά και μιλήσατε και στις τηλεοράσεις ό,τι τα ασφαλιστικά ταμεία είχαν περιουσία το 2004 23.000.000.000. Ήταν 21.000.000.000 και μάλιστα το 2003, 31 Δεκεμβρίου ήταν 21.826.000.000. Το 2006 στις 31 Δεκεμβρίου ήταν 31.100.000.000 και τώρα είναι πάνω από 34.000.000.000. Εμείς, λοιπόν, ζημιώσαμε τα ασφαλιστικά ταμεία, όταν από τα 21.000.000.000 τα φθάσαμε στα 34.000.000.000; 
      (Στο σημείο αυτό ο Υφυπουργός κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος έχει ο εξής:
      (Να μπει ο πίνακας)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και ερωτώ γιατί και εδώ κάνετε τρυκ και κοροϊδεύετε τον ελληνικό λαό; Ποιος κυβερνούσε το 2004; Εσείς; Γιατί, λέγατε παντού ότι ήταν 24.000.000.000. Στις 31 Δεκεμβρίου 2004 ήταν 24.000.000.000. Εμείς κυβερνούσαμε τότε. Ούτε αυτό δεν καταλάβατε. Από τη μεγάλη ταχύτητα είκοσι χρόνια ξεχάσατε ότι φύγατε από την κυβέρνηση. Ακόμη φέρεστε αλαζονικά, όπως φερόσασταν επί είκοσι χρόνια εις βάρος του ελληνικού λαού. Άρα εμείς αυξήσαμε την περιουσία των ταμείων.
      Και βέβαια στα χρεόγραφα η αξία των χρεογράφων των ταμείων το διάστημα 1999-2000 μειώθηκε κατά 1,5 δισεκατομμύριο ευρώ ή κατά 13,4%. Αυτά είναι γραμμένα στον κοινωνικό προϋπολογισμό. Μάλιστα η ζημιά γίνεται ακόμη μεγαλύτερη και φθάνει στο 26,2% αν υπολογιστεί ο συνολικός πληθωρισμός της περιόδου από το ’92 που ήταν 12,8%. Οι ενορχηστρωτές της μεγάλης επιδρομής κατά της περιουσίας των ασφαλιστικών ταμείων δεν δίστασαν να βγάλουν στο σφυρί και την ακίνητη περιουσία των ταμείων. 
      Άκουσον, άκουσον! Στην περίοδο 1998-2002 η ακίνητη περιουσία καταγράφεται στον κοινωνικό προϋπολογισμό από το 726.000.000 στο 1.000.000.000 ευρώ. Μετά από αυτή τη σταθερή και μικρή αύξηση το 2003, προεκλογικά, η αξία της πέφτει κατακόρυφα στα 717.000.000 ευρώ. Πού πήγαν τα λεφτά των ακινήτων; Μήπως επενδύθηκαν σε άλλες φούσκες, «λαμπρόχαρτα», «Λαμπρόπουλοι» κ.λπ.; 
      Οι αποδείξεις για το πώς φαγώθηκε η προίκα των ταμείων σε ακίνητη περιουσία υπάρχουν στις σελίδες 260 και 265 της ειδικής έκδοσης του Υπουργείου Απασχόλησης για την ακίνητη περιουσία. Να σας πω μερικά παραδείγματα για να καταλάβετε ότι πουλούσατε ακόμη και τα πόμολα της ακίνητης περιουσίας. Στο Ι.Κ.Α. η ακίνητη περιουσία ήταν 350,8 εκατομμύρια ευρώ το 2002.
      (Θόρυβος στην Αίθουσα)
      Αυτά είναι στοιχεία. Σας πειράζει. Πονάει η αλήθεια. Η αλήθεια είναι μία. 
      Μετά η αξία της ακίνητης περιουσίας του Ι.Κ.Α. έπεσε ξαφνικά στα 223,6 εκατομμύρια το 2003. Στο Τ.Α.Π.Ι.Λ.Τ. ήταν 5.000.000 το 2002 και το 2004 ήταν 3.808.000. Στο Τ.Ε.Α.Π.Ο.Κ.Α. πουλάγατε ακίνητα για να επενδύουν, να τα παίζουν. Για το Τ.Ε.Α.Π.Ο.Κ.Α. λέτε πολλά. Είχε ακίνητη περιουσία 8.000.000 ευρώ το 2002. 
      Ξαφνικά, μέσα σε μια χρονιά, η ακίνητη περιουσία πέφτει στο 1.500.000 ευρώ. Είναι γιατί ρωτήσατε εάν το Τ.Ε.Α.Δ.Υ. πούλησε σταθερά ομόλογα. Να η απάντηση, εσείς πουλούσατε ακίνητη περιουσία. Ας πάμε τώρα στο θέμα του Τ.Ε.Α.Δ.Υ., να τελειώνουμε με το Τ.Ε.Α.Δ.Υ.. Αυτή η Κυβέρνηση…
      ΑΝΑΣΤΑΣΙΟΣ ΧΩΡΕΜΗΣ: Τιμωρήθηκε κανείς;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Χωρέμη, είστε καινούργιος στην κοινωνική ασφάλιση. Τα ασφαλιστικά ταμεία είναι αυτοδιοικούμενα και άρα οικονομικά ανεξάρτητα. 
      ΑΝΑΣΤΑΣΙΟΣ ΧΩΡΕΜΗΣ: Τιμωρήθηκε κανείς από τις καταγγελίες που κάνατε; Πήγε κανείς στη δικαιοσύνη;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σε όλα. 
      Τώρα, όσον αφορά το Τ.Ε.Α.Δ.Υ., δεν θα σας ρωτήσω για την ακίνητη περιουσία ποιος θα τα επιστρέψει, ποιος θα λογοδοτήσει γι’ αυτά. Να πούμε τώρα για τα 280.000.000. 
      Αλήθεια, κύριοι του ΠΑ.ΣΟ.Κ., θέλω να μου απαντήσετε στο εξής. Ισχύει ή όχι η δήλωση του Αρχηγού σας; Γιατί άλλα λέτε έξω, άλλα λέτε εδώ και άλλα λέει ο Αρχηγός σας. Δεν θέλω να σας πω ότι πραγματικά αντιπολιτεύεστε τον Αρχηγό σας. Δεν το πιστεύω αυτό, είστε νομοταγείς. Τι είπε, όμως, ο Γιώργος Παπανδρέου στις 22 Απριλίου, στο πλαίσιο του προσυνεδρίου του ΠΑ.ΣΟ.Κ; Είπε επί λέξει για τα ομόλογα: «Η Κυβέρνηση οφείλει να φέρει άμεσα νομοθετική ρύθμιση με την οποία θα αποκαθιστά την περιουσία των ταμείων στην κατάσταση που ήταν πριν τη λεηλασία τους, νομοθετική ρύθμιση, με την οποία η Κυβέρνηση θα αποκαθιστά τις ζημιές που προκάλεσαν στα ταμεία οι ενέργειες Υπουργών και στελεχών της». Το είπε ο κ. Παπανδρέου. Είναι αυτολεξεί.
      ΜΙΛΤΙΑΔΗΣ ΠΑΠΑΙΩΑΝΝΟΥ: Διάβασε παρακάτω. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Διάβασέ το εσύ παρακάτω. 
      Αυτό δεν κάναμε; Σήμερα όμως με αυτά που λέτε και κάνετε, ακυρώνετε τον  ίδιο τον Αρχηγό σας. Εγώ γι’ αυτό ειλικρινά λυπάμαι, γιατί τον συμπαθώ τον κ. Παπανδρέου. 
      ΑΝΑΣΤΑΣΙΟΣ ΧΩΡΕΜΗΣ: Το νομοσχέδιο που φέρνετε είναι άλλα αντί άλλων. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λέτε δε ότι θα ζημιωθεί ο Έλληνας πολίτης φορολογούμενος. Εγώ θα σας επαναλάβω πως δεν θα υπάρξει καμμία επιβάρυνση στον Έλληνα φορολογούμενο πολίτη. Αυτό το λέω κοιτάζοντας κατάματα τον κάθε ασφαλισμένο, τον κάθε συνταξιούχο. 
      Και αυτό πώς θα γίνει; Εξαιτίας του γεγονότος ότι το Γενικό Λογιστήριο του Κράτους -όπως καλά γνωρίζετε και αποσιωπάτε- έχει κάνει μια επωφελή συμφωνία για το ελληνικό δημόσιο. Όταν δηλαδή το ελληνικό δημόσιο δανείζεται με EURIBOR -θα γίνω τώρα και οικονομολόγος- με 0,2 έως 0,4, το συγκεκριμένο δάνειο βγήκε με EURIBOR 16. 
      Αυτό είναι ένα τεράστιο όφελος της τάξης περίπου των 5.000.000 ευρώ που έχει το ελληνικό δημόσιο από τη σύναψη του δανείου με την «MORGAN». Από αυτά 5.000.000, κύριοι συνάδελφοι του ΠΑ.ΣΟ.Κ., θα πληρώσουμε. Δεν θα ζημιωθεί κανένας και καμμία. Αυτό πρέπει να το καταλάβετε καλά και να αφήσετε τη σπέκουλα και την παραπληροφόρηση ότι ο Έλληνας φορολογούμενος θα πληρώσει. 
      Είναι ένα ευνοϊκό δάνειο με EURIBOR 16, όταν συνήθη δάνεια είναι με 0,2 και 0,4. Πού είναι λοιπόν τα δεκάδες εκατομμύρια; Ξεκινήσατε από τη «γαλάζια» χρηματιστηριακή, μετά είπατε ότι έχασαν τα ταμεία 400.000.000 ευρώ. Έτσι λέγατε πριν από εκατό μέρες. Πού είναι αυτά, πέστε μας και εμάς. Πού είναι τα λεφτά; Πού είναι τα 16.000.000; Πού βλέπετε ότι έχουν χαθεί; Παράδειγμα, κύριε Πρόεδρε…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, θα ήθελα και τη δευτερολογία μου. 
      Πόση σπέκουλα, πόση παραπληροφόρηση, πόση λάσπη για το Τ.Σ.Π.Ε.Α.Θ., για το ταμείο των δημοσιογράφων. Όταν πήρε τα λεφτά από το ταμείο των δημοσιογράφων πίσω και πήρε και 3.100.000 ευρώ πίσω, λέγατε «ε, καλά, τα κάνατε αυτά γιατί ήταν δημοσιογράφοι και φοβηθήκατε». Εσείς τα λέγατε. 
      Έρχεται μετά το άλλο ταμείο. Έρχεται το Τ.Α.ΞΥ.. Δηλαδή και οι ξενοδόχοι μας απείλησαν, που πήραν τα χρήματά τους πίσω εντόκως; Τώρα έρχεται το Τ.Ε.Α.Δ.Υ., το Τ.Ε.Α.Π.Ο.Κ.Α., το Τ.Α.Υ.Φ.Ε. και το Τ.Σ.Ε.Υ.Π. και τα παίρνουν και αυτοί εντόκως. Ποιείτε τη νήσσαν τώρα. Τώρα βρίσκετε άλλη ρότα για να κατηγορήσετε. 
      ΑΝΑΣΤΑΣΙΟΣ ΧΩΡΕΜΗΣ: Αφού κερδίζουν, γιατί τα επιστρέφετε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αρκετά λοιπόν! Φθάνει μέχρι εδώ με τα ψέματα, τη λάσπη και την παραπληροφόρηση!
      Αύριο στη Διαρκή Επιτροπή Κοινωνικών Υποθέσεων θα έχουμε λαμπρό πεδίο! Και είμαι πολύ υπερήφανος γιατί επί των ημερών μου, στα πενήντα χρόνια που έχουμε κοινωνική ασφάλιση στη χώρα μας, για πρώτη φορά έρχεται θεσμικό πλαίσιο να θωρακίσει την περιουσία, την κινητή και την ακίνητη, ένα θεσμικό πλαίσιο το οποίο πραγματικά θα θωρακίσει τα χρήματα των συνταξιούχων.
      Ενδεικτικά μόνο σας αναφέρω το εξής. Και να μην ανησυχεί η κ. Δαμανάκη. Ο κ. Μαγγίνας θα στηρίξει αύριο το νομοσχέδιο και θα έχει λαμπρό πεδίο η κ. Δαμανάκη να πάρει απαντήσεις για όποια ερωτήματα έχει. Τι κάνει το αυριανό νομοσχέδιο; Στα πενήντα χρόνια για πρώτη φορά δημιουργείται ιστοσελίδα periousia.gr. Πρώτη φορά έρχεται θεσμικό πλαίσιο επιλογής διοικητών, πρώτη φορά θεσμικό πλαίσιο προάσπισης των συμφερόντων. Παρέχεται η δυνατότητα, με το νέο νομοσχέδιο που θα συζητηθεί αύριο, στους φορείς κοινωνικής ασφάλισης να επενδύουν χωρίς όρια σε τίτλους του ελληνικού δημοσίου, πλην των συνθέτων και των ρέπος. Οι φορείς κοινωνικής ασφάλισης με αυτό το νομοσχέδιο μπορούν να επενδύουν με όρια και προϋποθέσεις μέχρι το ποσοστό 23% -όχι 35% που παραλάβαμε- του ποσού των στοιχείων του ενεργητικού τους σε ακίνητα, σε μετοχές και άλλα χρεόγραφα εταιριών εισηγμένων στο Χρηματιστήριο, καθώς και για πρώτη φορά σε προϊόντα της Ευρωζώνης, όπως μετοχές υψηλής κεφαλαιοποίησης, μερίδια αμοιβαίων κεφαλαίων, σε συγχρηματοδοτήσεις έργων του ελληνικού δημοσίου, σε δικαιώματα από χρηματοδοτική μίσθωση, συμπράξεις του δημοσίου. 
      Με τον τρόπο αυτό δίνεται η δυνατότητα ανάθεσης της διαχείρισης της περιουσίας των φορέων κοινωνικής ασφάλισης σε πιστοποιημένους από την Επιτροπή Κεφαλαιαγοράς διαχειριστές και όχι στους διοικητές. Δεν λέω, για να είμαστε ειλικρινείς, και εσείς το ίδιο κάνατε. Στρατηγούς, αξιωματικούς, προσκόπους, φιλανθρώπους βάζαμε στα ασφαλιστικά ταμεία προέδρους. Ποιους βάζαμε; Αποτυχημένους πολιτευτές. Ας ομολογήσουμε την αλήθεια. Είναι η πρώτη φορά που μπαίνουν πραγματικά πιστοποιημένοι από την Επιτροπή Κεφαλαιαγοράς διαχειριστές. Πρώτη φορά!
      Συστήνεται και καθορίζεται το πλαίσιο λειτουργίας και οι αρμοδιότητες της Επιτροπής Επενδυτικής Πολιτικής, η οποία θα αποτελεί συμβουλευτικό και γνωμοδοτικό όργανο προς το Υπουργείο Απασχόλησης.
      Τέλος, συστήνεται και καθορίζεται το πλαίσιο λειτουργίας και οι αρμοδιότητες της Ειδικής Επιτροπής Ελέγχου Επενδύσεων με αναβαθμισμένο ρόλο και αρμοδιότητες, με σκοπό τον έλεγχο των πάσης φύσεως επενδυτικών συναλλαγών των φορέων κοινωνικής ασφάλισης.
      Κυρίες και κύριοι συνάδελφοι, η ασφάλιση και τα χρήματα των ασφαλισμένων, γενικότερα το ασφαλιστικό, είναι ένα θέμα πρώτης εθνικής προτεραιότητας. Πρέπει όλοι να είμαστε πιο συγκρατημένοι. Ένα παράδειγμα: Λέτε ανεύθυνα: «Καταρρέουν τα ασφαλιστικά ταμεία», λες και ότι από τα 21.000.000.000 που τα πήγαμε 34.000.000.000 καταρρέουν τώρα και δεν κατέρρεαν τότε. Ουδέποτε μπορεί να καταρρεύσει ασφαλιστικό ταμείο. Το κράτος εγγυάται τις συντάξεις. Μην οδηγείτε σε απόγνωση, ως πολιτικά «σκιάχτρα», τους ασφαλισμένους, να βγαίνουν αθρόα σε σύνταξη από τη φοβία, το φόβο που εσείς σπέρνετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ να ολοκληρώσετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελείωσα, κύριε Πρόεδρε.
      Κυρίες και κύριοι συνάδελφοι, για την Κυβέρνηση της Νέας Δημοκρατίας δεν υπάρχει συμβιβασμός με την ατιμωρησία και κρατήστε μικρά καλάθια. Μην είστε σίγουροι. Περιμένετε και θα δείτε ότι κανένας για μας, όπου και να’ ναι κι όποιος και να’ ναι, δεν μπορεί να κινείται υπεράνω του νόμου. Κάθε μας λέξη είναι μετρημένη και οι πράξεις μάς δεσμεύουν. Επιλογή μας είναι να αποκαλύψουμε, όταν κάποιοι άλλοι συγκάλυπταν. Αυτή είναι και η διαφορά μας. Στην υπόθεση των ομολόγων το ΠΑ.ΣΟ.Κ. δεν αντέχει καμμία σύγκριση. Ακροβατεί στο παρόν για να αποφύγει τη σύγκριση με το βεβαρημένο πολιτικό του παρελθόν, έχοντας σίγουρα μπροστά του αβέβαιο μέλλον. Δεν θα επιτρέψει ο ελληνικός λαός επιστροφή στο παρελθόν, στο γκρίζο, κίτρινο, αβέβαιο παρελθόν. Ο λαός κοιτάζει το παρόν και το κρίνει και οραματίζεται και ονειρεύεται το αύριο με τη Νέα Δημοκρατία και τον Κώστα Καραμανλή. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριοι συνάδελφοι, η ομιλία του κ. Γιακουμάτου είναι φανερό ότι επεδίωξε να αντιστρέψει ρόλους και μέσα  στην Εθνική μας Αντιπροσωπεία. Το κάνει στις τηλεοράσεις, το  έκανε και εδώ.
      Είστε ελεγχόμενοι, κύριε Υπουργέ. Αναφερθήκατε στο παρελθόν και θα επανέλθω και με δικά σας λόγια, με επίσημα έγγραφα, αλλά και αποκαθιστώντας την αλήθεια. Πρέπει, όμως, να γνωρίζετε κάτι. Αυτήν την ώρα το μεγάλο σκάνδαλο, το υπαρκτό σκάνδαλο των ομολόγων, που έχει προκαλέσει αγανάκτηση σε βάρος της Κυβέρνησης στον ελληνικό λαό, στο σύνολο των Ελλήνων πολιτών, διανύει την τρίτη φάση του μετά από εκατό και πλέον μέρες. 
      Η πρώτη φάση του ήταν το οργανωμένο σχέδιο λεηλασίας των ασφαλιστικών ταμείων με ομόλογα καλά για το ελληνικό δημόσιο, όπως λένε οι Υπουργοί, αλλά πολύ κακά, όμως και άσχημα για τα ασφαλιστικά ταμεία. Και βέβαια με διαδρομές για να τα οικονομήσουν οι ημέτεροι. Τα είπα στην αρχή, δεν θα επανέλθω.
      Το δεύτερο στάδιο, στο οποίο έχει ουσιαστική συμμετοχή ο Πρωθυπουργός της χώρας, ήταν το σχέδιο συγκάλυψης από την πρώτη ημέρα, με δυνατές εκφράσεις ασφαλώς, ότι τα χρήματα θα επιστραφούν πίσω. Είναι θέμα που είχε τεθεί από την πρώτη μέρα και τέθηκε από τον Πρόεδρό μας και το ξαναθέτουμε και σήμερα εμείς εδώ. 
      Τώρα είμαστε στο τρίτο στάδιο, κύριοι συνάδελφοι, του πώς θα διαμορφώσουμε μέσα και από τη Βουλή κανόνες άμυνας, γιατί βλέπετε ότι μπαίνει και η δικαιοσύνη, αλλάζει και η Κυβέρνηση και αύριο το πρωί θα κάνουμε εξεταστική των πραγμάτων επιτροπή…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πότε θα αλλάξει;
      ΜΙΛΤΙΑΔΗΣ ΠΑΠΑΪΩΑΝΝΟΥ: Στις εκλογές που θα έρθουν. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): «Θα» αλλάξει.
      ΜΙΛΤΙΑΔΗΣ ΠΑΠΑΪΩΑΝΝΟΥ: …για να φθάσουμε και στον καταλογισμό των ευθυνών, όσο ψηλά και αν είναι. ‘Άρα, αυτό που ζούμε αυτές τις μέρες είναι το σχέδιο συγκάλυψης των ευθυνών, όχι του σκανδάλου. Αυτή είναι η διαφορά.
      Σε σχέση με το παρελθόν, κύριε Υπουργέ, μια και αναφερθήκατε και είπατε ότι έγιναν πολλά εναντίον της κοινωνικής ασφάλισης, θα πω ότι «ναι», έγιναν από τις κυβερνήσεις σας, τις διαχρονικές κυβερνήσεις των παρατάξεων της Δεξιάς. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μόνο;
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, μόνο. Γιατί εμείς, κύριε Υπουργέ, θα πρέπει να γνωρίζετε ότι είμαστε η κυβέρνηση που επεκτείναμε το Ι.Κ.Α. σε όλη την Ελλάδα. Είμαστε η κυβέρνηση που μετατρέψαμε τον Ο.Γ.Α. σε κύριο ταμείο ασφάλισης αγροτών. Είμαστε η κυβέρνηση που έφτιαξε το τρίτο μεγαλύτερο ασφαλιστικό ταμείο, τον Ο.Α.Ε.Ε., με τη συγχώνευση των ταμείων. Είμαστε η κυβέρνηση που εντάξαμε τους οικονομικούς μετανάστες στο κοινωνικοασφαλιστικό σύστημα της χώρας. Είμαστε η κυβέρνηση που διαμορφώσαμε –για να έρθουμε σε αυτό και να το ακούσουν και οι φίλοι μας από την άλλη Αριστερά- σταθερούς κανόνες επενδυτικής συμπεριφοράς και έχουμε τις σημερινές αποδόσεις.
      Ξέρετε, κύριε Υπουργέ, τι γράφετε εσείς στην έκδοση του κοινωνικού προϋπολογισμού του έτους 2006; Ακούστε λοιπόν. Διαβάζω, κύριοι συνάδελφοι: «Με την παράγραφο 1 του άρθρου 3 του ν. 2216/94» - θυμηθείτε, κύριοι, ποιοι ήταν στην κυβέρνηση το 1994- «και το άρθρο 15 του ν. 2469/97» -θυμηθείτε ποιος ήταν στην κυβέρνηση- «από τα διαθέσιμα κεφάλαια των νομικών προσώπων κ.λπ. και των ασφαλιστικών, ιδρύθηκε το κοινό κεφάλαιο στην Τράπεζα της Ελλάδος». Αργήσαμε, αλλά το κάναμε το 1994 και το 1997. 
      Συνεχίζω. Αυτά από τον κ. Τσιτουρίδη και τον κ. Γιακουμάτο. Αυτά γράφουν. «Επενδύσεις. Οι αποδόσεις των κατατεθειμένων στην Τράπεζα της Ελλάδας κεφαλαίων ήταν μέχρι το 1994 περιορισμένες. Από 1 Ιουνίου 1994, με τη διαχείριση του κοινού κεφαλαίου από την Τράπεζα της Ελλάδας, επιτυγχάνονται μεγαλύτερες αποδόσεις για τα κεφάλαια των φορέων, σε σχέση με τις αποδόσεις του Ταμιευτηρίου και τις προηγούμενες». 
      Και στη συνέχεια πάει στο ν. 2676/99 και ακούστε τι λέει στο τέλος, τον επίλογο: «Η νομιμότητα των επενδύσεων υπόκειται στον έλεγχο της ειδικής επιτροπής ελέγχου και εποπτείας της διαχείρισης της περιουσίας των ασφαλιστικών ταμείων που έχει συσταθεί σύμφωνα με το ν. 2676/99 και εδρεύει στην Τράπεζα της Ελλάδας».
      Πράγματι ο Υπουργός Εργασίας τότε, ο υποφαινόμενος, θεώρησε σκόπιμο να πάρει τον έλεγχο από το Υπουργείο, διατηρώντας και παράλληλους ελέγχους εκεί –προσέξτε- και να τον πάει σε ανεξάρτητη αρχή, στην Τράπεζα της Ελλάδος. Εμείς τον πήραμε τον έλεγχο, τον αφαιρέσαμε από τις δικές μας εξουσίες και τον πήγαμε στην Τράπεζα της Ελλάδος, γιατί αυτές είναι μεταρρυθμίσεις και τομές.
      Ξέρετε ποιο ήταν το αποτέλεσμα αυτής της πολιτικής, κύριοι συνάδελφοι; Απευθύνομαι κυρίως στους συναδέλφους του Συνασπισμού και του Κ.Κ.Ε. Κύριοι συνάδελφοι, η περιουσία των ασφαλιστικών ταμείων συνολικά το 1993 –από τον ίδιο προϋπολογισμό, δεν είναι δικά μας τα στοιχεία, είναι κοινά αποδεκτά, είναι εδώ- ήταν συνολικά 3.285.000.000. 
      Σήμερα θα δεχθώ την εκδοχή του κ. Γιακουμάτου. Είναι 30.000.000.000, 32.000.000.000, 35.000.000.000. Πώς έγιναν 35.000.000.000; Με βάση τη νομοθεσία τη δική μας. 
      Κάνατε κάτι εσείς, κύριε Γιακουμάτο, που δεν κάναμε εμείς; Μπορείτε να μου τα πείτε; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κοινωνικό προϋπολογισμό. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί εδώ υπάρχουν τρεις στήλες. Η πρώτη στήλη, κύριοι συνάδελφοι, είναι η αξία των ακινήτων. Τα πόμολα, ο ψεύτικος και συκοφαντικός λόγος του κ. Γιακουμάτου, η περιουσία λοιπόν των ακινήτων –πιστεύω να ξέρετε ότι είναι πολύ μικρή, είναι το 3% με 4% του συνόλου της περιουσίας των ασφαλιστικών ταμείων- παρουσιάζει μια εξέλιξη, δηλαδή από 556.000.000 ευρώ το 1993, πηγαίνει πράγματι στο 1.000.000.000 το 2002 και το 2003 πέφτει στα 717.000.000. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί είμαι συκοφάντης, κύριε συνάδελφε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα σας πω γιατί είστε συκοφάντης… 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό που λέτε είναι πολύ βαρύ και θα σας απαντήσω. 
      ΜΙΛΤΙΑΔΗΣ ΠΑΠΑΪΩΑΝΝΟΥ: …ή δεν διαβάζετε αυτά που γράφετε εσείς. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για πείτε μου τώρα, γιατί τώρα βάζετε το «ή». 
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί εδώ από κάτω έχει μια υποσημείωση, κύριοι συνάδελφοι, που λέει ακριβώς ότι το 2003 η αποτίμηση των ακινήτων γίνεται με βάση τις αντικειμενικές αξίες, οι οποίες είναι κατώτερες των εμπορικών αξιών κατά ποσοστό 30%. 
      Θα το καταθέσω στη Βουλή, κύριοι συνάδελφοι. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μπορώ να σας απαντήσω τώρα; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Η μείωση δηλαδή που επικαλέσθηκε είναι για το γεγονός ότι φύγαμε από εκεί –γιατί μέχρι τότε γινόταν η καταγραφή με βάση την εμπορική αξία των ακινήτων- και πήγαμε στις αντικειμενικές αξίες. 
      Το έχετε διαβάσει, κύριε Γιακουμάτο; Γιατί εάν δεν το έχετε διαβάσει, κύριε Γιακουμάτο και τα λέτε αυτά –γιατί εάν το έχετε διαβάσει, τότε είστε πράγματι συκοφάντης- τότε αν έχετε κάνει λάθος, το mea culpa στην πολιτική...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μου επιτρέπετε μια διακοπή; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, δεν υπάρχει διακοπή. Θα τελειώσουμε εδώ, θα τα ακούσετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα πάρετε απάντηση μετά. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Το δεύτερο στοιχείο, κύριοι συνάδελφοι, είναι το εξής: Με βάση τον ίδιο πίνακα, το 1993 η αξία καταθέσεων είναι 753.000.000. Πηγαίνω στο Υπουργείο το 1996 –στο τέλος του 1996, για να τα βάζω τα πράγματα στη σειρά τους- και είναι 1.700.000.000. 
      Ξέρετε πόσο ήταν στο τέλος του 2005 ή τώρα; Είναι 15.000.000.000. Έκανα κάτι εγώ ή ο κ. Γιακουμάτος ή ο κ. Τσιτουρίδης ή ο κ. Μαγγίνας στις καταθέσεις; Απλώς και μόνο ήταν κατατεθειμένα στην Τράπεζα της Ελλάδος με επιτόκιο πολύ υψηλότερο απ’ αυτό των τραπεζών και ο ανατοκισμός με βάση το νόμο του 1994 και του 1996, έκανε τα 700.000.000, 15.000.000.000 ευρώ. 
      Να πάμε τώρα στα χρεόγραφα; Η ίδια μετακίνηση. Το 1993 ήταν περίπου 2.000.000.000, τώρα είναι 16.000.000.000. 
      Κάναμε κάτι; Προσέξτε τώρα σε σχέση με τα χρεόγραφα για να καταλάβετε πού είναι τα ψέματα τα μεγάλα. 
      Πού είναι ο κ. Γιακουμάτος;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εδώ είμαι, κύριε Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε. Μη σας λένε ψέματα οι πίσω σας. Ψέματα σας λένε. Εδώ είναι τα στοιχεία. 
      Προχωρώ λοιπόν. Ακούστε, κύριοι συνάδελφοι. Από τα χρεόγραφα, το μεγάλο ποσοστό ήταν τα ομόλογα σταθερής απόδοσης και ιδιαίτερα αυτά τα οποία έφερναν και τις υψηλές αποδόσεις και ένα κομμάτι από αυτά, της τάξης του 15% -και όχι του 35% που ψευδώς ισχυρίζεται ο κ. Γιακουμάτος- ήταν σε μετοχές. Να δούμε τη μετοχική σύνθεση τη συνολική; Οι μετοχές των ασφαλιστικών ταμείων, κύριοι συνάδελφοι, κατά 95% ήταν μετοχές της Εμπορικής Τράπεζας, της Εθνικής Τράπεζας, της Τράπεζας της Ελλάδος, του Ο.Τ.Ε.. Αυτές ήταν όλες. Υπήρχε και ένα μικρό ποσοστό, γύρω στο 5% -πάντα στη μετοχική σύνθεση- που ήταν από τα μικρότερα χαρτιά. 
      Προσέξτε τώρα. Το 1996 πηγαίνω στο Υπουργείο. Ξέρετε πόση είναι η αξία των μετοχών; Είναι 400.000.000 ευρώ. Το 1998 ξέρετε πόσο ήταν; Ήταν 1.700.000.000. Προσέξτε τώρα. Το 1999 το 1.700.000.000 γίνεται 5.200.000.000. Έχουμε μια αύξηση της τάξης του 216%. Γιατί; Κάναμε κάτι; Όχι. Έγινε λόγω της έκρηξης του Χρηματιστηρίου. Η έκρηξη του Χρηματιστηρίου έφερε μια άνοδο στη μετοχική σύνθεση. 
      Τι λέει τώρα η Νέα Δημοκρατία; Λέει «τα κλεμμένα του ΠΑ.ΣΟ.Κ.». Αφού στο τέλος του 1999 ήταν 5.200.000.000, πώς έγινε το 2002 1.700.000.000, δηλαδή όσα ήταν στο τέλος του 1998; Οι ίδιες μετοχές, κύριοι συνάδελφοι, έχασαν αξία. Από 400 πήγαν 1.700.000.000, εκτινάχθηκαν στα 5.200.000.000 και σήμερα που το Χρηματιστήριο ανέβηκε ξανά, η ίδια η μετοχική σύνθεση...
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Πόσα γυρίσματα έκαναν τα λεφτά; Πόσες μίζες πληρώθηκαν για να γυρίσουν αυτά τα λεφτά; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε. Ούτε μία δραχμή. Για μίζες ξέρετε εσείς. 
      ΠΡΟΕΔΡΕΥΩΝ (Γεώργιος Σούρλας): Κύριε Βαρβιτσιώτη, θα απαντήσετε μετά. Σημειώστε για να απαντήσετε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τώρα η ίδια μετοχική σύνθεση -ακριβώς η ίδια- είναι πάλι στα 5.000.000.000, λόγω της ανόδου του Χρηματιστηρίου. Και όλα αυτά τα δίνουν αποπροσανατολιστικά στον ελληνικό λαό. Και πήρα πολλή ώρα γι’ αυτό το ζήτημα, για να αποδείξω την αναλήθεια των ισχυρισμών σας. Περί αυτού πρόκειται. Και σήμερα, λοιπόν, η περιουσία στην οποία αναφέρεστε ότι βρίσκεται στις μετοχές, είναι εκεί. Δεν είναι στις βαλίτσες, δεν είναι σε μίζες. Και αυτή είναι η διαφορά μας!
      Τώρα, ας πάμε παραπέρα. Όλα αυτά, και ιδιαίτερα ο ν. 2676/’99, ο οποίος προέβλεπε έλεγχο της Τράπεζας της Ελλάδος, δημιουργεί το εξής κρίσιμο ερώτημα: Γιατί καταργήσατε τον έλεγχο της Τράπεζας της Ελλάδος; Γιατί τον καταργήσατε; Αυτά που λέει ο κ. Γιακουμάτος; Μακράν απέχουν  της αλήθειας, ότι είναι στο 35%. Αν είναι σε ένα ταμείο, να μας πει ποιο είναι. Πού είναι το 35%; Η επένδυση σε μετοχές, κύριοι συνάδελφοι, ήταν 17% και το πήγαμε στο 23% και μετά από δύο μεταβατικά χρόνια, για να υπάρχει έλεγχος. Και είχε θεσμοθετηθεί για τις κινητές αξίες και έλεγχος της Τραπέζης της Ελλάδος, αλλά και προληπτικός έλεγχος στην Τράπεζα της Ελλάδος. Και έρχεται η Νέα Δημοκρατία και καταργεί. Δεν στέλνει εκπροσώπους και αποδυναμώνει την Τράπεζα της Ελλάδος, όπως κάνει τώρα και με το νομοσχέδιο που έφερε χθες. Φτιάχνει επιτροπή στο Υπουργείο, αποδυναμώνοντας την επιτροπή, την οποία κρατάει βέβαια και στην Τράπεζα της Ελλάδος, γιατί «δεν την έπαιρνε». 
      Τώρα, ήρθε εδώ ο κ. Γιακουμάτος και έριξε λάσπη -όμως, πρέπει να ξέρετε ότι όταν πέφτει πολύ λάσπη, κολλάει κάποιος μέσα στη λάσπη που ρίχνει και αυτό θα πάθετε και εσείς- για έναν λαμπρότατο δημόσιο λειτουργό, που ακούει στο όνομα Σπύρος Λαδάς, που δεν έχει πουκάμισο να αλλάξει, γιατί έτσι είναι ο δημόσιος λειτουργός …
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είπα εγώ ότι είναι …
      ΜΙΛΤΙΑΔΗΣ ΠΑΠΑΪΩΑΝΝΟΥ: Μιλήσατε για λαδώματα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι.
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτήν τη στιγμή, κύριε Γιακουμάτο, μπορείτε να ρωτήσετε όποιον θέλετε στο Υπουργείο για τη διαγωγή του συγκεκριμένου ανθρώπου και μη συγκρίνετε «Ευγένιους Παπαδόπουλους» με «Σπύρους Λαδάδες».
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ακούστε! Καμμία σχέση για το πρόσωπο του Λαδά. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε! Επιτέλους -σας άκουσα να χρησιμοποιείτε και εκφράσεις γύρω απ’ αυτές τις ιστορίες- θα πρέπει να τιμάτε δημόσιους λειτουργούς που έφυγαν φτωχότεροι από εκεί που μπήκαν. 
      Και συνεχίζω, κύριε Υπουργέ, με το Χρηματιστήριο, το οποίο επικαλείσθε. Γιατί δεν ανοίξατε το φάκελο «Χρηματιστήριο». Μήπως ξέρετε εσείς, κύριε Βαρβιτσιώτη, να μας πείτε; Γιατί; Εδώ ο κ. Καραμανλής είχε υποσχεθεί στον ελληνικό λαό ότι θα ανοίξει το φάκελο «Χρηματιστήριο». Μήπως γνωρίζετε εσείς γιατί δεν έχει ανοίξει ο φάκελος; Μήπως γνωρίζουν άλλοι συνάδελφοί σας; Απαντήστε σ’ αυτό. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Στην υπόθεση της «ΔΕΚΑ» θα τα δείτε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Όσον αφορά την υπόθεση της «ΔΕΚΑ», σταματήστε να τη χρησιμοποιείτε, γιατί έχουν αλλάξει τέσσερις φορές κατηγορητήριο σ’ αυτούς τους ανθρώπους κάτω από την κατευθυνόμενη ηγεσία του Προέδρου του Αρείου Πάγου. Πήγαν σε αρμόδιο εισαγγελέα …
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κάθε φορά αυτό κάνετε! Λασπολογείτε τη δικαιοσύνη! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε κάτι. Χρεώθηκε η υπόθεση σε αρμόδιο εισαγγελέα, ο οποίος είπε ότι δεν συντρέχει περίπτωση και προσπαθείτε να κλείσετε αθώους στη φυλακή και να χρησιμοποιήσετε τη δικαιοσύνη.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Λασπολογείτε τη δικαιοσύνη όταν είστε στην Αντιπολίτευση. Τις «Μπουρμπούλιες» εσείς τις αναθρέψατε με φωτογραφικές διατάξεις. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): … (δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ. 
      Κύριε Υπουργέ, θα απαντήσετε μετά.
      ΜΙΛΤΙΑΔΗΣ ΠΑΠΑΪΩΑΝΝΟΥ: ...για να μπορέσετε να αντέξετε στο πολιτικό σκηνικό. Περί αυτού πρόκειται. 
      Και να συνεχίσω. Δυστυχώς, άκουσα σήμερα εδώ να αναφέρεστε και στο Πάντειο, το οποίο πάτε και αυτό να εκμεταλλευτείτε. 
      Πρόκειται για μία υπόθεση που έχει ξεκινήσει από το παρελθόν. Δεν ξέρω πού ανήκουν ιδεολογικά και πολιτικά οι συγκεκριμένοι άνθρωποι, αλλά εκείνο που ξέρω να σας πω, κύριε Γιακουμάτο, μετά λόγου ευθύνης όμως -γιατί έτσι έχω μάθει να μιλάω- είναι ότι ο άνθρωπος που, δυστυχώς, λείπει σήμερα, ο Ονούφριος Φαρμακίδης, ο Αντιπρύτανης που έστειλε την υπόθεση στη δικαιοσύνη, ήταν σύμβουλός μας –δικός μου και του Γιώργου Γεννηματά στο Υπουργείο Εθνικής Οικονομίας- και ο δεύτερος που την έστειλε ο Γιώργος Κουκουλές, ήταν –δεν ξέρω αν τον έχετε κρατήσει ακόμα- Πρόεδρος στον Ε.Ο.Μ.Μ.Ε.Χ.. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τον έχω ακόμα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Άριστος. Αυτά ξέρω. 
      Από εκεί και πέρα, δεν ξέρω τα πολιτικά φρονήματα τα οποία εσείς αξιοποιείτε αυτήν τη στιγμή σε μία απόφαση που έβγαλε η ελληνική δικαιοσύνη και που πρέπει να τη σεβαστούμε, περιμένοντας να τελεσιδικήσει. Όμως, εκεί έχει φτάσει η πολιτική σας αθλιότητα –συνολικά ως Κυβέρνηση, δεν αναφέρομαι σε σας- χρησιμοποιείτε τη δικαιοσύνη, κομμένη και ραμμένη στα μέτρα σας.
      Εδώ, όμως, έχετε κληθεί να απαντήσετε, κύριε Υπουργέ, για πολύ συγκεκριμένα πράγματα. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΆΝΝΑ ΜΠΕΝΑΚΗ-ΨΑΡΟΥΔΑ)
      Πώς δικαιολογείτε το γεγονός; Το έχετε ψάξει;
      Περιμένω να τελειώσετε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας ακούμε, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, πρέπει να απαντήσετε, κύριε Υπουργέ. Δεν σας θεωρώ «μεγάλο Ναπολέοντα».
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε συνάδελφε. Είναι βέβαιο ότι θα σας απαντήσει ο κύριος Υπουργός.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Βέβαια! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Είναι βέβαιο ότι θα μου απαντήσει, αλλά, κυρία Πρόεδρε, περιμένω να τελειώσει. Το γεγονός ότι σέβομαι να τελειώσει, είναι και αυτό κακό; 
      Κύριε Υπουργέ, πρέπει να απαντήσετε στο εξής απλό ερώτημα. Εσείς στο χώρο ευθύνης σας –αφήστε όλα τα άλλα- πώς δικαιολογείτε το γεγονός ότι μόνο μέσα σε δύο ημέρες δεκατρία ασφαλιστικά ταμεία –στις 7/7 και στις 7/8- πήραν αποφάσεις ν’ αλλάξουν σταθερά ομόλογα εγγυημένης απόδοσης με τα «αμαρτωλά» ομόλογα. Έχετε απάντηση στο συγκεκριμένο ερώτημα; Γιατί εγώ δεν ξέρω να συνεδριάζουν μαζί.
      Δεύτερον, ο κ. Σημαιοφορίδης δηλώνει ότι είχε επικοινωνία με τον κ. Ευγένιο Παπαδόπουλο. Είχε σχέση με όλα αυτά τα ζητήματα;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εμένα ρωτάτε;
      ΜΙΛΤΙΑΔΗΣ ΠΑΠΑΪΩΑΝΝΟΥ: Τρίτο σημείο. Είναι δυνατόν να ορίζετε εσείς, ο προηγούμενος Υπουργός σας, τους ελεγκτές σε άλλα ταμεία;
      Μπορείτε να μας πείτε για τις δικές σας δράσεις και ευθύνες σ’ αυτά τα ζητήματα;
      Από την άλλη σας είπα και πάλι, ότι η συνεχής αναφορά στο παρελθόν είναι απόδειξη ενοχής, ό,τι κι αν επικαλείστε. Εδώ μιλάμε για σας που επί τρεισήμισι χρόνια κυβερνάτε τον τόπο. Εδώ πρέπει να δείτε εσείς χωρίς αυτές τις φανφάρες και τις υψηλές φωνές, τις παλινωδίες σε σχέση με το χειρισμό του όλου ζητήματος. Ο κ. Αλογοσκούφης ήταν ξεκάθαρος: Οι ανίδεες διοικήσεις και οι άπληστες χρηματιστηριακές εταιρείες. Αυτοί θα κληθούν να πληρώσουν. Κι αν πληρώσει το δημόσιο είναι απιστία. 
      Αυτά μας έλεγε. Τι άλλαξε; Προφανώς άλλαξε διότι άρχισαν όλοι και τα φόρτωναν ιδιαίτερα στον κ. Δούκα και στον κ. Κουρή και άρχισε η ιστορία «να φέρουμε μια νομοθετική ρύθμιση να δούμε πώς καλύπτουμε την υπόθεση». Και αιτιάστε τον Γιώργο Παπανδρέου. Σας είπα να διαβάσετε παρακάτω αλλά δεν το κάνατε. Γιατί ξέρετε, κάποια φορά η μισή αλήθεια είναι χειρότερη και από ένα ολόκληρο ψέμα. 
      Θα σας επαναλάβω, λοιπόν, αυτό που είπε ο Γιώργος Παπανδρέου και είναι η δική μας θέση: Όλα τα ταμεία με νομοθετική ρύθμιση –όχι μόνο τα τέσσερα- πρέπει να πάρουν πίσω όλα τα χρήματα, στο ακέραιο και εντόκως. Πρέπει να τα πάρουν μέσα από διαδικασίες αλλά και από τους εγκληματίες, τους συνενόχους και όχι φυσικά από τους Έλληνες πολίτες, από τους φορολογούμενους. Αυτή είναι η διαφορά μας. Αν φέρετε νομοθετική ρύθμιση που θα το κατοχυρώνει αυτό και ταυτόχρονα να διεκδικεί από τις άλλες αμαρτωλές εταιρείες, τους συνενόχους σας για να το πω απλά, τότε τα πράγματα αλλάζουν. Δεν το είπατε αυτό, όμως. Και σας ρώτησα προηγουμένως αν μέσα σ’ αυτήν τη διάταξη -και θα ήταν καλό να το καταλάβει από σήμερα ο ελληνικός λαός- θα ρυθμίζετε τα θέματα των μεγάλων προμηθειών, της βαλίτσας. Γι’ αυτό σας είπα ότι έχετε χρέος και εσείς και η ελληνική δικαιοσύνη και ο κ. Ζορμπάς το συντομότερο δυνατόν να μας πουν πού πήγαν οι βαλίτσες και για να μην υπάρχουν και σκιές πάνω στον πολιτικό κόσμο. Κι αυτό το παρεξηγήσατε και το παρανοήσατε και αρχίσατε και μιλάγατε γενικά και αόριστα γι’ αυτά τα ζητήματα.
      Αυτά που σας ζητάμε εμείς είναι αυτά που επιβάλλει το δημόσιο συμφέρον  και η θέση που έχουμε.
      Από την άλλη, κύριε Υπουργέ, θέλω να μας απαντήσετε εσείς στο εξής: Γιατί αδρανοποιήθηκε ο νομίμως προβλεπόμενος έλεγχος από την Τράπεζα της Ελλάδας; Θέλουμε απάντηση. Διότι οι Υπουργοί πάνω απ’ όλα πρέπει να τηρούν τη νομιμότητα. Και να έχει κενά ο νόμος, όπως ισχυρίζεστε –και θα σας αποδείξω ότι δεν είχε κανένα κενό ο νόμος- μέχρι που να αλλάξει να τον εφαρμόζεις. Δεν έχεις δικαίωμα να μην τον εφαρμόσεις. Μας απαντήσατε σ’ αυτό το εύλογο ερώτημα; Έχει πάρει απάντηση μέχρι σήμερα ολόκληρος ο ελληνικός λαός;
      Δεν αναφέρομαι στα δομημένα ομόλογα που αναφέρθηκαν προηγούμενα οι Υπουργοί Οικονομίας ότι αφορούν το αυτό και αγοράζουν πελάτες. Εμένα με ενδιαφέρουν αυτά που πήγαν στα ασφαλιστικά ταμεία. Γι’ αυτά μιλάμε. Δεν μιλάμε για όλα τα άλλα σήμερα. Και η αγωνία μας είναι για τα ασφαλιστικά ταμεία, κύριε Υπουργέ. Θέλω μια σαφή απάντηση από πλευρά σας. 
      Το γεγονός ότι γύρω απ’ αυτήν την υπόθεση εμπλέκονται συγκεκριμένα πρόσωπα με ονοματεπώνυμο που καταγράφονται και όχι στον αέρα, απ’ όλες τις εφημερίδες –εγώ δεν είχα γνώση, αλλά δεν διαψεύδονται από πουθενά- ότι ήταν η λεγόμενη παρέα του Λονδίνου, που είχε στενές σχέσεις με τη Νέα Δημοκρατία, δεν σας προβληματίζει καθόλου; Δώστε μας εδώ και μια σαφή απάντηση γιατί το ερώτημα είναι κρίσιμο και βασανιστικό.
      Δεύτερον, δεν θα έπρεπε, κύριε Υπουργέ, να έχουμε εμείς και σήμερα να έχουν κατατεθεί στη Βουλή των Ελλήνων οι συμβάσεις; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τις έδωσα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τις δώσατε σήμερα; Αν τις δώσατε όλες, διότι απ’ ό,τι κατάλαβα, πάλι τα swaps δεν δόθηκαν. Αυτό δεν δημιουργεί μια εύλογη αμφιβολία ότι και αυτό είναι στην αρχή της συγκάλυψης; Ούτε σας προβληματίζει, κύριε Υπουργέ, το γεγονός ότι κλήθηκαν με καθυστέρηση –δεν θέλω να μπω εδώ σε ευθύνες- να έλθει εδώ ο κ. Παπαμαρκάκης και η «J.P. MORGAN» και ο μεν κ. Παπαμαρκάκης αρνήθηκε και αρνείται με τους δικούς του τρόπους; Δεν θα μπω σε όλα αυτά, αλλά επειδή αύριο έρχεται η «J.P. MORGAN», έσπευσε η Κυβέρνηση προχθές να προλάβει, γιατί όπως ξέρετε σ’ αυτές τις περιπτώσεις ο ένας «καρφώνει» τον άλλον και βγαίνουν όλα στην επιφάνεια. Άρα, δεν υπάρχει αυτήν τη στιγμή βαθύτατος πολιτικός έλεγχος και ευθύνη της Κυβέρνησης που προβαίνει σε αυτήν την κίνηση ακριβώς για να προστατεύσει τη «J.P. MORGAN»; Αυτά είναι βασανιστικά ερωτήματα τα οποία θέλουν απάντηση. Και είναι φανερό ότι επειδή πολλά απ’ αυτά τα ερωτήματα δεν μπορούν ν’ απαντηθούν ενδεχόμενα και στο επίπεδο της δικαιοσύνης, ευελπιστώ ότι οι δικαστές δεν θα υπακούσουν σε εντολές ηγεσιών τους και θα κάνουν τη δουλειά τους. Εγώ πιστεύω στο ελεύθερο φρόνημα των δικαστών, ελέγχω αυτούς που πάνε να ποδηγετήσουν την ελληνική δικαιοσύνη. Σε κάθε περίπτωση, ο κύριος Πρωθυπουργός στο βαθμό που όλα αυτά πιστεύει ότι δεν είναι έτσι, δεν θα έπρεπε να έχει πάρει μια πρωτοβουλία για να συσταθεί η εξεταστική επιτροπή στη Βουλή; Δεν ζητήσαμε κατ’ επανάληψη εξεταστικές επιτροπές οι οποίες απορρίφθηκαν μετά πολλών επαίνων; Εγώ δεν λέω αν θα πρέπει ή πότε θα κάνουμε εξεταστική επιτροπή. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ κύριε Παπαϊωάννου! «Περάσατε» όλες τις παρατάξεις! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τελείωσα, κυρία Πρόεδρε, λέγοντας κάτι και απευθυνόμενος στην Κυβέρνηση και στον κύριο Πρωθυπουργό. 
      Ξέρετε κάτι, κύριε Υπουργέ; Το «mea culpa» ήταν μεγάλη υπόθεση. Η Κυβέρνηση της σεμνότητας και της ταπεινότητας, ο σεμνός και ταπεινός Πρωθυπουργός, αν ήθελε να απεμπλακεί απ’ αυτήν την υπόθεση, θα έπρεπε από την πρώτη μέρα να αναλάβει τις ευθύνες του. Οι ευθύνες του ξέρετε ποιες θα ήταν; Να καταλογίσει ευθύνες πρωτίστως πολιτικές εκεί που υπάρχουν και να αφήσει την ανεξάρτητη δικαιοσύνη να καθoρίσει τις ποινικές. Δυστυχώς, όμως, ακόμη και τον κ. Τσιτουρίδη, για άλλους λόγους υποτίθεται ότι τον έδιωξε, έξω απ’ αυτόν που μπορούσε ολόκληρη η ελληνική κοινωνία. Δεν τόλμησε να αγγίξει το οικονομικό επιτελείο. Σε κάθε περίπτωση όμως δεν θα μπορέσει ποτέ να αποφύγει την τελική κρίση του ελληνικού λαού που όλους μας βλέπει, μας συγκρίνει και μας κρίνει. 
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας ο κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, κυρίες και κύριοι συνάδελφοι, ας μας θύμιζε επιτέλους ο κ. Παπαϊωάννου μια πρόταση για σύσταση εξεταστικής επιτροπής που έκανε δεκτή η κυβέρνηση του ΠΑ.ΣΟ.Κ. που υπηρετούσε τη διαφάνεια. Πείτε μας, κύριε Παπαϊωάννου, σε ποια περίπτωση σ’ αυτήν την Αίθουσα, όσο είχατε την ευθύνη της εξουσίας, αναλάβατε τις ευθύνες σας μέσα από μία εξεταστική επιτροπή; Γιατί εγώ δεν θυμάμαι για καμμία περίπτωση. Για το Χρηματιστήριο αρνηθήκατε να συσταθεί, για το «EXPRESS SAMINA» αρνηθήκατε να συσταθεί. Για οποιαδήποτε εγκλήματα έχουν συντελεστεί, αρνηθήκατε. Και ακόμη και σήμερα δεν έχετε καταθέσει ούτε την αίτηση για τη σύσταση της εξεταστικής επιτροπής. Σας παρακαλεί ο Συνασπισμός εδώ και τόσο καιρό και δεν είχατε το θάρρος και δεν είχατε βρει τον τρόπο να κάνετε αυτό το απλό, να καταθέσετε την αίτηση για τη σύσταση της εξεταστικής επιτροπής. 
      Το μόνο που έχετε κάνει είναι να έχετε εγκαταλείψει τον αρχηγό σας μόνο του σ’ αυτήν την πορεία τη λασπολογική που έχει υιοθετήσει και για την οποία ο κάθε ένας από τα στελέχη του έρχεται εδώ στη Βουλή και βγάζει την ουρά του απέξω. Τι λέει ο κ. Παπανδρέου; Μας κατηγορεί για omerta, για συμμορία, για μαφία, για εγκληματική οργάνωση. Έχει πει ότι ο Πρωθυπουργός και η Νέα Δημοκρατία ήλθε μ’ ένα οργανωμένο σχέδιο να κλέψει. Γιατί δεν τα λέτε εσείς εδώ; Αδειάζετε τόσο πολύ τον αρχηγό σας ή δεν εμπιστευόσαστε την κρίση του; Ερχόσαστε εδώ πέρα, ρίχνετε τους μύδρους σας κατά της δικαιοσύνης, ξεχνώντας ότι οι «Μπουρμπούλιες» και όλο το παραδικαστικό φτιάχτηκε επί εποχής ΠΑ.ΣΟ.Κ., έχει άμεση σχέση με τη συγκάλυψη του σκανδάλου του Χρηματιστηρίου. Έχει άμεση σχέση με την παραγραφή ευθυνών για αδικήματα τα οποία ήταν πλημμεληματικού χαρακτήρα. Εσείς κάνατε αντιπροέδρους του Αρείου Πάγου που σήμερα έχουν ξηλωθεί και έχουν πάει στη φυλακή. 
Εσείς τους κάνατε, το υπουργικό σας συμβούλιο, με βουτιές στην επετηρίδα και σήμερα τι λέτε; «Δεν εμπιστευόμαστε στη δικαιοσύνη». Μία την εμπιστεύεστε, μία δεν την εμπιστεύεστε. Έρχεται ο κ. Παπαϊωάννου εδώ και λέει  «δεν εμπιστευόμαστε τη χειραγωγημένη δικαιοσύνη».  Έρχεται ο κ. Παπανδρέου πριν από πέντε μέρες και λέει «συγχαρητήρια στη δικαιοσύνη που ο κ. Κολιοκώστας διέταξε την έρευνα σε Εφέτη Ανακριτή».  Εσείς είπατε ότι πάει να συγκαλύψει μέσα από αυτήν την εξέλιξη. Αποφασίστε τι θέλετε. Και όσο σερνόσαστε γύρω από την υπόθεση των ομολόγων με στοιχεία που δεν έχετε, με αριθμούς που δεν στοιχειοθετείτε, με κατηγορίες που δεν ακουμπούν την πολιτική ηγεσία του Υπουργείου Απασχόλησης και του Υπουργείου Οικονομικών, τότε θα σερνόσαστε γύρω από ένα φάντασμα, ένα φάντασμα που σας τα λέει πολύ καλά σήμερα, ο μόλις πριν από λίγο καιρό αποπεμφθείς οριστικά από το ΠΑ.ΣΟ.Κ. πρώην τσάρος της οικονομίας κ. Παπαντωνίου,  ότι το ΠΑ.ΣΟ.Κ. δεν μπορεί να πάει στις εκλογές με μόνο το θέμα των ομολόγων. Δυστυχώς, η πολιτική σας είναι να πάτε μόνο με το θέμα των ομολόγων και τελικά τι θα κάνετε; Να φοβίσετε τον κόσμο, να μην  εκφράσετε πολιτική άποψη, να μην έχετε προγραμματική θέση και πάνω απ’ όλα να μη συμβάλετε σε αυτό που πρέπει να συμβάλετε, δηλαδή σε έναν ουσιαστικό κοινοβουλευτικό διάλογο μέσα σ’ αυτήν την Αίθουσα. Διότι με τις άκριτες κατηγορίες, με το να μην παίρνετε θέση, με το να μη στηρίζετε ακόμη και τις θέσεις τις οποίες παίρνετε, νομίζω ότι δεν θα πάτε πουθενά.
      Τι έλεγε ο κ. Παπανδρέου: «η Κυβέρνηση οφείλει να φέρει ρύθμιση με την οποία να αποκαθιστά την περιουσία των ταμείων», άσχετα από τον τρόπο με τον οποίο την ερμηνεύει ο κ. Παπαϊωάννου. Αυτή είναι η ουσία. Τι έρχεται η Κυβέρνηση και κάνει μέσα από την επιστροφή του ομολόγου; Επιστροφή των χρημάτων στο άρτιο. Αυτό γίνεται από τη «J.P. MΟRGAN» σήμερα. Ή γίνεται κάτι διαφορετικό; Αυτό συμπεριλαμβάνει και όλα τα άλλα τα οποία έχουν πληρωθεί κι έχουν πάει σε άλλες διαδρομές και τα οποία ψάχνει η δικαιοσύνη. Αλλά στο ταμείο θα πάνε όλα τα λεφτά πίσω και βέβαια θα πάνε και οι τόκοι μέσα από τη ρύθμιση την οποία θα φέρει η Κυβέρνηση. Θα πάνε όλα τα λεφτά πίσω. Τι ψάχνετε να βρείτε και να αφήνετε υπόνοιες ότι δεν πάνε κάποια από τα λεφτά; Όλα τα λεφτά που επένδυσαν τα ταμεία, θα πάνε πίσω.
      ΑΝΑΣΤΑΣΙΟΣ  ΧΩΡΕΜΗΣ:  Εσείς λέγατε ότι δεν υπάρχει ζημία.
      ΜΙΛΤΙΑΔΗΣ ΒΑΡΒΙΤΣΙΩΤΗΣ:  Δεν  υπάρχει ζημία.  Και αυτό που κάνετε για το ελληνικό δημόσιο είναι έναν επικερδέστατο τρόπο δανεισμού να τον κατασυκοφαντείτε και να δημιουργείτε πρόβλημα στις δανειστικές ανάγκες της χώρας. Αυτό κάνετε μέσα από την πολιτική σας.
      Όταν ήλθε εδώ ο Πρωθυπουργός  και σας απέδειξε ότι με δομημένα ομόλογα ουσιαστικά διαγράψατε το μισό δημόσιο χρέος, όταν ήλθατε εδώ και κάνατε ένα δομημένο ομόλογο 6,1 δισεκατομμύρια ευρώ, το οποίο γυρίσατε με 18 swaps, αυτό ήταν το μεγαλύτερο έγκλημα και σκάνδαλο. Όταν ήσασταν η κυβέρνηση η οποία έχει προεισπράξει το 2003 για να καλύψει τρύπες του τρέχοντος προϋπολογισμού έσοδα που φθάνουν μέχρι το 2008 κι έχει μεταφέρει όλες τις δαπάνες σε χρονικό ορίζοντα  μέχρι το 2010 και αυτή η Κυβέρνηση κατάφερε και με τη σκληρή επιτήρηση της Ευρωπαϊκής  Ένωσης να αντιμετωπίσει και τα χρέη που εσείς αφήσατε και να διατηρήσει τους ρυθμούς ανάπτυξης και να μπορέσει  για πρώτη φορά η χώρα μας να βρίσκεται μέσα στην ευρωζώνη, να ταυτίζονται τα στοιχεία τα οικονομικά που έχει η Πλατεία Συντάγματος με τις Βρυξέλλες, αυτή η μεγάλη επιτυχία  σας ενοχλεί, γιατί τελικά τι αποδεικνύει;  Αποδεικνύει ότι όλες οι προβλέψεις όλων των οικονομικών εγκεφάλων που έχετε στο ΠΑ.ΣΟ.Κ. έπεσαν έξω. Έπεσε έξω η πρόβλεψη ότι δεν θα διατηρήσουμε τους ρυθμούς ανάπτυξης, όπως υπήρχαν πριν από τους Ολυμπιακούς Αγώνες. Όχι μόνο τους διατηρήσαμε, τους αυξήσαμε κιόλας. Έπεσε έξω η πρόβλεψή σας ότι δεν θα μειωθεί  η ανεργία κι έχει μειωθεί. Έπεσε έξω η πρόβλεψή σας ότι δεν θα μπορέσουμε να ανταποκριθούμε στους κανόνες της δημοσιονομικής απογραφής. Κι όμως, μέσα στο χρονικό ορίζοντα της ίδιας της τετραετίας βγήκαμε από τη σκληρή επιτήρηση.
      Κυρίες και κύριοι συνάδελφοι, εμείς δεν θέλουμε να σας θυμίσουμε απλά το ποιοι είστε. Το ξέρουν πολύ καλά οι ασφαλισμένοι το ποιοι είστε. Είσαστε η κυβέρνηση που χρεοκόπησε το Ν.Α.Τ., είστε η κυβέρνηση που μετέτρεψε τους μισούς ‘Έλληνες σε ανάπηρους χαρίζοντας αναπηρικές συντάξεις. Είστε η κυβέρνηση που έφερε τις προτάσεις Γιαννίτση, τις οποίες βράδυ τις πήρε πίσω. Αυτή η κυβέρνηση είστε. Και είστε μία κυβέρνηση που επί είκοσι χρόνια κυβέρνησε, αλλά μόνο τα τελευταία πέντε χρόνια θυμήθηκε ότι υπάρχει περιουσία των ασφαλιστικών ταμείων και πάνω σ’ αυτήν την περιουσία θα έπρεπε να φτιάξει ουσιαστικούς κανόνες για την καλύτερη διαχείρισή της. 
      Εμείς είμαστε η Κυβέρνηση που αποκαλύπτουμε, εμείς είμαστε η Κυβέρνηση που αυγατίζουμε την περιουσία των ταμείων, εμείς είμαστε η Κυβέρνηση που έχουμε εμπιστοσύνη στις αρχές της δικαιοσύνης, στις ανεξάρτητες δικαστικές αρχές, οι οποίοι σήμερα ερευνούν, αποκαλύπτουν και περιμένουμε να ακούσουμε τις ουσιαστικές καταλήξεις τους και δεν ερχόμαστε εδώ με δημοσιεύματα εφημερίδων, με διάφορες υπόνοιες, με λάσπη πεζοδρομίου, να δημιουργήσουμε εντυπώσεις, έτσι όπως συστηματικά επί εκατό μέρες κάνετε. Αλλά αυτές οι εκατό μέρες δεν θα είναι οι εκατό μέρες, οι πρώτες, που φανταζόσασταν ότι θα κάνετε μετά από τις επόμενες εκλογές, αλλά θα είναι οι τελευταίες ενός πολιτικού λόγου που ανατρέχει στο παρελθόν. 
      Ευχαριστώ. 
    ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Κ.Κ.Ε. κ. Σκυλλάκος, έχει το λόγο.
    ΑΝΤΩΝΗΣ ΣΚΥΛΛΑΚΟΣ: Για πολλοστή φορά συζητάμε το ίδιο θέμα και στην Ολομέλεια και σε επιτροπές και στα κανάλια και νομίζω ότι έχει κουραστεί και ο ελληνικός λαός και εμείς. Και δεν κουράστηκε μόνο τώρα τελευταία, αλλά έχουμε πολλά χρόνια που πηγαίνουμε στις εκλογές με κυρίαρχο ζήτημα τα σκάνδαλα. Από το 1989 μέχρι το 2007 αντιστρέφονται οι ρόλοι ανάμεσα στα δύο κόμματα, αλλά κεντρικό ζήτημα είναι το ποιος είναι περισσότερο ή λιγότερο έντιμος. Αυτή είναι η αντιπαράθεση. Και μας κουράζει κι εμάς εδώ μέσα τώρα που αναγκαζόμαστε να επαναλάβουμε αυτά που έχουμε πει. Και παίζει ρόλο και αποπροσανατολιστικό, γιατί ο ελληνικός λαός μην νομίζετε ότι ενδιαφέρεται πλέον μετά από τόσο διάστημα για το αντικείμενο αυτό. Ρωτάει για το ασφαλιστικό, τι θα γίνει, ποιες είναι οι θέσεις των κομμάτων, ρωτάει για τα εργασιακά κι εκεί πρέπει να προσανατολιστεί η αντιπαράθεση. 
    Το δεύτερο που θέλω να πω είναι εάν υπάρχουν ευθύνες για τη συγκεκριμένη υπόθεση των ομολόγων. 
    Υπάρχουν ευθύνες συγκεκριμένες αυτών που ορίστηκαν, αυτών που διορίστηκαν. Δεν ξέρω αν είναι από άγνοια σε όλες τις περιπτώσεις ή αν υπάρχει δόλος. Αυτό δεν μπορώ να το πω για όλες τις περιπτώσεις. Υπάρχουν πολιτικές ευθύνες της Κυβέρνησης, υπάρχουν ερωτηματικά για τη στάση της Κυβέρνησης. Πρόσφατο είναι αυτό, γιατί μετά από τόσο χρονικό διάστημα δεν δίνουν τα έγγραφα που ζητούνται. Δημιουργούνται ερωτηματικά για το ποιος είναι ο λόγος. Είναι σημαντικό πρόβλημα, αλλά δεν είναι το κυρίαρχο ζήτημα που θα έπρεπε να μας απασχολεί στην πολιτική ζωή του τόπου. Είμαστε υποχρεωμένοι τώρα να τοποθετηθούμε. Και δεν τοποθετούμαστε μόνο για τις ευθύνες της Νέας Δημοκρατίας, αλλά πρέπει το θέμα να το δούμε διαχρονικά, γιατί θα προκύπτουν και άλλα ζητήματα στην πορεία εάν συνεχίσει η ίδια κατάσταση.
     Τι θα γίνει με τον τζόγο; Επί Νέας Δημοκρατίας 20%, εάν θυμάμαι καλά, δικαιούνταν τα ταμεία από την περιουσία τους να τζογάρουν και έρχεται το ΠΑ.ΣΟ.Κ. και το 20% το κάνει 23%. Και από ό,τι μας ανέλυσε σε μία επιτροπή που παρευρέθηκα στέλεχος της Τράπεζας της Ελλάδος, πολλά ταμεία για διαφόρους λόγους έχουν υπερβεί το 23%. Υπάρχουν, λοιπόν, ευθύνες. Και υπάρχουν ευθύνες και όσον αφορά το αποτέλεσμα του Χρηματιστηρίου. Χάθηκαν λεφτά από τα δομημένα ομόλογα, άλλο αν γίνεται τώρα προσπάθεια να επιστραφούν -θα το δούμε και αυτό το θέμα- αλλά και στο Χρηματιστήριο, αυτό που είπε ο Κοινοβουλευτικός Εκπρόσωπος του ΠΑ.ΣΟ.Κ., δεν είναι ακριβώς έτσι τα ζητήματα, που είπε τι έγινε το 1998, το 1999, το 2001. Πολλά ταμεία μπήκαν στον τζόγο του Χρηματιστηρίου όταν οι τιμές ήταν πολύ υψηλές. Άρα χθες, σήμερα, είναι χαμένοι από την υπόθεση αυτή. Κι έχουμε ζητήσει επανειλημμένα να γίνει ένας απολογισμός, μία αποτίμηση, πόσο αξίζουν οι μετοχές αυτές τη στιγμή που αγοράστηκαν, γιατί πολλές δεν αγοράστηκαν το 1999 αλλά αγοράστηκαν το 2000 και το 2001, που ήταν πολύ υψηλές οι τιμές. Αυτά τα χρήματα δεν πρέπει να επιστραφούν;
	Εμείς έχουμε καταθέσει πρόταση νόμου για να επιστραφούν αυτά που έχασαν τα ταμεία σε σχέση με τα ομόλογα και αυτά που έχασαν σε σχέση με το Χρηματιστήριο και ό,τι χάθηκε ακόμα περισσότερο από το ’50 και μετά. Έχουμε στοιχεία ότι μέχρι το 1975, από το ΄51 και μετά χάθηκαν 58.000.000.000 ευρώ διότι ήταν άτοκα ή σχεδόν άτοκα. Τι θα γίνει; 
      Έρχεστε και τα δύο κόμματα και λέτε: «Τι να κάνουμε, είναι άδεια τα ταμεία. Να αυξηθούν τα όρια ηλικίας και να μειώσουμε τις συντάξεις». Και αν δεν το λέτε καθαρά, το αφήνετε να εννοηθεί ή φίλα προσκείμενες εφημερίδες και από τα δύο κόμματα το προπαγανδίζουν. Αμέσως μαζεύονται δεκάδες δισεκατομμύρια απ’ αυτά που είναι κλεμμένα. Υπάρχουν λοιπόν διαχρονικές ευθύνες.
	Εμείς λοιπόν έχουμε καταθέσει και μία πρόταση νόμου και λέμε καθαρά πράγματα, να καταργηθεί ο τζόγος. Εσείς επιμένετε ως Κυβέρνηση και με την τροπολογία που φέρνετε δεν αλλάζει και πολύ η κατάσταση. Ειδικά για το Χρηματιστήριο χειροτερεύει διότι θα μπαίνουν πλέον τα ταμεία και στα ευρωπαϊκά χρηματιστήρια. Διευρύνεται ο κύκλος και δεν βγάζουμε άκρη πλέον για οτιδήποτε με τα ευρωπαϊκά χρηματιστήρια, εδώ με τα δικά μας δεν μπορούμε να βγάλουμε άκρη αν έχασαν ή αν κέρδισαν. Διατηρείτε και το δικαίωμα έστω σε μικρότερο ποσοστό να παίζουν, να «τζογάρουν» σε δομημένα ομόλογα, να αγοράζουν δομημένα σύνθετα ομόλογα. 
	Το ΠΑ.ΣΟ.Κ. ουσιαστικά λέει «ναι», να συνεχιστεί ο «τζόγος». Για ποιο λόγο πρέπει να παίζουν κορώνα-γράμματα το μόχθο τους οι ασφαλισμένοι; Γιατί; Διότι αυτά τα λεφτά τα χρειάζονται οι επιχειρηματίες. Μέσω των τραπεζών και οι τραπεζίτες κερδίζουν και οι χρηματιστηριακές που μεσολαβούν κερδίζουν και κερδίζουν και όλοι αυτοί που θέλουν να εκμεταλλευθούν αυτόν τον πλούτο των εργαζομένων που βρίσκεται στα αποθεματικά των ασφαλιστικών ταμείων γιατί είστε στην ίδια λογική. Δεν καταλαβαίνω γιατί και ο Συνασπισμός επιμένει να επιτρέπεται το «τζογάρισμα». Η δική μας θέση είναι καθαρή, κανένας «τζόγος», κανένας κίνδυνος. 
	Θα μου πει κάποιος: «Και τα αποθεματικά να μην αξιοποιούνται;». Δεν είμαστε υπέρ αυτής της άποψης, αλλά έχει ανάγκη το δημόσιο να δανειστεί; Ποιο είναι το υψηλότερο επιτόκιο που αναγκάζεται να δανειστεί από τις τράπεζες του εσωτερικού ή του εξωτερικού; Είναι 5%, 6%, δεν ξέρω πόσο κάθε φορά. Θα πάει να δώσει αυτό το ποσοστό όσο είναι, με τους καλύτερους δηλαδή όρους, για τα ασφαλιστικά ταμεία καλύτερους όρους, πιο επαχθείς όρους για το Δημόσιο. Θα πάει και θα δώσει χρεόγραφα, γραμμάτια ή δεν ξέρω τι τίτλους του Δημοσίου με σταθερό επιτόκιο πάνω από τον πληθωρισμό στο καλύτερο δυνατό. Αυτή είναι η αξιοποίηση και η σιγουριά. 
	Εμείς λέμε να επιστραφούν όλα τα κλεμμένα. Το φωνάζουν οι συνταξιούχοι και τα συνδικάτα. Αυτό που κάνετε μας βρίσκει εντελώς αντίθετους. Τώρα έφαγαν χρήματα από τα ομόλογα αυτοί που έπαιξαν το ρόλο του μεσάζοντα είτε οι χρηματιστηριακές είτε οι τράπεζες, είτε με υψηλές προμήθειες, είτε με υπερτιμολογήσεις. Γιατί πρέπει να τα πληρώσει ο ελληνικός λαός; Κατά τη γνώμη μας αυτό το πράγμα είναι απαράδεκτο. 
	Τι θα έπρεπε να γίνει; Εμείς θα ήμασταν πρόθυμοι να υπάρξει τροπολογία και συμφωνία της Κυβέρνησης να αναζητηθούν τα χρήματα απ’ αυτούς που πήραν τις προμήθειες και έκαναν τις υπερτιμολογήσεις. Δεν θα πάθουν και τίποτα, αρκετά κέρδη βγάζουν. 
	Υπάρχει και ένα ζήτημα για το τι θα γινόταν αν υπήρχε η πρόθεση να επιστραφούν τα χρήματα από το Χρηματιστήριο και όλα αυτά του παρελθόντος από το ΄50. Η δική μας άποψη για την επιστροφή είναι πάλι να μη μετακυληθούν μέσω του κρατικού προϋπολογισμού στο δημόσιο, αλλά να υπάρξει φορολογία αυξημένη σ’ αυτούς που κέρδισαν από την εκμετάλλευση αυτών των χρημάτων, να υπάρξει μεγαλύτερη φορολογία για τις μεγάλες επιχειρήσεις. Αρκετά είναι τα κέρδη που βγάζουν. Χρησιμοποίησαν επί δεκαετίες τα αποθεματικά και αυτές οι εισηγμένες κέρδισαν από το «τζόγο» στο Χρηματιστήριο σε βάρος των ασφαλιστικών ταμείων. 
      Να υπάρξει μεγαλύτερη φορολογία και να εισπραχθούν χρήματα για να δοθούν στα ασφαλιστικά ταμεία. Εάν ερχόντουσαν αυτά τα χρήματα, θα δυσκόλευε και τα δύο μεγάλα κόμματα στο αίτημα, στη σκέψη, στην πρόθεση να αυξηθούν τα όρια ηλικίας, να έχουμε ανατροπές στο ασφαλιστικό, διότι θα φαινόταν ότι ήταν, αν όχι εντελώς γεμάτα, πιο εύπορα τα ασφαλιστικά ταμεία. 
      Έτσι έχει το ζήτημα και οι δικές μας σκέψεις. Εμείς θα κάνουμε ό,τι περνάει από το χέρι μας και στη Βουλή και γενικότερα και αυτό το συγκεκριμένο σκάνδαλο να αποκαλυφθεί, να επιμερισθούν ευθύνες, αλλά όχι να είναι το κύριο ζήτημα στην πολιτική μας ζωή. Εμείς το βάζουμε σε δεύτερη, σε τρίτη μοίρα και θέλουμε να προσανατολίσουμε την πολιτική ζωή, όσο περνάει από το χέρι μας, στα κοινωνικά και τα γενικότερα άλλα προβλήματα του ελληνικού λαού.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο κ. Λεβέντης ως Κοινοβουλευτικός Εκπρόσωπος του Συνασπισμού.
      ΑΘΑΝΑΣΙΟΣ ΛΕΒΕΝΤΗΣ:  Ευχαριστώ, κυρία Πρόεδρε.
      Κύριοι συνάδελφοι, είχαμε δυο επερωτήσεις απόψε για το ίδιο θέμα, γι’ αυτά τα αμαρτωλά ομόλογα. 
      Βέβαια, ότι «κάτι σάπιο υπάρχει στο βασίλειο της Δανιμαρκείας», που λέει και ο Άμλετ, κύριε Υπουργέ, είναι γνωστό. Ίσως, βέβαια δεν είναι η πρώτη φορά στη χώρα μας, αλλά ουδείς αμφιβάλλει ότι εδώ έχουμε ένα μεγάλο σκάνδαλο και οι αναθυμιάσεις του έχουν πνίξει τη χώρα. Η πάροδος εκατό και πλέον ημερών αφ’ ότου ξέσπασε το σκάνδαλο των δομημένων ομολόγων, δεν ήταν αρκετή για να καθαρίσει η ατμόσφαιρα. 
      Έχει γίνει παραδεκτό και από εκπροσώπους της Κυβέρνησης ότι τα ταμεία αγόρασαν φουσκωμένα ομόλογα της «J.P. Morgan». Κάποιοι από τη Νέα Δημοκρατία μίλησαν για «ατυχή περίπτωση». Προφανώς δεν πρόκειται για ατυχή περίπτωση, όπως δείχνουν όλα τα ως τώρα στοιχεία, αλλά για εσκεμμένη επιλογή και για ενέργεια κυβερνητικής έμπνευσης, που στοίχισε στα ασφαλιστικά ταμεία εκατοντάδες εκατομμύρια ευρώ, τα οποία μόνο ο γενικός ξεσηκωμός και οι απανωτές αποκαλύψεις εμπόδισαν να κουκουλωθούν, όπως ήταν η αρχική πρόθεση της Κυβέρνησης.
      Ο κ. Γιακουμάτος είπε ότι ήταν ομόφωνες οι αποφάσεις του Διοικητικού Συμβουλίου του ΤΕΑΔΥ για την αγορά των ομολόγων. Γι’ αυτό, μιλώντας στη συζήτηση της προηγούμενης επερώτησης, ανέφερα ότι υπάρχουν ευθύνες και για τα μέλη των διοικητικών συμβουλίων των ταμείων, συνδικαλιστές-εκπροσώπους από τα δύο μεγάλα κόμματα, που συναίνεσαν με την ψήφο τους, ως εκπρόσωποι των εργαζομένων στα διοικητικά συμβούλια των ταμείων, στην αγορά των αμαρτωλών αυτών ομολόγων, γεγονός που προκάλεσε την αντίδραση του Κοινοβουλευτικού Εκπροσώπου του ΠΑ.ΣΟ.Κ. κ. Παπαϊωάννου.
      Πιστεύουμε ότι μπορεί να μην είχαν επαρκή πληροφόρηση ούτε  έχουν την ίδια ευθύνη με τους εμπνευστές και εκμαυλιστές αυτής της σκανδαλώδους υπόθεσης. Όμως, δεν μπορούμε να δεχθούμε ότι οι εκπρόσωποι των εργαζομένων θα παίζουν διακοσμητικό ρόλο στα διοικητικά συμβούλια και ότι επιτρέπεται να βάζουν έτσι αβασάνιστα την υπογραφή τους. Άλλωστε, οι παλαιότεροι τόνιζαν ότι τουλάχιστον πρέπει να προσέχουμε πού βάζουμε την υπογραφή μας. Αυτό δεν μπορούν ούτε να το αγνοούν ούτε να το παραβλέπουν.
      Ελέχθη εδώ από τον Κοινοβουλευτικό Εκπρόσωπο της Νέας Δημοκρατίας και από τον αρμόδιο Υφυπουργό κ. Γιακουμάτο ότι δεν θα υπάρξει καμμία επιβάρυνση για τον Έλληνα πολίτη. Από ποιον τότε και από πού θα πληρωθούν οι διαφυγόντες τόκοι; Βέβαια, θεωρείται επίτευγμα το ότι δεν θα χαθεί το κεφάλαιο. Πάλι καλά να λέμε, γιατί αν δεν υπήρχε αυτός ο γενικός ξεσηκωμός και η κοινωνική αγανάκτηση, που εκτός των άλλων στοιχίζει και πολιτικά στην Κυβέρνηση, τότε θα είχαμε τα χειρότερα. Τότε, η επιβάρυνση των ταμείων σίγουρα θα ήταν πολύ μεγαλύτερη. 
      Μέχρι σήμερα έχουν αποσαφηνιστεί αρκετά στοιχεία του μεγάλου αυτού σκανδάλου, που δεν επιδέχονται αμφισβήτηση. Η Κυβέρνηση της Νέας Δημοκρατίας έχει την πρώτη ευθύνη για τα αμαρτωλά ομόλογα και κυρίως για τις οικονομικές διασυνδέσεις του κράτους με τα μεγάλα τραπεζικά και χρηματιστηριακά κέντρα, που ξεκίνησαν στο πρόσφατο παρελθόν από το ΠΑ.ΣΟ.Κ., αλλά παγιώθηκαν απροκάλυπτα  σήμερα με την ακολουθούμενη πολιτική της Κυβέρνησης. Όσο συνεχίζεται η συναλλαγή για τον τρόπο επιστροφής των κεφαλαίων και των νόμιμων τόκων στα δεκαοκτώ ασφαλιστικά ταμεία τόσο το σκάνδαλο θα συντηρείται και θα αναδεικνύει και άλλα επεισόδια και πλευρές διαμεσολάβησης και διαπλοκής της Κυβέρνησης και του κράτους με τους μεσάζοντες και με συγκεκριμένα τραπεζικά συμφέροντα.
    Η πρόσφατη αδιαφανής ταμειακή διευκόλυνση της «J.P. MORGAN» προς το ελληνικό δημόσιο ανατροφοδοτεί τις φήμες περί διευκολύνσεων της Κυβέρνησης από διεθνείς τραπεζικούς κολοσσούς, όπως η «J.P. MORGAN», για τη μείωση του δημόσιου χρέους κατά μισή εκατοστιαία μονάδα την κρίσιμη περίοδο της επικείμενης απόφασης της Επιτροπής της Ευρωπαϊκής Ένωσης για την έξοδο από τη δημοσιονομική επιτήρηση. Άλλωστε, για κάτι αντίστοιχο κατηγορεί και η Νέα Δημοκρατία το ΠΑ.ΣΟ.Κ., όταν ήταν «εν τη βασιλεία του». Είναι πρακτικές, βέβαια, που τις ακολουθούσε και το ΠΑ.ΣΟ.Κ. τότε και γι’ αυτό είχε επικριθεί από τη Νέα Δημοκρατία, όπως ασφαλώς από όλα τα κόμματα, όπως και από το δικό μας κόμμα. 
    Η προχθεσινή κυβερνητική πρόταση προς τα ταμεία, να πληρώσουν μέσω του προϋπολογισμού οι φορολογούμενοι την απληστία της αμερικανικής τράπεζας, επιβεβαιώνει την προσημειωθείσα στενή διασύνδεση του Υπουργείου Οικονομικών με την τράπεζα «J.P. MORGAN». 
    Η Κυβέρνηση της Νέας Δημοκρατίας, συνεπής προς τη γραμμή που χάραξε ο Πρωθυπουργός, επιμένει να περιορίζει το σκάνδαλο στο κρυφό ομόλογο των 280.000.000 ευρώ της «J.P. MORGAN». Συναινεί να επιστραφεί το αρχικό κεφάλαιο του ομολόγου που «ψώνισαν» τα τέσσερα ταμεία δημοσίων υπαλλήλων, -εργαζομένων στα ασφαλιστικά ταμεία, φαρμακοϋπαλλήλων και εφημεριδοπωλών- χωρίς τόκους, ώστε να μη δυσαρεστηθεί ο υπερατλαντικός εταίρος της. Συνεργάζεται, άλλωστε, με τη «J.P. MORGAN» και σε άλλες αδιαφανείς υποθέσεις του δημοσίου και του Υπουργείου Εθνικής Οικονομίας, όπως είναι η ταμειακή διευκόλυνση ύψους 1.000.000.000 ευρώ που έδωσε η «J.P. MORGAN» τον περασμένο Δεκέμβριο για τη ρύθμιση του δημόσιου χρέους, συναλλαγή που εγείρει νέα ερωτήματα, σχετικά με τη σχέση της αμερικανικής τράπεζας με το ελληνικό δημόσιο. 
    Τα ταμεία κέρδισαν ως ένα βαθμό την επιστροφή των αρχικών κεφαλαίων τους μετά από το θόρυβο που προκλήθηκε, καθώς δεν υπέκυψαν στους κυβερνητικούς εκβιασμούς, αφού άλλωστε σε διαφορετική περίπτωση μπορούσαν να κατηγορηθούν ακόμη και για κακουργηματικές πράξεις. Παραμένει, όμως, ανοικτή η δυνατότητα να κληθούν οι φορολογούμενοι να αναλάβουν μέρος από το κόστος των προμηθειών από τη διαδρομή του αμαρτωλού ομολόγου των 280.000.000 ευρώ ή των άλλων που τελικά θα ρυθμιστούν. 
    Εμείς είμαστε κατηγορηματικά αντίθετοι. Σε καμμία περίπτωση δεν μπορεί να επιβαρυνθεί ο ελληνικός λαός, τα ταμεία, μέσω του προϋπολογισμού είτε να επιχορηγηθούν από την Κυβέρνηση, για να γλυτώσουν αυτοί που είναι ένοχοι, αυτοί που πρέπει πραγματικά να πληρώσουν. Αυτό σε καμμία περίπτωση δεν μπορεί να γίνει αποδεκτό. 
    Παραμένουν όμως και άλλα κρίσιμα ερωτηματικά. Πώς θα αντιμετωπισθεί το θέμα στη συνέχειά του από το συνδικαλιστικό κίνημα; Για παράδειγμα, η Α.Δ.Ε.Δ.Υ. δέχτηκε την κυβερνητική πρόταση, επιφυλάσσεται όμως για την περίπτωση που θα επιβαρυνθούν οι φορολογούμενοι. Η Γ.Σ.Ε.Ε. αναζητεί λύση-πακέτο για τους υπόλοιπους ασφαλιστικούς φορείς που ενεπλάκησαν στην υπόθεση των αμαρτωλών ομολόγων, αναπτύσσει όμως ταυτόχρονα έντονο προβληματισμό για την τακτική της σαλαμοποίησης που εφαρμόζει η Κυβέρνηση και για τον κίνδυνο να μετατοπιστούν τα οικονομικά βάρη στους εργαζομένους, ενώ τα «λαμόγια» της εξουσίας, της κακοδιαχείρισης και της μίζας μπορεί να ξεφύγουν για άλλη μία φορά, όπως λέει η Γ.Σ.Ε.Ε.. 
    Πώς θα επιλυθεί οριστικά το εποπτικό κενό στους ασφαλιστικούς θεσμούς, για να αποτραπεί στο μέλλον νέα έντονη απομάστευση πόρων από αυτά; Εμείς προτείναμε –και το επαναλαμβάνω- να συσταθεί επιτέλους εξεταστική επιτροπή της Βουλής, κοινοβουλευτικό προνόμιο το οποίο, όμως, δεν ασκείται σε μία τόσο σοβαρή περίπτωση. Και ενώ έγινε αποδεκτό από τον Πρόεδρο του ΠΑ.ΣΟ.Κ., τελικά αυτό έχει παγώσει. Περιμένουμε μία οριστική τοποθέτηση. 
    Ο κ. Παπαϊωάννου είπε ότι τελικά δεν απέδωσαν οι εξεταστικές επιτροπές, ενώ ο κ. Βαρβιτσιώτης είπε ότι και το ΠΑ.ΣΟ.Κ., όταν ήταν στην εξουσία, δεν αποδεχόταν τις εξεταστικές επιτροπές. Εμείς νομίζουμε ότι είναι ένας θεσμός, ο οποίος πρέπει να λειτουργήσει και να αποδώσει τις ευθύνες εκεί που πρέπει. 
    Τέλος, παραμένει σε εκκρεμότητα η δικαστική και θεσμική έρευνα του σκανδάλου για την απόδοση των ευθυνών. Η ανεξάρτητη αρχή που ερευνά το θέμα υπό τον κ. Ζορμπά, παρά τις διαρροές που βλέπουν το φως της δημοσιότητας, δεν έχει ακόμη διαλευκάνει την υπόθεση. Η δικαστική έρευνα είναι σε καλό δρόμο μετά την πρόταση του εισαγγελέα εφετών για την ανάθεση της ανάκρισης σε εφέτη-ανακριτή. Θα αργήσει, όμως, απελπιστικά να ολοκληρώσει το έργο της, με αποτέλεσμα να αποφύγουν κατά κάποιο τρόπο οι υπεύθυνοι του σκανδάλου τις άμεσες επιπτώσεις. 
    Όπως δείχνουν τα πράγματα, η Κυβέρνηση θα επιδιώξει να δρομολογηθούν λύσεις αποκατάστασης των ζημιών, με συνυπευθυνότητα των Ελλήνων φορολογουμένων.
Η δέσμευσή της ότι δεν θα χαθεί ούτε 1 ευρώ από τα ασφαλιστικά ταμεία, δεν αποκλείει την απώλεια εκατομμυρίων ευρώ από τους φορολογουμένους. Αυτή η ενέργεια θα μας βρει ριζικά αντίθετους, όπως και το «κουκούλωμα» των ευθυνών σε πολιτικό και θεσμικό επίπεδο που, όπως διαφαίνεται, μεθοδεύεται, επικοινωνιακά τουλάχιστον, για την ώρα από την Κυβέρνηση. 
      Και ένα τελευταίο. Ο κ. Παπαϊωάννου ανέφερε μια σειρά αριθμούς, για τους οποίους δεν είμαι σε θέση εγώ να απαντήσω, γιατί είναι αριθμοί οι οποίοι θέλουν μελέτη και επεξεργασία. Οπωσδήποτε όμως και το παρελθόν έχει πολλές αμαρτίες στην πλάτη του και καλύτερα εδώ να μην επεκταθούμε περισσότερο. 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Στις δευτερολογίες, δικαίωμα δευτερολογίας έχει μόνο ο κ. Χωρέμης.
      Ορίστε κύριε Χωρέμη, έχετε το λόγο.
      ΑΝΑΣΤΑΣΙΟΣ ΧΩΡΕΜΗΣ: Κυρία Πρόεδρε, κύριοι συνάδελφοι, είναι κανείς να θαυμάζει το επίπεδο της τοποθέτησης και στάσης εν γένει της ηγεσίας του Υπουργείου Απασχόλησης και θα έλεγα και συνολικά της Κυβέρνησης. Αφ’ ενός ο κ. Μαγγίνας λείπει από μια κορυφαία συζήτηση, από ένα θέμα που ταλανίζει κυριολεκτικά την κοινή γνώμη, απασχολεί τους εργαζόμενους φορολογούμενους Έλληνες και από την άλλη μεριά ο κ. Γιακουμάτος, ο οποίος κατά την άποψή μου, μέσα από την προσέγγιση που έκανε, την παρελθοντολογική κυρίως, προσπαθώντας και πάλι να επαναφέρει την εικόνα ότι το ΠΑ.ΣΟ.Κ. κυβερνά και άρα αυτό πρέπει να κρίνεται, επιβεβαίωσε την ενοχή, τη συνενοχή, τη μεγάλη πολιτική τουλάχιστον ευθύνη που έχει η ηγεσία συνολικά του Υπουργείου Απασχόλησης, ασχολούμενος με το παρελθόν και μη απαντώντας φερ’ ειπείν στα τόσα ερωτήματα, τα σαφή και ευκρινή που θέσαμε, αυτά που έχουν να κάνουν με την πώληση των χρυσών ομολόγων σταθερού επιτοκίου από τον πακτωλό χρήματος που εισέρευσε στα ασφαλιστικά ταμεία. Τα χρήματα αυτά πήγαν στην αγορά δομημένων επικίνδυνων ομολόγων. Καμμία απάντηση, ως προς αυτό. Καμμία απάντηση επίσης για το μεγάλο ερώτημα που απασχολεί συνολικά τον ελληνικό λαό:Γιατί γίνεται η επιστροφή των χρημάτων; Για ποιο λόγο γίνεται η επιστροφή των χρημάτων; Υπάρχει μεγαλύτερη ομολογία ενοχής από αυτή; Αυτήν από το γεγονός της επιστροφής των χρημάτων;
       Δεν είναι μια μεμονωμένη υπόθεση η υπόθεση των ομολόγων. Είναι μια αντίληψη βαθειά συντηρητική και όποιος την έχει εφαρμόσει, ασφαλώς διακρίνεται για τη συντηρητικότητά του, εν προκειμένω. Είναι μια βαθύτατα συντηρητική αντίληψη, μια δεξιά αντίληψη, το ότι το κράτος μάς ανήκει και μπορούμε να κάνουμε ό,τι θέλουμε τα χρήματα του εργαζόμενου Έλληνα, του εργαζόμενου ελληνικού λαού. Φυσικά και δεν μπορείτε να κάνετε ό,τι θέλετε τα χρήματα του ελληνικού λαού, γιατί υπάρχει Αντιπολίτευση, υπάρχει κοινωνικό κίνημα, που δεν θα σας επιτρέψει αυτήν την αυθαιρεσία, αυτήν την αλαζονεία και αυτήν την προσέγγιση μ’ αυτόν τον προκλητικό τρόπο στο ζήτημα της διαχείρισης του μόχθου και του ιδρώτα του εργαζόμενου Έλληνα πολίτη.
       Τώρα πλέον δεν γνωρίζουμε μόνο εμείς. Φροντίσαμε και γνωρίζει πλέον όλος ο ελληνικός λαός τι έχει γίνει με το σκάνδαλο των ταμείων: Μια κρυφή συναλλαγή, μεταξύ των Υπουργείων και των ταμείων, όπου ο ένας πωλεί τα επικίνδυνα ομόλογα στους άλλους με μία κρυφή διαδικασία και στο ενδιάμεσο, πλουτίζουν μεσάζοντες, αεριτζήδες, κομπιναδόροι που παίρνουν προμήθειες και μίζες. Πολλά «γαλάζια» στελέχη, «γαλάζιες» επιχειρήσεις, προκύπτει τώρα και μαθαίνουμε ότι είχαν διασυνδεθεί με το Χρηματιστήριο, την εποχή μάλιστα που μας κατηγορούσε η Νέα Δημοκρατία. Και ασφαλώς –και εδώ έχει μια έννοια το να πούμε κάτι που αφορά όλη την Αντιπολίτευση- ο κ. Καραμανλής δεν κάνει εξεταστική επιτροπή, παρ’ ότι έχει προκληθεί βεβαίως και από το Συνασπισμό, αλλά και από τον Πρόεδρό μας, το Γιώργο Παπανδρέου, στη Βουλή γι’ αυτά τα ζητήματα. Έχει προκληθεί. Κάντε την, λοιπόν.
       Το θέμα εδώ για εμάς είναι και θέμα χρόνου. Εσείς προσπαθήσατε όλο αυτό το διάστημα να αιφνιδιάσετε εκλογικά. Συνεπώς, το ένα έχει σχέση με το άλλο. Αλλά αυτό τι σημαίνει; Δεν θα πρέπει να έρθει όλη η αλήθεια στο φως; Κάντε εξεταστική επιτροπή, λοιπόν. Αφού εσείς κατηγορήσατε εμάς κ.λπ., γιατί εσείς δεν αναλαμβάνετε ένα ρόλο πρωτοβουλίας και συνέπειας απέναντι σ’ αυτά που εσείς κάποτε είχατε προσάψει στο ΠΑ.ΣΟ.Κ.; 
       Γιατί δεν το κάνετε; Τολμάτε να το κάνετε; 
       Πιστεύω ότι το μεγαλύτερο ψέμα είναι to ότι λέει η Κυβέρνηση πως αποκαλύπτει, τιμωρεί και χτυπά τη διαφθορά. Η Κυβέρνηση αντί να αποκαλύπτει, συγκαλύπτει. Αντί να τιμωρεί τους υπεύθυνους, προστατεύει τους ενόχους. Αντί να χτυπά τη διαφθορά, είναι η πηγή και η δημιουργία της διαφθοράς. Γι’ αυτό και κρύβεται ο κύριος Πρωθυπουργός. Εδώ είπαμε από την αρχή ότι υπάρχει οργανωμένο σχέδιο, σχέδιο που συντονίστηκε από πάνω, σχέδιο που συντονίστηκε με ευθύνη συνολικά της Κυβέρνησης. 
      Σήμερα, εκατό ημέρες μετά ο εισαγγελέας μάς μιλάει για τη σύσταση εγκληματικής οργάνωσης, για συνωμοσία σε βάρος του δημοσίου, για συνωμοσία, δηλαδή, σε βάρος του Έλληνα φορολογούμενου. Ακόμη και τώρα δεν πτοείστε. Έρχεστε εδώ και μας προκαλείτε. Αποπροσανατολίζετε, κάνετε απόπειρα συμψηφισμού. Δηλαδή, δεν έχετε διάθεση να βάλετε μυαλό και επιμένετε και ο κύριος Πρωθυπουργός, με τη στάση του, επιμένει. 
      Αρνείστε να καταθέσετε τα στοιχεία. Σας προκάλεσαν όλοι οι Βουλευτές του ΠΑ.ΣΟ.Κ.. Δώστε τις συμβάσεις, στο σύνολό τους, και όχι μέρος, περιλήψεις, ώστε να υπάρχουν ελλείψεις σε prospectus σ’ αυτό που καταθέτετε,  στους φακέλους.  Το σύνολο των συμβάσεων γιατί δεν το καταθέτετε; Και είναι δυνατόν αυτό να μην είναι σε γνώση του κ. Καραμανλή και συνεπώς να μην έχει ευθύνη ο κ. Καραμανλής; Τι κρύβεται, λοιπόν, πίσω από αυτήν την υπόθεση; Προστατεύετε κάποιους συνεργάτες; Τον κ. Αλογοσκούφη, τον κ. Δούκα, τον κ. Κουρή, που έρχονται εδώ και μιλάνε για μία εικονική πραγματικότητα;
      Εδώ μου δίνεται η ευκαιρία να πω τη βαθύτερη σκέψη μου και να αποκαλύψουμε την πραγματική πρόθεσή σας, η οποία είναι να καθυστερήσετε, να διαπραγματεύεστε παρασκηνιακά, ώστε να μπορέσετε να πάτε σε εκλογές, χωρίς να έχουν αποδοθεί οι πολιτικές ευθύνες που σας αρμόζουν. Και σ' αυτό το σκάνδαλο, βεβαίως, βλέπουμε αυτήν την πρακτική, όπως και τις προηγούμενες πρακτικές που ακολουθήσατε σε επίσης πολύ σημαντικά σκάνδαλα, όπως υποκλοπές, Πακιστανοί κ.λπ.. Φοβάστε την αλήθεια. Και είναι η αλήθεια, η οποία θα προκαλέσει τον ελληνικό λαό να απαντήσει, πιστεύω, καταδικαστικά στις κάλπες και να καταψηφίσει την Κυβέρνησή σας.
      Η «J.P. MORGAN» ομολόγησε την ενοχή της, αλλά αρνείται να καλύψει η ίδια το ποσό της ληστείας των αποθεματικών των ασφαλιστικών ταμείων. Τι κάνει, λοιπόν, η Κυβέρνηση; Σπεύδει να συνδράμει το συνένοχό της χωρίς καμία αιδώ, αντί να διεκδικήσει την απάλειψη της ζημίας των ασφαλιστικών ταμείων. 
      Συνεπώς, ποιος κυβερνά αυτήν τη χώρα; Αυτό το άθλιο κατεστημένο των αεριτζήδων, των κομπιναδόρων, που έχουν την πολιτική κάλυψη ή ο ελληνικός λαός; Γι’ αυτό λέω ότι θα έρθει η ώρα της κάλπης. Πρέπει να ξέρετε, όμως, ότι η αλαζονεία σας φάνηκε και εδώ απόψε, στην Αίθουσα, από τις τοποθετήσεις που έγιναν για την προηγούμενη επερώτηση από τον κ. Αλογοσκούφη και από τον κ. Δούκα και από εσάς, κύριε Γιακουμάτο, ο οποίος είστε μία απόλαυση!
       Παρελθοντολογία, ως απάντηση ενός υπαρκτού, πολύ σημαντικού σκανδάλου που ταλανίζει την ελληνική γνώμη. Αλαζονεία. Δεν μας ελέγχει κανείς. Αυτή είναι η αντίληψή σας. Κάνουμε ό,τι θέλουμε. Όλους τους ελέγχουμε ή τους απειλούμε ή τους εξαγοράζουμε, όπως ανεξάρτητες αρχές, μέσα Ενημέρωσης, δικαιοσύνη, Αστυνομία, μυστικές υπηρεσίες, Εκκλησία, Δημόσια Διοίκηση. Γίνονται αθρόες προσλήψεις για να μπορέσουμε να σταθούμε στην καρέκλα της εξουσίας. Και πού είναι η Ελλάδα του πνεύματος, των αξιών, η Ελλάδα του Ελληνισμού; 
      Πήγαμε προχθές στην Αλβανία και συναντήσαμε έναν άνθρωπο - πρότυπο, έναν άνθρωπο - δείγμα. Προσκυνήσαμε στην Κλεισούρα η Διακομματική Επιτροπή, Βουλευτές του ΠΑ.ΣΟ.Κ. και της Νέας Δημοκρατίας, με τον κ. Φούσα επικεφαλής της Επιτροπής. Προσκυνήσαμε με ευλάβεια στον τόπο των δυόμισι χιλιάδων νεκρών. Εκεί ο Αναστάσιος κάνει έναν μεγάλο αγώνα, προκειμένου να βρει τα κόκαλα, ως σύμβολο ενότητας, αγώνα, αξιών, όπως είναι η ελευθερία, η ανεξαρτησία. Πιστεύουμε σε κοινά πράγματα. Δεν σας απαξιώνουμε και ιδιαίτερα το συντηρητικό ψηφοφόρο, αλλά και στελέχη και Βουλευτές της Νέας Δημοκρατίας.
      Δεν υπάρχει συνείδηση; Εδώ υπάρχει αρπαχτή, μίζα, συγκάλυψη, συμψηφισμός από εσάς. Δεν υπάρχει αντίδραση; Δεν υπάρχει έλεος, τέλος πάντων, σ' αυτό το κόμμα, το οποίο είναι Κυβέρνηση;
      Καλώς μας καταλογίσατε και εμάς τα αρνητικά μας. Είχαμε, όμως,  τη συνέπεια. Εσείς ποια συνέπεια έχετε σήμερα; Εσείς δεν πρέπει να παραιτηθείτε σήμερα από την εξέλιξη των πραγμάτων αυτών; Και ποια είναι η σχέση των αξιών και του πνεύματος, των αξιών του Ελληνισμού και του υψηλού φρονήματος, που όλοι προσκυνάμε και όλοι τιμούμε, σε σχέση με την πρακτική που ακολουθείτε σήμερα; Τι σχέση έχει η μεγάλη συνοχή  όσον αφορά τις αξίες και τις μεγάλες ιδέες του Ελληνισμού, που πατριωτικά στηρίζουμε όλοι μας, με μια στάση αυθαιρεσίας, συγκάλυψης, συμψηφισμού; 
      Εδώ, λοιπόν, χρειάζεται το πολιτικό θάρρος, να αναλάβετε  να δώσετε όλα τα στοιχεία, να γίνει διερεύνηση και να υπάρξει ο καταλογισμός όσο ψηλά και αν φτάνει. Και βεβαίως τότε θα έχουμε καταξιώσει το δημοκρατικό πολίτευμα της χώρας μας, που το διαλύετε κυριολεκτικά. Σας είπα προηγουμένως για ανεξάρτητες αρχές, για θεσμούς τους οποίους διαλύετε καθημερινά και πρέπει αυτό να σταματήσει, αν θέλουμε να έχουμε ένα κοινοβουλευτικό πολίτευμα και μια δημοκρατία αξιόπιστη στα μάτια του ελληνικού λαού, κάτι που θα διεκδικήσει το ΠΑ.ΣΟ.Κ. στις επόμενες εκλογές και πιστεύω ακράδαντα ότι θα έχει τη στήριξη της πλειοψηφίας του ελληνικού λαού, για να είναι και πάλι κυβέρνηση το ΠΑ.ΣΟ.Κ.  και Πρωθυπουργός της χώρας ο Γιώργος Παπανδρέου. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Έχετε το λόγο, κύριε Υφυπουργέ, για να δευτερολογήσετε. 
      Βέβαια έχετε περάσει αρκετά το χρόνο στην πρωτολογία σας, άρα θα περιοριστείτε κάπως στη δευτερολογία σας. Ευχαριστώ πολύ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Πρόεδρε, θέλω πραγματικά να συμφωνήσω με τον κ. Σκυλλάκο, για το ότι έχει κουράσει πάρα πολύ για εκατό μέρες μονότονα η υπερβολή με αλήθεια, το ψέμα με αλήθεια. 
      Ποιο είναι, όμως, σήμερα αυτό με το οποίο πρέπει να φύγουμε από αυτήν την επερώτηση, το ωφέλιμο για όλους; Ένα και βασικό, το ότι πρέπει –και η Κυβέρνηση το κάνει πράξη- να επιστραφούν όλα τα χρήματα στα ασφαλιστικά ταμεία. Αυτό ήταν μια δέσμευση της Κυβέρνησης, η οποία γίνεται πράξη. Όλα! Και δεν μιλάω μόνο για τα τέσσερα ταμεία. 
      Το δεύτερο θέμα είναι αν θα επιβαρυνθεί ο Έλληνας φορολογούμενος πολίτης. Εξήγησα, όχι δεν θα επιβαρυνθεί. 
      Και το τρίτο θέμα είναι, άρα, το ότι αφού κάνετε επιστροφή, άρα έμμεσα ομολογείτε την ενοχή. Λάθος, κύριε Παπαϊωάννου. Εμείς, τι λέμε; Υπάρχει μια ιστορία εδώ και εκατό μέρες με τα δομημένα. Κατά την προσωπική μου άποψη, στη Δανία τα ασφαλιστικά ταμεία κατά 35%, κυρία Πρόεδρε, έχουν επενδύσει σε δομημένα. Δεν εξορκίζω, δεν δαιμονοποιώ τα δομημένα ή τα αδόμητα. Είναι μια επένδυση. Όμως, από την ώρα που ξεσηκώνονται οι ασφαλισμένοι και οι συνταξιούχοι, από την ώρα που ετέθη θέμα για τα ασφαλιστικά ταμεία, τα ασφαλιστικά ταμεία θέλουν να πάρουν τα λεφτά πίσω και τα παίρνουν. Όμως, εδώ, υπάρχουν ευθύνες; Είναι μια δυσάρεστη κατάσταση, κυρία Πρόεδρε, γιατί όλη η ελληνική κοινωνία δηλητηριάζεται, και εμείς προσωπικά και η Κυβέρνηση. Πράγματι, αυτό το θέμα είναι πάρα πολύ δυσάρεστο. 
      Θα μείνουν ατιμώρητοι; Δηλαδή, επιστρέφουν τα λεφτά και τελείωσε; Όχι. Γνωρίζετε πάρα πολύ καλά, κύριε Παπαϊωάννου, ότι και  στη δικαστική οδό, δύο εισαγγελείς εξονυχιστικά ερευνούν, αλλά και η επιτροπή Ζορμπά. Θα εξαντληθεί το θέμα και θα ελεγχθεί σε όλο το βάθος του. Και τότε θα αποδοθούν ευθύνες. Και δεν θα έχουμε μόνο το ποινικό μέρος. Είδατε τις καμπάνες, τα σήμαντρα που χτύπησαν για τα ισόβια. Πόσο βαριές καμπάνες! Το ίδιο περιμένει και αυτούς, αν υπάρχουν ενοχές. Όμως εγώ δεν είμαι κριτής, δεν είμαι δικαστής. 
      Το δεύτερο, κύριε Παπαϊωάννου, είναι ότι είχαμε πει, όταν ήμασταν αντιπολίτευση, ως τομεάρχης στα ασφαλιστικά νομοσχέδια, ότι η Νέα Δημοκρατία δεν θα έρθει ως μαστροχαλαστής να γκρεμίσει. Θα έρθει να χτίσει θετικές διατάξεις και θετικά πράγματα που έχουν γίνει στο ασφαλιστικό στη διάρκεια αυτών των πενήντα ετών. Και μάλιστα πολλές φορές –αλλά σας αρέσουν οι κολακείες- σας έχουν πει ότι σαν Υπουργός Εργασίας είχατε θεσπίσει θετικές νομοθετικές ρυθμίσεις, που πραγματικά μέχρι σήμερα είναι χρήσιμο εργαλείο. Δεν απαξίωσα τίποτα. Δεν είπα και δεν είμαι εδώ για να ισοπεδώσω και να λέω το άσπρο, μαύρο. Υπήρξε από το ΠΑ.ΣΟ.Κ. μια πολιτική στο ασφαλιστικό, όπως ο ν. 2084, που τις θετικές διατάξεις τις κρατήσατε, όπως και εμείς κάνουμε το ίδιο. Άρα, λοιπόν, δεν είναι άσπρο-μαύρο. 
      Και το λέω αυτό, γιατί; 
Είπατε για τα λεφτά. Θα σας παρακαλέσω, επειδή σας ξέρω πάρα πολλά χρόνια, να ανακαλέσετε το «συκοφάντης» ή το «παραπληροφόρηση», όπως είπατε. Και θέλω να το ανακαλέσετε, γιατί πρώτον, δεν λέω ποτέ ψέματα. Η πολιτική ηθική μου δεν μου επιτρέπει ποτέ να συκοφαντώ και να λέω ψέματα. Και επειδή η πολιτική έχει χάσει τα αυτονόητα και επειδή έχει χάσει και τα εξ ορισμού της από τον Πλάτωνα, που είναι η ηθική και η αλήθεια, τελικά δεν θα καίγονται κοντά στα ξερά και τα χλωρά. Και το λέω αυτό, κύριε Παπαϊωάννου, με όλο το σεβασμό που σας έχω. Και το λέω, γιατί επικαλέστηκα στοιχεία της ακίνητης περιουσίας, όπου είπατε ότι έφταιγε η αντικειμενική αξία. Πιθανόν! 
      Εγώ, όμως, θα σας πω κάτι και θα το ψάξω με λεπτομέρεια. Είναι δυνατόν το ΤΑΠΙΛΤ από τα 5.000.000 ευρώ το 2002, να πάει στα 808.000.000, όπως λέει και ο προϋπολογισμός και αυτό να αναφέρεται στην αντικειμενική αξία; Μπορεί. Αν είναι όμως έτσι, κύριε Παπαϊωάννου, να ζητήσω συγγνώμη, γιατί μου έδωσαν λάθος στοιχεία. Δεν είμαι, όμως, συκοφάντης και θα σας παρακαλούσα αμέσως μετά να το δεχθείτε. Και το λέω αυτό, γιατί και άλλη μια φορά, κύριε Παπαϊωάννου, θυμάστε, με τα Κ.Ε.Κ. εδώ στη Βουλή, ότι σας είχα πει για ένα θέμα ότι θα το ψάξω και ότι θα ανακαλέσετε, όταν γίνει. Δεν το κάνατε. Τώρα θέλω οπωσδήποτε σ’ αυτό το θέμα να ανακαλέσετε, γιατί δεν είναι μόνο, κύριε Παπαϊωάννου, ότι η αξία των μετοχών από 1.761.000.000, που ήταν το 2003, πήγε στα 2.000.000. Εδώ μπήκαν χρήματα από την ακίνητη περιουσία σε μετοχές. Αυτό είναι στοιχείο, που θα το αμφισβητήσω με λεπτομέρειες. 
      Το τρίτο που θέλω να σας πω, κύριε Παπαϊωάννου και θέλω να το προσέξετε, είναι το εξής: Τον κ. Λαδά δεν τον ξέρω. Ούτε έχω ακούσει τίποτα ούτε έχω κάτι επιλήψιμο για τον κύριο. Φτωχός, πλούσιος, τίμιος, άτιμος, δεν είναι θέμα δικό μου. Δεν τον ξέρω. Αυτό όμως που ξέρω, είναι το εξής: Σας απήντησα και δεν συνδέονται τα λαδώματα και οι βαλίτσες με τον κ. Λαδά. Καμμία σχέση. Αυτά αφορούν εσάς, το ΠΑ.ΣΟ.Κ. και τον πολιτικό λόγο που εκφέρετε εδώ μέσα. 
      Ανέφερα, κύριε Παπαϊωάννου, ότι ο Ειδικός Γραμματέας της Γενικής Γραμματείας Κοινωνικής Ασφάλισης, που ασχολείται με την αξιοποίηση των αποθεματικών των ταμείων, κατά τη συζήτηση, ως ειδικός, μάς ενημέρωσε για μια καλή μελλοντική επένδυση. Δηλαδή, εδώ αποδεικνύεται ότι επί των ημερών σας η Ειδική Γραμματεία του Υπουργείου σας, ο κ. Ειδικός Γραμματέας -εμείς καταργήσαμε αυτήν τη θέση τώρα- συμβούλευε επίσημα -και έχω τα πρακτικά του Τ.Ε.Α.Π.Ο.Κ.Α.- τα ασφαλιστικά ταμεία για το τι είδους επένδυση και ποια επένδυση να κάνουν. Αυτό είναι γεγονός αναμφισβήτητο και δεν μπορείτε να το διαψεύσετε. Αυτήν τη σχέση είχε ο κ. Λαδάς μ’ αυτά που είπα. 
      Γι’ αυτό, λοιπόν, θέλω να ξέρετε όλοι ότι κάνουμε πολύ κακό στην πολιτική, κάνουμε κακό στον ελληνικό λαό, όταν χτίζουμε απάνω σε παράγκες και όταν χτίζουμε πολιτικό λόγο πάνω σε τέτοια επιχειρήματα. Πρέπει πραγματικά να αποδοθούν οι ευθύνες. Και εδώ, ελάτε όλοι μαζί να βοηθήσετε για να δούμε πώς μπορούμε μέσω της δικαστικής οδού, μέσω της διερεύνησης του ξεπλύματος του μαύρου χρήματος από την επιτροπή Ζορμπά, να τιμωρηθούν και να χτυπηθούν ανηλεώς αυτοί που έβλαψαν το δημόσιο συμφέρον και από την άλλη πλευρά, να θωρακιστεί το ασφαλιστικό σύστημα. Αυτό είναι το ζητούμενο.
       Δεν λέει κανείς ότι δεν υπάρχουν ευθύνες, δεν επιχαίρει κανείς, είναι δυσάρεστο και οι ευθύνες θα αναζητηθούν, όχι από το Κοινοβούλιο, αλλά πρώτα από τη δικαστική οδό και όχι με πληροφορίες και δημοσιεύματα, αλλά με στοιχεία τα οποία είναι στη χρήση της δικαστικής εξουσίας. 
      Ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο κ. Παπαϊωάννου με ανάλογη μείωση του χρόνου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μειώστε το χρόνο αν θέλετε, δεν θα πάρω το λόγο για πολύ. 
      Απλώς θα ήθελα να πω στον κύριο Υπουργό ότι ήμουν σαφής στο λόγο μου. Εγώ είπα: «Αν δεν έχετε διαβάσει» και προφανώς δεν είχατε διαβάσει τα δικά σας κείμενα. Και με τον αστερίσκο, κύριε Υπουργέ, αναφέρομαι στα θέματα της συκοφαντίας. Διαβάζω δικό σας κείμενο, που λέει ότι η αποτίμηση των ακινήτων έγινε με βάση τις αντικειμενικές αξίες μετά το 2003, οι οποίες είναι κατώτερες των εμπορικών αξιών κατά ποσοστό 30%. Και σας είπα ότι αυτό που είδατε στον πίνακα, είναι λόγω αυτής της αλλαγής. Και σας είπα ότι, αν έχετε κάποια στοιχεία για κάποιο συγκεκριμένο ταμείο, βγάλτε τα. Τι νόημα έχει; Μπορεί να έχουν παραγραφεί. Εγώ δεν βάζω το χέρι μου για κανένα στο Ευαγγέλιο. Εσείς όμως δεν μπορείτε να μιλάτε γενικά και αόριστα, για πόμολα και να λέτε πως «έπεσε» η περιουσία, επικαλούμενοι αυτόν τον πίνακα που έχει το δικό σας αστερίσκο που αναφέρει ότι για τα έτη 2003, 2004, 2005 «Η αποτίμηση των ακινήτων έγινε με βάση τις αντικειμενικές αξίες, οι οποίες είναι κατώτερες των εμπορικών αξιών κατά ποσοστό 30% περίπου». 
          Κατά συνέπεια, ας αιτιάσθε εαυτόν, όχι εμένα. Εγώ δεν σας είπα «συκοφάντη» γενικά και αόριστα, σας είπα: «Αν αυτό δεν το γνωρίζετε» και αποδείχθηκε ότι δεν το γνωρίζατε. Ψάξτε το, όμως. Δεν έχω αυτήν τη στιγμή τα επιχειρήματα για να σας πω ότι είστε ένας συκοφάντης. 
      Δεύτερον, σας είπα: «Προσέξετε τη χρήση των στοιχείων». Δεν μπορεί να λέτε ότι η περιουσία των ασφαλιστικών ταμείων –αναφέρομαι στις μετοχές- ήταν 5,2 δισεκατομμύρια ευρώ και την πήγατε τόσο. Σας εξήγησα ότι το 1999, που ήμουν Υπουργός, θα μπορούσα να υπερηφανεύομαι ότι έγινε 5,2 δισεκατομμύρια ευρώ, ενώ την παρέλαβα τετρακόσια. Ήταν λόγω της έκρηξης του Χρηματιστηρίου και απόδειξη είναι το ότι έπεσαν τα επόμενα χρόνια και μετά το ίδιο χαρτοφυλάκιο -ψάξτε το λίγο- ανέβηκε από μόνο του στα 5.000.000.000 σήμερα. Δεν κάνατε τίποτα, ούτε εσείς ούτε εμείς. Οι νόμοι του 1994 που ψηφίσαμε εμείς, οι νόμοι του 1997 και του 1999 «έφεραν» αυτήν την περιουσία. Έχω μάθει και έχω συνηθίσει στη Βουλή να μιλώ πάντοτε υπεύθυνα και όχι να φωνάζουμε και να μη στεκόμαστε στα στοιχεία. Παρακαλώ και οι δύο πίνακες να διανεμηθούν στην Εθνική Αντιπροσωπεία. 
      (Στο σημείο αυτό ο Βουλευτής κ. Μιλτιάδης Παπαϊωάννουκαταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τρίτο σημείο, οι ποινικές ευθύνες στα θέματα της δικαιοσύνης, ενδεχομένως, αν συσταθεί κάποια εξεταστική επιτροπή στη Βουλή και καταλήξει σε άλλες ευθύνες παραπέρα. Δεν είμαστε, ο καθένας από εμάς, ούτε εισαγγελέας ούτε δικαστής και κάνετε λάθος, κύριε Γιακουμάτο, όταν αναφέρεστε στην απόφαση σε σχέση με τις πρυτανικές αρχές. Τεράστιο λάθος κάνετε. Βγήκε μία απόφαση του δικαστηρίου, σεβαστή. Οι δικαστές ξέρουν. Θα πάει σε άλλο βαθμό. Εμείς κάθε φορά θα το αξιοποιούμε πολιτικά, λέγοντας ότι «αυτοί είναι οι πρυτάνεις;» Κατ’ αρχήν, τους πρυτάνεις δεν τους διορίζουν οι κυβερνήσεις, ξέρετε πώς εκλέγονται. Έτσι θα κάνουμε υπεύθυνη πολιτική, που θέλετε να κάνουμε; Και σας ανέφερα δύο ονόματα που έτυχε να γνωρίζω, που ήταν συνεργάτες μου στο παρελθόν και που κίνησαν αυτήν την ποινική διαδικασία. Δεν την ξεκίνησε η Νέα Δημοκρατία, έχει ξεκινήσει εδώ και δέκα χρόνια. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είπαμε αυτό το πράγμα εμείς.
      ΜΙΛΤΙΑΔΗΣ ΠΑΠΑΪΩΑΝΝΟΥ: Τι θέλετε τώρα; Να χειροκροτήσουμε ή να απορρίψουμε μια δικαστική απόφαση, πλειοδοτώντας ή μειοδοτώντας σ’ αυτά τα ζητήματα; Το θεωρώ μεγάλο ατόπημα. Συνεχίστε έτσι, αυτό είπα.
      Όμως, κύριε Υπουργέ, εδώ μιλάμε για τις πολιτικές ευθύνες και η πρώτη σας μεγάλη πολιτική ευθύνη ως Κυβέρνηση, είναι ότι αλλάξατε την επενδυτική πρακτική των ταμείων. Τα ταμεία είχαν νόμους και είχα την τιμή και την τύχη –αν θέλετε- να είμαι συμμέτοχος σ’ αυτό που έλεγε, πέρα από τα θέματα των καταθέσεων στον ειδικό λογαριασμό, που έφεραν αυτήν τη μεγάλη αύξηση. Έπρεπε να υπάρχει έλεγχος από την Τράπεζα της Ελλάδος, ανεξάρτητη αρχή, που δυστυχώς την καταργείτε τώρα και την πάτε πάλι στο Υπουργείο. Αυτή είναι οπισθοδρόμηση, ότι την ξαναφέρνετε στο Υπουργείο -έστω και αν τα πρόσωπα που βάζετε μπορεί να έχουν κάποια αξιοπιστία- και την παίρνετε από ανεξάρτητη αρχή και αυτήν την επιτροπή την καταργήσατε στην πράξη, ως μη οφείλατε. 
      Είπα ότι πρέπει να τηρείται η αρχή της νομιμότητας, πάνω απ’ όλα, από τους ίδιους τους Υπουργούς. Ούτε αυτό το κατανοήσατε; Δεν μας δώσατε εξήγηση για το πώς είναι δυνατόν δεκατρία ταμεία την ίδια μέρα να αποφασίζουν. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το ψάχνει ο εισαγγελέας.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας απαντώ: Δεν μας δώσατε εξήγηση πολιτική. Την πολιτική εξήγηση ίσως τη δώσει αύριο το πρωί ο εισαγγελέας μέσω του κ. Ευγένιου Παπαδόπουλου. Δεν θέλω να μπω σ’ αυτό. Εγώ παρανοήθηκα και παρεξηγήθηκα από εφημερίδες σας, όταν διαφώνησα μ’ αυτό που είπε ο γραμματέας του κόμματός σας: «Είδατε τις χειροπέδες». Δεν μου άρεσε καθόλου, γιατί είπα ότι, πριν αποφασίσει η δικαιοσύνη, δεν μπορεί να βγαίνουν πολιτικά πρόσωπα και να λένε: «Είδατε τις χειροπέδες». Παρανοήθηκα και παρεξηγήθηκα. Θέλω να είμαι θεσμικός, έτσι έμαθα στη ζωή μου. Είναι λάθος αυτή η προσέγγιση. 
      Άρα, μίλησα για πολιτικές ευθύνες και μιλήσαμε για τις πολιτικές ευθύνες  του Πρωθυπουργού, όταν μπήκε στο σχέδιο συγκάλυψης. Έφυγε ο κ. Τσιτουρίδης για άλλους λόγους, που βοούσε η κοινωνία, για άλλα ζητήματα και είπα ότι, αν ήθελε να απεμπλακεί από αυτήν την υπόθεση, έπρεπε ήδη τότε να αναλάβει τις ευθύνες, καταλογίζοντας σε κάποιους τις ευθύνες. Υπάρχουν και αντικειμενικές ευθύνες στην πολιτική, δεν υπάρχουν μόνο οι υποκειμενικές. Οι Υπουργοί δεν είμαστε μόνο για το δόλο. 
      Σας θυμίζω παραδείγματα. Όταν παραιτήθηκε ο Τάσος Σεχιώτης, επειδή υπήρξε η απόδραση του Κοσκωτά, τρεις μέρες Υπουργός, έφταιγε ο Τάσος Σεχιώτης; Και του είπε ο Παπανδρέου τότε: «Μα, τώρα, Τάσο μου, θα παραιτηθείς;» και είπε: «Είμαι ο αρμόδιος Υπουργός» και ανέλαβε τις ευθύνες. Καταλογίστηκαν ευθύνες για την υπόθεση Οτσαλάν. Είστε σίγουρος ότι υπήρχαν ευθύνες; Αλλά έτσι δουλεύει το πολιτικό σύστημα. Δεν το έκανε αυτό ο κ. Καραμανλής και εισπράττει το τίμημα των επιλογών του αυτήν τη στιγμή. Είναι αυτονόητο ότι η πολιτική ζωή του τόπου δεν μπορεί να οδηγηθεί με τα ζητήματα των ομολόγων στις εκλογές, όμως και τα ομόλογα και οι υποκλοπές και οι Πακιστανοί και οι παρεμβάσεις στη δικαιοσύνη και ό,τι έχει γίνει στη Δημόσια Διοίκηση, όλα, θα μπουν στην ατζέντα. Δεν μπορεί κανένας να τα αγνοήσει. Κατά συνέπεια, μιλήσαμε για βαθύτατα πολιτικές ευθύνες. Και τις πολιτικές ευθύνες τις έχετε και σας ανήκουν. 
     Και δυστυχώς, μελετώντας αυτήν τη στιγμή το σχέδιο νόμου που φέρνετε αύριο, σας λέω ότι είναι ένας  νόμος προς τα πίσω. Και μη σας ακούω να λέτε «για πρώτη φορά», γιατί επαναλαμβάνετε τις ίδιες διατάξεις και δυστυχώς προσθέτετε κάποιες, που και αυτές μας πάνε προς τα πίσω και όχι προς τα εμπρός. Αυτά, όμως, θα τα πούμε αύριο στην κοινοβουλευτική επιτροπή.
     ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, θέλετε το λόγο;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ’ αριθμόν 53/26/8.3.2007 επερώτησης Βουλευτών του ΠΑ.ΣΟ.Κ. προς τον Υπουργό Απασχόλησης και Κοινωνικής Προστασίας σχετικά με το Ταμείο Επικουρικής Ασφάλισης Δημοσίων Υπαλλήλων (Τ.Ε.Α.Δ.Υ.).
     Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.53΄ λύεται η συνεδρίαση για αύριο ημέρα Τρίτη 12 Ιουνίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 11-06-07 σελ.

Τελευταία Αποθήκευση:	15/6/2007 3:18:00 μμ	Από:	M.papadatou
Εκτυπώθηκε:	14/6/2007 12:25:00 μμ

