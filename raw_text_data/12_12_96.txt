
Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΜΔ'

Πέμπτη 12 Δεκεμβρίου 1996

Αθήνα σήμερα στις 12 Δεκεμβρίου 1996, ημέρα Πέμπτη και ώρα 10.15', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός):Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται από τον κ. Ιωάννη Καρακώστα, Βουλευτή Αιτωλοακαρνανίας, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Σύλλογος Δικαιούχων - Δανειοδοτηθέντων ΟΕΚ - ΕΚΤΕ Νομού Μεσσηνίας ζητεί τη νομοθετική ρύθμιση των οφειλών των μελών του.

2. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο ο Νομάρχης Μεσσηνίας ζητεί χρηματοδότηση για την αποκατάσταση των ζημιών του οδικού δικτύου από τις πλημμύρες του Νοεμβρίου 1996.

3. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Εταιρεία των Φίλων του ΝΙΚΟΥ ΚΑΖΑΝΤΖΑΚΗ ζητεί τη δημιουργία έδρας Νίκου Καζαντζάκη στο Πανεπιστήμιο Κρήτης.

4. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με το ενδεχόμενο εγκατάστασης των λιγνιτορυχείων στη Δράμα.

5. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Βιομηχανία Ετοίμων Ενδυμάτων Ι.Πατακάκης Α.Ε. ζητεί τη δημιουργία κινήτρων ανάπτυξης για τον κλάδο.

6. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύνδεσμος Πτηνοτροφικών Επιχειρήσεων Ελλάδος ζητεί τη ρύθμιση των χρεών των μελών του και την εφαρμογή νέων μέτρων για τη δανειοδότησή τους.

7. Ο Βουλευτής Αθήνας κ. ΑΓΓΕΛΟΣ ΜΠΡΑΤΑΚΟΣ κατέθεσε αναφορά με την οποία ο Σύλλογος Πολυτέκνων Περιστερίου διαμαρτύρεται για την περικοπή των πολυτεκνικών επιδομάτων.

8. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας στο οποίο η Κοινότητα Λογγανίκου Νομού Λακωνίας ζητεί χρηματοδότηση για την υδροδότησή της.

9. Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ και ο Πανελλήνιος Σύλλογος Εργαστηριακών Υπαλλήλων ΙΚΑ ζητούν την εφαρμογή των υπουργικών αποφάσεων "περί Ακτινοπροστασίας του πληθυσμού και των εργαζομένων με ιοντίζουσες ακτινοβολίες".

10. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Πολυτέκνων Θέρμου και Περιχώρων διαμαρτύρεται για τις περικοπές των πολυτεκνικών επιδομάτων.

11. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Κοινότητα Κρουσώνα Ηρακλείου ζητεί την κατ' εξαίρεση πρόσληψης προσωπικού από την Κοινότητά του.

12. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ και ο Πανελλήνιος Σύλλογος Εργαστηριακών Υπαλλήλων ΙΚΑ διαμαρτύρεται για την έλλειψη ακτινοπροστασίας στα ακτινοθεραπευτικά και πυρηνικής ιατρικής εργαστήρια του ΙΚΑ.

13. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Κοινότητα Φόδελε Ηρακλείου ζητεί οικονομική ενίσχυση από τους πόρους του ΕΤΕΡΠΣ για ανάπλαση κοινοχρήστων χώρων.

14. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Ασφαλισμένοι του ΙΚΑ - ΤΕΑΜ ζητούν τη μεταρρύθμιση του ισχύοντα ασφαλιστικού νόμου που θίγει τα δικαιώματα των ασφαλισμένων.

15. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κεντρική Κλαδική Συνεταιριστική 'Ενωση Κτηνοτροφικών προϊόντων "ΚΤΗΝΟΤΡΟΦΙΚΗ" ζητεί να αναδειχθεί το θέμα της προστασίας της ελληνικής κτηνοτροφίας ως θέμα άμεσης προτεραιότητας.

16. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αμφιλοχίας του Νομού Αιτωλ/νίας διαμαρτύρεται για την καθυσ-

Σελίδα 1790 

τέρηση δημοπράτησης του έργου "Κέντρο Αποθεραπείας Φυσικής και Κοινωνικής Αποκατάστασης Αμφιλοχίας".

17. Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Ομοσπονδία Τουριστικών Γραφείων Κεντρικής Ελλάδας ζητεί νέες νομοθετικές ρυθμίσεις αναφορικά με τη λειτουργία των ΚΤΕΛ.

18. Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία το Εργατοϋπαλληλικό Κέντρο Αρκαδίας καταγγέλλει τον περιφερειακό διευθυντή του Ο.Τ.Ε. κ. Κουρμπέλη για παράνομες ενέργειές του.

19. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Αναστάσιος Πίσχινας, τοπογράφος μηχανικός, κάτοικος Ληλαντίου Πεδίου υποβάλλει προτάσεις για τη δυνατότητα χωματοληψίας στο Ληλάντιο Πεδίο Εύβοιας.

20. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Καταστηματαρχών Κουρέων - Κομμωτών Εύβοιας ζητεί την κατάργηση των αντικειμενικών κριτηρίων.

21. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ν.Πετρίδης, Διευθυντής καταστήματος, κάτοικος Θεσ/νίκης, διαμαρτύρεται για τις νέες νομοθετικές ρυθμίσεις σχετικά με το εργασιακό καθεστώς στις επιχειρήσεις ειδών προκάτ.

22. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ο Αρχιμανδρίτης Παύλος Ιωάννου διαμαρτύρεται για τη διακοπή αναμεταδόσεων της Θείας Λειτουργίας της Κυριακές από το ραδιόφωνο.

23. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Σκύρου ζητεί την άμεση στελέχωση με νοσηλευτικό και ιατρικό προσωπικό του Περιφερειακού Ιατρείου Σκύρου.

24. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Εργαζομένων Οργανισμού Υδρεύσεως Θεσ/νίκης ζητεί τη χορήγηση πριμ παραγωγικότητας στα μέλη του.

25. Οι Βουλευτές κ.κ. ΜΑΡΙΑ ΜΠΟΣΚΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Σωματείο Συνταξιούχων ΙΚΑ Βέροιας Νομού Ημαθίας εκφράζει τη συμπαράστασή του στον αγώνα των αγροτών της χώρας.

26. Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύλλογος Εργαζομένων ΙΠΑΠ "Η ΘΕΟΤΟΚΟΣ" ζητεί την τακτική επιχορήγηση του Ιδρύματος από τον κρατικό προϋπολογισμό.

27. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Κοινότητα Κάσπακα Λήμνου Νομού Λέσβου ζητεί τη χρηματοδότηση της μελέτης κατασκευής μονάδας επεξεργασίας λυμμάτων στην περιοχή Κάσπακα - Κορνού Λήμνου.

28. Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Αγροτικός και Ακτημονικός Σύλλογος Νέας Νικομήδειας Ημαθίας ζητούν την αποκατάσταση των παλλινοστούντων εκ Ρωσίας Ποντίων.

29. Οι Βουλευτές κ.κ. ΛΕΩΝ ΑΥΔΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία τα Μαθητικά Συμβούλια 1ου και 2ου Λυκείων Ν.Ιωνίας και του 1ου ΤΕΛ Αιγάλεω ζητούν την αύξηση των δαπανών για την παιδεία.

30. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Δημοτικό Συμβούλιο Πετρούπολης Αττικής εκφράζει τη συμπαράστασή του στον αγώνα των αγροτών της χώρας.

31. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία τα Συνταξιουχικά Σωματεία Πειραιά - Πέριξ Δήμων, Ξηράς και Θάλασσας εκφράζουν τη συμπαράστασή τους στον αγώνα των αγροτών της χώρας.

32. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Δήμος Πολιχνίτου Λέσβου ζητεί την επισκευή των ζημιών που προκάλεσαν στην περιοχή του οι τελευταίες βροχοπτώσεις.

33. Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Σύλλογος των Παραθεριστών και Μονίμων Κατοίκων της Παραλίας της Κοινότητας Πλατανιστού Εύβοιας "ΤΟ ΚΟΧΥΛΙ ΤΟΥ ΚΑΒΟΝΤΟΡΟΥ" ζητεί την ηλεκτροδότηση των οικισμών της παραλίας Πλατανιστού.

34. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Μύρινας Λήμνου ζητεί τη διάνοιξη περιφερειακού δρόμου από το λιμάνι Αγίου Νικολάου Μύρινας και την πλακόστρωση παραδοσιακών δρόμων και πλατειών της Μύρινας Λήμνου.

35. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ και ο Πανελλήνιος Σύλλογος Εργαστηριακών Υπαλλήλων ΙΚΑ διαμαρτύρεται για την έλλειψη ακτινοπροστασίας στα ακτινοδιαγνωστικά και πυρηνικής ιατρικής εργαστήρια του ΙΚΑ.

36. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια 'Ενωση Εποπτών Δημόσιας Υγείας ζητεί να υιοθετηθεί η πολιτική του κοινωνικού διαλόγου όταν προωθούνται νομοσχέδια τα οποία αφορούν το κοινωνικό σύνολο.

37. Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Εργατοϋπαλληλικό Κέντρο Γιαννιτσών ζητεί την άμεση κατάργηση των αντιασφαλιστικών διατάξεων των Νόμων 1902/90 και 2084/92.

38. Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η 'Ενωση Γεωργικών Συνεταιρισμών Κολυμβαρίου Χανίων ζητεί τη ρύθμιση χρεών των Συνεταιριστικών Οργανώσεων προς την ΑΤΕ.

39. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Διευθυντής των Μινωϊκών Γραμμών διαμαρτύρεται για την επιβολή νέου φόρου που αφορά στη φορολόγηση της υπεραξίας των μη εισαγομένων μετοχών στο χρηματιστήριο με συντελεστή 20%.

40. Η Ομοσπονδία Λειτουργών Μέσης Εκπαιδεύσεως επέδωσε στον κύριο Πρόεδρο της Βουλής των Ελλήνων ψήφισμα της απεργιακής συγκέντρωσης της 11ης Νοεμβρίου 1996 με το οποίο διεκδικεί την κατοχύρωση του δικαιώματος των ελευθέρων συλλογικών διαπραγματεύσεων και την σύναψη κλαδικής συλλογικής σύμβασης εργασίας, την ουσιαστική αύξηση της χρηματοδότησης της εκπαίδευσης με στόχο το 15%, το διπλασιασμό των αποδοχών των μελών της κ.λπ.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ:
Στην με αριθμό 55/15.10.96 ερώτηση δόθηκε με το υπ' αριθμ. 67284/5.12.96 έγγραφο από τον Υφυπουργό Εσωτερικών η ακόλουθη απάντηση:


" Επί του θέματος της ερώτησης 55/15/10/96 του Βουλευτή κ.Βασ. Κορκολόπουλου σας γνωρίζουμε τα εξής:

1) Το έργο "Αποχέτευση και βιολογικός Καθαρισμός Αδραβίδας-Λεχαινών-Τραγανού" του Συνδέσμου αποχέτευσης Ανδραβίδας-Λεχαινών -Τραγανού είναι ενταγμένο στο ΕΑΠΤΑ2 με προϋπολογισμό 750 εκατομ. Εχει εγκριθεί η οριστική μελέτη δικτύων και η προμελέτη της εγκατάστασης επεξεργασίας λυμάτων, ενώ εκκρεμεί η έγκριση περιβαλλοντικών όρων.

2) Για το έργο "Αποχέτευση και Βιολογικός καθαρισμός Γαστούνης-Βαρθολομιού" (ενταγμένο ομοίως στο ΕΑΠΤΑ2) συντάσσεται το τελευταίο στάδιο της μελέτης (οριστική μελέτη δικτύων και προμελέτη της εγκατάστασης επεξεργασίας λυμάτων) μελέτη δικτύων και προμελέτη της εγκατάστασης επεξεργασίας λυμάτων) και αναμένεται η παράδοσή του.

Οι παραπάνω μελέτες επιβλέπονται από τη Δ/νση Τεχνικών Υπηρεσιών της Νομαρχ. Αυτοδ/σης Ηλείας.

Σύμφωνα με το (β) σχετικό εκτιμάται ότι το πρώτο έργο θα μπορεί να δημοπρατηθεί το Α' Εξάμηνο του 1997 ενώ το δεύτερο το Β' Εξάμηνο του 1997.

Ο Υφυπουργός

Λ. ΠΑΠΑΔΗΜΑΣ"

2. Στην με αριθμό 306/31.10.96 ερώτηση δόθηκε με το υπ' αριθμ. 362/6.12.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 306/31.10.96 που κατέθεσε ο Βουλευτής κ. Πέτρος Τατούλης αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι ο Δρόμος από Στεμνίτσα προς την Ιστορική Ιερά Μονή Προδρόμου δεν είναι δασικός, αλλά έχει χαρακτηρισθεί ως Κοινοτικός και υπάγεται στην αρμοδιότητα της Νομαρχιακής Αυτοδιοίκησης. Πάντως εξετάζεται η ένταξη του έργου σε κάποιο πρόγραμμα των ΠΕΠ προκειμένου να εκτελεσθεί το δυνατόν συντομότερα.

Η δε εγκεκριμένη πίστωση των 100.000.000 δρχ. δεν χάνεται αλλά μεταφέρεται και μπορεί να χρησιμοποιηθεί για έργα δασικής οδοποιίας στο επόμενο έτος από τη Δασική Υπηρεσία.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

3. Στην με αριθμό 378/4.11.96 ερώτηση δόθηκε με το υπ' αριθμ. 70294/3.12.96 έγγραφο από τον Υπουργό Υγείας η ακόλουθη απάντηση:

"Απαντώντας στην υπ'αριθ.378/4.11.96 ερώτηση, που κατατέθηκε στη Βουλή από τον Βουλευτή κ. Βαγ.Μπούτα, η οποία αφορά στη Παιδιατρική Κλινική του ΓΝΝ Καρδίτσας, σας γνωρίζουμε τα εξής:

Η απόφαση, που αφορά στους διορισμούς των δύο παιδιάτρων της Παιδιατρικής Κλινικής του παραπάνω Νοσοκομείου βρίσκεται στη διαδικασία της ολοκλήρωσης τους.

Με την ολοκλήρωση του διορισμού και των δύο αυτών παιδιάτρων θα υπηρετούν πλέον τέσσερις γιατροί στη Παιδιατρική κλινική του ΓΝΝ Καρδίτσας.

Ο Υπουργός

Κ.ΓΕΙΤΟΝΑΣ"

4. Στην με αριθμό 388/4.11.96 ερώτηση δόθηκε με το υπ' αριθμ. 4601/22.11.96 έγγραφο από τον Υφυπουργό Υγείας η ακόλουθη απάντηση:

"Επί της ερώτησης 388/4.11.96 που κατέθεσε ο Βουλευτής κ. Νικ. Κατσαρός και μας διαβιβάστηκε από το Υπουργείο Οικονομικών σας γνωρίζουμε τα εξής:

Επειδή το δημογραφικό είναι ένα από τα πλέον σοβαρά και περίπλοκα θέματα που αντιμετωπίζει η χώρα μας, το Υπουργείο Υγείας και Πρόνοιας ασχολείται με την επίλυσή του, γαι την οποία όμως απαιτείται η λήψη συντονισμένων μέτρων και ενεργειών από πολλούς κρατικούς φορείς.

'Οσον αφορά στα οικονομικά κίνητρα που έχουν δοθεί μέχρι σήμερα για το σκοπό αυτό, από εκτιμήσεις δε φαίνεται να έχουν συμβάλλει ουσιαστικά με τον τρόπο που παρέχονται. Για το λόγο αυτό μελετάται ο τρόπος που θα μπορούσε η συμβολή τους στην επίλυση του δημογραφικού προβλήματος να είναι πλέον ουσιαστική.

Ο Υφυπουργός

Θ.ΚΟΤΣΩΝΗΣ"

5. Στην με αριθμό 447/4.11.96 ερώτηση δόθηκε με το υπ' αριθμ. 5940/2.12.96 έγγραφο από τον Υφυπουργό Υγείας η ακόλουθη απάντηση:

"Σε απάντηση της με αρ. πρ.447/4.11.96 ερώτησης της Βουλευτού κ. Σπήλιου Π.Σπηλιωτόπουλου, σχετικά με οικονομική ενίσχυση του Θεραπευτικού Παιδαγωγικού Κέντρου Πατρών Απροσαρμόστων Παίδων "Η ΜΕΡΙΜΝΑ", σας γνωρίζουμε ότι η αρμοδιότητα επιχορήγησης ιδρυμάτων ΝΠΙΔ ανήκει στην οικεία Νομαρχιακή Αυτοδιοίκηση. Το Υπουργείο επιχορηγεί εφόσον η Ν.Αυτοδ/ση δεν έχει στον προϋπολογισμό της σχετικές πιστώσεις. Στην προκειμένη περίπτωση έχουμε ζητήσει πληροφορίες από την Ν.Αυτοδ/ση Αχαίας, για να εξετάσουμε τη δυνατότητα ότι επιχορηγήθηκε για το έτος 1996 από τον Νομαρχιακό προϋπολογισμό με το ποσό των 39.5000.000 δρχ., και από τον προϋπολογισμό του Υπουργείου με το ποσό των 30.000.000 δρχ.

Ο Υφυπουργός

Θ.ΚΟΤΣΩΝΗΣ"

6. Στην με αριθμό 550/11.11.96 ερώτηση δόθηκε με το υπ' αριθμ. 1324/3.12.96 έγγραφο από τον Υπουργό Εθν. Αμύνας η ακόλουθη απάντηση:

"Σε απάντηση της 550/11.11.96 ερώτησης που κατέθεσε Βουλευτής κ. Α.Ανδρεουλάκος και η οποία αφορά στη δυνατότητα επέκτασης του μορατόριουμ, μεταξύ Ελλάδας και Τουρκίας, ως προς τις στρατιωτικες ασκήσεις στο Αιγαίο, σας πληροφορούμε τα εξής:

Αποτελεί σταθερή αντίληψη της Ελληνικής Κυβέρνησης ότι, η ένταση στο Αίγαιο μεταξύ των δύο χωρών, δεν σχετίζεται γενικώς με τις στρατιωτικές ασκήσεις της γείτονος χώρας αλλά με την προκλητική στρατιωτική δράση αυτής. Το μνημόνιο Παπούλια-Γκιλμάζ του 1988, το οποίο με υπαιτιότητα της Τουρκίας, δεν έχει εφαρμοσθεί, συνιστά μία καλή βάση για την πρόληψη επεισοδίων πο όπως είναι γνωστό προκαλούνται πάντα από την Τουρκία.

Η Ελλάδα επιμένει στην εφαρμογή του μνημονίου Παπούλια-Γκιλμάζ.

Τέλος, σας πληροφορούμε ότι τα Υπουργεία Εθνικής 'Αμυνας και Εξωτερικών συνεργάζονται σταθερά μεταξύ τους, προωθώντας στη βάση της Εθνικής Στρατηγικής, τους πολιτικούς μας στόχους στην 'Αμυνα, την Ασφάλεια και την Εξωτερική Πολιτική της χώρας μας.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

7. Στην με αριθμό 558/11.11.96 ερώτηση δόθηκε με το υπ' αριθμ. 1206/4.12.96 έγγραφο από τον Υφυπουργό Παιδείας η ακόλουθη απάντηση:

" Απαντώντας στην Ερώτηση με αριθμό 558/11.11.1996 σχετικά με τη μεταφορά των μαθητών των κοινοτήτων 'Ανω Διακοπτού και Καθολικού Αιγιάλειας, στα σχολεία του Διακοπτού, που κατέθεσε ο Βουλευτής κ. Σπήλιος Σπηλιωτόπουλος, σας γνωρίζουμε τα ακόλουθα:

Για το θέμα της δωρεάν μεταφοράς των μαθητών Π/θμιας και Δ/θμιας Εκπαίδευσης που κατοικούν μακρυά από την έδρα του σχολείου τους εκδόθηκε η αριθμ. ΙΒ/6722/29.8.1996 (ΦΕΚ 794/29.8.1996 τ.Β') Κοινή Απόφαση των Υπουργών Εσωτερικών Δημόσιας Διοίκησης και Αποκέντρωσης, Οικονομικών και Εθνικής Παιδείας και Θρησκευμάτων με θέμα "Μεταφορά μαθητών Π/θμιας και Δ/θμιας Εκπαίδευσης".

Η κάθε λεπτομέρεια για τη μεταφορά των μαθητών 

Σελίδα 1792 

ρυθμίζεται στα πλαίσια των αρμοδιοτήτων του οικείου Νομάρχη ο οποίος είναι γνώστης των τοπικών συνθηκών και ιδιαιτεροτήτων του χώρου, έτσι ώστε να επιτυγχάνεται η καλύτερη εξυπηρέτηση των μαθητών σε συνδυασμό με το μέγιστο οικονομικό αποτέλεσμα.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

8. Στην με αριθμό 561/11.11.96 ερώτηση δόθηκε με το υπ' αριθμ. 1208/4.12.96 έγγραφο από τον Υφυπουργό Παιδείας η ακόλουθη απάντηση:

" Απαντώντας στην ερώτηση με αριθμ. 561/11.11.96 που κατέθεσαν οι Βουλευτές κ. Αχιλ.Κανταρτζής και Στρ. Κόρακας, σχετικά με το χρόνο απασχόλησης και την ωριαία αποζημίωση του ωρομίσθιου εκπαιδευτικού προσωπικού των Τ.Ε.Ι καθώς και την κάλυψη των εκπαιδευτικών αναγκών των ΤΕΙ με μόνιμο εκπαιδευτικό προσωπικό σας πληροφορούμε τα παρακάτω:

1. Με σχετική διάταξη που πρόκειται να κατατεθεί για ψήφιση το συντομότερο δυνατόν στη Βουλή, αυξάνεται ο χρόνος απασχόλησης του έκτακτου Εκπαιδευτικού Προσωπικού των ΤΕΙ.

2. Προωθείται κοινή Υπουργική απόφαση για υπογραφή, με την οποία αυξάνεται η ωριαία αποζημίωση του Εκτάκτου Εκπαιδευτικού Προσωπικού των ΤΕΙ και

3. Με πρόσφατες αποφάσεις του Υπουργού κατανεμήθηκαν 319 θέσεις εκπαιδευτικού προσωπικού σε όλα τα ΤΕΙ της χώρας για την κάλυψη των εκπαιδευτικών τους αναγκών και σύντομα πρόκειται να αρχίσει η διαδικασία προκήρυξης των θέσεων αυτών από τα οικεία ΤΕΙ.

Ο Υφυπουργός

ΙΩΑΝ.ΑΝΘΟΠΟΥΛΟΣ"

9. Στην με αριθμό 572/11.11.96 ερώτηση δόθηκε με το υπ' αριθμ. 230/6.12.96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 572/11.11.96 που κατέθεσαν οι Βουλευτές κ.κ. Ν.Γκατζής, Β.Μπούτας αναφορικά με το παραπάνω θέμα, σας πληροφορούμε ότι η ενίσχυση στην παραγωγή ελαιολάδου περιόδου 1995/96 αρχίζει να καταβάλλεται, σύμφωνα με την κοινοτική νομοθεσία, από τις 16 Οκτωβρίου και μετά και με την προϋπόθεση να έχουν συνταχθεί οι προβλεπόμενες καταστάσεις, να έχουν ολοκληρωθεί οι προβλεπόμενοι έλεγχοι από τις περιφερειακές υπηρεσίες και να έχουν υποβληθεί στην Δ/νση Οικονομικής Διαχείρισης του ΥΠΓΕ. Η διαδικασία της καταβολής των χρημάτων που αφορούν την ενίσχυση στην παραγωγή ελαιολάδου για την Οργάνωση Παραγωγών Βόλου έχει ολοκληρωθεί. 'Ηδη τα χρήματα απεστάλησαν στην παραπάνω Οργάνωση παραγωγών για την πληρωμή των δικαιούχων ελαιοπαραγωγών.

Μετά την ανεμοθύελλα της 13.9.96 που προκάλεσε σοβαρές ζημιές στις μηλοκαλλιέργειες της περιοχής Πηλίου Μαγνησίας ο ΕΛΓΑ, με την αριθμ. 75/24.9.96 απόφαση του Διοικ. Συμβουλίου του προχώρησε στη συγκέντρωση και καταστροφή των ζημιωθέντων μήλων κατά παρέκκλιση της τυπικής διαδικασίας (εξατομικευμένες εκτιμήσεις) σύμφωνα μετ ο άρθρο 11 παρ.γ του Κανονισμού Ασφάλισης της Φυτικής Παραγωγής από τον ΕΛ.Γ.Α. ικανοποιώντας έτσι το σχετικό αίτημα των παραγωγών των φορέων τους και των τοπικών Υπηρεσιών.

'Ηδη ο ΕΛΓΑ βρίσκεται στη φάση της επεξεργασίας των στοιχείων που αφορούν τις ποσότητες που συγκεντρώθηκαν και κατεστράφησαν, έτσι ώστε μετά την ολοκλήρωσή της, να προχωρήσουμε στην εκκαθάριση των ζημιών και την καταβολή των αποζημιώσεων στους δικαιούχους παραγωγούς.

Οι συναλλαγές οπωροκηπευτικών είναι ελεύθερες μεταξύ των Κρατών μελών της ΕΕ, ενώ για τις εισαγωγές βασικών προϊόντων προέλευσης τρίτων χωρών υπάρχει κοινοτικό καθεστώς προστασίας της κοινοτικής παραγωγής. Πρόκειται για το σύστημα τιμών εισόδου βάσει του οποίου καθορίζονται ελάχιστες τιμές εισόδου για τα προϊόντα τρίτων χωρών ανάλογα με την περίοδο, το προϊόν και τη χώρα εισαγωγής.

Κάθε εθνικό περιοριστικό μέτρο, πέρα του κοινοτικού καθεστώτος, είναι ασυμβίβαστο με το καθεστώς αυτό και συνεπώς δεν μπορεί να υιοθετηθεί.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

10. Στην με αριθμό 578/11.11.96 ερώτηση δόθηκε με το υπ' αριθμ. 13/4.12.96 έγγραφο από τον Υπουργό Ανάπτυξης η ακόλουθη απάντηση:

"Αναφερόμενοι στη με αριθ.578/11.11.96 ερώτηση πυ κατατέθηκε στη Βουλή των Ελλήνων από τους Βουλευτές κ.κ. Βαγ.Μεϊμαράκη, Παν. Ψωμιάδη, Θεοδ. Πασαλίδη και Ιωάννη Τζωάννο, σχετικά με το θέμα του ωραρίου, σας γνωρίζουμε τα ακόλουθα:

Το ωράριο λειτουργίας των καταστημάτων ρυθμίζεται με το Ν.2224/94 του Υπουργείου Εργασίας και Κοινωνικών Ασφαλίσεων.

Σύμφωνα με το άρθρο 46 του νόμου αυτού, η λειτουργία των καταστημάτων είναι ελεύθερη καθ' όλες τις ώρες και τις ημέρες της εβδομάδος, πλην της Κυριακής και των ημερών αργίας.

Στο ίδιο άρθρο ορίζονται και οι εξαιρέσεις που αφορούν τη λειτουργία ορισμένων καταστημάτων την Κυριακή και τις ημέρες αργίας, όπως των εστιατορίων, ζαχαροπλαστείων, μπαρ, καφενείων κ.λπ. καθώς και ορισμένων καταστημάτων, που εξυπηρετούν την τουριστική κίνηση σε αυστηρά οριοθετιμένες περιοχές Δήμων και Κοινοτήτων που έχουν ανακηρυχθεί ως τουριστικοί τόποι μετά από απόφαση του οικείου Νομάρχη, η οποία εκδίδεται με σύμφωνη γνώμη του Υπουργείου τέως τουρισμού και των οικείων επαγγελματικών οργανώσεων εργοδοτών και εργαζομένων του Νομού.

Για οποιαδήποτε πάντως τροποποίηση του νόμου, την πρωτοβουλία έχει το Υπουργείο Εργασίας και Κοινωνικών Ασφαλίσεων.

Ο Υπουργός

ΜΙΧ. ΧΡΥΣΟΧΟΪΔΗΣ"

11. Στην με αριθμό 612/12-11-96 ερώτηση δόθηκε με το υπ' αριθμ. 1838/5-11-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας σε θέματα δικής μας αρμοδιότητας που θίγονται μεταξύ άλλων στην υπ' αριθμ. 612/12-11-96 ερώτηση που κατατέθηκε στη Βουλή από το Βουλευτή κ. Σωτηρόπουλο Βασίλειο, σας πληροφορούμε τα ακόλουθα:

Μετά από τηλεφωνική επικοινωνία που είχε η Υπηρεσία μας με τις αρμόδιες ΔΟΥ του Νομού Αργολίδος (ΔΟΥ Αργους, Ναυπλίου και Κρανιδίου), μας πληροφόρησαν ότι, δεν εκκρεμούν για κανένα έτος αιτήσεις επιστροφής ΦΠΑ των αγροτών του ειδικού καθεστώτος που έχουν υποβληθεί από τους αγροτικούς συνεταιρισμούς και ως εκ τούτου έχουν καταβληθεί τα ποσά που αναλογούν στην επιστροφή του ΦΠΑ σε όλους, τους δικαιούχους αγρότες.

Ο Υφυπουργός

ΓΕΩΡΓΙΟΣ ΔΡΥΣ"

12. Στην με αριθμό 613/12-11-96 ερώτηση δόθηκε με το υπ' αριθμ. 255/6-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 613/12.11.96, που κατέθεσε ο Βουλευτής κ. Βασίλειος Σωτηρόπουλος αναφορικά με το παραπάνω θέμα σας πληροφορούμε ότι:

Μετά τη δημοσίευση στην Εφημερίδα της Κυβέρνησης του Οργανισμού Νομαρχ. Αυτ/σης Αργολίδας (ΦΕΚ 368τ.Β/4.5.95) ο καθορισμός των οργανικών θέσεων και η πλήρωση αυτών γίνονται πλέον από τη Νομαρχιακή Αυτοδιοίκηση Ν. Αργολίδας. 

Ο Υπουργός

ΣΤΕΦ. ΤΖΟΥΜΑΚΑΣ"


13. Στην με αριθμό 631/13-11-96 ερώτηση δόθηκε με το υπ' αριθμ. 137/4-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 631/13-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Κυπαρίσσου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

14. Στην με αριθμό 634/13-11-96 ερώτηση δόθηκε με το υπ' αριθμ. 147/6-12-96 έγγραφο από τον Υφυπουργό Εμπορίου η ακόλουθη απάντηση:

"Αναφερόμενοι στην με αριθμ. 634/13-11-96 ερώτηση που κατατέθηκε στη Βουλή των Ελλήνων από τον Βουλευτή κ. Μιχ. Καχριμάκη σχετικά με τη διαμόρφωση της τιμής της τομάτας, σας γνωρίζουμε τα ακόλουθα:

Σύμφωνα με το ισχύον αγορανομικό καθεστώς (άρθρο 1 της Κωδικοποιημένης Αγορανομικής Διάταξης 16/89, όπως τροποποιήθηκε με την 16/92 όμοια), η τομάτα από απόψεως τιμών για τους διακινητές χονδρεμπόρους και λιανοπωλητές διαμορφώνονται με βάση καθορισμένα ποσοστά μικτού κέρδους 10% για την χονδρική και 28% για την λιανική πώληση.

Σε επίπεδο παραγωγού αυτές, διαμορφώνονται ελεύθερα με βάση την προσφορά και ζήτηση.

Επομένως για τους τοματοπαραγωγούς δεν υφίσταται κανένας περιορισμός ως προς τη διαμόρφωση των τιμών του είδους τους, ούτε και πρόθεση για καθιέρωση Δελτίου Τιμών.

Ο Υφυπουργός

ΜΙΧ. ΧΡΥΣΟΧΟΪΔΗΣ"

15. Στην με αριθμό 645/13-11-96 ερώτηση δόθηκε με το υπ' αριθμ. 12551/2-12-96 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 645/13-11-96 ερώτηση των κ.κ. Βουλευτών του ΚΚΕ Σ. Παναγιώτου και Μ. Κωστόπουλου σχετικά με την έλλειψη ασθενοφόρου αυτοκινήτου από το γήπεδο Πλαταιών σας πληροφορούμε τα εξής:

Πριν την έναρξη του συγκεκριμένου αγώνα αλλά και κατά τη διάρκεια αυτού δεν ζητήθηκε ασθενοφόρο αυτοκίνητο από το Νοσοκομείο Θηβών.

Για την ύπαρξη γιατρού κατά την διάρκεια του αγώνα είναι αρμόδιο να επιληφθεί το γηπεδούχο σωματείο.

Ο Υφυπουργός

Ε. ΣΚΟΥΛΑΚΗΣ"

16. Στην με αριθμό 646/19-11-96 ερώτηση δόθηκε με το υπ' αριθμ. 67203/5-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 646/19-11-96 που κατατέθηκε στη Βουλή των Ελλήνων από τους Βουλευτές κ.κ. Β. Μπούτα - Αχ. Κανταρτζή - Ν. Γκατζή και αναφέρεται στο πιο πάνω θέμα, σας πληροφορούμε ότι:

Στην Κοινότητα Ζαππείου έχουν ανορυχθεί δύο γεωτρήσεις εκ των οποίων η μία έχει κριθεί ακατάλληλη ενώ για την άλλη γίνονται σχετικές αναλύσεις νερού και αναμένονται τα αποτελέσματα. Στο Πρόγραμμα ΣΑΝΑ/1 έχει ενταχθεί το έργο "Ανόρυξη και αξιοποίηση γεωτρήσεων και κατασκευή αγωγού μεταφοράς νερού" προϋπολογισμού 22 εκατ. δρχ.

'Οσον αφορά την Κοινότητα Χαράς έχουν ανορυχθεί δύο γεωτρήσεις οι οποίες δεν κρίθηκαν κατάλληλες και η Κοινότητα πρότεινε την ανόρυξη νέας γεώτρησης, η οποία έχει προγραμματισθεί από το Πρόγραμμα Δημοσίων Επενδύσεων (ΣΑΝΑ/1) έτους 1997.

Σχετικά με την μεταφορά νερού από την Κοινότητα Αγίου Γεωργίου για την ύδρευση των Κοινοτήτων Ζαππείου, Χαράς και Κυπάρισσου έχει γίνει προμελέτη του έργου συνολικού προϋπολογισμού 314 εκατ. δρχ. Επειδή όμως υπάρχει πρόβλημα επάρκειας νερού, στην παρούσα περίοδο γίνονται σχετικές μετρήσεις και αξιολογούνται τα αποτελέσματα προκειμένου να ληφθούν τελικές αποφάσεις.

Ο Υφυπουργός

Λ. ΠΑΠΑΔΗΜΑΣ"

17. Στην με αριθμό 648/13-11-96 ερώτηση δόθηκε με το υπ' αριθμ. 25/4-12-96 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 648/13.11.96 ερώτηση των Βουλευτών κ.κ. Στρατή Κόρακα και Σταύρου Παναγιώτου, σας γνωρίζουμε ότι στο Τεχνικό και Καλλιτεχνικό Πρόγραμμα της Πολιτιστικής Πρωτεύουσας της Ευρώπης - Θεσσαλονίκη 1997 δεν περιλαμβάνεται χρηματοδότηση με οποιοδήποτε ποσό του έργου "Ομοίωμα, αναπαράσταση Πολιόχνης στην Ποτίδαια Χαλκιδικής".

Ο Οργανισμός Πολιτιστικής Πρωτεύουσας μετά την παρουσίαση της πρότασης υλοποίησης του έργου από αντιπροσωπεία Ιταλών επιστημόνων (καθηγητής Sandro Pontzemoli, Πρύτανις του Πανεπιστημίου της Genova, Franco Minissi - καθηγητής του Πανεπιστημίου της Ρώμης) εξέφρασε απλώς το ενδιαφέρον του και περιορίστηκε στη διευκόλυνση της Ιταλικής αποστολής.

Το Υπουργείο Πολιτισμού θεωρεί ότι η Χαλκιδική έχει τεράστια εγχώρια αρχαιολογική κληρονομιά και δεν χρειάζεται να καταστεί τόπος τεχνικής αναπαράστασης της Πολιόχνης που ανήκει στη Λήμνο.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

18. Στην με αριθμό 652/13-11-96 ερώτηση δόθηκε με το υπ' αριθμ. 1325/4-12-96 έγγραφο από τον Υφυπουργό 'Αμυνας η ακόλουθη απάντηση:

"Σε απάντηση της 652/13-11-96 ερώτησης που κατέθεσαν οι Βουλευτές κ. Ν. Γκατζής, Ε. Μπούτας και Α. Κανταρτζής και η οποία αφορά στη δημιουργία εγκαταστάσεων του ΝΑΤΟ στο Λιτόχωρο Πιερίας, σας πληροφορούμε τα εξής:

Η επίσκεψη των αξιωματικών του ΝΑΤΟ στο Λιτόχωρο εντάσσεται στα πλαίσια της μόνιμης συνεργασίας της χώρας μας, ως κράτους μέλους, με το ΝΑΤΟ. Στα πλαίσια της παραπάνω συνεργασίας περιλαμβάνεται και η κατασκευή λιμένος στο Λιτόχωρο, προϋπολογισμού 9 δις δρχ, από τα οποία η Ελλάδα επιβαρύνεται μόλις με το 1% του συνολικού κόστους.Το εθνικό όφελος που προκύπτει από την κατασκευή αντίστοιχων έργων, όπως του λιμένος στο Λιτόχωρο είναι τεράστιο, δεδομένου ότι η εκμετάλλευση αυτών, περισσότερο για κοινωνικούς και λιγότερο για στρατιωτικούς σκοπούς, μπορεί να λειτουργήσει ως μοχλός οικονομικής ανάπτυξης στην ευρύτερη περιοχή.

Θα πρέπει να καταστεί σαφές ότι οι επισκέψεις που πραγματοποιήθηκαν ουδεμία σχέση έχουν με την ίδρυση των στρατηγείων του ΝΑΤΟ στη Λάρισα. Επιπλέον, καμία συμφωνία δεν έχει λάβει χώρα για το FIR Αθηνών, όπως επίσης και για τη διεύρυνση του χώρου ευθύνης του Στρατηγείου στη Νάπολη.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"19. Στην με αριθμό 653/13-11-96 ερώτηση δόθηκε με το υπ' αριθμ. 273/6-12-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 653/13.11.96 που κατέθεσαν οι Βουλευτές κ.κ. Β. Μπούτας, Α. Κανταρτζής, Ν. Γκατζής αναφορικά με το παραπάνω θέμα σας πληροφορούμε ότι: Σε νομοσχέδιο που προωθείται από την αρμόδια υπηρεσία του ΥΠ.ΓΕ. και βρίσκεται στο στάδιο των συνυπογραφών από τους συναρμοδίους κ.κ. Υπουργούς έχει περιληφθεί σχετική διάταξη με την οποία επεκτείνονται οι διατάξεις του Ν. 2346/1995 και στους υπαλλήλους του Οργανισμού Καπνού και του Οργανισμού Βάμβακος.

Ο Υπουργός

ΣΤΕΦ. ΤΖΟΥΜΑΚΑΣ"

20. Στις με αριθμό 658/13-11-96, 659/13-11-96 ερωτήσεις δόθηκε με το υπ' αριθμ. 67210/5-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση των ερωτήσεων 658 - 659/13-11-96 που κατατέθηκαν στη Βουλή των Ελλήνων από το Βουλευτή κ. Λ. Παπαγεωργόπουλο και αναφέρονται στο πιο πάνω θέμα, σας πληροφορούμε ότι η Ν.Α. Εύβοιας στο πλαίσιο της ΣΑΝΑ/2 έχει εγκρίνει πιστώσεις 300 εκ. δρχ. για εκτέλεση έργων Αγροτικής οδοποιϊας σε Σ.Π. του Νομού σύμφωνα με σχετική απόφαση του Νομαρχιακού Συμβουλίου.

Ο Υφυπουργός

Λ. ΠΑΠΑΔΗΜΑΣ"

21. Στις με αριθμό 660/13-11-96 έως 671/13-11-96 ερωτήσεις δόθηκε με το υπ' αριθμ. 290/2-12-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στις 660 έως 671/13-11-96 σχετικές ερωτήσεις που κατατέθηκαν στις 13-11-96 από το Βουλευτή κ. Λευτέρη Παπαγεωργόπουλο σας γνωρίζουμε τα εξής:

Το ΥΠΕΧΩΔΕ δια της Δ/νσης Ειδικών 'Εργων Αναβάθμισης Περιοχών και μέσα στα πλαίσια των αρμοδιοτήτων του έχει ήδη χρηματοδοτήσει:

- 1) Την Κοινότητα Πλατανιστού - Ν. Ευβοίας, σύμφωνα με την υπ' αριθμ. 58377/3841/δ/23-5-96 απόφαση από πόρους του ΕΤΕΡΠΣ, με ποσό ύψους 2.000.000 δρχ. και για το έργο: "Διαμόρφωση - ανάπλαση ελευθέρων κοινοχρήστων χώρων, πλατειών κ.λπ.".

- 2) Την Κοινότητα Αετού - Ν. Ευβοίας, σύμφωνα με τις υπ' αριθμ. α) οικ. 47495/3396/δ/29-9-94 και β οικ. 58395/3959/δ/23-5-96 αποφάσεις από πόρους του ΕΤΕΡΠΣ, με ποσά ύψους 1.000.000 δρχ. και 3.000.000 δρχ. αντίστοιχα και για το έργο: "Διαμόρφωση - ανάπλαση ελευθέρων κοινοχρήστων χώρων, πλατειών κ.λπ.".

3) Την Κοινότητα Καλυβίων - Ν. Ευβοίας, σύμφωνα με την υπ' αριθμ. οικ. 58386/3850/δ/23-5-96 απόφαση και για το έργο: "Διαμόρφωση - ανάπλαση ελευθέρων κοινοχρήστων χώρων, πλατειών κ.λπ.", με ποσό υψους 5.000.000 δρχ.

4) Την Κοινότητα Λεπούρων - Ν. Ευβοίας, σύμφωνα με την υπ' αριθμ. οικ. 100380/6751/δ/14-12-95 απόφαση από πόρους του ΕΤΕΡΠΣ, με ποσό ύψους 2.000.000 δρχ. και για το έργο: "Διαμόρφωση - ανάπλαση κεντρικής πλατείας στη θέση (παλλιοπούσι) της Κοινότητας".

- 5) Την Κοινότητα Βέλους-Ν. Ευβοίας, σύμφωνα με την υπ' αριθ. οικ. 100362/6733/δ/14-12-95 απόφαση από πόρους του ΕΤΕΡΠΣ, με ποσό ύψους 2.000.000 δρχ. και για το έργο: "Διαμόρφωση-ανάπλαση κεντρικής πλατείας στη θέση (παλλιοπούσι) της Κοινότητας".

- 6) Την Κοινότητα Δύστου - Ν. Ευβοίας, σύμφωνα με την υπ' αριθμ. οικ. 100364/6735/δ/14-2-95 απόφαση από πόρους του ΕΤΕΡΠΣ, με ποσό ύψους 5.000.000 δρχ. και για το έργο: "Διαμόρφωση - ανάπλαση πλατειών και λοιπών κοινοχρήστων χώρων".

- 7) Την Κοινότητα Πούρνου - Ν. Ευβοίας, σύμφωνα με την υπ' αριθμ. οικ. 58383/3847/δ/23-5-96 απόφαση, με ποσό ύψους 5.000.000 δρχ. και για το έργο: "Διαμόρφωση - ανάπλαση ελευθέρων κοινοχρήστων χώρων, πλατειών κ.λπ".

Τέλος, όσον αφορά στα αιτήματα των Κοινοτήτων Γραμπιάς, Καλλιανού, Κομητού, Αμυγδαλέας και Αφρατίου θα εξετασθεί η δυνατότητα ένταξής τους στο πρόγραμμα εκτέλεσης έργων ανάπλασης - διαμόρφωσης κοινοχρήστων χώρων.

Ο Υπουργός

Κ. ΛΑΛΙΩΤΗΣ"

22. Στην με αριθμό 682/14-11-96 ερώτηση δόθηκε με το υπ' αριθμ. 67204/5-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 682/14-11-96 ερώτησης που κατατέθηκε στη Βουλή των Ελλήνων από το Βουλευτή κ. Ηλ. Βεζδρεβάνη και αναφέρεται στο πιο πάνω θέμα, σας πληροφορούμε τα ακόλουθα:

1. Το μη ασφαλτοστρωμένο επαρχιακό οδικό δίκτυο του Νομού Θεσπρωτίας ανέρχεται σε 37 χιλιόμετρα σε σύνολο 269 χιλιομέτρων. Το μη ασφαλτοστρωμένο κοινοτικό δίκτυο του Νομού Θεσπρωτίας ανέρχεται σε 50 χιλιόμετρα σε σύνολο 350 χιλιομέτρων.

2. Από τα ανωτέρω για 50 χιλιόμετρα κοινοτικού δικτύου απαιτούνται επισκευές (ασφαλτόστρωση, τεχνικά κ.λπ) λόγω φθορών.

3. Η δαπάνη για την ασφαλτόστρωση του υπολοίπου κοινοτικού και επαρχιακού δικτύου θα αντιμετωπισθεί από την Ν.Α. στα πλαίσια των οικονομικών δυνατοτήτων των ετησίων ΣΑΝΑ και ύστερα από ιεράρχηση όλων των αιτημάτων των ΟΤΑ του Νομού.

Ο Υφυπουργός

Λ. ΠΑΠΑΔΗΜΑΣ"

23. Στην με αριθμό 684/14-11-96 ερώτηση δόθηκε με το υπ' αριθμ. 36211/5-12-96 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 684/14-11-96 που κατέθεσε ο Βουλευτης κ. Κ. Ευμοιρίδης, σας γνωρίζουμε τα παρακάτω:

1. Η πρόθεση της Κυβέρνησης και του ΟΑΕ σχετικά με τη SOFTEX είναι να προχωρήσουν άμεσα τις απαιτούμενες ενέργειες και διαδικασίες για την αποκρατικοποίησή της. Για το σκοπό αυτό έχει εκδοθεί ήδη η απαιτούμενη απόφαση της ΔΕΑ και ο ΟΑΕ έχει υποβάλλει στο Υπουργείο τις σχετικές με τις διαδικασίες προτάσεις του. Σύμφωνα με το χρονοδιάγραμμα που συνοδεύει τις προτάσεις του ΟΑΕ, εφ' όσον συντρέξουν συγκεκριμένες προϋποθέσεις η εκπλήρωση των οποίων ανάγεται στο Δημόσιο, είναι δυνατή η ολοκλήρωση των διαδικασιών αποκρατικοποίησης σε διάστημα 9 - 12 μηνών.

2. Η Εταιρεία αντιμετωπίζει πράγματι πρόβλημα ρευστότητας, που εντάσσεται στο γενικότερο πρόβλημα δυσμενούς χρηματοοικονομικής διάρθρωσης και υπερχρέωσης. Για την εξυγίανση στον τομέα αυτό και τη δημιουργία συνθηκών ικανοποιητικής ρευστότητας βρίσκονται υπό εξέλιξη ενέργειες που στοχεύουν στην αναδιάρθρωση των δανειακών υποχρεώσεων. Το σοβαρό αυτό θέμα ασφαλώς είναι υπόψη των εργαζομένων οι εκπρόσωποι των οποίων στο Δ.Σ. της εταιρείας συμπράττουν ενεργά και εποικοδομητικά με τη Διοίκηση για την προώθηση λύσεως.

3. Η επιδιωκόμενη χρηματοοικονομική εξυγίανση και αναδιάρθρωση των υποχρεώσεων της Εταιρείας αποτελεί και προϋπόθεση για την ενεργοποίηση προς υλοποίηση των ήδη εγκεκριμένων επενδυτικών προγραμμάτων και κατά προτεραιότητα του προγράμματος Δράμας.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

24. Στην με αριθμό 688/14-11-96 ερώτηση δόθηκε με το υπ' αριθμ. 1232/4-12-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 688/14.11.96 σχετικά με την εγγραφή αλλοδαπών μαθητών στην Πρωτοβάθμια Εκπ/ση, που κατέθεσε ο Βουλευτής κ. Παν. Καμμένος, σας γνωρίζουμε τα ακόλουθα:


Για την εγγραφή των αλλοδαπών μαθητών στην Α' και στις υπόλοιπες τάξεις απαιτούνται, εκτός των άλλων δικαιολογητικών, πιστοποιητικά ή βεβαιώσεις που ισχύουν και για την εγγραφή των ημεδαπών, απ' όπου προκύπτει ότι έγιναν τα προβλεπόμενα εμβόλια και η οδοντολογική εξέταση. Σε περίπτωση που ο μαθητής δε διαθέτει τις παραπάνω βεβαιώσεις, ο διευθυντής και το διδακτικό προσωπικό συνεργάζονται με τους γονείς και κηδεμόνες για την απόκτησή τους.

Ο Υφυπουργός

ΙΩΑΝ. ΑΝΘΟΠΟΥΛΟΣ"

25. Στην με αριθμό 691/14-11-96 ερώτηση δόθηκε με το υπ' αριθμ. 26/3-12-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 691/14.11.96 των Βουλευτών κ.κ. Σταύρου Παναγιώτου και Λέοντα Αυδή, σας γνωρίζουμε ότι ταυτίζεται κατά περιεχόμενο με την επίκαιρη ερώτηση 223/15.11.96, η οποία συζητήθηκε στην Βουλή την Πέμπτη 21.11.1996.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

26. Στην με αριθμό 695/14-11-96 ερώτηση δόθηκε με το υπ' αριθμ. 12630/2-12-96 έγγραφο από τον Υφυπουργο Υγείας η ακόλουθη απάντηση:

"Σχετικά με την ερώτηση αρ. πρωτ. 695/14-11-96 που σας κατέθεσαν οι Βουλευτές κα Ανδριανή (Νίτσα) Λουλέ και Κος Μουσταφά Μουσταφά σας πληροφορούμε τα εξής:

Στις προτάσεις του Υπουργείου μας για την σύνταξη του νέου προϋπολογισμού 1997 έχει περιληφθεί ποσό 7 δισεκατομ. δρχ. για την κάλυψη δαπανών μισθοδοσίας και λειτουργικών εξόδων προκειμένου να ξεκινήσει η λειτουργία του νέου Νοσ/μείου.

Συγκεκριμένα το ποσό αυτό έχει εγγραφεί στον Κωδικό αριθμό 5173 για "προσλήψεις προσωπικού κ.λπ." και θεωρείται αρκετό εφόσον το Υπουργείο Οικονομικών αποδεχθεί και προωθήσει τις προτάσεις του Υπουργείου μας.

Το σχέδιο Κοινής Υπουργικής απόφασης για την έκδοση Οργανισμού του νέου Νοσοκομείου έχει υπογραφεί απ' το Υπουργείο μας και προωθήθηκε στο Υπουργείο Οικονομικών για υπογραφή απ' τον αρμόδιο Υφυπουργό κο Χριστοδουλάκη.

Ο Υφυπουργός

ΜΑΝ. ΣΚΟΥΛΑΚΗΣ"

27. Στην με αριθμό 700/15-11-96 ερώτηση δόθηκε με το υπ' αριθμ. 139/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 700/15.11.96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Ξεχώρσι από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΧΟΧΟΪΔΗΣ"

28. Στην με αριθμό 701/15-11-96 ερώτηση δόθηκε με το υπ' αριθμ. 140/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 631/13-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Παλαιοκλησίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

29. Στην με αριθμό 702/15-11-96 ερώτηση δόθηκε με το υπ' αριθμ. 141/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 702/15-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Παλαιοχωρίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΧΟΧΟΪΔΗΣ"

30. Στην με αριθμό 704/15-11-96 ερώτηση δόθηκε με το υπ' αριθμ. 143/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 704/15-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Πηγαδουλίων από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΧΟΧΟΪΔΗΣ"


31. Στην με αριθμό 705/15-11-96 ερώτηση δόθηκε με το υπ' αριθμ. 144/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στην με αριθμ. 705/15-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Πλαισίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

32. Στην με αριθμό 718/15-11-96 ερώτηση δόθηκε με το υπ' αριθμ. 28/3-12-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 718/15-11-96 του Βουλευτή κ. Μιχάλη Καρχιμάκη, σας γνωρίζουμε τα εξής:

Στα πλαίσια του υφιστάμενου θεσμικού πλαισίου το Υπουργείο Πολιτισμού και το Ταμείο Αρχαιολογικών Πόρων έχει τη δυνατότητα σύναψης προγραμματικών συμβάσεων με Οργανισμούς Τοπικής Αυτοδιοίκησης για την αξιοποίηση και ανάδειξη αρχαιολογικών χώρων και μνημείων που βρίσκονται στα όρια των συγκεκριμένων ΟΤΑ.

Οι συμβάσεις αυτές αναφέρονται αναλυτικά στο σκοπό και το αντικείμενο, στην οικονομική συμμετοχή και τις λοιπές υποχρεώσεις των συμβαλλομένων μερών και επίσης προβλέπουν τη σύσταση ειδικής επιστημονικής επιτροπής για τις προβλεπόμενες παρεμβάσεις, η οποία και αποτελεί βασικό όργανο λειτουργίας της σύμβασης.

'Οσον αφορά την κοινότητα Ψυχρού στα όρια της οποίας βρίσκεται το "Δικταίον 'Ανδρον" και με δεδομένα τα πενιχρά οικονομικά της κοινότητας, αντί της σύναψης προγραμματικής σύμβασης, το Ταμείο Αρχαιολογικών Πόρων ανέλαβε εξ ολοκλήρου τη χρηματοδότηση υλοποίησης συγκεκριμένων έργων.

Συγκεκριμένα μέσα στο 1996 ολοκληρώθηκε η μελέτη στερέωσης, ανάδειξης κ.λπ. του Δικταίου, δαπάνης 30 εκατ. δρχ., η οποία και εγκρίθηκε από το Κεντρικό Αρχαιολογικό Συμβούλιο. 'Ηδη βρίσκεται σε εξέλιξη η πρώτη φάση του έργου προϋπολογισμού 80 εκατ. δρχ. και αφορά στη στερέωση των βράχων εισόδου όπως ορίζει η απόφαση του ΚΑΣ. Με την ολοκλήρωση των εργασιών τον Απρίλιο 1997, προβλέπεται η δημοπράτηση της β' φάσης προϋπολογισμού άνω των 150 εκατ. δρχ. που αφορά σε έργα εξυπηρέτησης επισκεπτών και ενδεικτικά κατασκευή εκδοτηρίου, αναψυκτήριων, χώρων υγιεινής κ.λπ. καθώς και έργων ηλεκτροφωτισμού ανάδειξης, όδευσης και ασφαλείας κ.λπ..

Τούτων δοθέντων η σκοπιμότητα σύναψης προγραμματικής σύμβασης δεν είναι προφανής.

'Οπως μας ενημέρωσε το Ταμείο Αρχαιολογικών Πόρων ουδέποτε ανέλαβε τη δέσμευση για ανάθεση της διαχείρισης του Σπηλαίου στην Κοινότητα, που άλλωστε είναι αντίθετο με την πάγια θέση του Υπουργείου Πολιτισμού για συμμετοχή των ΟΤΑ στα έσοδα από τα εισιτήρια. Η πρόταση του Ταμείου Αρχαιολογικών Πόρων αφορούσε σε προγραμματική σύμβαση σχετικά με την κατασκευή και λειτουργία του αναψυκτηρίου και εγκαταστάσεων υποδοχής, που όμως τελικά ανέλαβε να κατασκευάσει εξ ιδίων χωρίς την οικονομική συμμετοχή της Κοινότητας.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

33. Στην με αριθμό 727/15-11-96 ερώτηση δόθηκε με το υπ' αριθμ. 67313/6-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 727/15-11-96 που κατατέθηκε στη Βουλή των Ελλήνων από τους Βουλευτές κ.κ. Β. Μπούτα, Αχ. Κανταρτζή και Ν. Γκατζή και αναφέρεται στο πιο πάνω θέμα, σας πληροφορούμε ότι το έργο δεν εντάχθηκε στο ΠΕΠ Θεσσαλίας διότι σύμφωνα με τους κανονισμούς της Ευρωπαϊκής 'Ενωσης 2 ΚΠΣ εντάσσονται ώριμα έργα, που έχουν οριστικές τεχνικές μελέτες, πλήρες Τεχνικό Δελτίο 'Εργου, προέγκριση χωροθέτησης και μελέτες περιβαλλοντικών επιπτώσεων. Επίσης ειδικά για Χιονοδρομικά Κέντρα, επειδή πρόκειται για μεγάλες επενδύσεις, απαιτείται σχετική πρόβλεψη του ΕΟΤ και σύμφωνη γνώμη ειδικής Επιτροπής.

Η Νομαρχιακή Αυτοδιοίκηση Καρδίτσας έχει θέσει στις άμεσες προτεραιότητές της την εκπόνηση των αναγκαίων μελετών για την υλοποίηση του έργου και τις σχετικές συνεννοήσεις με τον ΕΟΤ για τη χρηματοδότησή τους.

Ο Υφυπουργός

Λ. ΠΑΠΑΔΗΜΑΣ"

34. Στην με αριθμό 728/15-11-96 ερώτηση δόθηκε με το υπ' αριθμ. 67315/6-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 728/15-11-96 που κατατέθηκε στη Βουλή των Ελλήνων από τους Βουλευτές κ.κ. Αχ. Κανταρτζή και Ν. Γκατζή και αναφέρεται στο πιο πάνω θέμα, σας πληροφορούμε ότι η Νομαρχιακή Αυτοδιοίκηση Μαγνησίας, για να αντιμετωπίσει τα προβλήματα της περιοχής, έχει εντάξει στο Πρόγραμμα της ΣΑΝΑ/2 (1994-1999) έργα προϋπολογισμού 377.000.000 δρχ. και επί πλέον έργα αντιπλημμυρικής προστασίας προϋπολογισμού 40.000.000 δρχ. Επίσης έχει καταβάλει μέσω του Προγράμματος της ΣΑΝΑ/1 το ποσό των 30.000.000 δρχ. από το 1994 έως σήμερα για έργα κυρίως έκτακτης ανάγκης.

'Οσον αφορά τη ΣΑΤΑ, έχουν δοθεί έως σήμερα 35.000.000 δρχ. για την αντιμετώπιση εκτάκτων ζημιών στην περιοχή.

Στο Πρόγραμμα ΕΑΠΤΑ/2 είναι ενταγμένο το έργο με τίτλο "'Υδρευση Κοινοτήτων Αργαλαστής - Ξινόβρυσης - Μετοχίου" με φορέα υλοποίησης το Συμβούλιο Περιοχής 2ης Εδαφικής Περιφέρειας, συνολικού προϋπολογισμού 37 εκατ. δρχ. και πίστωσης 1996 26.036 εκατ. δρχ.

Συνολικά στην περιοχή της Κοινότητας Αργαλαστής, στα χρονικά όρια του 2ου ΚΠΣ (1994-1999), πραγματοποιούνται έργα συνολικής δαπάνης 630.000.000 δρχ., με τα οποία αντιμετωπίζονται πολλά προβλήματα.

Ο Υφυπουργός

Λ. ΠΑΠΑΔΗΜΑΣ"

35. Στην με αριθμό 734/15-11-96 ερώτηση δόθηκε με το υπ' αριθμ. 39/6-12-96 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 734/15-11-96, του Βουλευτή κ. Ε. Μπασιάκου, σας πληροφορούμε ότι η παρουσία γιατρών στους αγωνιστικούς χώρους αποτελεί σύμφωνα με τον Κανονισμό Αγώνων Ποδοσφαίρου (Κ.Α.Π.) υποχρέωση της γηπεδούχου ομάδας, η οποία και ελέγχεται πειθαρχικά σε αντίθετη περίπτωση.

Βέβαια η παρουσία γιατρών σε όλους τους αγώνες που διεξάγονται σε πανελλήνιο επίπεδο, είναι αρκετά δύσκολη αν αναλογισθούμε ότι κάθε Σαββατοκύριακο πραγματοποιούνται πάνω από 5.000 παιχνίδια όλων των αθλημάτων, όλων των κατηγοριών (ανδρών, νέων, παίδων, εφήβων, νεανίδων, κορασίδων) ενώ παράλληλα παραμένει η υποχρέωσή τους για παραμονή στα Νοσοκομεία της Χώρας.

Το όλο θέμα έχει άμεση σχέση με την Προληπτική Ιατρική και σε αυτόν τον τομέα η πολιτική έχει θεσπίσει την ύπαρξη του δελτίου υγείας, το οποίο αποτελεί προϋπόθεση για τη συμμετοχή των αθλουμένων στους αγώνες, σύμφωνα με το οποίο οι ποδοσφαιριστές είναι υποχρεωμένοι να κάνουν ιατρικές εξετάσεις κάθε έξι μήνες και τα αντίστοιχα δελτία υγείας να φέρουν τη σφραγίδα του Ιατρού που τους εξέτασε.

Παράλληλα - και πάντα στον τομέα της πρόληψης- σε συνεργασία με το Ιπποκράτειο Γενικό Νοσοκομείο Αθηνών, έχει ξεκινήσει ένα πρόγραμμα, το πρόγραμμα Φειδιππίδης, που αναφέρεται σε νέους ανθρώπους, οι οποίοι έχουν βεβαρυμένο οικογενειακό ιστορικό, προκειμένου να προστατευθούν νέοι που πάσχουν κυρίως από καρδιολογικά περιστατικά.

Στο θλιβερό γεγονός του θανάτου του ποδοσφαιριστή Θανάση Δημητρόπουλου, υπήρξε η συμμετοχή μας στο πένθος της οικογένειας, ενώ παράλληλα αποφασίσαμε να δοθεί ποσό 1.000.000 δρχ. μέσω της 'Ενωσης Ποδοσφαιρικών Σωματείων Βοιωτίας, όχι βέβαια για να απαλυνθεί ο πόνος αυτής, αλλά ως ελάχιστη συνεισφορά της αθλητικής οικογένειας στα συγγενή πρόσωπα του άτυχου νέου, κάτι που βέβαια δεν έλαβε δημοσιότητα για ευνόητους λόγους.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

36. Στην με αριθμό 735/15-11-96 ερώτηση δόθηκε με το υπ' αριθμ. 67314/6-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 735/15-11-96 που κατατέθηκε στη Βουλή των Ελλήνων από το Βουλευτή κ. Ν. Κατσαρό και αναφέρεται στο πιο πάνω θέμα, σας πληροφορούμε ότι τα δύο φράγματα έχουν χρηματοδοτηθεί από το Πρόγραμμα Δημοσίων Επενδύσεων και έχει ολοκληρωθεί η κατασκευή τους. Η δημιουργία δικτύου μεταφοράς του νερού για την άρδευση των κτημάτων αντιμετωπίζεται από τη Νομαρχιακή Αυτοδιοίκηση στα πλαίσια του Π.Δ.Ε. έτους 1997.

'Οσον αφορά το οδικό δίκτυο, στο ΠΕΠ Θεσσαλίας είναι ενταγμένο το έργο "Κατασκευή δρόμου Καλύβια - Πύθιο" προϋπολογισμού 140 εκατ. δρχ., που εκτελείται με γρήγορους ρυθμούς.

Η Νομαρχιακή Αυτοδιοίκηση θα εξετάσει τα προβλήματα της εσωτερικής οδοποιίας κατά τη σύνταξη του ΠΔΕ έτους 1997, στα πλαίσια των οικονομικών της δυνατοτήτων.

Ο Υφυπουργός

Λ. ΠΑΠΑΔΗΜΑΣ"

37. Στην με αριθμό 737/15-11-96 ερώτηση δόθηκε με το υπ' αριθμ. 1666/6-12-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 737/15-11-96 που κατατέθηκε στη Βουλή των Ελλήνων από το Βουλευτή κ. Δ. Σαρρή, σας γνωρίζουμε τα ακόλουθα:

Η Επιτροπή που συστήθηκε σύμφωνα με το άρθρο 26 του ν. 2190/94 και ανασυγκροτήθηκε με το ν. 2266/94 με έργο την επανάκριση των αιτήσεων θεραπείας, που υποβλήθηκαν, εξέτασε την από 12.1.95 αίτηση θεραπείας του Δασκαλογιάννη Ελευθερίου και αποφάσισε, ομόφωνα, την εκ νέου απόρριψή της, καθώς δεν τέθηκαν υπόψη της νέα στοιχεία που να θεμελιώνουν την προϋπόθεση που θέτει ο νόμος.

Σύμφωνα με το νόμο, η μόνη αρμόδια και υπεύθυνη να κρίνει και να αποφασίσει είναι η ανωτέρω Επιτροπή, της οποίας το έργο έχει λήξει.

Η Υπουργός

ΒΑΣΩ ΠΑΠΑΝΔΡΕΟΥ"

38. Στην με αριθμό 749/15-11-96 ερώτηση δόθηκε με το υπ' αριθμ. 38/6-12-96 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 749/15-11-96 που αναφέρεται στις οικονομικές υποχρεώσεις της γυναικείας ομάδας Χαντ-μπωλ του ΓΑΣ Αναγέννηση 'Αρτας ενόψη της συμμετοχής της στο Ευρωπαϊκό Πρωτάθλημα σας γνωρίζουμε τα εξής:

Η Γενική Γραμματεία Αθλητισμού καλύπτει τα έξοδα μετάβασης των πρωταθλητριών ομάδων των ερασιτεχνικών αθλημάτων για τη συμμετοχή τους σε Ευρωπαϊκά Πρωταθλήματα καθώς επίσης καλύπτει με το ποσό των 100.000 χιλ. ένα μέρος των εξόδων μετάκλησης σε περίπτωση επαναληπτικού αγώνα.

Λόγω των οικονομικών δυσχερειών που αντιμετωπίζει η Γ.Γ.Α., δυνατότητα για έκτακτη οικονομική ενίσχυση δεν υπάρχει.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

39. Στην με αριθμό 751/18-11-96 ερώτηση δόθηκε με το υπ' αριθμ. 1258/4-12-96 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 751/18-11-96, που κατέθεσαν οι Βουλευτές κ. Λεων. Αυδής και Ορ. Κολοζώφ, σας γνωρίζουμε τα ακόλουθα:

Σύμφωνα με το άρθρο 16 (παρ. 5 και 8) του Συντάγματος η ανώτατη εκπαίδευση παρέχεται αποκλειστικά από Ιδρύματα που αποτελούν νομικά πρόσωπα δημοσίου δικαίου με πλήρη αυτοδιοίκηση και η σύσταση ανωτάτων σχολών από ιδιώτες απαγορεύεται.

Η άσκηση του επαγγέλματος του Ψυχολόγου δεν ανήκει στην αρμοδιότητα του Υπουργείου Παιδείας, αλλά του Υπουργείου Υγείας και Πρόνοιας.

Τα εργαστήρια ελευθέρων σπουδών στα οποία φοίτησαν αρκετοί ψυχολόγοι δεν παίρνουν άδεια ίδρυσης και λειτουργίας από το Υπουργείο Παιδείας ούτε από άλλον κρατικό φορέα. Επιτρέπεται να λειτουργούν με βάση τις διατάξεις του ν.δ. 9/9-10-35 (ΦΕΚ 451 Α') με σκοπό την παροχή μόρφωσης σε ό,τι αφορά τις τέχνες και τα πρακτικά επαγγέλματα. Σύμφωνα με τις διατάξεις του ν. 1966/1991 (ΦΕΚ 147 Α'), τα εργαστήρια δεν επιτρέπεται να εμφανίζονται σαν εκπαιδευτήρια και υποχρεώνονται να ενημερώνουν εγγράφως τους φοιτώντες σ'αυτά ότι δεν μπορούν μετά το τέλος της φοίτησής τους να αποκτήσουν οποιοδήποτε τίτλο σπουδών. Δεν ανήκουν σε καμιά βαθμίδα εκπαίδευσης και δεν χορηγούν τίτλους σπουδών παρά απλές βεβαιώσεις.

'Οπως μας πληροφόρησε ο Οργανισμός Επαγγελματικής Εκπαίδευσης και Κατάρτισης (Ο.Ε.Ε.Κ.) με σχετικό έγγραφό του, προκειμένου να υλοποιήσει τη διάταξη της παρ. 4 του άρθρου 6 του ν. 2009/92, προέβη με την αριθμ. 7/5-4-93 πράξη του Δ.Σ. και τη Δ/6280/27-7-93 απόφαση στη σύσταση και συγκρότηση δεκαμελούς επιστημονικής ομάδας εργασίας με έργο τη δημιουργία καταλόγου επαγγελμάτων και χρονική διάρκεια έως τον Ιούνιο 1994.

Στη συνέχεια, λόγω του δύσκολου και εκτενούς έργου της ομάδας, λαμβανομένου υπόψη του γεγονότος ότι είναι η πρώτη φορά που γίνεται προσπάθεια συστηματικής καταγραφής των σύγχρονων επαγγελμάτων στην αγορά εργασίας στην Ελλάδα, με τις αριθμ. 35/21-12-93, 2/18-1-94, 10/12-4-94, 23/28-7-94 και 6/17-2-94 Πράξεις του Δ.Σ. συμπληρώθηκε ο αριθμός των συμμετασχόντων στην εν λόγω ομάδα με τους απαραίτητους επιστήμονες και παρατάθηκε η χρονική της διάρκεια.

Τον Ιανουάριο του 1995, ολοκληρώθηκε η πρώτη φάση του ερευνητικού προγράμματος και υπεβλήθη στον Ο.Ε.Ε.Κ., εισήγηση, περιλαμβάνουσα σχέδιο με τον κατάλογο των Επαγγελμάτων.

Στην επόμενη φάση της μελέτης, πρόκειται να γίνει επεξεργασία των δεδομένων που συγκεντρώθηκαν από το επιστημονικό προσωπικό, το οποίο συμμετείχε στην υλοποίηση του έργου, ώστε να καταγραφούν τα αναγνωρισμένα στην Ελλάδα επαγγέλματα.

Τέλος, σημειώνουμε ότι ο Ο.Ε.Ε.Κ. έχοντας συναίσθηση της ευθύνης του λόγω της μεγίστης εθνικής σημασίας κατάρτισης ενός καταλόγου αναγνωρισμένων επαγγελμάτων, προτίθεται να συνεχίσει και εντείνει τις προσπάθειές του για την ολοκλήρωση του πολύπλοκου ιδιαίτερα πράγματι δυσχερούς αυτού έργου.

Ο Υφυπουργός

ΙΩΑΝ. ΑΝΘΟΠΟΥΛΟΣ"

40. Στην με αριθμό 753/16-11-96 ερώτηση δόθηκε με το υπ' αριθμ. 159/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 753/16-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Πλατάνου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου 

μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη Χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

41. Στην με αριθμό 754/18-11-96 ερώτηση δόθηκε με το υπ' αριθμ. 160/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 754/18-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Ραβενής από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη Χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

42. Στην με αριθμό 755/18-11-96 ερώτηση δόθηκε με το υπ' αριθμ. 161/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 755/18-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Ριζού από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη Χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

43. Στην με αριθμό 756/18-11-96 ερώτηση δόθηκε με το υπ' αριθμ. 162/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 756/18-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Σαγιάδας από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη Χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

44. Στην με αριθμό 757/18-11-96 ερώτηση δόθηκε με το υπ' αριθμ. 163/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 757/18-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Σίδερης από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη Χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

45. Στην με αριθμό 758/18-11-96 ερώτηση δόθηκε με το υπ' αριθμ. 164/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 758/18-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Σμέρτου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη Χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

46. Στην με αριθμό 760/18-11-96 ερώτηση δόθηκε με το υπ' αριθμ. 166/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 760/18-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Τσαμαντά από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη Χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

47. Στην με αριθμό 761/18-11-96 ερώτηση δόθηκε με το υπ' αριθμ. 162/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 756/18-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Φανερωμένης από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη Χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

48. Στην με αριθμό 762/18-11-96 ερώτηση δόθηκε με το υπ' αριθμ. 156/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 762/18-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Φοινικίου από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη Χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

49. Στην με αριθμό 763/18-11-96 ερώτηση δόθηκε με το υπ' αριθμ. 157/6-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθμ. 763/18-11-96 ερώτηση που κατατέθηκε στη Βουλή των Ελλήνων από τον Βουλευτή κ. Ηλ. Βεζδρεβάνη, σχετικά με οικονομική ενίσχυση της Κοινότητας Χαραυγής από το λογ/σμό "ΕΙΣΦΟΡΑΙ ΕΞ ΕΓΓΥΗΣΕΩΣ ΦΙΑΛΩΝ ΥΓΡΑΕΡΙΟΥ", σας γνωρίζουμε τα ακόλουθα:

Από τον πόρο αυτό, την τελευταία τουλάχιστον περίοδο, το μεγαλύτερο μέρος διατίθεται για δαπάνες εκσυγχρονισμού των κεντρικών και περιφερειακών υπηρεσιών του Υπουργείου μας και ένα μικρότερο κλάσμα για ενίσχυση κοινωφελών και πολιτιστικών δραστηριοτήτων διαφόρων φορέων.

Η κατανομή αυτή γίνεται κατά περιόδους και με τρόπο ώστε να ικανοποιηθούν ισομερώς και δικαίως οι αιτήσεις που υποβάλλονται από φορείς που λειτουργούν σε ολόκληρη τη Χώρα.

Με βάση τα προαναφερθέντα, το αίτημα του ενδιαφερόμενου Βουλευτή διαβιβάσθηκε στην αρμόδια Υπηρεσία μας και θα εξετασθεί προσεχώς, σύμφωνα με τα γενικά κριτήρια ενίσχυσης παρομοίων περιπτώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

50. Στην με αριθμό 788/19-11-1996 ερώτηση δόθηκε με το υπ'αριθμ. 301/5-12-1996 έγγραφο από τον Υφυπουργό Οικονομικών η ακόλουθη απάντηση:

"Απαντώντας στη 788/19.11.1996 ερώτηση του Βουλευτή κ. Λευτέρη Παπαγεωργόπουλου, με την οποία τίθεται ερώτημα για τα μέτρα που πρέπει να ληφθούν για την προστασία της αμπελουργίας και την ανάγκη μη αύξησης του Ειδικού Φόρου Κατανάλωσης στο κρασί, όσον αφορά τα θέματα της αρμοδιότητάς μας, σας γνωρίζουμε τα εξής:

Με τις του Ν. 2127/1993 (ΦΕΚ 48Α), όπως ισχύει, έχουν ενσωματωθεί στην Εθνική μας νομοθεσία τα κείμενα μιας σειράς κοινοτικών οδηγιών (1992/12, 92/1983, 1992/1984, κ.λ.π.) αναφορικά με το φορολογικό καθεστώς προϊόντων που υπόκεινται σε Ειδικό Φόρο Κατανάλωσης, μεταξύ των οποίων συγκαταλέγονται η αλκοόλη, τα αλκοολούχα προϊόντα και το κρασί.

Με το παραπάνω εναρμονισμένο κοινοτικό καθεστώς, που ισχύει από 1.1.1993 που πρέπει να εφαρμόζουν τα Κράτη - Μέλη της Ε.Ε. κατά τη φορολογία των προαναφερθέντων προϊόντων.

Ειδικότερα και όσον αφορά τη φορολογική αντιμετώπιση του κρασιού, η σχετική κοινοτική οδηγία (1992/1984/ΕΟΚ) προβλέπει ελάχιστο φορολογικό συντελεστή το μηδέν (0).

Κάνοντας χρήση της δυνατότητας αυτής η χώρα μας υιοθέτησε, με τις διατάξεις του ν. 2127/1993, (άθρα 35 και 36), το μηδενικό αυτό συντελεστή, για λόγους που ανάγονται στην ανάγκη προστασίας της εγχώριας αμπελουργίας και ενίσχυσης της ανταγωνιστικότητας του κρασιού προς τα λοιπά αλκοολούχα ποτά.

Τη θέση αυτή η χώρα μας υποστηρίζει πάγια σε όλα τα κοινοτικά όργανα και Επιτροπές, σε κάθε σχετική περίπτωση που τίθεται το εν λόγω θέμα.

'Υστερα από τα παραπάνω είναι φανερο, ότι δεν υφίσταται πρόθεση μεταβολής του ισχύοντος συντελεστή που προβλέπεται από την προαναφερθείσα αριθμ. 1992.1984/ΕΟΚ Οδηγία του Συμβουλίου και τις προαναφερθείεσες διατάξεις του ν. 2127/1993 και κατά συνέπεια δεν τίθεται θέμα επιβολής Ε.Φ.Κ. στο κρασί.

Ο Υφυπουργός

ΓΕΩΡΓ. ΔΡΥΣ"

51. Στην με αριθμό 808/19-11-1996 ερώτηση δόθηκε με το υπ'αριθμ. 1996/4-12-1996 έγγραφο από τον Υπουργό ΠΕΧΩΔΕ η ακόλουθη απάντηση:

"Παρακαλούμε να πληροφορήσετε τον κ. Βουλευτή ότι η 4η και τελευταία φάση του αρδευτικού έργου Παραμυθιάς δημοπρατήθηκε στι 3.10.1996.

Από τη Διευθύνουσα Υπηρεσία (1η ΔΕΚΕ Ιωαννίνων) έχει κληθεί ο ανάδοχος για την υπογραφή του σχετικού συμφωνητικού στις 2.12.1996.

Η προθεσμία αποπεράτωσης του έργου, είναι 24 μήνες από την υπογραφή της σύμβασης.

Ο Υπουργός

Κ. ΛΑΛΙΩΤΗΣ"

52. Στην με αριθμό 822/19-11-1996 ερώτηση δόθηκε με το υπ'αριθμ. 67391/6-12-1996 έγγραφο από τον Υφυπουργό Εσωτερικών η ακόλουθη απάντηση:

"Aπαντώντας στην ερώτηση 822/19-11-1996 του βουλευτή κ. Τριαντάφυλλου Μπέλλου σας γνωρίζουμε τα εξής:

α) Από το σύνολο σχεδόν των αντιστασιακών οργανώσεων σε σύσκεψη που πραγματοποιήθηκε στο Υπουργείο στις 4-11-1996 για τον Εορτασμό της Εθνικής Αντίστασης, υποβλήθηκε αίτημα γα τη μεταφορά του Κεντρικού Εορτασμού της Εθνικής Αντίστασης από το χώρο του Γοργοποτάμου στην Αθήνα. Το Υπουργείο Εσωτερικών, Δημόσιας Διολικησης και Αποκέντρωσης θα εξετάσει το θέμα αυτό, αφού λάβει υπόψη του και την παραπάνω πρόταση των αντιστασιακών οργανώσεων, καθώς επίσης και το αίτημα διαφόρων τοπικών φορέων του Νομού Φθιώτιδος για την παραμονή του κεντρικού εορτασμού της εθνικής αντίστασης για όλη την Ελλάδα στο χώρο του Γοργοποτάμου.

β) Η ανέγερση του μνημείου της Εθνικής Αντίστασης στο χώρο του Γοργοποτάμου, που προβλέπεται από το άρθρο 10 παράγ. 2 του ν. 1285/1982, θα εξεταστεί μαζί με τα συναρμόδια Υπουργεία Οικονομικών, Εθνικής 'Αμυνας, Γεωργίας και Πολιτισμού, στα οποία κοινοποιείται το έγγραφό μας αυτό.

γ) Το αίτημα της Κοινότητας Γοργοποτάμου για αναγνώρισή της σε δήμο, εκκρεμεί στο Συμβούλιο τοπωνυμιών μαζί με πολλά άλλα αιτήματα και το Υπουργείο πιστεύει ότι σύντομα θα αξιολογηθούν κατά σειρά όλες οι εκκρεμότητες που υπάρχουν στο συμβούλιο αυτό.

Ο Υφυπουργός

Λ. ΠΑΠΑΔΗΜΑΣ"

53. Στην με αριθμό 826/19-11-1996 ερώτηση δόθηκε με το υπ'αριθμ. 1269/4-12-1996 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση 826/19-11-1996 που κατέθεσε ο βουλευτή κ. Γεωργ. Σούρλας σας γνωρίζουμε τα ακόλουθα:

'Οπως μας πληροφόρησε ο Νομαρχης Μαγνησίας με σχετικό έγγραφό του το Δημοτικό Σχολείο Ανθοτόπου Αλμυρού, κατά την πρόσφατη θεομηνία που έπληξε την περιοχή, υπέστη σημαντικές ζημιές.

Επιτροπή τεχνικών της Νομαρχιακής Αυτοδιοίκησης Μαγνησίας, το έκρινε ακατάλληλο για λειτουργία. Για το λόγο αυτό η Νομαρχιακή Αυτοδιοίκηση Μαγνησίας, έχει προβεί στην μίσθωση ακινήτου, όπου προσωρινά στεγάζεται και λειτουργεί το Δημοτικό Σχολεί Ανθοτόπου.

Κατά τον προγραμματισμό εκτέλεσης έργων της Ν.Α. Μαγνησίας για το έτος 1997, θα ληφθεί μέριμνα για την κατασκευή νέου διδακτηρίου.

Τέλος σας γνωρίζουμε ότι το ΥΠΕΠΘ επιχορηγεί κατ' έτος τις Νομαρχιακές Αυτοδιοικήσεις από το Εθνικό Π.Δ.Ε. και το ΤΑΣΕ για κατασκευές και επισκευές διδακτηρίων στον Νομό.

Το ΥΠΕΠΘ έχει επιχορηγήσει την Νομαρχιακή Αυτοδιοίκηση Μαγνησίας από το Π.Δ.Ε. το 1996 με τα εξής ποσά:

Για κατασκευές: 600.000.000 δρχ.

Για επισκευές: 225.000.000 δρχ.

Τέλος σας γνωρίζουμε ότι η Νομαρχιακή Αυτοδιοίκηση Μαγνησάις θα επιχορηγηθεί από την 4η δόση του δανείου ΤΑΣΕ με το ποσό των 210.000.000 δρχ.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

54. Στην με αριθμό 878/1996 ερώτηση δόθηκε με το υπ'αριθμ. 1865/5-12-1996 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 878/1996 ερώτηση που κατέθεσε στη Βουλή ο Βουλευτής κ. Δημήτριος Σιούφας, σας πληροφορούμε:

Η θέση της Ελληνικής Κυβέρνησης ως προς τον τρόπο εξομάλυνσης των ελληνοτουρκικών σχέσεων είναι γνωστή: η βήμα προς βήμα αντιμετώπιση των ελληνοτουρικιών σχέσεων. Ως πρώτο βήμα η Τουρκία οφείλει, είτε να παραιτηθεί από τις αστήρικτες διεκδικήσεις της επί των βραχονησίδων 'Ιμια, είτε να προσφύγει στο Διεθνές Δικαστήριο της Χάγης. Ως δεύτερο βήμα, έχουμε προτείνει την υπογραφή συνυποσχετικού για την παραπομπή του θέματος της οριοθέτησης της υφαλοκρηπίδας, στο Διεθνές Δικαστήριο της Χάγης. Η ελληνική αυτή πρόταση έχει γίνει από το 1975, χωρί να γίνει μέχει σήμερα αποδεκτή από την Τουρκία. Η θετική πορεία επί των παραπάνω θα δημιουργήσει τις προϋποθέσεις για να επαναληφθούν οι συνομιλίες για σειρά εκκρεμών διμερών θεμάτων στους τομείς του τουρισμού, οικονομικής συνεργασία κ.λ.π.

Το νομικό καθεστώς του Αιγαίου διέπεται απο τις ισχύουσες Διεθνείς Συνθήκες και είναι απολύτως σαφές. Η Ελλάδα επιζητεί την εφαρμογή του Διεθνούς Δικαίου και των αρχών του Χάρτου του ΟΗΕ ως βαση των ελληνοτουρκικών σχέσεων.

Η Ελληνική Κυβέρνηση έχει από το 1993 αποδεχθεί την υποχρεωτική αρμοδιότητα του Διεθνούς Δικαστηρίου της Χάγης για όλα τα θέμα πλην στρατιωτικών μέτρων αμυντικού χαρακτήρα. Αντίθετα η Τουρκία δεν έχει προβεί σε ανάλογη δήλωση αποδοχής. Ως εκ τούτου, εναπόκειται σ'αυτήν να προσφύγει στο Διεθνές Δικαστήριο της Χάγης για τις παράνομες αξιώσεις της επί των Ιμίων. Δυστυχώς, όμως και για την ίδια την Τουρκία, η Ελληνική Κυβέρνηση δεν έχει δείγματα, ότι θα σημειωθεί παρόμοια εξέλιξη στο προβλεπτό μέλλον.

Την αρχή της παραπομπής τη εδαφικής διεκδίκησης των Ιμίων από την Τουρκία στο Διεθνές Δικαστήριο της Χάγης έχουν αποδεχθεί μεταξύ άλλων και οι ΗΠΑ. 

Ο Υπουργός

ΘΕΟΔΩΡΟΣ ΠΑΓΚΑΛΟΣ"

55. Στην με αριθμό 883/1996 ερώτηση δόθηκε με το υπ'αριθμ. 1864/5-12-1996 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 883/1996 ερώτηση που κατέθεσε στη Βουλή ο Βουλευτή κ. Αντ. Φούσας, σας πληροφορούμε:

Το Υπουργείο Εξωτερικών, αμέσως μετα την ενημέρωσή του από τις αρμόδιες υπηρεσίες του Υπουργείου Μεταφορών και Επικοινωνιών γαι τα προβλήματα, που αναφέρονται στην ερώτηση, έδωσε εντολή στην/Πρεσβεία Τιράνων και στο Γενικό Προξενείο Αργυροκάστρου να παρέμβουν αμέσως προς τις αλβανικές Αρχές. Ζητήθηκε η λήψη των αναγκαίων μέτρων για την αποτροπή παρόμοιων φαινομένων στο μέλλον και την αποκατάσταση συνθηκών ασφαλείας για την ομαλή διεξαγωγή των ταχυδρομικών υπηρεσιών μεταξύ των δύο χωρών.

Το Υπουργείο Εξωτερικών θα παρακολουθήσει εκ του σύνεγγυς την εφαρμογή από αλβανική πλευράς των αιτηθέντων μέτρων ασφαλείας.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

56. Στην με αριθμό 1043/1996 ερώτηση δόθηκε με το υπ'αριθμ. 1874/5-12-1996 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθ,. 1043/1996 ερώτηση που κατέθεσε στη Βουλή ο Βουλευτής κ. Ν. Σηφουνάκης, σας πληροφορούμε:

Το Υπουργείο Εξωτερικών παρακολουθεί με έντονο ενδιαφέρον την εν γένει στάση και πολιτική της τουρκικής Κυβέρνησης σε όσα θέματα σχετίζ9ονται άμεσα ή έμμεσα με το περιβάλλον και τους κινδύνους υποβάθμισής του στα τουρκικά παράλια έναντι των νήσων του Αιγαίου.

Στο πλαίσιο αυτό, το Υπουργείο Εξωτερικών ερευνά με την επιβαλλόμενη προσοχή ό,τι αφορά την λειτουργία και τις επιπτώσεις στο περιβάλλον του πετροχημικού εργοστασίου στην περιοχή Αλί Αγά.

Το Υπουργείο Εξωτερικών σε συνεργασί με τα λοιπά αρμόδια Υπουργεία θα προχωρήσει στις ενδεικνυόμενες αντιδράσεις τόσο σε διμερές, όση και σε διεθνές επίπεδο.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

57. Στην με αριθμό 1047/29-11-1996 ερώτηση δόθηκε με το υπ'αριθμ. 4004/5-12-1996 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 1047/29.11.1996 του Βουλευτή κ. Σπ. Δανέλλη και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω: 1. Η Υπηρεσία Πολιτικής Αεροπορίας έχει τις εξής δύο αρμοδιότητες σχετικά με τα ελικοδρόμια της χώρας.

α. Την εκπόνηση των προδιαγραφών κατασκευής τους, σύμφωνα με το παράρτημα 14 του Διεθνούς Οργανισμού Πολιτικής Αεροπορίας.

β. Τον έλεγχο και διαπίστωση της επιχειρησιακής του ικανότητας προκειμένου να εκδώσεις την άδεια ίδρυσης και λειτουργίας τους.

2. Οι Τεχνικές Υπηρεσίες των Νομαρχιών είναι αρμόδιες για την κατασκευή τους με χρηματοδότηση του Κράτους και της Ευρωπαϊκής 'Ενωσης.

3. Ειδικότερα για την περίπτωση του Ελικοδρομίου της Τήλου, η Υπηρεσία Πολιτικής Αεροπορίας έχει διενεργήσει μέχρι σήμερα τρεις επιτόπιους ελέγχους και έχει γνωστοποιήσεις τις παρατηρήσεις της, για συμπλήρωση των ελλείψεων που εντοπίστηκαν και στην Δ/νση Τεχνικών Υπηρεσιών της Νομαρχιακής Αυτοδιοίκησης Δωδεκανήσου καθώς και στο Υπουργείο Αιγαίου.

Η τελευταία σχετική ενημέρωση, έγινε τον Ιούνιο του 1996.

4. Μέχρι σήμερα δεν έχει γνωστοποιηθεί στην Υπηρεσία Πολιτικής Αεροπορίας η κάλυψη των ανωτέρω ελλείψεων και για τον λόγο αυτό δεν έχει εκδοθεί η σχετική άδεια ίδρυσης και λειτουργίας του υπόψη αεροδρομίου.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω το δελτίο των επικαίρων ερωτήσεων της Παρασκευής, 13ης Δεκεμβρίου 1996.

Επίκαιρες Ερωτήσεις Πρώτου Κύκλου. 

1. Η με αριθμό 438/10.12.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Λεωνίδα Τζανή προς τον Υπουργό Γεωργίας, σχετικά με τη λήψη των αναγκαίων μέτρων για την καταβολή αποζημιώσεων για τις ζημιές που υπέστησαν οι κτηνοτρόφοι της περιοχής Νέας Αγχιάλου του Νομού Μαγνησίας εξ'αιτίας της ευλογιάς.

2. Η με αριθμό 442/10.12.96 επίκαιρη ερώτηση του Βουλευτή της Νέας Δημοκρατίας κ.Ιωάννη Βαρβιτσιώτη προς τον Υπουργό Εξωτερικών, σχετικά με δημοσίευμα εφημερίδας αναφερόμενο στην αμφισβήτηση από τις Ηνωμένες Πολιτείες της Αμερικής του εύρους των δέκα ναυτικών μιλίων του εθνικού εναέριου χώρου.

3. Η με αριθμό 446/11.12.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Ευστρατίου Κόρακα προς τον Υπουργό Εμπορικής Ναυτιλίας, σχετικά με τις απεργιακές κινητοποιήσεις της Πανελλήνιας Ναυτικής Ομοσπονδίας και τη λήψη των αναγκαίων μέτρων για την επίλυση των προβλημάτων που απασχολούν την Ελληνική Ναυτιλία και τους ναυτεργάτες.

4. Η με αριθμό 443/11.12.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Σπυρίδωνος Δανέλλη -χρόνια του πολλά- "προς τον Υπουργό Εθνικής Οικονομίας και Οικονομικών, σχετικά με τη διακοπή των δρομολογίων των υδροφόρων σκαφών προς τα νησιά Σύμη, Πάτμο, Νίσυρο, Μεγίστη και Χάλκη, την έλλειψη πόσιμου ύδατος και τη λήψη των αναγκαίων μέτρων.

5. Η με αριθμό 439/10.12.96 επίκαιρη ερώτηση του Προέδρου του Δημοκρατικού Κοινωνικού Κινήματος κ.Δημητρίου Τσοβόλα προς τους Υπουργούς Εθνικής Οικονομίας και Οικονομικών, Υγείας και Πρόνοιας, σχετικά με τη λήψη των αναγκαίων μέτρων ώστε να μην περικοπεί η κρατική επιχορήγηση προς το Κέντρο Θεραπείας Εξαρτημένων Ατόμων (ΚΕΘΕΑ) για την απρόσκοπτη λειτουργία του.

Επίκαιρες Ερωτήσεις Δεύτερου Κύκλου.

1. Η με αριθμό 430/9.12.96 επίκαιρη ερώτηση της Βουλευτή του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για τη δημιουργία Τμήματος Λογοπαιδικής στο Πανεπιστήμιο

Αθηνών, την κατοχύρωση του επαγγέλματος-λειτουργήματος του Λογοπαιδικού κ.λπ.

2. Η με αριθμό 431/9.12.96 επίκαιρη ερώτηση της Βουλευτού της Νέας Δημοκρατίας κας Μαριέτας Γιαννάκου-Κουτσίκου προς τους Υπουργούς Εξωτερικών, Ανάπτυξης, σχετικά με τις ενέργειες της Κυβέρνησης, όσον αφορά τα θέματα του αγωγού του Φυσικού Αερίου και του αγωγού αργού πετρελαίου Burgas-Aλεξανδρούπολης.

3. Η με αριθμό 447/11.12.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Λεωνίδα Αυδή προς τον Υπουργό Περιβάλλοντος Χωροταξίας και Δημοσίων 'Εργων, σχετικά με τη διαχείριση των απορριμμάτων στην Αττική και τη λήψη των αναγκαίων μέτρων για τη χωροθέτηση των Οργανωμένων Εγκαταστάσεων Διάθεσης Απορριμμάτων.

4. Η με αριθμό 444/11.12.96 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τους Υπουργούς Εθνικής Οικονομίας και Οικονομικών, Ανάπτυξης, σχετικά με τις προθέσεις της Κυβέρνησης να εντάξει την ευρύτερη περιοχή του Πειραιά στις φθίνουσες περιοχές, το χρονοδιάγραμμα ένταξης κλπ.

5. Η με αριθμό 426/9.12.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Ιωάννη Αράπη προς τους Υπουργούς Εθνικής Οικονομίας και Οικονομικών, Εσωτερικών - Δημόσιας Διοίκησης και Αποκέντρωσης, σχετικά με τη διακοπή δρομολογίων των υδροφόρων σκαφών προς τα νησιά Σύμη, Πάτμο, Νίσυρο, Μεγίστη και Χάλκη, την έλλειψη πόσιμου ύδατος και τη λήψη των αναγκαίων μέτρων για την οριστική λύση του προβλήματος, όπως και η προαναγνωσθείσα που αφορά το ίδιο αντικείμενο.


ΠΡΟΕΔΡΟΣ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Θα παρακαλέσω, κύριοι συνάδελφοι,να προηγηθούν οι υπ'αριθμ. 5 της ημερήσιας διάταξης πρώτου κύκλου και η υπ'αριθμ.3 της ημερήσιας διάταξης του δευτέρου κύκλου επίκαιρες ερωτήσεις προς τον Υφυπουργό Γεωργίας κ.Σωτηρλή, ο οποίος επείγεται να αποχωρήσει, προκειμένου να προεδρεύσει ευρύτατης συσκέψεως αγροτικού ενδιαφέροντος και μάλιστα επικαίρου.

Συμφωνεί το Σώμα με την πρόταση μου;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.

Η Πέμπτη στην ημερήσια διάταξη με αριθμό κατάθεσης 403/6.12.96 επίκαιρη ερώτηση πρώτου κύκλου, είναι του Βουλευτή του Δημοκρατικού Κοινωνικού Κινήματος κ.Ιωάννη Καρακώστα προς τον Υπουργό Γεωργίας, σχετικά με την πρόταση του Ιρλανδού επιτρόπου για θέματα υγείας κ. Πάτρικ Φλιν, σύμφωνα με την οποία η Κοινότητα πρέπει να καταργήσει σταδιακά τις επιδοτήσεις για τα καπνά και τις επιπτώσεις στους 'Ελληνες καπνοπαραγωγούς.

Η ερώτηση έχει ως εξής:

"Μεγάλη ανησυχία έχει προκαλέσει στους καπνοπαραγωγούς πρόταση του Ιρλανδού επιτρόπου για θέματα υγείας κ.Πάτρικ Φλιν,σύμφωνα με την οποία η Κοινότητα πρέπει να αποδεσμευτεί σταδιακά από τις επιδοτήσεις καπνού.

Αν η πρόταση αυτή βρει ανταπόκριση στις Βρυξέλλες και γίνει απόφαση τότε οι καπνοπαραγωγοί μας οδηγούνται στην καταστροφή.

Για τους λόγους αυτούς ερωτάται ο κύριος Υπουργός:

Πώς προτίθεται να αντιμετωπίσει η Κυβέρνηση τις τεράστιες οικονομικές επιπτώσεις σε βάρος των καπνοπαραγωγών μας σε περιπτωση υλοποίησης της πρότασης του Ιρλανδού επιτρόπου".

Ο Υφυπουργός Γεωργίας κ.Δ.Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Κύριε Πρόεδρε, ευχαριστώ και σας, αλλά και τους κυρίους συναδέλφους για την κατανόηση.

Κύριοι συνάδελφοι, οι προτάσεις της Ευρωπαϊκής Επιτροπής για την αναθεώρηση της Κ.Ο.Α. στα καπνά έχουν ήδη γνωστοποιηθεί. Βρίσκονται όμως ακόμα στο στάδιο της συζήτησης σε επίπεδο επιτρόπων σαν έγγραφο προβληματισμού. Συνεπώς δεν έχουν ακόμη οριστικοποιηθεί. Παρόλα αυτά το Υπουργείο με τις υπηρεσίες του, σε συνεργασία και με τον Εθνικό Οργανισμό Καπνού, έχει στείλει στη μόνιμη Ελληνική Αντιπροσωπεία στις Βρυξέλλες τις απόψεις μας, που συνοψίζονται επιγραμματικά στους εξής άξονες:.

Πρώτον, να απλοποιηθεί το υφιστάμενο καθεστώς με περισσότερη ευελιξία στα κράτη-μέλη και να προβλεφθεί η είσοδος νέων καπνοπαραγωγών στην καπνοκαλλιέργεια με τη δημιουργία εθνικού αποθέματος ποσοστώσεων.

Δεύτερον, καμία περαιτέρω μείωση ποσοτήτων και πριμοδοτήσεων. Αντίθετα η αύξηση της πριμοδοτήσεως ορισμένων ποικιλιών Μπασμά Κατερίνη, Καμπά, Κουλάκ, κλασσικά και ειδικά την ένταξη της συσκευασίας ΠΑΣΤΑΛΙ της ποικιλίας Μπασμά στην κατηγορία των συμπληρωματικών ενισχύσεων.

Επίσης αύξηση της συνολικής ποσοστώσης κατά εννέα χιλιάδες τόννους με στόχο την βελτίωση της βιωσιμότητας των καπνικών εκμεταλλεύσεων,είσοδο νέων καπνοκαλλιεργητών και αντιμετώπιση ιδιαιτεροτήτων, όπως μονοκαλλιέργεια και παραμεθόριες περιοχές.

Τρίτον, πρόγραμμα αναδιάρθρωσης ποικιλιών καπνού με παράλληλη ενίσχυση, χωρίς, όμως, μείωση του συνολικού κατωφλίου εγγύησης.

Επίσης, με την ευκαιρία αυτή και με βάση και την ερώτησή σας, κύριε συνάδελφε, θέλω να επισημάνω, ότι σε καμία περίπτωση δε θα πρέπει να επικρατήσουν απόψεις όπως αυτές του Ιρλανδού επιτρόπου Φλιν, όπου στα πλαίσια της αντικαπνιστικής εκστρατείας προτείνεται στην ουσία η κατάργηση της καπνοκαλλιέργειας.

Στα πλαίσια αυτά, στην τελευταία σύνοδο των Υπουργών Γεωργίας που είχα την τιμή να εκπροσωπήσω τη Χώρα μας, έβαλα το θέμα -υπάρχουν βέβαια τα πρακτικά της συνεδρίασης- και ο κ.Φίσλερ απάντησε ότι σε καμία περίπτωση δεν αποδέχεται να υπάρξει αυτή η σύγχυση. 'Αλλο η αντικαπνιστική εκστρατεία και άλλο το πρόγραμμα, η Κ.Ο.Α. και τα προβλήματα που δημιουργεί ο καπνός.

Στη δευτερολογία μου θα σας διαβάσω, αν έχω την ευκαρία ακριβώς την δική μου τοποθέτηση, αλλά και την απάντηση του κ. Φίσλερ πάνω σ'αυτό το θέμα.

'Ετσι, λοιπόν, θα πρέπει με κάθε ιδιαιτερότητα να δώσουμε την αναγκαία εκείνη προσοχή όσον αφορά την υπόθεση της Κ.Ο.Α. του καπνού γιατί η καπνοκαλλιέργεια στη Χώρα μας, ως γνωστόν, είναι μία από τις πιο δυναμικές γεωργικές εκμεταλλεύσεις και η μη στήριξή της θα έχει τεράστιες συνέπειες για την εθνική μας οικονομία, αλλά και για τις χιλιάδες των παραγωγών που ασχολούνται με το επάγγελμα. Σημειωτέον ότι αυτήν τη στιγμή εξάγουμε το 90% της συνολικής μας παραγωγής και οι συνολικές εισροές από πριμοδότηση λόγω εξαγωγών ανέρχονται στα 200 δισ. δραχμές περίπου.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, ευχαριστούμε για την πληροφορία που μας δώσατε και είναι θετικό, ότι και η Κυβέρνηση βλέπει αυτό το σπουδαίο βασικό πρόβλημα που αφορά κάπου έξι χιλιάδες καπνοπαραγωγούς στο Νομό Αιτωλοακαρνανίας και που σε ολόκληρη τη Χώρα ανέρχονται σε εβδομήντα χιλιάδες οι καπνοπαραγωγοί. Και όπως καταλαβαίνετε εάν αυτό που πρότεινε ο κ.Φλιν γίνει απόφαση, να διακοπεί δηλαδή η επιδότηση στους καπνοπαραγωγούς, τότε θα έχουμε μεγάλη ανεργία.

'Ομως, το πρόβλημα, κύριε Υπουργέ, πρέπει να το προσέξετε διότι ο κ.Φίσλερ από την άλλη μεριά επιμένει. Το ζήτημα ακόμα δεν έχει ξεκαθαριστεί. Είναι στην Επιτροπή. Γι'αυτό, θα πρέπει να το παρακολουθήσετε από κοντά, γιατί δεν έχει ληφθεί ακόμα απόφαση. Είναι οι προτάσεις των υπεύθυνων στην Ε.Ε., της Γεωργίας και των Κοινωνικών Υποθέσεων, οι οποίες είναι αντιτιθέμενες. 'Ετσι, λοιπόν, ερωτώ, είναι δυνατόν στο Συμβούλιο Υπουργών να προβληθεί βέτο στην ενδεχόμενη απόφαση που θα πάρουν να διακοπούν οι επιχορηγήσεις, όπως παρόμοιο βέτο προέβαλε ο Πρωθυπουργός της Αγγλίας για τις τρελές αγελάδες; Nα το εξετάσετε αυτό το θέμα.

Επίσης, θα ήθελα να αναφερθώ και στο αγροτικό θέμα. Γιατί δείχνετε λίγη κατανόηση, κύριε Υπουργέ, να λύσετε το θέμα των αγροτών; Κάνετε μια υπαναχώρηση. Μην έχετε αυτό το εγωιστικό ύφος της εξουσίας και παραμένετε προσκολημμένοι. 'Ερχονται Χριστούγεννα, γιορτές, θέλει ο κόσμος να κινηθεί. Εσείς πρέπει να δώσετε πρώτοι το μήνυμα της λύσεως της πολιορκίας της Ελλάδος. Διότι η Ελλάδα αυτήν τη στιγμή πολιορκείται από τον αγροτικό πληθυσμό ο οποίος έχει δίκιο. 'Εχει αιτήματα σοβαρά και πρέπει, κύριε Υπουργέ, να δώσετε απάντηση και σας επιφορτίζω και εγώ μ'αυτήν την ευθύνη την οποία τονίζω ότι πρέπει, αυτήν τη στιγμή, να λύσετε την πολιορκία.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Κύριε συνάδελφε, θα μείνω κατ'αρχήν στην ουσία της ερώτησής σας και θα σας πω, ότι στην τελευταία σύνοδο των Υπουργών Γεωργίας στην Ευρώπη, το ανέφερα και πριν, έβαλα με ουσιαστικό τρόπο την αντιδιαστολή, του θέματος της υγείας και της αντικαπνιστικής εκστρατείας σε σχέση με το υφιστάμενο καθεστώς, κοινοτικής παραγωγής καπνού:.

Τα Πρακτικά της Συνόδου είναι στη διάθεσή σας, τα κατέθεσα την προηγούμενη εβδομάδα και στο Ελληνικό Κοινοβούλιο, σε κάθε, όμως, περίπτωση ο κ.Φίσλερ απάντησε με τα εξής λόγια στην τοποθέτηση τη δική μου στο Συμβούλιο Υπουργών Γεωργίας "'Οσον αφορά την έκθεση για το μέλλον της κοινοτικής παραγωγής, θα εξετασθεί χωριστά, χωρίς να σχετίζεται με την έκθεση για τις επιπτώσεις του καπνίσματος στην υγεία".

Σε κάθε, όμως, περίπτωση, εμείς, όλες οι υπηρεσίες μας, βρίσκονται σε μια εγρήγορση, έχουμε ετοιμάσει ένα ολοκληρωμένο πακέτο προτάσεων, πακέτο στο οποίο κανείς από τα Κόμματα με όσους είχα την ευκαιρία να κουβεντιάσω δεν είχε αντίρρηση, άρα είμαστε σε κοινή γραμμή, σε κοινή κατεύθυνση να στηρίξουμε αυτό το προϊόν και να διευρύνουμε τα έσοδά του, όσον αφορά και τους παραγωγούς και τη Χώρα μας.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη στην ημερήσια διάταξη είναι η με αριθμό 416/9-12-96 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Σταύρου Παναγιώτου, προς τους Υπουργούς Περιβάλλοντος- Χωροταξίας και Δημοσίων 'Εργων, Γεωργίας, σχετικά με την καταβολή των αποζημιώσεων στους αγρότες Κοινοτήτων του Νομού Σερρών που επλήγησαν από πλημμύρες το Μάιο του 1996 κ.λπ.

Η επίκαιρη ερώτηση έχει ως εξής:

"Πλησιάζουν τα Χριστούγεννα και ακόμη δεν έχον καταβληθεί οι αποζημιώσεις στους αγρότες των Κοινοτήτων Σκοτούσα, Ν. Τυρολόγη, Αναγέννηση, Προβατάς, Μονοκκλησιά, 'Ανω και Κάτω Καμήλα, Αδελφικό, Κουμαριά, Κουβούκλιο, Σκούταρι, Μητρούση κ.ά.του Ν. Σερρών, που επλήγησαν το Μάη του '96 από τις πλημμύρες.

Το κακό ολοκληρώθηκε με την καταστροφική χαλαζόπτωση και τη σφοδρή ανεμοθύελλα στις 13.9.1996, που έπληξε και άλλες περιοχές του νομού. Καταστράφηκαν πάνω από εξήντα χιλιάδες στρέμματα με διάφορες καλλιέργειες, όπως ρύζι, βιομηχανική τομάτα, ζαχαρότευτλα, καλαμπόκι, οπωροκηπευτικά καθώς και αγροτικά κτίσματα,αποθήκες, στάβλοι, θερμοκήπια κλπ.

Υστερα απ' όλα αυτά γίνεται φανερό,πως οι αγρότες των πληγέντων περιοχών βρίσκονται σε απόγνωση.

Ερωτώνται οι κύριοι Υπουργοί, τι μέτρα προτίθεται να πάρει η Κυβέρνηση προκειμένου:

Να τους καταβληθεί χωρίς καθυστέρηση η αποζημίωση για να μην στερηθούν τα στοιχειώδη για τις γιορτές των Χριστουγέννων;

Να μπορούν να συνεχίσουν την αγροτική τους απασχόληση;

Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Κύριε Πρόεδρε, κύριοι συναδελφοι, οι καλλιέργειες πολλών δήμων και κοινοτήτων του Νομού Σερρών επλήγησαν από υπερβολικές βροχοπτώσεις και πλημμύρες, όπως σωστά αναφέρεται στην επίκαιρη ερώτηση του συναδέλφου, στις 28 και 29.5.96 αλλά οι συνέπειες αυτές δεν σταμάτησαν εκεί. Είχαμε στη συνέχεια σφοδρή χαλαζόπτωση και ανεμοθύελλα στις 13.9.96. 

Οι υπηρεσίες του ΕΛΓΑ σ' αυτήν τη περίπτωση κινήθηκαν αμέσως και με πολυμελή κλιμάκια γεωπόνων εκτιμητών διενήργησαν έγκαιρα τις εκτιμήσεις των παραπάνω ζημιών. Σημειώνεται, ότι το μεγαλύτερο μέρος των ζημιών, αφορούσε καλλιέργειες βαμβακιού. Και ειδικά γι' αυτήν την καλλιέργεια διενεργήθηκε και δεύτερη εκτίμηση στο στάδιο της συγκομιδής των προϊόντων, ώστε τα πορίσματα εκτίμησης να εκφράζουν με όσο το δυνατό μεγαλύτερη ακρίβεια την απώλεια του εισοδήματος των πληγέντων παραγωγών.

Οι εκτιμήσεις των ζημιών στο Νομό Σερρών και στα συγκεκριμένα χωριά έχουν ολοκληρωθεί και έχει αρχίσει η κοινοποίηση των πορισμάτων εκτίμησης. Υπάρχει μια διαδικασία σ' αυτές τις περιπτώσεις: κοινοποιούνται τα πορίσματα, και αναμένονται τυχόν ενστάσεις υπάρχουν οι αντιρρήσεις. Είναι ένα στάδιο που δεν κρατάει πολύ χρόνο, όμως, είναι αναγκαίο να γίνει διαδικασία που πιστεύουμε ότι θα ολοκληρωθεί στις επόμενες μέρες και θα λάβουν γνώση όλοι οι ενδιαφερόμενοι παραγωγοί που έχουν πάθει ζημιές.

Απ' τις υπηρεσίες του ΕΛΓΑ θα γίνει κάθε δυνατή προσπάθεια, είμαστε σε διαρκή συνεννόηση μαζί τους, μια και έχουμε συνεχείς ζημίες στη Βόρεια Ελλάδα, αλλά και την Κεντρική Ελλάδα, ειδικότερα για το Νομό Σερρών και τις κοινότητες που αναφέρονται, έτσι ώστε να μπορέσουν οι αποζημιώσεις να καταβληθούν στους δικαιούχους παραγωγούς το συντομότερο δυνατό, τηρώντας πάντοτε μια χρονολογική σειρά και ανάλογα με την ημερομηνία ζημιάς.

Θέλω να τονίσω ιδιαίτερα όχι με απόλυτη ικανοποίηση, αλλά έγινε ένα πολύ σημαντικό θετικό βήμα, οι αποζημιώσεις τώρα πια εκτελούνται μέσα σ' ένα χρονικό περιθώριο των επτά επτά - οκτώ μηνών μάξιμουμ, σε σχέση με το παρελθόν που οι αποζημιώσεις εκτελούνταν στα δύο χρόνια περίπου. Για τη συγκεκριμένη περίπτωση του Ν. Σερρών, πιστεύω ότι το πολύ μέχρι το Γενάρη θα πληρωθούν οι παραγωγοί. Βεβαίως, ευχή και προσπάθεια όλων μας είναι να καταφέρουμε οι αποζημιώσεις να δοθούν πιο μπροστά, αλλά με βάση τις δυνατότητες των υπηρεσιών και το χρονοδιάγραμμα της υποβολής πιθανών ενστάσεων, είναι αδύνατο να διαβεβαιώσω εσάς και το Σώμα, αλλά και τους παραγωγούς, ότι θα γίνει αυτό μέσα στο Δεκέμβριο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, κυρίες και κύριοι συνάδελφοι, κύριε Υπουργέ, η επίκαιρη ερώτηση δεν απευθύνονταν μόνο στο Υπουργείο Γεωργίας. Συγχρόνως απευθύνονταν και στο Υπουργείο ΠΕ.ΧΩ.Δ.Ε. 

Επειδή περιόδευσα τα περισσότερα από τα χωριά του νομού μας τα οποία επλήγησαν απ' αυτές τις καταστροφές, συνομίλησα με τους αγρότες, είχα, όμως, και μια συνεργασία με τον Πρόεδρο της Ζωικής και Φυτικής Παραγωγής της νομαρχίας, γιατί τυχαίνει να είμαι και νομαρχιακός σύμβουλος, ο οποίος μου είπε ότι παρά το ότι σας στάλθηκαν τρεις έγγραφες αναφορές και μια έγγραφη διαμαρτυρία δεν έχουν πάρει καμιά απάντηση από μέρους σας, σχετικά με τα μέτρα που προτίθεσθε να πάρετε για την αποζημιωση κυρίως των γεωργικών κτισμάτων.

Σύμφωνα με στοιχεία που εχουμε στη διάθεσή μας έχουν καταστραφεί από τη θεομηνία αυτή εκατόν πενήντα θερμοκήπια, εκατόν πενήντα στεγνωτήρια καπνού, εβδομήντα περίπου αγροτικά κτίσματα, δηλαδή σταύλοι, αποθήκες κ.λπ., η αξία των οποίων υπολογίζεται πάνω από 1 δισ. δραχμές. Εσείς, όμως, δεν τους έχετε απαντήσει.

Αυτήν τη στιγμή ο αγροτικός πληθυσμός βρίσκεται σε πάρα πολύ άσχημη κατάσταση και είμαστε λίγες μέρες πριν από τα Χριστούγεννα. Επιπλέον, σε μια σειρά περιοχές έχουν γίνει αθρόες εισαγωγές ρυζιού, καλαμποκιού κ.λπ. και δεν υπάρχει κανένα ενδιαφέρον για την απορρόφηση των αγροτικών προϊόντων. Και κυριολεκτικά οι αγρότες -έχω άμεση εικόνα- δε βγαίνουν ούτε στα καφενεία, για να πιουν έναν καφέ.

Συνεπώς, η απάντηση που δίνετε, σχετικά με την αντιμετώπιση τόσο των άμεσων, όσο και των μακροπρόθεσμων προβλημάτων, που αντιμετωπίζουν οι αγρότες στο νομό μας, δε μας ικανοποιούν. Και μην ξεχνάτε ότι είμαστε μια παραμεθόρια περιοχή, η οποία συνεχώς φθίνει. Είμαστε αγροτικός νομός, κύριε Υπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γερωργίας): Σωστά το διακρίνατε, κύριε συνάδελφε. Εγώ απάντησα στο κομμάτι, στο οποίο το Υπουργείο Γεωργίας έχει και την ευθύνη των ενεργειών, αλλά και τη δυνατότητα να ανταποκριθεί, όσον αφορά τις αποζημιώσεις των πληγέντων παραγωγών.

Οι ζημιές, που προκλήθηκαν στα γεωργοκτηνοτροφικά κτίσματα, θερμοκήπια, καπνοξηραντήρια κ.λπ., που αναφέρατε, δεν καλύπτονται από τον ΕΛΓΑ και δεν υπάρχει δυνατότητα καταβολής οικονομικής ενίσχυσης στους ζημιωθέντες παραγωγούς από το πρόγραμμα εκτάκτων αναγκών του Υπουργείου Γεωργίας, σε κάθε, όμως, περίπτωση ζητήσαμε τις ολοκληρωμένες εκθέσεις από τη Νομαρχία, σχετικά με το μέγεθος των ζημιών οι οποίες αυτήν τη στιγμή εξετάζονται, για να δούμε από ποιους πόρους είναι πιθανό να υπάρξουν δυνατότητες αποζημίωσης των πληγέντων παραγωγών.

ΠΡΟΕΔΡΕΥΩΝ (Παναγιώτης Ν. Κρητικός): Κρατούμε την πρώτη και τη δεύτερη επίκαιρη ερώτηση εν αναμονή αφίξεως του ερωτωμένου κυρίου Υπουργού, ο οποίος κάπου έχει εμπλακεί προφανώς και πάμε στην τρίτη στην ημερήσια διάταξη επίκαιρη ερώτηση, πρώτου κύκλου που είναι η απ' αριθμ. 417/9.12.96 του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την επίλυση των προβλημάτων των εργαζομένων στο Κέντρο Αποκαταστασιακής Εκπαίδευσης Ατόμων με Νοητική Υστέρηση "Θεοτόκος".

Η ερώτηση στο περιεχόμενό της έχει ως εξής:

"H παγκόσμια ημέρα για τα άτομα με ειδικές ανάγκες μπορεί να γιορτάστηκε, όμως, οι γονείς και οι εργαζόμενοι στο Κέντρο Αποκαταστασιακής Εκπαίδευσης Ατόμων με Νοητική Υστέρηση "Θεοτόκος" αγωνίζονται να υπάρχει σταθερή χρηματοδότηση του Ιδρύματος μέσω του Κρατικού Προϋπολογισμού και να αλλάξει το σημερινό καθεστώς των συνεχών επιχορηγήσεων, που δίνονται μετά από εκκλήσεις της διοίκησης και των εργαζομένων.

Οι εργαζόμενοι τα τελευταία χρόνια ζουν με το άγχος της πληρωμής, αφού έχουν σημειωθεί μέχρι και τρίμηνες καθυστερήσεις στην καταβολή των μισθών.

Κάτω απ' αυτές τις συνθήκες, όμως, είναι φυσικό το 'Ιδρυμα να μην μπορεί να λειτουργήσει σωστά και ούτε οι εργαζόμενοι απερίσπαστοι να ασχοληθούν με το δύσκολο έργο τους. Ερωτάται ο κύριος Υπουργός, εάν προτίθεται να ικανοποιήσει τα αιτήματα των εργαζόμενων στο 'Ιδρυμα "Θεοτόκος", ώστε απερίσπαστοι να επιτελούν το πραγματικά σημαντικό και δύσκολο έργο τους".

Ο κύριος Υφυπουργός Υγείας και Πρόνοιας έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ.Υγείας και Πρόνοιας): Κύριε Πρόεδρε, το 'Ιδρυμα Προστασίας Απροσαρμόστων Παιδιών "Θεοτόκος", για το οποίο μιλήσαμε και χθες σε ανάλογη ερώτηση, που υπεβλήθη από το Συνασπισμό, είναι Ν.Π.Ι.Δ. και έχει σαν σκοπό την ψυχοπαιδαγωγική και κοινωνικοθεραπευτική μέριμνα του εξελίξιμου και εκπαιδεύσιμου νοητικώς υστερούντος παιδιού.

Εκείνο που έχει σημασία, είναι ότι σήμερα εξυπηρετεί τετρακόσια παιδιά περίπου, αλλά έχει μια ιδιομορφία στη διοίκηση: Διοικείται από εννεαμελές Δ.Σ., το οποίο απαρτίζεται από την ιδρύτρια ως ισόβιο πρόεδρο, η οποία υποδεικνύει και τα υπόλοιπα οκτώ μέλη του Δ.Σ. Και έρχεται ο Υπουργός και εγκρίνει τη σύσταση αυτού του Δ.Σ., βάζοντας και έναν κυβερνητικό επίτροπο.

Παρ' όλα αυτά, το 'Ιδρυμα μέσα στο 1996 επιχορηγήθηκε από τη Νομαρχιακή Αυτοδιοίκηση και το Υπουργείο Υγείας Πρόνοιας, δηλαδή από πόρους του προϋπολογισμού, με σύνολο 470.956.000 δραχμών, τα οποία υπερκαλύπτουν τα αιτηθέντα, που ήταν 426 εκατ. κατά 45 εκατ. δραχμές.

Σας δηλώνω ότι το Υπουργείο Υγείας και Πρόνοιας μέσα στα όρια που διαθέτει κατέβαλλε κάθε δυνατή προσπάθεια και γενναιόδωρα ενίσχυσε αυτό το ίδρυμα το οποίο είναι φιλανθρωπικό μη κερδοσκοπικού χαρακτήρα. Δεν μπορεί να διαθέσει ούτε μία δραχμή παραπάνω για αυτό το χρόνο.

'Οσον αφορά τα αιτήματα των εργαζομένων σχετικά με τη λήψη αναδρομικών των 18.000 δραχμών, καθώς και την καταβολή του επιδόματος αυξημένης ευθύνης των 35.000 δραχμών, πρέπει να ξέρετε και εσείς και το κόμμα σας, ότι το επίδομα των 18.000 δραχμών χορηγήθηκε με κοινή απόφαση των Υπουργών Οικονομικών, Υγείας-Πρόνοιας στους υπαλλήλους του Υπουργείου Υγείας και στους υπαλλήλους των Νομικών Προσώπων Δημοσίου Δικαίου και μόνο εκεί. Το επίδομα των 35.000 δραχμών δόθηκε πάλι με το ν.2430 στους υπαλλήλους του Υπουργείου των Ν.Π.Δ.Δ. και Ν.Π.Ι.Δ. του ευρύτερου δημόσιου τομέα, όπως είναι ο Εθνικός Οργανισμός Πρόνοιας, το Κέντρο Βρεφών "ΜΗΤΕΡΑ" κ.λπ.

'Υστερα από αυτά, το ιδρυμα "ΘΕΟΤΟΚΟΣ" δεν είναι ούτε Ν.Π.Δ.Δ. ούτε υπάγεται στον ευρύτερο δημόσιο τομέα, και όπως καταλαβαίνετε δεν είναι δυνατή η χορήγηση αυτών των επιδομάτων στο προσωπικό του.

'Οσον αφορά τις προσλήψεις προσωπικού, να ξέρετε πως το Ιδρυμα δεν υπάγεται στους περιορισμούς του ν.2190 και μπορεί το Δ.Σ. εφόσον το θέλει και εφόσον έχει τους πόρους, να προσλάβει όσο προσωπικό θέλει.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, συζητήθηκε και χθες η ερώτηση αυτή παρόλο που για εμάς είχε καθοριστεί η συζήτηση για τη Δευτέρα, αλλά λόγω του ότι έγινε συζήτηση προ ημερησίας διατάξεως για την Διακυβερνητική η ερώτηση αναβλήθηκε για σήμερα. Θέλουμε, λοιπόν, να κάνουμε τις εξής παρατηρήσεις: Ο κύριος Υπουργός ή δεν έχει αντιληφθεί ή προσπαθεί το Υπουργείο να κάνει μία λογιστική αλχημεία. Μας λέει ότι έχει δώσει στο ίδρυμα "ΘΕΟΤΟΚΟΣ" 470.900.000 δραχμές και προσθέτει σε αυτό το νούμερο δύο φορές τα 60.000.000, τα οποία έδωσε το Σεπτέμβριο. 

Ας κοιτάξει τα χαρτιά του και θα δεί ότι δεν έχουν δοθεί αυτά τα λεφτά από το Υπουργείο. 'Εχουν δοθεί 410.000.000.

Το δεύτερο είναι, ότι ισχυρίζεται ο κύριος Υπουργός πως το ίδρυμα είναι Ιδιωτικού Δικαίου. Κάντε το Δημοσίου Δικαίου. Θα ήθελα να ξέρω αν είναι στις προθέσεις του Υπουργείου η κοινωνική πολιτική που επικαλείται ο Υπουργός για να ανταποκριθεί σε μία κοινωνία παιδιών τέτοια που η Πολιτεία χρειάζεται να σκύψει και να λύσει τα προβληματά τους. Πολλά από αυτά τα παιδιά είναι εκπαιδευόμενα και μπορούν να περάσουν στην αγορά εργασίας.

Πέρα από αυτά μπορεί το ίδρυμα "ΘΕΟΤΟΚΟΣ" να είναι Ιδιωτικού Δικαίου, αλλά σήμερα την υπηρεσία που προσφέρει είναι αναγνωρισμένη και από το Υπουργείο, αλλά και προβάλλεται στην ΕΟΚ σαν το καλύτερο Ιδρυμα απροσαρμόστων παιδιών.

Κύριε Υπουργέ, το πρόβλημα της κοινωνικής πολιτικής είναι τεράστιο. 'Ομως, το Υπουργείο είναι απαραίτητο και έχει υποχρέωση και καθήκον να σκύψει πάνω στα προβλήματα που έχουν οι εργαζόμενοι και να τα λύσει ούτως ώστε αναπόσπαστοι να κάνουν την δουλειά τους.

'Οσο για τις 18.000 που λέτε θα πρέπει να ξέρετε ότι με 3 ΦΕΚ οι άνθρωποι που εργάζονται εκεί έχουν ενταχθεί στην ίδια σχέση εργασίας με τους υπαλλήλους των Ν.Π.Δ.Δ. 'Εχουν συμπεριληφθεί στο ενιαίο μισθολόγιο. Το ζήτημα είναι πώς θα λύσετε το πρόβλημα που έχουν αυτοί οι άνθρωποι.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελειώνετε.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δύο λόγια μόνο.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, δεν έχετε ούτε ένα λόγο.

Πως να το κάνουμε. Σας έδωσα σχετική ανοχή, όχι όμως κατάχρηση.

ΝΙΚΟΛΑΟΣ ΓΚΑΤΖΗΣ: Στα δυόμιση λεπτά πήγα, κύριε Πρόεδρε. 'Οταν τον Υπουργό τον αφήνετε και μιλάει τέσσερα λεπτά...

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, αλλά φθάσατε στα τρία λεπτά. Σας αφήνω τον ανάλογο χρόνο που δίνω και στους άλλους συναδέλφους.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ούτε μισό λεπτό. Να διατυπώσω μόνο το ερώτημα.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, διατυπώστε το, αλλά παρακαλώ να τηρείτε το χρόνο. Στο ευρωπαικό Κοινοβούλιο σταματούν τον ομιλητή αμέσως μόλις τελείωσε ο χρόνος του. Με συγχωρείτε, αλλά έχουν δικαιώματα και οι άλλοι συνάδελφοι, έχει δικαιώματα και το νομοθετικό έργο. Πώς να το κάνουμε; Τα θέλετε όλα δικά σας; Παρακαλώ την επόμενη φορά να τηρείτε ακριβώς το χρόνο και εσείς και οι άλλοι συνάδελφοι για να προστατεύσουμε και τα δικαιώματα και των άλλων συναδέλφων, όχι μόνο τα δικά μας.

ΝΙΚΟΛΑΟΣ ΓΚΑΤΖΗΣ: Κύριε Υπουργέ, σημασία έχει να ικανοποιήσετε τα αιτήματα του ιδρύματος ούτως ώστε να ανταποκριθούν σε αυτό το έλλειμμα που έχει φέτος αυτό το ίδρυμα. Θα μπορέσει να έχει προοπτική ή το οδηγείτε στο κλείσιμο και τότε τι θα γίνει μ' αυτό το μεγάλο εκρηκτικό πρόβλημα τα επομενα χρόνια.

ΠΡΟΕΔΡΕΥΩΝ (Παναγιώτης Ν. Κρητικός):Τελειώσατε, κύριε συνάδελφε.

Ο κύριος Υφυπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας): Κύριε Πρόεδρε, εγώ μιλώ κατευθείαν και με θάρρος και σας λέω ότι, όχι δε θα ικανοποιηθούν τα αιτήματα των εργαζομένων, διότι βρίσκονται έξω από κάθε προδιαγραφή νόμου και πολιτικών αποφάσεων.

'Οσον αφορά δε τα όσα μας είπατε και τις απόψεις σας περί κοινωνικής πολιτικής, για τις οποίες βέβαια, μιλήσατε με την αυθεντία του γνωρίζοντος πολύ καλά το θέμα, σας πληροφορώ ότι δεν είναι έτσι τα πράγματα. Λυπούμαι, άλλα δεν είναι καθόλου έτσι τα πράγματα και ούτε είναι έτσι εύκολες οι λύσεις. Η Πρόνοια είναι ένα πολύ σύνθετο πρόβλημα, ειδικά στις ημέρες μας, όπου η έλλειψη Πόρων είναι τεράστια.

Θέλω να σας πω, ότι από πλευράς Υπουργείου είμαστε υπερήφανοι, γιατί όλα αυτά τα χρόνια, παρά το ότι οι πόροι παρουσιάζουν στενότητα καταφέρνουμε να διατηρούμε το επίπεδο της κοινωνικής Πρόνοιας, της κοινωνικής πολιτικής στην Ελλάδα σε πολύ ψηλό επίπεδο. Θα ήθελα κάποια στιγμή να γίνει σύγκριση ανάμεσα στις παροχές που δίνει το Ελληνικό Κράτος και σε παροχές που δίνονται σε άλλους Ευρωπαϊκούς λαούς, για να δούμε ποια είναι τα επίπεδα της Πρόνοιας και γιατί μιλάμε.

ΠΡΟΕΔΡΕΩΝ (Παναγιώτης Ν. Κρητικός):Τελειώσατε, κύριε Υφυπουργέ. 

Ερχόμαστε στη συζήτηση της πρώτης στην ημερήσια διάταξη επίκαιρης ερώτησης πρώτου κύκλου με αριθμό 396/4.12.96 του Βουλευτή του Πανελληνίου Σοσιαλιστικού Κινήματος κ. Ιωάννη Καψή, προς τον Υπουργό Εργασίας και Κοινωνικών Ασφαλίσεων, σχετικά με την επαγγελματική κατάρτιση των εργαζομένων, την λειτουργία των Κέντρων Επαγγελματικής Κατάρτισης κ.λπ.

Η επίκαιρη ερώτηση σε περίληψη έχει ως εξής:

"Το Ε.Κ.Τ. την τελευταία δεκαετία έδωσε μεγάλη έμφαση στην επαγγελματική κατάρτιση των εργαζομένων στις χώρες της Ε.Ε. πιστεύοντας ότι:

Πρώτον, θα καταπολεμηθεί η ανεργία,

Δεύτερον, οι νέοι κυρίως, θα ενταχθούν με καλύτερους όρους στην αγορά εργασίας.

Τρίτον, η Ε.Ε. θα γίνει πιο ανταγωνιστική απέναντι στις ΗΠΑ και Ιαπωνία. 

Για το σκοπό αυτό, διετέθησαν σημαντικά κονδύλια και στην Ελλάδα. Μόνο που το αποτέλεσμα δε φαίνεται να ανταποκρίνεται στις προσδοκίες.

Χωρίς ουσιαστικό σχεδιασμό, χιλιάδες εταιρείες στήθηκαν για να "πάρουν" κάποιο σχετικό πρόγραμμα, είτε από το Υπουργείο Εργασίας, είτε από περιφέρειες.

Χωρίς έλεγχο για την ποιότητα των παρεχομένων γνώσεων, το μόνο που πραγματικά έγινε ήταν η κατασπατάλιση των σχετικών κονδυλίων, η ενθυλάκωση τους από τους επιτήδειους των "εταιρειών" και η μετατροπή της οικονομικής ενίσχυσης των επιμορφούμενων σε επίδομα ανεργίας.

Δυο κοινωνικές κατηγορίες διαμορφώθηκαν αυτά τα χρόνια γύρω από την "αξιοποίηση" των προγραμμάτων επαγγελματικής κατάρτισης. Η πρώτη αυτή των "εταιρειάδων" και των σχετικών εκπαιδευτών και η δεύτερη των επαγγελματιών εκπαιδευομένων που γύριζαν από σεμινάριο σε σεμινάριο για να πάρουν επίδομα. 

Με στόχο να διορθωθεί αυτή η κατάσταση το Ε.Κ.Τ. έκανε συχνές παρεμβάσεις προς το Υπουργείο Εργασίας με σχετικές οδηγίες, ώστε να εξασφαλιστεί ότι θα υπάρχει αποτελεσματικότητα και έλεγχος των δαπανών.

Φαίνεται ότι το μόνο που μας ενδιέφερε ήταν να στήσουμε τα ΚΕΚ για να "απορροφήσουμε" όπως όπως τα σχετικά κονδύλια και έτσι να φθάσουμε στα ΚΕΚ "μαϊμούδες".

Φαίνεται πως για άλλη μια φορά θα χάσουμε την ευκαιρία να αξιοποιήσουμε προς όφελος του λαού της Χώρας και του μέλλοντός μας σημαντικά κοινοτικά κονδύλια.

Το 1999 που θα πάρει τέλος η ενίσχυση της επαγγελματικής κατάρτισης είναι πολύ κοντά. Γι' αυτό, λοιπόν, θα πρέπει άμεσα να αναθεωρήσουμε πάρα πολλά ώστε να αξιοποιήσουμε αυτά τα κονδύλια, διότι οι μόνοι μέχρι τώρα που πραγματικά κερδίζουν απ' όλη αυτήν την ιστορία είναι οι "αετονύχηδες" και οι "αεριτζήδες". 

Κατά συνέπεια:

Ερωτάται: Τι γίνεται με το πάγωμα από την Κοινότητα της αποπληρωμής των προγραμμάτων κατάρτισης ύψους 25 δισ.; Αυτό έχει φέρει σε απόγνωση ειδικά τα ΚΕΚ της Τοπικής Αυτοδιοίκησης, που αδυνατούν να ανταποκριθούν στις υποχρεώσεις τους. 

Ερωτάται: Επιτέλους θα κοπεί ο ομφάλιος λώρος των συμφερόντων και εξαρτήσεων μεταξύ εταιρειών και επιτροπών επιλογής; Είναι αλήθεια οτι παραμένουν ακόμη στο Υπουργείο σας (Δ/νση Ε.Κ.Τ.) πολλά στελέχη τέτοιων εταιρειών; 

Ερωτάται: Τι θα γίνει με τα ΚΕΚ "μαϊμούδες"; Επιτέλους θα κλείσουν; Γιατί οι υπηρεσίες του Υπουργείου σας εξαντλούν όλη την αυστηρότητα των ελέγχων μόνο στα ΚΕΚ της Τ.Α. που είναι σχεδόν τα μόνο που εκτελούν κοινωνική αποστολή;

Ερωτάται: Ενώ τελειώνει το 1996, γιατί δεν έχει γίνει ακόμη η αξιολόγηση των προτάσεων που έχουν υποβληθεί για προγράμματα κατάρτισης του 1996; Γιατί δεν έχει ακόμη ξεκινήσει η επαναπιστοποίηση των ΚΕΚ με αποτέλεσμα τα πάντα να βρίσκονται στον αέρα;".

Τα ερωτήματα είναι πάρα πολλά. Ο χρόνος μας είναι πολύ λίγος. Θα ήταν μια θαυμάσια επερώτηση, που θα μπορούσαμε να είχαμε συνυπογράψει πλείονες του ενός.

Ο κύριος Υφυπουργός Εργασίας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, πράγματι έχει αρκετά σημαντικές διαπιστώσεις ο συνάδελφος ο κ. Καψής στην ερώτηση που κάνει. Να δώσουμε, όμως, απαντήσεις, γιατί ο χρόνος είναι περιορισμένος.

Στο πρώτο, η αποπληρωμή έχει ήδη εγκριθεί από τον επίτροπο σε συνάντηση που κάναμε πριν μερικές μέρες στις Βρυξέλλες για το 1995, μετά από τις διορθώσεις που με σύντονες ενέργειες κάναμε στα χαρτιά που είχαν σταλεί από τον Ιούνιο και είχαν παγώσει. Τα ζητήσαμε πίσω, τα διορθώσαμε εξ ολοκλήρου, εγκρίθηκε η αποπληρωμή και είναι θέμα γραφειοκρατικό πλέον να μας εξοφλήσουν το 1995. Δηλαδή, η πολιτική οδηγία έχει δοθεί, οι υπηρεσίες της Κοινότητας τώρα κάνουν τις τεχνικές λεπτομέρειες. Και ελπίζω εντός του μηνός να έχουμε τα λεφτά στα χέρια μας.

Δεύτερον, ο ομφάλιος λώρος συμφερόντων και εξαρτήσεων μεταξύ εταιριών και επιτροπών επιλογής θα κοπεί, όπου βέβαια υπάρχει. Οι διαδικασίες που θα επιλεγούν στην αξιολόγηση θα αλλάξουν και θα ξαναγίνει η προκήρυξη για τους αξιολογητές. Δε θα υπάρχει καμία δυνατότητα παρέμβασης από οιονδήποτε, των Υπουργών συμπεριλαμβανομένων, σε θέματα που συνδέονται με την αξιολόγηση των ΚΕΚ. Δεν ξέρω αν υπάρχουν στελέχη στο Υπουργείο τέτοιων εταιριών. Αν υπάρχουν, ευχαρίστως να τα καταγγείλετε και αμέσως θα κινήσουμε τις σχετικές διαδικασίες. Αλλά παρακαλώ πολύ για ονομαστική καταγγελία.

Τρίτον, "ΚΕΚ μαϊμούδες". 'Οσα είναι μαϊμούδες ή όσα είναι ανεπαρκή θα κλείσουν. Γιατί αυτήν τη φορά η πιστοποίηση και ο έλεγχος που θα γίνουν, θα γίνουν με εξ αρχής διαδικασίες και θα υπάρξει αυστηρή εφαρμογή της υπουργικής απόφασης για όλους όποιοι και αν είναι αυτοί.

Και τέταρτον και τελευταίον, δεν έχει γίνει αξιολόγηση των προτάσεων και δεν μπορεί να γίνει, διότι δεν μπορεί να γίνει πιστοποίηση. Δεν μπορεί να γίνει πιστοποίηση, διότι στις 13 Σεπτεμβρίου η Ευρωπαϊκή 'Ενωση μας δήλωσε εγγράφως, ότι δεν αναγνωρίζει το Εθνικό Κέντρο Πιστοποίησης Δομών Κατάρτησης, προκειμένου να μπορεί να κάνει το σχετικό έλεγχο και την πιστοποίηση των δομών κατάρτησης. Μετά απ' αυτό κινηθήκαμε από τις αρχές Οκτωβρίου, φτιάξαμε μιά μεικτή επιτροπή μεταξύ Κοινότητας και Υπουργείου Εργασίας, η οποία τελείωσε, παρέδωσε χθες μόλις το πόρισμά της. Το πόρισμα αυτό είναι πια στα χέρια μας και στα χέρια των αρμοδίων της Ευρωπαϊκής 'Ενωσης. Η πρώτη σχετική επαφή έγινε χθες με τον κ. Ριέρα, τον διευθυντή του Κοινωνικού Ταμείου. Περιμένουμε τους τελικούς σχολιασμούς της πολιτικής ηγεσίας της Ε' γενικής διεύθυνσης επί του μεικτού πορίσματος. Ετοιμάζουμε και εμείς το δικό μας σχολιασμό. Θα υπάρξει συμφωνία επί του τι είδους Εθνικό Κέντρο Πιστοποίησης θα έχουμε. Θα φέρουμε το σχετικό θέμα στη Βουλή για έγκριση και εν συνεχεία θα κάνουμε την πιστοποίηση με όποια καθυστέρηση και αν χρειαστεί, προκειμένου να μην έχουμε μόνο απορρόφηση, όπως επισημαίνει πολύ σωστά ο συνάδελφος κ. Καψής, στο εισαγωγικό του σημείωμα, αλλά να έχουμε απορρόφηση ποιοτική προς όφελος και των ανέργων και των εργαζομένων.

Σας ευχαριστώ.

ΠΡΟΕΔΡΕΥΩΝ (Παναγιωτης Ν. Κρητικός): Ο κ. Καψής έχει το λόγο.

ΓΙΑΝΝΗΣ ΚΑΨΗΣ: Θέλω να ευχαριστήσω τον κύριο Υφυπουργό ο οποίος δεν επεχείρησε να αμφισβητήσει τα στοιχεία, αλλά αντιθέτως ανεγνώρισε την ορθότητά τους.

Μία μόνο παρατήρηση. Είπε ότι τα χρήματα θα βρίσκονται στα χέρια τους εντός του μηνός και ελπίζω να λάβουν όλα τα μέτρα, ώστε να μην πάνε σε λάθος τσέπες. Ωε συνδικαλιστής θα γνωρίζει καλά τις λεπτομέρειες, γιατί δυστυχώς και πολλοί συνδικαλιστές μας δεν είναι άμοιροι αυτής της αλυσίδας της σπατάλης.

Θέλω να τον ευχαριστήσω, όμως, και για κάτι άλλο, κύριε Πρόεδρε. 'Εστω και καθυστερημένα ήρθε να απαντήσει στην ερώτησή μου τη στιγμή κατά την οποία κινδύνευα να αναπτύξω ένα imferiority complex, διότι χθες η τριανδρία του Υπουργείου Εξωτερικών δε μου έκανε την τιμή να απαντήσει σε ερώτησή μου επίκαιρη, που και σήμερα απασχολεί τον Τύπο, ένα θέμα ιδιαιτέρου σοβαρότητας αφενός διότι αυτή η απαξίωση των Βουλευτών και της Βουλής προέρχεται από ανθρώπους που δεν είναι μέλη της Βουλής...

ΠΡΟΕΔΡΕΥΩΝ (Παναγιωτης Ν. Κρητικός): Θα σας παρακαλέσω. Δεν είναι αντικείμενο της παρούσης στιγμής.

ΓΙΑΝΝΗΣ ΚΑΨΗΣ: Κύριε Πρόεδρε, είναι ένα θέμα που αφορά και το Προεδρείο. 

ΠΡΟΕΔΡΕΥΩΝ (Παναγιωτης Ν. Κρητικός): Σας παρακαλώ, κύριε Καψή.

ΓΙΑΝΝΗΣ ΚΑΨΗΣ: Διότι, όταν οι Υπουργοί είναι στα γραφεία τους και αρνούνται να απαντήσουν σε επίκαιρες ερωτήσεις, τότε απαξιώνεται η Βουλή και ο Κοινοβουλευτικός 'Ελεγχος.

ΠΡΟΕΔΡΕΥΩΝ (Παναγιώτης Ν. Κρητικός): Δεν αμφισβητώ το θέμα. Αμφισβητώ τον τρόπο εισαγωγής του και αντιλαμβάνεσθε ότι δεν είναι ορθός ο τρόπος αυτός.

ΓΙΑΝΝΗΣ ΚΑΨΗΣ: Συμφωνώ, αποδέχομαι, αλλά δεν είναι...

ΙΩΑΝΝΗΣ ΒΑΡΒΙΤΣΙΩΤΗΣ: Η άρνηση των Υπουργών να απαντήσουν στις επίκαιρες ερωτήσεις, δημιουργούν θέμα για τη Βουλή.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, υπάρχουν και τα κωλύματα, τα οποία εσείς γνωρίζετε ως χρηματείσας για πολλά Χρόνια Υπουργός.

ΓΙΑΝΝΗΣ ΚΑΨΗΣ: Κύριε Αντιπρόεδρε, έχω την εντύπωση ότι μπορώ να εκφράσω τις απόψεις μου, χωρίς βοήθεια. Επιτρέψτε μου, διότι μου παίρνετε και το χρόνο.

Κύριε Πρόεδρε, αναγνωρίζω ότι είμαι παράτυπος, αλλά η ουσία είναι πολύ μεγαλυτέρα του τύπου.

Κύριε Υπουργέ, για να τελειώσω με τις παρατηρήσεις μου, σας εκλιπαρώ να προσέξετε, διότι, όπως είπε η ΕΟΚ, η χρονιά που πέρασε, θεωρείται χαμένη χρονιά για την Ελλάδα. 'Εχουμε πάρει μόνο 26% της απορρόφησης των κονδυλίων. Δεν έχουμε χρόνο να χάσουμε.

Κύριε Πρόεδρε, τελείωσα. Μόνο είκοσι δευτερόλεπτα πήρα παραπάνω.

ΠΡΟΕΔΡΕΥΩΝ (Παναγιώτης Ν. Κρητικός): Σας ευχαριστώ. Δε χρεώνεσθε.

Ο κύριος Υφυπουργός Εργασίας και Κοινωνικών Ασφαλίσεων έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε συνάδελφε, να είστε βέβαιος ότι θα λάβουμε όλα τα αναγκαία μέτρα για μια ποιοτική και έντιμη απορρόφηση των κονδυλίων.

Αν μου επιτρέπει ο Πρόεδρος, θα πω ότι η καθυστέρησή μας υπήρξε, διότι ορισμένες φορές δεν μπορούμε να φύγουμε εύκολα. Είναι μερικά θέματα πάρα πολύ ευαίσθητα. Είχαμε το εργατικό κέντρο Λαυρίου, που ξέρετε τι τεράστια προβλήματα αντιμετωπίζει και γι' αυτό ζητώ συγγνώμη για τη μικρή καθυστέρηση.

ΠΡΟΕΔΡΕΥΩΝ (Παναγιώτης Ν. Κρητικός): Προσήλθατε χθες, με καθυστέρηση βέβαια, αλλά αυτό είναι προς τιμή σας, διότι υπερνικήσατε εμπόδια. 

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Δηλαδή οφειλόταν στο ότι μπλοκαριζόμαστε από υπαρκτά προβλήματα, από έκτακτες παρεμβάσεις ανέργων και προβληματικών περιοχών, που δεν είναι εύκολο να πεις "φεύγω" έστω και για πέντε λεπτά.

ΓΙΑΝΝΗΣ ΚΑΨΗΣ: Απλώς με είχατε τρομάξει.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη πρώτου κύκλου είναι η με αριθμό 394/4.12.96 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου, προς τον Υπουργό Εργασίας και Κοινωνικών Ασφαλίσεων, σχετικά με την πρόσληψη από τις Επιχειρήσεις Πολυκαταστημάτων -(super markets) υπαλλήλων με το πρόσχημα της μαθητείας- εκπαίδευσης "υπό δοκιμή", χωρίς αμοιβή, ασφάλιση κ.λπ. και τη λήψη των αναγκαίων μέτρων για την προστασία τους, η οποία έχει ως εξής:

"Επιχειρήσεις Πολυκαταστημάτων (super markets) που διαθέτουν αλυσίδες καταστημάτων σε όλη τη Χώρα, εκμεταλλεύονται τη μεγάλη προσφορά εργασίας και με το πρόσχημα της μαθητείας - εκπαίδευσης των υπό δήθεν πρόσληψη τους απασχολούν επί 2 - 3 μήνες, ουσιαστικά "υπό δοκιμή", χωρίς αμοιβή, χωρίς ασφάλιση, χωρίς στοιχειώδη σεβασμό των δικαιωμάτων τους ως εργαζομένων. Το φαινόμενο παρουσιάζει έξαρση κυρίως κατά τις γιορτές (Χριστούγεννα - Πάσχα) κατά τις οποίες οι επιχειρήσεις αυτές "των μεγάλων προσφορών" εκμεταλλεύονται υπό καθεστώς αποικιοκρατικό την αγωνία των ανέργων, κυρίως κοριτσιών.

Οι Επιθεωρήσεις Εργασίας, μετά την υπαγωγή τους στη Νομαρχιακή Αυτοδιοίκηση έχουν απονευρωθεί και ουσιαστικά αφοπλιστεί, οι εργαζόμενοι είναι κυριολεκτικά απροστάτευτοι.

Για τους λόγους αυτούς ερωτάται ο αρμόδιος Υπουργός τι προτίθεται να πράξει, ώστε να προστατευθούν οι εργαζόμενοι, όσον αφορά τα στοιχειώδη δικαιώματά τους, όπως αυτά περιγράφονται από το Σύνταγμα και την εργατική νομοθεσία".

Ο κύριος Υπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε συνάδελφε, υπάρχει ένα πραγματικό θέμα εδώ. Ποιες είναι οι επιχειρήσεις που απασχολούν άτυπα προσωπικό, μη τηρώντας τις διαδικασίες που απαιτούνται από τις συλλογικές συμβάσεις της εργατικής νομοθεσίας.

Θα μας βοηθούσατε πάρα πολύ, αν τις λέγατε, διότι είναι εκατοντάδες οι επιχειρήσεις, χιλιάδες τα πολυκαταστήματα και εκ των πραγμάτων δεν μπορώ να ξέρω με ποιο συγκεκριμένο τρόπο θα απαντήσω στην ερώτησή σας, εκτός αν τη βάζετε προληπτικώς. Προληπτικώς, πάντως έχουν πάρει εντολή οι Επιθεωρήσεις Εργασίας και προσπαθούν με κάθε τρόπο να τηρήσουν την εργατική νομοθεσία.

Βέβαια, όπως γνωρίζετε, υπάρχει ένα πρόβλημα με τις επιθεωρήσεις, έχουν πάει στη Νομαρχιακή Αυτοδιοίκηση, αυτό έχει δημιουργήσει κάποια προβλήματα οργανωτικής και τεχνικής φύσεως, που θέλω να πιστεύω ότι με τη βοήθεια όλων θα ξεπερασθούν. 

Δεν μπορώ να απαντήσω αλλιώς συγκεκριμένα στην ερώτησή σας, αν δε μας πείτε σαφώς, ποιες είναι οι αλυσίδες των πολυκαταστημάτων που τα κάνουν αυτά, σε ποια υποκαταστήματα γίνονται και ποιες είναι οι συγκεκριμένες περιπτώσεις, ώστε να μπορούμε να επέμβουμε και να επιβάλουμε την τάξη.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, είναι από τις χαρακτηριστικές περιπτώσεις απάντησης δι' ερωτήσεως. Η ερώτησή σας είχε μια σαφέστατη απάντηση της απονεύρωσης του Υπουργείου Εργασίας, το οποίο σε μια προσπάθεια να δώσει στην Τοπική Αυτοδιοίκηση κάποιες αρμοδιότητες, έδωσε χύδην όποιες βρήκε μπροστά του και όχι αυτές που έπρεπε. 'Ετσι, λοιπόν, το Υπουργείο Εργασίας έχασε τον ισχυρό του βραχίονα της Επιθεωρήσεως Εργασίας απονευρώθηκε, αποκλείστηκε. 

Σεις ρωτάτε εμένα ποιες εταιρείες; Θέλετε να γίνω εγώ καταδότης; Ζητάτε από το Βουλευτή να γίνει ο καταδότης, κύριε Υπουργέ; 'Η έχετε υπηρεσίες και προστατεύστε τις ή δεν έχετε και να το ξέρουμε. Αυτή είναι η κατάσταση, λοιπόν, σήμερα στο Υπουργείο Εργασίας; Μπορεί να λειτουργήσει, μπορεί να εφαρμόσει την εργατική νομοθεσία, μπορεί να εφαρμόσει μέτρα ασφάλειας και υγιεινής εργαζομένων; Δε λειτουργεί τίποτα, κύριε Υπουργέ; Ο ν.1648 είναι το εργαλείο και μέσω των Επιθεωρήσεων Εργασίας οι Νομάρχες βάζουν "μαϊμούδες" αναπήρους στις δημόσιες υπηρεσίες. Τίποτα άλλο. Αυτός είναι ο σκοπός των Επιθεωρήσεων Εργασίας και οι δημόσιες σχέσεις. Τίποτα άλλο. Πάρτε τις πίσω όσο είναι καιρός.

Δεν μπορείτε να είστε υπερήφανος για το Υπουργείο Εργασίας. Χθες ικέτες επιστρέψατε από την Ευρωπαϊκή 'Ενωση όταν ο κ. Φλιν δέχθηκε τις παρακλήσεις σας να δεχθείτε την κηδεμονία του για να μπορέσει να ξεμπλοκάρει κάποια κοινοτικά κονδύλια, που μετά βίας ξεπερνούν το 23% όσον αφορά τις απορροφήσεις.

Η εργατική νομοθεσία μένει ανενεργός, μέτρα ασφάλειας και υγιεινής των εργαζομένων δεν εφαρμόζονται, μέτρα που ψηφίσαμε το καλοκαίρι, αυτά τα λίγα -τις "ασπιρίνες" κατά την ομολογία τότε του τότε Υπουργού Εργασίας κ. Γιαννόπουλου- δεν τα έχετε δρομολογήσει. Δεν ξέρω τι σας κάνει υπερήφανους, δεν ξέρω τι έχετε να υπερασπιστείτε και έρχεστε ειρωνικά κατά τρόπο που δεν τιμά ούτε το Υπουργείο ούτε τη Βουλή, να μας απευθύνετε ερωτήματα. Ε, όχι, κάντε τη δουλειά σας όσο είναι καιρός, γιατί δεν την κάνετε.

'Εχουμε ένα νέο καθεστώς: Ενώ η σύμβαση μαθητείας είναι ένα είδος δοκιμής του εργαζομένου, ενώ το δίμηνο δίνει τη δυνατότητα στον εργοδότη να καταγγείλει τη σύμβαση εργασίας χωρίς αποζημίωση κ.λπ. και αποτελεί ουσιαστικά τη δοκιμή -έχουμε εφαρμογή αυτήν την ώρα μιας σύμβασης υπό δοκιμή, τους έχουν δύο-τρεις μήνες και μετά τους διώχνουν- στην πατρίδα μου είναι το καθεστώς και παντού ακούω το ίδιο. Επιτέλους δώστε λύση, αντί να ειρωνεύεστε.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός, έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε συνάδελφε, έχω την εντύπωση ότι χρησιμοποιείτε την παροιμία "φωνάζει ο κλέφτης να φοβηθεί ο νοικοκύρης".

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Να το πάρετε πίσω αυτό που είπατε!

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ!

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Σας παρακαλώ, ακούστε με, όπως σας άκουσα προσεκτικά, κύριε συνάδελφε.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Να πάρετε πίσω αυτό που είπατε!

ΠΡΟΕΔΡΕΥΩΝ (Παναγιώτης Ν. Κρητικός): Δεν ήταν εύστοχη η παροιμία σας, κύριε Υπουργέ!

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Ωραία, αν αυτό είναι το πρόβλημα, το ανακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Το παίρνει πίσω, γιατί δε σας αφορούσε.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Ακούστε με, κύριε συνάδελφε.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δε με αφορά, το πρόβλημα είναι δικό του.

ΠΡΟΕΔΡΕΥΩΝ (Παναγιώτης Ν. Κρητικός): Εντάξει, κύριε συνάδελφε, τελείωσε.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κάνετε ερώτηση, κύριε συνάδελφε και μας λέτε ότι στα σούπερ-μάρκετ γίνεται αυτό και σε ερώτημά μου, δεν έχετε να αναφέρετε ούτε μια επιχείρηση όπως ήταν υποχρέωσή σας, η οποία δεν τηρεί την εργατική νομοθεσία. Δε γίνεται καταδότης ο Βουλευτής, ο οποίος καταγγέλει ότι η τάδε επιχείρηση στα τάδε συγκεκριμένα ζητήματα δεν τηρεί την εργατική νομοθεσία. Υποχρέωση, θα έλεγα, του καθενός μας και εμού προσωπικά και όλων είναι να αναδείξουμε και να καταγγείλουμε δημοσίως εκείνους οι οποίοι παραβιάζουν το νόμο και τις συμβάσεις.

Δεν μπορείτε να λέτε "μη μου ζητάτε να γίνω καταδότης". Δηλαδή, ξέρετε επιχειρήσεις που καταστρατηγούν το νόμο, που καταστρατηγούν τις συλλογικές συμβάσεις και ως έχετε υποχρέωση δεν το έχετε αποκαλύψει στο πανελλήνιο, δεν το έχετε βγάλει στον Τύπο, δεν το έχετε καταθέσει στη Βουλή; 

Ευχαρίστως να ανταποκριθούμε στην όποια υπεύθυνη καταγγελία σας. Γιατί αν ο σκοπός ήταν να κάνετε επίθεση στο Υπουργείο Εργασίας, επειδή ξέρετε πολύ καλά το πλούσιο έργο που παράγει σε όλους τους τομείς -σήμερα στην άλλη θέση συζητιέται το νομοσχέδιο για τον ΟΓΑ, πριν από λίγο εξαγγείλαμε την υλοποίηση μέτρων για την ανεργία για πρώτη φορά με τη σύνδεση κατάρτισης-απασχόλησης, έχουμε παρέμβει στο θέμα του ωραρίου, έχουμε προχωρήσει στα ζητήματα που συνδέονται με τους ξένους εργάτες και έχουν προχωρήσει και μια άλλη σειρά ζητήματα- επιλέξατε λάθος αντικείμενο και με λάθος τρόπο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είστε ανύπαρκτοι!

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Απάντησα σε υπαρκτές παρεμβάσεις, σε υπαρκτά νομοσχέδια, που μακάρι και στη δική σας εποχή να είχαν γίνει!

'Οσον αφορά το θέμα των Επιθεωρήσεων Εργασίας: Οι Επιθεωρήσεις Εργασίας με νόμο, που ψήφισε πριν από χρόνια η Βουλή, πήγαν στη Νομαρχιακή Αυτοδιοίκηση. Ξέρετε πολύ καλά ότι το Υπουργείο Εργασίας και δια του προηγουμένου Υπουργού, του κ. Γιαννόπουλου και σήμερα έχει διαφορετική άποψη. Είναι ένα θέμα που παλεύουμε και σας διαβεβαιώ ότι και με αυτήν τη μορφή που έχουν οι Επιθεωρήσεις Εργασίες κάνουμε τα πάντα προκειμένου να βοηθήσουμε και να επιβάλουμε το νόμο και τις συλλογικές συμβάσεις. Αν έχετε καταγγελίες εδώ να τις συζητήσουμε και να παρέμβουμε.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη στην ημερήσια διάταξη πρώτου κύκλου είναι η με αριθμό 410/6.12.1996 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς την Υπουργό Ανάπτυξης, σχετικά με τη λήψη των αναγκαίων μέτρων για την καταβολή των δεδουλευμένων στους απολυμένους από την επιχείρηση Κοινoτικοσυνεταιριστική Λιγνιτών Κύμης, η οποία έχει ως εξής:

"Στην περιοχή Κύβης Ευβοίας τριάντα πέντε άνθρωποι, άνεργοι από τις 31 Μαϊου 1995 δεν έχουν πληρωθεί ακόμη δεδουλευμένα προηγουμένων χρόνων και τις αποζημιώσεις τους από την επιχείρηση που εργάζονταν.

Η επιχείρηση είναι η Κοινοτικοσυνεταιριστική Επιχείρηση Λιγνιτών Κύμης (ΚΟΙΣΕΛΙΚ) στην οποία συμμετέχει και η ΕΤΒΑ.

Οι πρώην εργαζόμενοι προσέφυγαν στα δικαστήρια και με απόφαση που εκδόθηκε στις 23 Μαϊου 1996 εκαλείτο η ΕΤΒΑ-FINALS, πρώην Ελληνικές Εξαγωγές, να τους καταβάλει τις αποζημιώσεις και τα δεδουλευμένα. Επειδή μέχρι σήμερα η απόφαση δεν έχει γίνει δεκτή από τους αρμοδίους,

Ερωτάται η κυρία Υπουργός:

Τι μέτρα σκοπεύει να πάρει για την άμεση πληρωμή των δικαιούχων".

Η Υφυπουργός Ανάπτυξης κα 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, ένα πάρα πολύ σύντομο ιστορικό θα πείσει γιατί δεν μπορεί το Δημόσιο να ανταποκριθεί στο αίτημα των εργαζομένων και μάλιστα άμεσα.

Η συγκεκριμένη επιχείρηση είναι μια επιχείρηση δημοτικοσυνεταιριστική όπου ο Δήμος Κύμης συμμετέχει με 65%, ο συνεταιρισμός εργαζομένων συμμετείχε με 15% και η ΕΤΒΑ συμμετείχε μόλις με 20%. 'Εγινε το 1985 και είχε σαν στόχο την εξόρυξη λιγνίτη και τη συνεργασία με τη ΔΕΗ.

Επειδή η συγκεκριμένη επιχείρηση δεν πήγε καλά, μπήκε στο νόμο 2000/91 περί εκκαθαρίσεων, προχώρησαν όλες οι διαδικασίες με εκκαθαρίστρια εταιρεία τις Ελληνικές Εξαγωγές, τη θυγατρική της ΕΤΒΑ, και το 1995 με συναίνεση των εργαζομένων, ώστε να μπορέσουν οι ίδιοι να μπουν στο ταμείο ανεργίας, συμφωνήθηκε οι αποζημιώσεις και τα οφειλόμενα να δοθούν από το τίμημα της πώλησης. Αυτό έγινε με συμφωνία των εργαζομένων.

Παρά τη συμφωνία αυτή και παρά το γεγονός ότι είχαν μπει στον ΟΑΕΔ, προσέφυγαν στα δικαστήρια και στις 20.5.1996 καλούνται οι Ελληνικές Εξαγωγές να πληρώσουν το ποσόν των 50 εκατομμυρίων.

Πρέπει να πούμε ότι η ΕΤΒΑ, όσον μας αφορά, έχει το 20% πρώτον και δεύτερον έχει δώσει 100 εκατομμύρια δραχμές δάνειο για να αντιμετωπίσει τις προηγούμενες δυσκολίες της η συγκεκριμένη επιχείρηση, όπως 100 εκατομμύρια δραχμές δάνειο έχει δώσει και το Ταμείο Παρακαταθηκών και Δανείων, τα οποία με σημερινές τιμές και τόκους, φθάνουν τα 300 εκατομμύρια, τα οποία βέβαια δεν πρόκειται να πάρει ποτέ πίσω η ΕΤΒΑ.

Η εκκαθαρίστρια εταιρεία διενήργησε δύο μειοδοτικούς πλειστηριασμούς όπου δεν υπήρξε κανένα ενδιαφέρον, άρα δεν υπήρξε και η δυνατότητα να δοθούν αυτά τα χρήματα. Τώρα προχωρεί σε τρίτο, όπου φαίνεται για πρώτη φορά να υπάρξει ενδιαφέρον και στόχος είναι από το αποτέλεσμα του πλειστηριασμού να πληρωθούν οι εργαζόμενοι.

Δεν υπάρχει κανένας άλλος τρόπος -το ξέρετε πάρα πολύ καλά- και δεν είναι δυνατόν από το μειοψηφικό μέτοχο (20%) την ΕΤΒΑ και μάλιστα όταν έχουν δοθεί τόσα χρήματα που προανέφερα, να ζητείται η αποζημίωση παρά την προηγούμενη συμφωνία των εργαζομένων.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Ειλικρινά κυρία Υπουργέ, δεν μπορώ να καταλάβω πώς είναι δυνατόν να υπάρχουν δικαστικές αποφάσεις οι οποίες δεν εφαρμόζονται από εταιρείες που ελέγχει το Δημόσιο, που ελέγχει η ΕΤΒΑ.

Οι εργαζόμενοι, κυρία Υπουργέ, δεν έχουν πληρωθεί και τα δεδουλευμένα και τις αποζημιώσεις τους, από το Μάρτιο του 1995, σε μια περιοχή η οποία μαστίζεται από ανεργία. Και δε φθάνει αυτό. Αναφέρατε ειδικά την περίπτωση του Ταμείου Παρακαταθηκών και Δανείων -είχε δανειοδοτήσει την επένδυση ύψους 650 εκατομμυρίων με επιχορήγηση 55%- και επειδή είχε χρηματοδοτήσει τη συγκεκριμένη επένδυση παρακρατεί ποσά που προορίζονται για την Τοπική Αυτοδιοίκηση, με αποτέλεσμα να υπάρχει και άλλο πρόβλημα απασχόλησης στην περιοχή.

Κυρία Υπουργέ, αυτή η διαδικασία της είσπραξης της αποζημιώσεως και των δεδουλευμένων από τον πλειστηριασμό, δεν είναι δυνατόν να γίνει και εσείς το ξέρετε. 'Εχουν γίνει ήδη ορισμένοι πλειστηριασμοί και έχει πλέον επέλθει απαξίωση των παγίων της μονάδας. Κάθε φορά συγκεντρώνονται ορισμένα χρήματα, τα οποία αν καλύπτουν τα έξοδα των πλειστηριασμών!

Γιατί από τη στιγμή που υπάρχει συγκεκριμένη δικαστική απόφαση δεν αναλαμβάνει η θυγατρική της ΕΤΒΑ, η ΕΤΒΑ FINANCE πρώην "Ελληνικές Εξαγωγές" να δώσει στους εργαζόμενους τα χρήματα που δικαιούνται και από εκεί και πέρα από το εκπλειστηρίασμα ας πάρει η ΕΤΒΑ το ποσό που δικαιούται.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Να κάνω πρώτα μία παρατήρηση για το Ταμείο Παρακαταθηκών και Δανείων. Γνωρίζετε και σεις ότι παίζει έναν ουσιαστικό ρόλο στο χώρο της Αυτοδιοίκησης,αυτό το ταμείο δεν πρέπει να το αποδυναμώνουμε. Πρέπει να το δυναμώνουμε. Και προφανώς πρέπει να παίρνει αυτά που του χρωστούν ανά την Ελλάδα, για να μπορέσει να παραμείνει ισχυρό και να μπορεί να παίξει το ρόλο που παίζει.

'Οσο για το πώς πρέπει να πληρωθούν οι εργαζόμενοι και αν πρέπει να πληρωθούν από την εκκαθαρίστρια εταιρία, σύμφωνα με το νόμο, όπως ξέρετε, οι εργαζόμενοι είναι οι πρώτοι που δικαιούνται το προϊόν της εκκαθάρισης. Αλλά επίσης πρέπει να ξέρετε ότι σ' αυτήν την περίπτωση, με ανάλογες απαιτήσεις, είναι πολλές επιχειρήσεις. Αυτό σημαίνει ότι θα πρέπει να εξευρεθούν άμεσα ποσά τα οποία δεν υπάρχουν.

'Αρα, η λύση είναι, αυτά που θα προκύψουν από το προϊόν της εκκαθάρισης και την τμηματική πώληση, να τα πάρουν οι εργαζόμενοι.

Σε κάθε περίπτωση επαναλαμβάνω η ΕΤΒΑ έχει το 20%. Το 80%, όπως ξέρετε, ήταν οι ίδιοι οι εργαζόμενοι και η δημοτικοκοινωνική επιχείρηση. 

Δεν είναι δυνατόν να ξεπερνάμε νόμους, να ξεπερνάμε διαδικασίες πάγιες, ξέροντας ότι αυτή η περίπτωση στην οποία αναφέρεσθε δεν είναι η μόνη. Υπάρχουν πάρα πολλές παρόμοιες. Και δεν μπορούν να αντιμετωπισθούν όλες με αυτόν τον τρόπο.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση επικαίρων ερωτήσεων δευτέρου κύκλου.

Πρώτη στην ημερήσια διάταξη επίκαιρη ερώτηση είναι η με αριθμό 399/5.12.96 του Βουλευτή του Πανελλήνιου Σοσιαλιστικού Κινήματος κ.Ιωάννη Καλαμακίδη προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων στελέχωσης του Γενικού Νοσοκομείου Χαλκίδας κ.λπ.

Η ερώτηση του κυρίου συναδέλφου σε περίληψη έχει ως εξής:

"Στο Γ.Ν.Ν. Χαλκίδας υπηρετούν σήμερα ειδικευμένοι ιατροί σε θέσεις αγροτικών ιατρών με απόσπαση και παράταση θητείας.

Οι ιατροί αυτοί καλύπτουν πάγιες και καίριες ανάγκες στα τμήματα που υπηρετούν. Μέχρι το τέλος του μηνός Δεκεμβρίου 1996 θα πρέπει να αποχωρήσουν λόγω ανανέωσης της παράτασης της θητείας τους, με αποτέλεσμα ορισμένα τμήματα να κλείσουν, ενώ άλλα θα υπολειτουργήσουν σε βάρος των πολιτών, αφού το Γ.Ν.Ν. Χαλκίδας δε θα μπορέσει να ανταποκριθεί στις μεγάλες ανάγκες του Νομού Ευβοίας.

Μετά από αυτά, ερωτάται ο κύριος Υπουργός:

Ποια μέτρα σκοπεύει να λάβει ώστε να προστατευθεί η υγεία των κατοίκων του νομού;

Πρόκειται να εγκρίνει την παράταση της θητείας των παραπάνω ιατρών με νομοθετική ρύθμιση;

Πρόκειται να γίνει προκήρυξη των κενών οργανικών θέσεων ώστε μονίμως να λυθεί το υπάρχον ζήτημα;".

Ο Υφυπουργός Υγείας και Πρόνοιας κ.Μανώλης Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Κύριε Πρόεδρε, αγαπητέ συνάδελφε, γνωρίζετε καλύτερα από εμένα, ίσως γιατί έχετε διατελέσει και πρόεδρος του συγκεκριμένου νοσοκομείου, ότι σύμφωνα με την ισχύουσα νομοθεσία, το ν.1821/88, δεν υπάρχει δυνατότητα ανανέωσης της παράτασης της θητείας των ειδικευμένων αγροτικών γιατρών.

Η δε παράταση μέχρι 31.12.96 στους ειδικευμένους αγροτικούς γιατρούς, που υπηρετούν με απόσπαση στο Γενικό Νοσοκομείο Χαλκίδας, δόθηκε κατά παρέκκλιση,ακριβώς επειδή εκτιμήθηκαν τα προβλήματα του ανωτέρω νοσοκομείου. Παρατάσεις παραμονής δίνονται μόνο σε γιατρούς ανειδίκευτους, μέχρι την τοποθέτησή τους για ειδικότητα.

Στο νέο νομοσχέδιο για την υγεία, που θέλω να πιστεύω ότι το Γενάρη θα συζητηθεί στη Βουλή, προτείνονται ειδικές ρυθμίσεις, με τις οποίες θα αντιμετωπίζονται τέτοια προβλήματα για ορισμένες ειδικότητες των νοσοκομείων σε όλη τη Χώρα.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).

Τώρα, όσον αφορά τον προγραμματισμό του Υπουργείου, πρέπει να σας πω ότι από τις πεντακόσιες εξήντα θέσεις γιατρών Ε.Σ.Υ., οι οποίες για το 1997 εγκρίθηκαν με την υπ'αριθμ. 3/96 Πράξη Υπουργικού Συμβουλίου, θα κάνουμε ό,τι μπορούμε για να ικανοποιήσουμε όσα το δυνατόν περισσότερα από τα αιτήματα του ανωτέρω νοσοκομείου. Πάντως, θα πρέπει να σας πω ότι οι 560 πρέπει να το εξειδικεύουμε σε κάθε νοσοκομείο. Γιατί αυτές οι πεντακόσιες εξήντα είναι η κάλυψη του 20% των αναγκών μας σε θέσεις. Εμείς κατανέμουμε, σύμφωνα με τις ανάγκες, σύμφωνα με τις προτεραιότητες, αυτά που μας δίδει το Υπουργικό Συμβούλιο. Πήραμε πεντακόσιες εξήντα θέσεις. Βάλαμε προτεραιότητες. Πιστεύω να συμφωνείτε. Μονάδες εντατικής θεραπείας, μονάδες τεχνητού νεφρού, αναισθησιολόγοι, Ε.Κ.Α.Β., Αιγαίο. Και ασφαλώς θα πάμε στη συνέχεια και στην περιφέρεια.

ΠΡΟΕΔΡΕΥΩΝ (Λουκάς Αποστολίδης): Ο κ.Καλαμακίδης έχει το λόγο.

ΙΩΑΝΝΗΣ ΚΑΛΑΜΑΚΙΔΗΣ: Κύριε Πρόεδρε, κύριε Υπουργέ, σας είναι γνωστό ότι στο νοσοκομείο της Χαλκίδας υπάρχουν κενές οργανικές θέσεις που δυστυχώς, παρά τις επανειλημμένες οχλήσεις της διοίκησης, παραμένουν κενές.

Στις θέσεις αυτών των κενών θέσεων βρίσκονται σήμερα ειδικευμένοι γιατροί σε θέσεις αγροτικών, με απόσπαση και παράταση της θητείας.

Αυτές οι παρατάσεις έχουν γίνει επανειλημμένως, χωρίς να υπάρχει κώλυμα νόμου. Αυτοί οι γιατροί αντιμετωπίζουν πάγιες ανάγκες του νοσοκομείου, είναι στις λεγόμενες "μάχιμες" ειδικότητες που, εάν φύγουν στο τέλος του έτους, τέλος Δεκεμβρίου, θα προκαλέσουν αναταραχή και αναστάτωση στο Νοσοκομείο. Θα κινδυνεύσει η εύρυθμη λειτουργία του Νοσοκομείου. 

Η διοίκηση του Νοσοκομείου, αλλά και η Επιστημονική Επιτροπή έχει κάνει ορισμένες προτάσεις. Σας είπαν να λύσετε το θέμα αυτό με νομοθετική ρύθμιση. Γιατί βεβαίως υπάρχει και το κώλυμα του Επιτρόπου του Ελεγκτικού Συνεδρίου. Μπορείτε, λοιπόν, να κάνετε μία μικρή παράταση της θητείας αυτών έως ότου πληρωθούν οι κενές οργανικές θέσεις. Διαφορετικά σπεύσατε αμέσως μέχρι τέλος του έτους να προκηρύξετε αυτές τις κενές οργανικές θέσεις, ούτως ώστε να λυθεί μονίμως το θέμα. Είναι απλό. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε συνάδελφε, το είπατε και εσείς. Υπάρχει πράγματι πρόβλημα Ελεγκτικού Συνεδρίου. Υπάρχει απόφαση με την οποία δεν μπορούν να πληρωθούν. Η παράταση δίνεται μόνο για τους ανειδίκευτους και καταλαβαίνουμε όλοι γιατί δόθηκε αυτή η δυνατότητα παράτασης και καταλαβαίνουμε όλοι ότι έτσι μπορεί να γίνει. Με ειδικευμένους γιατρούς δεν μπορεί να γίνει.

Αυτό που είπατε μετά είναι σωστό, να προκηρύξουμε γρήγορα τις θέσεις. Αυτό κάνουμε, αλλά θα έχετε υπόψη σας ότι δεν μπορούμε να καλύψουμε όλες τις κενές οργανικές θεσεις της χώρας. Οι κενές οργανικές θέσεις είναι δύο χιλιάδες οκτακόσιες και όταν εξειδικεύουμε αυτό το πεντακόσιες εξήντα, για κάθε νοσοκομείο θα σκεφτόμαστε ότι από αυτές τις θέσεις, τις πεντακόσιες εξήντα μπορούμε να καλύψουμε το 20%, το 25%, το 30% των αναγκών κάθε νοσοκομείου.

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε Υφυπουργέ.

Δεύτερη στην ημερήσια διάταξη είναι η με αριθμό 405/6.12.96 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Δικαιοσύνης, σχετικά με τη λήψη των αναγκαίων μέτρων για την καλύτερη λειτουργία της Δικαιοσύνης, την αύξηση των θέσεων των Προέδρων Εφετών, τη στέγαση των Διοικητικών Δικαστηρίων κ.λπ.

Η επίκαιρη ερώτηση στη περίληψή της έχει ως εξής:

"Η 'Ενωση Διοικητικών Δικαστών με πρόσφατο υπόμνημά της επισημαίνει ότι την 31.12.1995 109.583 υποθέσεις εκκρεμούσαν στα Δικαστήρια Πρωτοδικεία της Χώρας και 22.067 στο Διοικητικό Εφετείο Αθηνών (ήδη 23.484 στο Δ.Εφ. Αθηνών), από τις οποίες 2.300 αφορούν ασφαλιστικές υποθέσεις (δηλ. συντάξεις γήρατος κ.λπ.). Παράλληλα κρούει τον κώδωνα του κινδύνου ότι κινδυνεύουν να παραγραφούν εν επιδικία 5.500 υποθέσεις του Διοικητικού Εφετείου Αθηνών (ήδη 6.098), που αφορούν υποθέσεις του ν.1406/1983.

Για τη λύση του ανωτέρω προβλήματος προτείνεται συγκεκριμένη λογική αύξηση θέσεων τόσο από την 'Ενωση Διοικητικών Δικαστών (από 18.10.1996 υπόμνημά της) όσο και από τον Γεν.Επίτροπο επί των Διοικητικών Δικαστηρίων (ετήσια έκθεσή του του 1996) και από τον Πρόεδρο του Τριμελούς Συμβουλίου του Διοικητικού Εφετείου Αθηνών (από 30.10.1996 έγγραφό του προς τον Υπουργό Δικαιοσύνης), ώστε να υπάρχει μια πάγια λογική αναλογία αριθμού υποθέσεων και αριθμού δικαστών και δικαστικών υπαλλήλων.

Εν όψει των ανωτέρω ερωτάται ο κύριος Υπουργός της Δικαιοσύνης:

α) Πώς σκέπτεται να αντιμετωπίσει το πρόβλημα αυτό;

β) Αν θα αποδεχθεί την πρόταση της Ενώσεως των Διοικητικών Δικαστών για αύξηση των θέσεων των Προέδρων Εφετών κατά πέντε των Εφετών κατά είκοσι πέντε, των Προέδρων Πρωτοδικών κατά δέκα και των Πρωτοδικών κατά πενήντα.

γ) Πώς σκέπτεται να αντιμετωπίσει το πρόβλημα της στεγάσεως των διοικητικών δικαστηρίων κυρίως της Πρωτευούσης, το οποίο είναι ιδιαίτερα οξύ, ειδικότερα δε αν θα επιμείνει στις (πέραν της 7ης μέχρι σήμερα) άκαρπες δημοπρασίες ή θα αναζητήσει και άλλες λύσεις (π.χ. οικόπεδα του Δημοσίου στη περιοχή του Υπουργείου Δικαιοσύνης).

Ο Υπουργός Δικαιοσύνης κ. Ευάγγελος Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, κύριοι συνάδελφοι, επί του πρώτου ερωτήματος: Τα περισσότερα από τα αιτήματα της 'Ενωσης Διοικητικών Δικαστών έχουν περιληφθεί στο νομοσχέδιο εκείνο που είχε και ο κ. Βενιζέλος ετοιμάσει. Κάπως το συμπληρώνουμε και εμείς και την προσεχή εβδομάδα πρόκειται να κατατεθεί και ενώπιον της Βουλής. Οι περισσότερες από αυτές τις προτάσεις γίνονται δεκτές.

Παρέμειναν προς μελέτη δυο ή τρεις προτάσεις.

Συγκεκριμένα, για την ουσιαστικοποίηση ορισμένων κατηγοριών διοικητικών διαφορών και ειδικότερα αυτές που αναφύονται, κατά την εφαρμογή της νομοθεσίας για τις αποδοχές των δημοσίων υπαλλήλων, έστω και αν αναφέρεται στην ενεστώσα υπηρεσιακή κατάσταση και τις εκτός ΚΕΔΕ νομοθεσίες για την είσπραξη των δημοσίων εσόδων. Αυτό μελετάται.

Επίσης, για την αρμοδιότητα εκδικάσεως των διαφορών μεταξύ ΟΓΑ και ασφαλισμένων, καθώς και για την καταβολή δικαστικού ενσήμου, όταν πρόκειται για προσφυγές που έχουν μεγάλο χρηματικό ποσό, μεγάλο χρηματικό αντικείμενο.

Οι ανωτέρω προτάσεις, εφόσον γίνουν δεκτές θα κατατεθούν ως τροπολογία στο νομοσχέδιο αυτό. 

Επί του δευτέρου ερωτήματος, το 1994 διορίστηκαν εβδομήντα Πάρεδροι Πρωτοδικών Διοικητικών Δικαστηρίων. Οι λοιπές κενές θέσεις θα καλυφθούν στις 31.12.1996 από τους αποφοίτους της Εθνικής Σχολής Δικαστών, δεκαπέντε τον αριθμό και άλλοι δεκατρείς στις 30.4.1997". Είναι εκείνοι που εξέρχονται από την Εθνική Σχολή Δικαστών.

Εξάλλου, με διατάξεις που υπεβλήθησαν στο σχέδιο -που έχω αναφερθεί- "αυξάνονται οι θέσεις των διοικητικών δικαστών, κατά δέκα, σε όλους τους βαθμούς.'Ητοι, μία Προέδρου Εφετών, τέσσερις Εφετών, μία Προέδρου Πρωτοδικών και τέσσερις Πρωτοδικών, Παρέδρων Πρωτοδικείου, σύμφωνα με τις υπάρχουσες ανάγκες και στα πλαίσια της γενικότερης οικονομικής πολιτικής της Κυβερνήσεως".

Επί του τρίτου θέματος της στεγάσεως, στα πλαίσια των οικονομικών δυνατοτήτων, το Υπουργείο Δικαιοσύνης κατέβαλε και καταβάλλει μέχρι σήμερα κάθε προσπάθεια για την ευπρεπή στέγαση των Δικαστηρίων της Χώρας.

"Ιδιαίτερα για τα Διοικητικά Δικαστήρια της Αθήνας έχει εξασφαλιστεί πίστωση 6 δισ. δραχμές για την αγορά ακινήτου, και για τη μεταστέγαση των διοικητικών δικαστηρίων της Αθήνας. Η εξεύρεση, όμως, του κατάλληλου κτιρίου είναι δύσκολη, όπως τούτο προκύπτει από τους έξι συνολικά μειοδοτικούς διαγωνισμούς, που έχουν διενεργηθεί μέχρι σήμερα, 16.9.93 ο πρώτος, 28.11.94 ο δεύτερος, 20.12.94 ο τρίτος, 28.3.96 ο τέταρτος, 20.5.96 ο πέμπτος και 4.11.96" -δηλαδή προχθές- "ο τελευταίος", ο οποίος και ανεβλήθη και αποφασίστηκε ήδη από το Διοικητικό Δικαστήριο του Συμβουλίου ΤΑΥΔΙΚ, η προκήρυξη νέου μειοδοτικού διαγωνισμού. Δε βρίσκεται κατάλληλο οικόπεδο και οι ίδιοι οι δικαστές δεν θέλουν να πάρουμε κανένα από εκείνα που προτείνονται.

Στην πενταμελή επιτροπή του διαγωνισμού συμμετείχαν τρεις εκπρόσωποι των δικαστών της Διοικητικής Δικαιοσύνης και δύο εκπρόσωποι του Υπουργείου Δικαιοσύνης. Ελπίζουμε βάσιμα ότι ο νέος διαγωνισμός θα είναι ο τελευταίος -επιτυχής βεβαίως- και έτσι τα διοικητικά δικαστήρια, θα μπορούν να μεταστεγαστούν στο νέο κτίριο. Εφ' όσον υπάρχουν τα λεφτά -έχουμε τα χρήματα- θα μπορέσουμε να κατασκευάσουμε το νέο διοικητικό δικαστήριο της Αθήνας.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ιωάννης Βαρβιτσιώτης έχει το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, η απάντηση του κυρίου Υπουργού της Δικαιοσύνης δεν υπήρξε ικανοποιητική. Διότι όλοι μας γνωρίζουμε, ότι το κυριότερο ίσως στοιχείο μιας ευνομούμενης πολιτείας είναι η ταχεία και ορθή απονομή της Δικαιοσύνης.

Δε θα αναφερθώ εδώ στις διάφορες, εμφανιζόμενες τελευταία, καταγγελίες περί ενεργειών και πράξεων δικαστών, οι οποίες δεν είναι ανεπίληπτες, διότι πρώτα απ' όλα δεν είναι αντικείμενο της ερωτήσεως. Δεύτερον, διότι πιστεύω ότι και αν ακόμα είναι αληθείς αυτές οι μεμονωμένες καταγγελίες δεν αναφέρονται σ' ολόκληρο το Δικαστικό Σώμα, το οποίο βρίσκεται σε υψηλό επίπεδο. Τρίτον, διότι οι καταγγελίες βρίσκονται στο στάδιο της ανακρίσεως και κατά συνέπεια, κανείς δεν μπορεί να κατηγορηθεί, αν δεν ολοκληρωθεί η ανάκριση.

Η κατάσταση, όμως, στα Διοικητικά Δικαστήρια ιδιαιτέρως, είναι πράγματι απελπιστική. 'Οπως αναφέρω στην ερώτηση, υπάρχουν περίπου εκατόν δέκα χιλιάδες εκκρεμείς υποθέσεις στα διοικητικά δικαστήρια και τριάντα οκτώ χιλιάδες στα διοικητικά εφετεία, εκ των οποίων μόνο στο Διοικητικό Εφετείο Αθηνών υπάρχουν είκοσι τρεις χιλιάδες εκκρεμείς υποθέσεις.

Μπορεί να πιστεύει κανείς πολίτης ότι αυτή η καθυστέρηση εμπεδώνει το αίσθημα του δικαίου;

Μπορεί κανείς να πιστεύει ότι υπάρχει σωστή λειτουργία της Δικαιοσύνης με αυτό τον όγκο των εκκρεμών υποθέσεων, που ουσιαστικά οδηγεί σε αρνησιδικία; Πέραν αυτού, κύριε Πρόεδρε, αυτές οι εκκρεμείς υποθέσεις μη εκδικαζόμενες αποβαίνουν εις βάρος της εισπράξεως εσόδων από το Δημόσιο.

Ο κύριος Υπουργός Δικαιοσύνης είπε ότι με το καταρτιζόμενο νομοσχέδιο το θέμα αντιμετωπίζεται, δια της αυξήσεως των οργανικών θέσεων. Φοβάμαι ότι είναι ασπιρίνη σε ασθενή πάσχοντα από καρκίνο, διότι είναι τόσος ο όγκος των υποθέσεων αυτών, ώστε με τις αυξήσεις των θέσεων με το σταγονόμετρο όπως τουλάχιστον ανήγγειλε ο κύριος Υπουργός Δικαιοσύνης δε λύνεται το πρόβλημα.

Επίσης, έχουμε το πρόβλημα της στεγάσεως των Διοικητικών Δικαστηρίων της Πρωτεύουσας. Πράγματι έχουν γίνει έξι διαγωνισμοί. Θα γίνει και έβδομος. Θα είναι και αυτός αναποτελεσματικός. Μπορούμε να φανταστούμε ότι μπορεί να συνεχιστεί αυτή η απαράδεκτη κατάσταση, που επικρατεί στο Μέγαρο των Διοικητικών Δικαστηρίων της Αθήνας; Εκεί ούτε αρχεία υπάρχουν ούτε καρέκλες υπάρχουν να καθίσουν οι υπάλληλοι. Οι δε δικηγόροι πράγματι υφίστανται μία κατάσταση, η οποία είναι αφόρητη. Η δε όλη εικόνα ελάχιστα τιμά τον τρόπο με τον οποίο η Δικαιοσύνη πρέπει να απονέμεται.

Ελπίζω ότι στη δευτερολογία του ο κύριος Υπουργός θα είναι πιο σαφής και θα απαντήσει πιο ουσιαστικά στα στοιχεία, τα οποία του παρέθεσα.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε συνάδελφε.

Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε συνάδελφε, την κατάσταση τη γνωρίζετε και τη γνωρίζουμε όλοι μας. Να κάνω κι εγώ μία ιστορική αναδρομή. Αυτά τα Διοικητικά Δικαστήρια ξεκίνησαν σαν επιτροπές φορολογικές στα διάφορα Υπουργεία. Αυτές τις φορολογικές επιτροπές τις κάναμε διοικητικές επιτροπές και αργότερα Διοικητικά Δικαστήρια, με προτάσεις του Δικηγορικού Συλλόγου Αθηνών. 'Εχω ζήσει αυτό το πρόβλημα από την αρχή της γέννησής του.

Από εκεί και ύστερα, φορτωθήκανε τα Διοικητικά Δικαστήρια με πάρα πολλές αρμοδιότητες. Ζητάγανε, τους δώσαμε.

ΙΩΑΝΝΗΣ ΒΑΡΒΙΤΣΙΩΤΗΣ: Δε φορτωθήκανε, τους δώσαμε. Η Βουλή τους έδωσε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Τους δώσαμε όλες τις αρμοδιότητες και ζητάνε κι άλλες. Για κάτι άλλες αρμοδιότητες, που τις κρατήσαμε, να δούμε τι θα γίνει, εγώ είπα όχι. Αφήνω αυτό το θέμα.

Το άλλο θέμα είναι το θέμα των εκδόσεων ορισμένων αποφάσεων, οι οποίες πράγματι έχουν προκαλέσει οργή και αγανάκτηση μέσα και στο Δικαστικό Σώμα και στο πανελλήνιο, εξετάζονται από τα αρμόδια θεσμικά όργανα, δεν επεμβαίνει ο Υπουργός, δεν επεμβαίνουμε. Βλέπετε με πόση προσοχή παρακολουθώ όλα αυτά τα πράγματα λόγω και μιας εμπειρίας επάνω στα ζητήματα.

Το τρίτο είναι το θέμα των Διοικητικών Δικαστηρίων. Την πλειοψηφία την έχουν οι διοικητικοί δικαστές. Δεν τους αρέσει κανένα κτίριο. Να πάνε στο Περιστέρι; 'Οχι, γιατί εκεί δεν είναι καλά. Στο τέλος θέλουν να είναι γύρω από την Ομόνοια, αλλά να έχουν και τρία στρέμματα εκεί για τα αυτοκίνητά τους. Τώρα όμως τα πράγματα έσφιξαν πάρα πολύ και φρονούμε ότι ο τελευταίος διαγωνισμός θα είναι αυτός που θα γίνει αυτές τις μέρες, για να τελειώσουμε, διότι χρειάζεται και ένα-δύο χρόνια, για να γίνει το κτίριο. 'Ισως χρειαστεί και λιγότερος χρόνος. 'Εχουμε τελείως αποδυθεί κι εγώ και ο γενικός γραμματέας, ο οποίος προεδρεύει του ΤΑΧΔΙΚ, σε έναν αγώνα να θεραπεύσουμε αυτά τα ζητήματα.

Δέχομαι την εισήγησή σας, κύριε Βαρβιτσιώτη. Τα γνωρίζεις τα πράγματα, γιατί διετέλεσες κι εσύ Υπουργός Δικαιοσύνης. Εγώ μόλις προ διμήνου ανέλαβα το Υπουργείο. Να είσαι βέβαιος ότι μέσα σε δύο χρόνια το πολύ όλα θα έχουν ρυθμιστεί. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ευχαριστούμε κι εμείς, κύριε Υπουργέ, κι ευχόμαστε να ευοδωθεί το έργο σας.

Τετάρτη στην ημερήσια διάταξη είναι η με αριθμό 411/6.12.96 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τον Υπουργό Εθνικής Παιδείας και Θρησκευμάτων, σχετικά με το χρονοδιάγραμμα εκτέλεσης του έργου κατασκευής του νέου κτιρίου για το Επαγγελματικό Πολυκλαδικό Λύκειο Πειραιά.

Η επίκαιρη ερώτηση έχει ως εξής:

"Ο Πειραιάς βρίσκεται την τελευταία εβδομάδα σε αναστάτωση. Καθημερινά μαθητές, γονείς και εκπαιδευτικοί βρίσκονται στους δρόμους, ζητώντας από τους υπευθύνους λύσεις επιβίωσης του Επαγγελματικού Πολυκλαδικού Λυκείου Πειραιά. Ο Δήμος τους παραπέμπει στον Οργανισμό Σχολικών Κτιρίων και ο Οργανισμός Σχολικών Κτιρίων αδυνατεί να απαντήσει.

Το έργο πρέπει να τεθεί σε προτεραιότητα, γιατί κινδυνεύουν άμεσα οι ζωές χιλίων διακοσίων παιδιών, που στεγάζονται σ' αυτό το ακατάλληλο κτίριο.

Το οικόπεδο έχει ήδη βρεθεί επί των Οδών Επωνιτών-Γρ.Λαμπράκη και Πειραιώς και είναι χαρακτηρισμένο εδώ και πολλά χρόνια για την ανέγερση του κτιρίου του Επαγγελματικού Πολυκλαδικού Λυκείου Πειραιά. Παρ' όλα αυτά, οι αρμόδιοι έχουν κλείσει και τα αυτιά και τα μάτια".


Ερωτάται ο κύριος Υπουργός:

1. Πότε θα αρχίσει η ανέγερση του Ενιαίου Πολυκλαδικού Λυκείου Πειραιά, χαρακτηρίζοντας το έργο κατεπείγον στον υπάρχοντα χώρο επί των οδών Επονιτών, Γρηγορίου Λαμπράκη και Πειραιώς.

2. Ποιο θα είναι το χρονοδιάγραμμα εκτέλεσης του έργου.

Ο κύριος Υφυπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, κυρία και κύριοι συναδελφοι, το Ενιαίο Πολυκλαδικό Λύκειο Πειραιά, αντιμετωπίζει δυο προβλήματα. Το πρώτο πρόβλημα είναι άμεσης ρύθμισης και επισκευαστικό, το δεύτερο είναι κατασκευαστικό και επομένως, είναι μακροπρόθεσμης λύσης.

Στις 25.11.96 έγινε μια σύσκεψη στο γραφείο μου, ύστερα από μια μαθητική κινητοποίηση και τα παιδιά του Πειραιά, μαζί με τους γονείς τους και τους καθηγητές τους κάθισαν στο τραπέζι της συζήτησης. Συναποφασίσαμε, τελικά, ότι δεν υπήρχε ευθύνη του Υπουργείου Παιδείας και του ΟΣΚ, όσον αφορά το πρώτο σκέλος, δηλαδή τις επισκευές που έπρεπε να είχαν γίνει στο υφιστάμενο κτίριο, που στεγάζει τώρα το Ενιαίο Πολυκλαδικό Λύκειο Πειραιά. Παρ' όλα αυτά όμως, επειδή δεν μπορεί η Πολιτεία να μένει, όπως είπατε, με κλειστά τα μάτια και κλειστά τα αυτιά, στείλαμε μια έκτακτη οικονομική επιχορήγηση άλλων 20 εκατομμυρίων στο κονδύλιο, που είχε δοθεί ήδη των 70 εκατομμυρίων και δεν έγινε τίποτε, προκειμένου να καλυφθούν όλες οι επισκευαστικές εργασίες, για να αποκατασταθεί στοιχειωδώς η λειτουργία του, σε όσο χρόνο θα χρειαστεί μέχρις ότου κτιστεί το νέο Πολυκλαδικό Λύκειο, σε ένα νέο οικόπεδο οκτώ στρεμμάτων.

Ας περάσουμε τώρα στο δεύτερο σκέλος. Το οικόπεδο αυτό επρόκειτο να φιλοξενήσει κατ' αρχήν ένα άλλο σχολείο, το πρώτο ΤΕΛ Πειραιά και εν συνεχεία, με μια συνεννόηση που έγινε με τους αρμόδιους προϊσταμένους στο Υπουργείο Παιδείας, συμφωνήθηκε εκεί να ανεγερθεί το Πολυκλαδικό Λύκειο. Επομένως, προέκυψε ανάγκη για αλλαγή του κτιριολογικού προγράμματος, η οποία άρχισε ήδη να γίνεται. Πλην όμως, το οικόπεδο εκείνο βρισκόταν σ' ένα σημείο, που θα έλεγε κανείς ότι ήταν προβληματικό από άποψη όλων των προδικασιών και διαδικασιών, σχετικά με το ξεκαθάρισμά του και εν συνεχεία, επειδή, εκεί, επρόκειτο να γίνει και θα γίνει κυκλοφοριακός κόμβος, ανεστάλησαν οι οικοδομικές εργασίες για πολλά χρόνια. Με πρόσφατη απόφαση του ΥΠΕΧΩΔΕ δόθηκε αναστολή των οικοδομικών εργασιών και μπορούμε επομένως τώρα να προχωρήσουμε, μετά το νέο κτιριολογικό πρόγραμμα που ετοιμάζεται, όπως είπα, από την αρμόδια διεύθυνση του Υπουργείου Παιδείας και τη μελέτη, ο ΟΣΚ να αρχίσει τις κατασκευαστικές εργασίες, που θα ολοκληρωθούν, σύμφωνα με ένα χρονοδιάγραμμα μέχρι τον Αύγουστο ή το αργότερο τα τέλη του 1998.

ΠΡΟΕΔΡΕΥΩΝ (Λουκάς Αποστολίδης): Η κα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Υπουργέ, μιλάτε προφανώς για το οικόπεδο των οδών Επονιτών, Γρηγορίου Λαμπράκη και Πειραιώς. Είναι θετική η δέσμευσή σας και εμείς εδώ θα την ελέγξουμε και θα την παρακολουθήσουμε, για να ενημερώσουμε τους γονείς και τα παιδιά του Πειραιά. 'Ομως, θέλω να βάλω ένα θέμα και πιστεύω ότι δε θα αλλάξει δρόμο και πορεία, όπως έγινε τα προηγούμενα χρόνια, γιατί ξέρετε ότι το κτίριο αυτό από το 1981 ήταν ακατάλληλο. Τα παιδιά είναι έξω τώρα και είναι και χειμώνας. Ξέρετε ότι δεν υπάρχουν παράθυρα, ξέρετε ότι υπάρχουν εγκαταλειμμένες αίθουσες. Εύχομαι συνεπώς, αυτή η δέσμευσή σας να είναι πραγματική, να υλοποιηθεί στις επόμενες μέρες. Εγώ προσωπικά θα το ελέγξω, γιατί είμαι υποχρεωμένη και δεσμευμένη απέναντι στα παιδιά του Πειραιά, όμως θέλω να σας πω ότι η γενικότερη εικόνα των σχολείων του Πειραιά, είναι άθλια. 'Εχουμε κτίρια γκέτο, έχουμε διπλές βάρδιες, έχουμε σάπια παράθυρα, αίθουσες εγκαταλελειμμένες. Θεωρώ, λοιπόν, ότι μια τέτοια κατάσταση Παιδείας, ούτε μια καλή εικόνα για την πόλη του Πειραιά είναι, αλλά ούτε μια καλή εικόνα για το Υπουργείο Παιδείας είναι.

Παρακαλώ, λοιπόν, το Πολυκλαδικό Λύκειο του Πειραιά να είναι μια άμεση προτεραιότητα. Από εκεί και πέρα όμως πρέπει να δείτε άμεσα και τα οξυμένα προβλήματα που απασχολούν την πόλη του Πειραιά.

Κύριε Υφυπουργέ, ήθελα να σας πω ότι πολλές φορές έχουν γίνει ερωτήσεις και έχετε παρουσιάσει μια ειδυλλιακή εικόνα για την πόλη του Πειραιά. Σας καλώ να επισκεφθούμε στα σχολεία και να δούμε την κατάσταση που επικρατεί για να καταλάβετε πως δεν είναι τόσο ειδυλλιακά τα πράγματα όσο εσείς πολλές φορές στο παρελθόν τα έχετε καταγράψει. Περιμένουμε, λοιπόν, να υλοποιηθούν οι δεσμεύσεις σας.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κυρία συνάδελφε, θα σας θυμίσω κάτι. Οι επισκευές όλων των σχολικών κτιρίων του Δήμου Πειραιά ανάγονται στον κύκλο ευθύνης και αρμοδιότητας του Δήμου Πειραιά. Το Υπουργείο Παιδείας με τον ΟΣΚ είναι υπεύθυνο για τη χρηματοδότηση των εργασιών και η χρηματοδότηση των εργασιών έχει γίνει και μάλιστα με ένα κονδύλι της τάξεως των 300 περίπου εκατομμυρίων δραχμών. Αν, τώρα, τα κονδύλια αυτά δε χρησιμοποιήθηκαν για το σκοπό τον οποίο διετέθησαν από τον ΟΣΚ, άλλος πρέπει να ελεγχθεί και όχι το Υπουργείο Παιδείας.

Αλλά σας είπα και πάλι ότι για το συγκεκριμένο Ενιαίο Πολυκλαδικό Λύκειο δόθηκαν ως έκτακτη επιχορήγηση επισκευαστικών εργασιών από τον ΟΣΚ άλλα 20 εκατομμύρια. Προβλεπόταν η διάθεση δηλαδή 70 εκατομμυρίων για την αποκατάσταση των όποιων ζημιών ή ατελειών υπάρχουν.

Επομένως εδώ, θα πρέπει να διακρίνετε τις ευθύνες και πραγματικά να δείξετε και μια κατανόηση και στην καθυστέρηση της ανέγερσης του νέου κτιρίου που δεν οφείλεται πάλι σε υπαιτιότητα του ΟΣΚ. Διότι η διαδικασία της απαλλοτρίωσης ξεκίνησε το '83 είχε προχωρήσει, είχαμε φθάσει στο στάδιο της μελέτης, αλλά επειδή πρόκειται εκεί να γίνει συγκοινωνιακός κόμβος, ακριβώς στο σημείο που βρίσκεται το οικόπεδο, το ΥΠΕΧΩΔΕ ανέστειλε με απόφασή του όλες τις εργασίες επί σειρά ετών, μέχρις ότου δηλαδή γίνει ο κόμβος.

Υπήρχε βέβαια και ένα άλλο ερώτημα που απασχόλησε και την πλευρά του Υπουργείου Παιδείας, κατά πόσον ενδείκνυται σε ένα σημείο κυκλοφοριακού κόμβου, με βεβαρημένη ατμοσφαιρική ρύπανση να κτισθεί σχολικό κτίριο που θα φιλοξενεί ημερησίως περίπου χίλια παιδιά. Αλλά, επειδή υπάρχει μεγάλη έλλειψη οικοπέδων σε όλη την περιοχή του Πειραιά και πρέπει να κτισθεί, οπωσδήποτε, νέο κτίριο για το Ενιαίο Πολυκλαδικό Λύκειο, τελικά μπροστά στο αδιέξοδο ελήφθη η απόφαση να κτισθεί εκεί που βρίσκεται το οικόπεδο.

ΠΡΟΕΔΡΕΥΩΝ (Λουκάς Αποστολίδης): Πέμπτη στην ημερήσια διάταξη είναι η υπ. αριθμ. 404/6.12.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου, προς τον Υπουργό ΠΕ.ΧΩ.Δ.Ε., σχετικά με την ανάκληση της απόφασης χωροθέτησης του εργοστασίου υγειονομικής ταφής απορριμμάτων στην περιοχή Ακρωτηρίου Χανίων τις περιβαλλοντικές επιπτώσεις κ.λπ.

Η επίκαιρη ερώτηση έχει ως εξής:

"Στις 17.9.96 το ΥΠΕΧΩΔΕ με την υπ. αριθμ. 89151/4412 απόφασή του, προχώρησε στην προέγκριση χωροθέτησης του εργοστασίου υγειονομικής ταφής απορριμμάτων στην περιοχή Ακρωτηρίου Χανίων. Κατά της παραπάνω απόφασης έχει ασκηθεί αίτηση θεραπείας από Νομικά Πρόσωπα και φορείς τοπικών λειτουργιών.

Επειδή με τη δημιουργία χώρου αποκομιδής απορριμμάτων στο Ακρωτήρι, βαρύνεται σε μεγάλο βαθμό η περιοχή, που θεωρείται σπάνιου φυσικού κάλλους και μεγάλης ιστορικής αρχαιολογικής και τουριστικής σημασίας, ερωτάται ο κύριος Υπουργός αν θα ανακληθεί η παραπάνω απόφαση και αν θα υποχρεωθεί η Νομαρχιακή Αυτοδιοίκηση Χανίων στην αναζήτηση άλλων χώρων αποκομιδής απορριμμάτων".

Ο Υπουργός κ. Κωνσταντίνος Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, ο κ. Ρόκος αν και Μακεδόνας κάνει μια ερώτηση για τα Χανιά, όμως δε γνωρίζω αν ξέρει όλο το ιστορικό, ένα ιστορικό πολλών χρόνων για τη διαχείριση των απορριμμάτων στα Χανιά. Εδώ και αρκετά χρόνια, όπως σε όλη την Ελλάδα έτσι και στα Χανιά υπάρχει ένας φαύλος κύκλος που φανερώνει τις αδυναμίες τις ολιγωρίες, τις καταγγελίες και τις κινητοποιήσεις και συνεχείς αλλαγές και εναλλαγές μελετών για τη διαχείριση των απορριμμάτων.

Αυτές οι ιστορίες νεοελληνικής καθημερινής τρέλλας, δεν ενδημούν μόνο στα Χανιά, ενδημούν και στην Αττική και παντού. 'Ολοι θέλουν να γίνει σωστή και σύγχρονη η διαχείριση των απορριμμάτων, αλλά όταν έρχεται η στιγμή να αποφασίσουν, κανένας δεν αποφασίζει. Ρίχνει το μπαλάκι ο ένας στον άλλον και βρίσκουν ως λυτρωτική λύση τη μελέτη. Αφού γίνεται η μελέτη, νέα μελέτη, αφού τελειώνει η νέα μελέτη, άλλη μελέτη!

Είναι γνωστό ότι στα Χανιά, υπάρχει το εκρηκτικό πρόβλημα του Κουρουπιτού. Ξέρετε ότι είναι μία χωματερή, που μπορεί να χαρακτηρισθεί με μία λέξη: Αθλιότητα. Είναι κίνδυνος για τη δημόσια υγεία, κίνδυνος για το περιβάλλον, κίνδυνος για την ποιότητα ζωής. Είναι κίνδυνος για την ανάπτυξη της περιοχής. 'Εχουμε γίνει ρεζίλι διεθνώς, σε όλη την Ευρωπαϊκή 'Ενωση και έχει καταδικαστεί η Χώρα μας για τον Κουρουπιτό από το Ευρωπαϊκό Δικαστήριο.

Απαιτήσαμε από τη Νομαρχιακή και την Τοπική Αυτοδιοίκηση των Χανίων, επιτέλους, να αποφασίσουν πώς και πού θα γίνει ο χώρος της υγειονομικής ταφής των απορριμμάτων. Εμείς προτείναμε ένα ολοκληρωμένο εναλλακτικό σχέδιο διαχείρισης, το χρηματοδοτούμε, αλλά χρηματοδοτούμε και την αποκατάσταση της παλιάς χωματερής του Κουρουπιτού.

Υπήρξε μελέτη, αυτή η μελέτη αξιολογήθηκε, έγινε νέα μελέτη από την Νομαρχιακή Αυτοδιοίκηση των Χανίων, ομόφωνα το Νομαρχιακό Συμβούλιο των Χανίων πήρε απόφαση να κλείσει ο Κουρουπιτός. Ομόφωνα υπέδειξαν μία άλλη περιοχή, τη θέση Βάρδια στην Κοινότητα Νέου Χωριού, έκαναν άλλη μελέτη και πήραν άλλη απόφαση, επειδή αυτή η θέση Βάρδια δεν πληρούσε όλους τους όρους και τελικά προτείνουν τη θέση Στρογγυλό Κεφάλι στο Ακρωτήρι, με ομόφωνη απόφαση πάλι του Νομαρχιακού Συμβουλίου.

Εμείς ζητήσαμε να κάνουν μία συγκριτική ανάλυση ανάμεσα στις κατά καιρούς υποδειχθείσες από τη Νομαρχιακή Αυτοδιοίκηση περιοχές που έχουν μελετηθεί. Και από τη συγκριτική ανάλυση πάλι προέκυψε η θέση Στρογγυλό Κεφάλι στο Ακρωτήρι.

Επειδή πιστεύουμε ότι κάποια στιγμή πρέπει να τελειώνει αυτός ο φαύλος κύκλος και να μην παίζουμε όλοι την κολοκυθιά σε βάρος του περιβάλλοντος, σε βάρος της δημόσιας υγείας των πολιτών, σε βάρος της ποιότητας ζωής των πολιτών, σε βάρος της ανάπτυξης μιας περιοχής δεχθήκαμε την ομόφωνη πρόταση του Νομαρχιακού Συμβουλίου και προεγκρίναμε τη συγκεκριμένη θέση στο Ακρωτήρι, τη θέση Στρογγυλό Κεφάλι, με την επιφύλαξη ότι θα πρέπει να συνεξετασθούν και ορισμένοι άλλοι παράγοντες, που αναφέρονται στην Αρχαιολογία ή στο Υπουργείο Γεωργίας και συγκεκριμένα στη Γενική Γραμματεία Δασών.

Το Νομαρχιακό Συμβούλιο επανήλθε πάλι με τη συγκριτική μελέτη και με τα πιστοποιητικά από την Αρχαιολογία και από τη Γενική Γραμματεία Δασών, τα οποία μπορούμε να καταθέσουμε θα καταθέσω. Αυτά δεν μπορεί να τα αμφισβητήσει κανείς. Τώρα, εάν προκύψουν κάποια προβλήματα στην πορεία, μπορεί να τα εξετάσουμε κατά τη διαδικασία της ολοκληρωμένης Μελέτης Περιβαλλοντικών Επιπτώσεων και της έκθεσης περιβαλλοντικών όρων. Αλλά σας πληροφορώ ότι καμία κοινότητα, κανένας πολίτης δε δέχεται να πάει στην περιοχή του ο χώρος υγειονομικής ταφής. Και εμείς δεν προτείνουμε νέες χωματερές. Προτείνουμε άλλη λύση, που είναι εντελώς διαφορετικό απ' αυτό που ξέρουμε, τις χωματερές. Το λέω αυτό, γιατί έχουμε ένταση και στην Αττική για μια ακόμη φορά, γιατί αρνούνται οι φορείς της Νομαρχιακής και Τοπικής Αυτοδιοίκησης να πάρουν την ευθύνη.

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Υπουργέ, βλέπω με μεγάλη εκτίμηση και συμπάθεια τον αγώνα που κάνετε. Είναι γνωστό ότι σ' όλη την Ελλάδα υπάρχει το ίδιο ζήτημα. 

Εγώ όντας ηπειρώτης, που ζω στη Μακεδονία, ενδιαφέρομαι και για τα Χανιά. Και δε θα ενδιαφερόμουν καθόλου, κύριε Υπουργέ, αν δεν είχα μελετήσει με σοβαρότητα όλα τα δεδομένα που έχω στα χέρια μου. Και είναι πάρα πολλά αυτά.

Κατ' αρχήν πρέπει να συμφωνήσουμε σε ορισμένα πράγματα όσον αφορά τους Χώρους Υγειονομικής Ταφής Απορριμμάτων όλης της Ελλάδας. Τα κριτήρια αξιολόγησης πρέπει να είναι τεχνο-οικονομικά. Σε καμία περίπτωση δεν πρέπει να είναι πολιτικά ή μικροπολιτικά, ούτε καν μόνο οικονομικά. Και πολλές φορές έχουμε δει να έχουν και τις λογικές των εξυπηρετήσεων. Γνωρίζετε το ζήτημα της Θεσσαλονίκης, πόσες φορές άλλαξαν τοποθεσίες.

Επί του προκειμένου, υπάρχουν εκθέσεις από επιτροπές, οι οποίες δεν εισηγούνται σε καμία περίπτωση αυτήν την περιοχή και έχουν στοιχίσει 60 εκατομμύρια, εννοώ τη μελέτη Χαλβαδάκη.

Δεν είναι, όμως, μόνο αυτό. Εσείς θέλετε να βασιστείτε -και καλά κάνετε- στις υπηρεσίες του Κράτους. Θέλετε να αξιολογήσουμε τα έγγραφα που μου αναφέρατε προηγούμενα; Ας πάρουμε το πρόσφατο, που εσείς ζητήσατε και σας έστειλαν, και είναι η έκθεση της Διεύθυνσης Δασών Χανίων. Ακούστε το τραγελαφικό, από υπάλληλους του Κράτους, που λένε: "Είναι όντως χαρακτηρισμένη η περιοχή αναδασωτέα, μπορούμε, όμως, να την αλλάξουμε". Τότε γιατί τη χαρακτηρίσαμε;

Λένε: "Είναι όντως περιοχή θηραμάτων". Τότε γιατί τη χαρακτήρισαν περιοχή θηραμάτων; Υπήρχε κάποια αξιολόγηση.

Λέει ταυτόχρονα και ψέματα, π.χ. ότι "δεν συμπεριλαμβάνεται στην περιοχή NATURA 2000" και μιλάει για ένα έγγραφο και μία απόφαση του 1992. Υπάρχει δική σας έκθεση του 1996, που την περιλαμβάνει σαν περιοχή της ζώνης NATURA 2000.

Πάμε σε κάτι άλλο, που είναι επίσης τραγελαφικό. Στη δεύτερη έκθεση που επικαλεστήκατε, που μιλάει για την Αρχαιολογία, ξέρετε τι λέει, κύριε Υπουργέ; Πήγε λέει μία μέρα και έκανε επιτόπιο έλεγχο αρχαιολογικού ενδιαφέροντος ένας ωρομίσθιος επ' ονόματι Ψαράκης. Και μπόρεσε αυτός ο άνθρωπος, σε μία μέρα να αξιολογήσει τα ιδιαίτερα αρχαιολογικά χαρακτηριστικά της περιοχής.

'Οπως καταλαβαίνετε, θέλω να μπω στην ουσία και όχι έτσι άκριτα να σας υποδείξω να το δείτε καλύτερα. Γιατί εγώ δεν είπα να το απορρίψετε, είπα ειλικρινά να το δείτε καλύτερα. Υποσχεθήκατε να το κάνετε αυτό στη δεύτερη φάση, που θα είναι φάση αξιολόγησης περιβαλλοντικών επιπτώσεων. Θα παρακαλούσα να το δείτε πραγματικά, και είμαι σίγουρος ότι θα το κάνετε.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, νομίζω ότι όλοι διαπιστώνουμε και όλοι συμφωνούμε, ότι πρέπει να προχωρήσουμε με κοινωνική ευθύνη, με περιβαλλοντική ευαισθησία, αλλά και με τόλμη, σ' ένα ολοκληρωμένο πρόγραμμα εναλλακτικής διαχείρισης των απορριμάτων. Συμφωνούμε σ' αυτό. Συμφωνούμε με τη διαλογή στην πηγή, συμφωνούμε με τους σταθμούς μεταφόρτωσης, συμφωνούμε με τους χώρους υγειονομικής ταφής, ως ιδανικό και ρεαλιστικό μοντέλο. Δεν είναι τυχαίο, ότι όταν αρχίζει η διαδικασία της προέγκρισης, χωροθέτησης, ξεσηκώνονται όλες οι περιοχές, ενώ ζουν και συνυπάρχουν με την αθλιότητα των χωματερών. Και στην Ανατολική Αττική και στα Χανιά, αυτό το σήριαλ πρέπει να τελειώσει.

Εν πάση περιπτώσει, θα πρέπει να πω ότι οι πολίτες πρέπει να έχουν ευθύνη και ευαισθησία, αλλά κυρίως οι εκπρόσωποι της Τοπικής και της Νομαρχιακής Αυτοδιοίκησης. Πρέπει να πάρουν τις ευθύνες τους και να μην κρύβονται πίσω από το δάκτυλό του και κάθε φορά που έρχεται η στιγμή της αλήθειας, να προτείνουν μελέτες, μελέτες, μελέτες...

Κάποια στιγμή είναι και η ώρα των αποφάσεων, γιατί έχουμε ευθύνη και για τους πολίτες και για το περιβάλλον. Σε κάθε περίπτωση, εάν οπουδήποτε στην Ελλάδα οι φορείς της Νομαρχιακής και της Τοπικής Αυτοδιοίκησης θέλουν να παίζουν την "κολοκυθιά", το Υπουργείο ΠΕ.ΧΩ.Δ.Ε. δεν πρόκειται να τους ακολουθήσει και να παίξει την "κολοκυθιά". Θα τους καταγγείλλει και θα φέρει τις προτάσεις στη Βουλή, να δούμε και τι θέσεις θα πάρουν όλα τα Κόμματα. Δεν μπορεί να κάνουν ερωτήσεις τα Κόμματα μόνο, πρέπει να πάρουν και ευθύνες.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

Πριν εισέλθουμε στην ημερήσια διάταξη νομοθετικής εργασίας, έχω την τιμή να ανακοινώσω στο Σώμα, ότι ο συνάδελφος κ. Βαρσάμης Γιοβανούδας ζητεί άδεια να απουσιάσει στο εξωτερικό από 15-12-96 έως 21-12-96 σε αποστολή με τη Γραμματεία Νέας Γενιάς.

Εγκρίνει το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς η Βουλή ενέκρινε. 


ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου, νόμου αρμοδιότητος του Υπουργείου Δημόσιας Τάξης "Ρύθμιση θεμάτων προσφύγων κατά τροποποίηση των διατάξεων του ν. 1975/91 και άλλες διατάξεις".

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, μήπως μπορείτε να μας πείτε πότε θα τελειώσουμε;

ΠΡΟΕΔΡΕΥΩΝ (Λουκάς Αποστολίδης): Αυτό θα εξαρτηθεί από το πώς θα οργανώσουμε τη συζήτηση και θα σας απαντήσω.

ΜΟΣΧΟΣ ΓΙΚΟΝΟΓΛΟΥ: Δεν ξέρετε;

ΠΡΟΕΔΡΕΥΩΝ (Λουκάς Αποστολίδης): Δεν μπορώ να γνωρίζω. Θα εξαρτηθεί από το ενδιαφέρον των ομιλητών που θα εγγραφούν στο νομοσχέδιο. Ξέρω ότι δε θα είναι μακρύς ο διάλογος και η συζήτηση.

Κύριε Υπουργέ, έχετε να κάνετε κάποια πρόταση σχετικά με την οργάνωση της συζήτησής μας επί των άρθρων;

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Αν συμφωνείτε, κύριε Πρόεδρε, και συμφωνεί και η Βουλή, θα πρότεινα η συζήτηση επί των άρθρων να ομαδοποιηθεί. Να γίνει συζήτηση επί των τριών πρώτων άρθρων, που αποτελούν ενότητα και αναφέρονται στους πρόσφυγες και το άσυλο, γιατί και οι προτάσεις και οι πρωτολογίες που έχω καταθέσει, είναι συνολικές. Τα υπόλοιπα άρθρα είναι διαφορετικά.

Αυτή είναι η πρότασή μου και εξαρτάται από εσάς, εάν συμφωνείτε ή όχι.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Αυδή.

ΛΕΩΝΙΔΑΣ ΑΥΔΗΣ: Συμφωνούμε με την πρόταση, εάν υπάρχει επαρκής χρόνος.

ΠΡΟΕΔΡΕΥΩΝ (Λουκάς Αποστολίδης): Κύριε Αυδή, θα έχει την ελαστικότητα το Προεδρείο, για να δώσει τη δυνατότητα στους Εισηγητές με κάποια άνεση.

ΛΕΩΝΙΔΑΣ ΑΥΔΗΣ: Φοβούμαι ότι από την πλευρά μου θα χρειαστώ περίπου είκοσι λεπτά.

ΠΡΟΕΔΡΕΥΩΝ (Λουκάς Αποστολίδης): Εάν δώσουμε πέντε λεπτά σε κάθε άρθρο πάλι δε φθάνουμε τα είκοσι λεπτά. Η παράκληση από το Προεδρείο είναι να δοθεί ο διπλός χρόνος στους Εισηγητές, δηλαδή αντί για πέντε λεπτά να δοθούν δέκα, για να τοποθετηθούν πάνω στα άρθρα. Και από τη στιγμή, που σχεδόν ομόφωνα το νομοσχέδιο έχει γίνει δεκτό -λέω σχεδόν, πλην του Κ.Κ.Ε.-νομίζω ότι τα δέκα λεπτά είναι αρκετά.

ΛΕΩΝΙΔΑΣ ΑΥΔΗΣ:Είναι δεκαπέντε παράγραφοι, με ισάριθμα θέματα. Παρακαλώ να αντιμετωπιστεί με κάποια ελαστικότητα.

ΠΡΟΕΔΡΕΥΩΝ (Λουκάς Αποστολίδης): Θα το αντιμετωπίσουμε με ελαστικότητα. 

Ορίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Το Κόμμα μας έχει καταθέσει ορισμένες τροπολογίες που αναφέρονται σε αυτά τα άρθρα. Είναι πέντε οι τροπολογίες. Αν χρειαστεί ενάμισι λεπτό για την κάθε τροπολογία, μας κάνουν επτάμισι, λεπτά. Είναι και το περιεχόμενο των τριών άρθρων. Γι' αυτό, ίσως θα ήταν καλύτερο να συζητήσουμε κατ' άρθρο και από τη δική μας την πλευρά βεβαιώνουμε, πως δεν πρόκειται να καταναλώσουμε χρόνο περιττό.

Το κάναμε και αυτό προχθές και πήγαμε πολύ πιο γρήγορα και έγινε πιο σωστή δουλειά. 

ΠΡΟΕΔΡΕΥΩΝ (Λουκάς Αποστολίδης): Ο κ. Σαατσόγλου έχει το λόγο.

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, και στην Επιτροπή είχαμε συζητήσει όλα τα άρθρα σε μια ενότητα. 

Νομίζω ότι και στην αρχική μας τοποθέτηση αναφερθήκαμε στα άρθρα. Δεν υπάρχει κάτι ιδιαίτερο, μετά μάλιστα την απόσυρση των παρ. 1 έως 17 του άρθρου 4 από τον κύριο Υπουργό. Δεν έχουμε κάποια σημαντικότητα, για να επιμείνουμε στα άρθρα και να χάνουμε το χρόνο μας.

Μπορούμε να τα πάρουμε σαν μια ενότητα και να δοθεί από το Προεδρείο στους συναδέλφους ο χρόνος. Και στις τροπολογίες ο καθένας θα υπολογίσει τον χρόνο.

ΠΡΟΕΔΡΕΥΩΝ (Λουκάς Αποστολίδης): Νομίζω ότι δεν υπάρχει ιδιαίτερη ένσταση από πλευράς Κ.Κ.Ε.. Θα υπάρξει ελαστικότητα στο χρόνο από πλευράς Προεδρείου.

Εισερχόμαστε στη συζήτηση των τριών πρώτων άρθρων και το λόγο έχει ο κύριος Υπουργός.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Πρώτα θα ήθελα να διαβάσω τις τροπολογίες, που έχουμε διανύμει, για τα Πρακτικά:

"Στις εισαγωγικές προτάσεις των παρ. 1,2 και 4 του άρθρου 24 του ν.1975/1991 όπως προστίθενται με το άρθρο 1 του παρόντος σχεδίου, πριν τη λέξη "καθορίζονται", τίθεται η φράση "εντός προθεσμίας ενός έτους από τη δημοσίευση του παρόντος νόμου". Δηλαδή τίθεται ένας χρονικός περιορισμός.

"Στις παραγράφους 2 και 4 του άρθρου 24 του ν.1975/1991, όπως αυτό αντικαθίσταται του ιδίου άρθρου, η φράση "με πρόταση των Υπουργών", αντικαθίσταται με τη φράση "ύστερα από πρόταση των Υπουργών".

Στο άρθρο 2. Η περίπτωση β' της παρ.2 του άρθρου 25 του ν. 1975/91 όπως αντικαθίσταται από το άρθρο 2 του σχεδίου, αναδιατυπώνεται ως εξής:

"Ο αιτών προέρχεται από τρίτη ασφαλή χώρα υποδοχής, στο έδαφος της οποίας δεν κινδυνεύει να διωχθεί για κάποιον από τους προβλεπόμενους στην προααναφερόμενη Σύμβαση λόγους, ούτε να επαναπροωθηθεί στη χώρα υπηκοότητάς του ή συνήθους διαμονής".

Η αναδιατύπωση αυτή κρίθηκε αναγκαία, καθόσον ο κίνδυνος δίωξης ή επαναπροώθησης του αλλοδαπού πρέπει να εξετάζεται ενόψει των πραγματικών συνθηκών που επικρατούν στη χώρα προέλευσης κατά το συγκεκριμένο χρόνο εξέτασης του αιτήματός του.

Στο τέλος της πρώτης περιόδου, της παρ.3 του ιδίου άρθρου και μετά τις λέξεις "διαβατηριακού ελέγχου", προστίθεται η φράση: "Στην εν λόγω ζώνη επιτρέπεται η πρόσβαση της 'Υπατης Αρμοστείας του Ο.Η.Ε. για τους πρόσφυγες". 

Στο τέλος του δευτέρου εδαφίου της παρ. 3 του άρθρου 25, όπως αντικαθίσταται με το άρθρο 2 του σχεδίου και μετά τη φράση "καθόλο το χρόνο εξέτασης της αιτήσεώς του", τίθεται κόμμα (,) και προστίθεται η φράση "ο οποίος δεν μπορεί να υπερβαίνει τις δεκαπέντε ημέρες".

Αυτή δεν είχε διανεμηθεί, προέκυψε μετά τη χθεσινή συζήτηση και την πρόταση της 'Υπατης Αρμοστείας, για να υπάρξει ένας περιορισμός για το χρόνο. Είναι σαφές. Μιλάμε για τις περιπτώσεις εκείνες, που ο αλλοδαπός αιτείται άσυλο μετά την άφιξή του στο αεροδρόμιο ή στο λιμάνι και παραμένει στο χώρο εκεί, μέχρις ότου υπάρξει απόφαση. Είχε προταθεί να υπάρξει περιορισμός του χρόνου σε δέκα μέρες και εμείς εδώ προτείνουμε εντός δέκα πέντε ημερών να υπάρχει απόφαση.

Επαναλαμβάνω ότι αφαιρούνται από το άρθρο 4 οι παράγραφοι από 1 έως 17 και παραμένουν οι παράγραφοι 18, 19, και 20, οι οποίες αντίστοιχα αριθμούνται σε 1, 2 και 3. Η δε εισαγωγική πρόταση της παραγράφου αυτής, αναδιατυπώνεται ως εξής: "Η παρ. 3 του άρθρου 20 του ν.2168/1993 (Α'-147) καταργείται και η περίπτωση γ' της παρ. 2 του ιδίου άρθρου αντικαταθίσταται ως εξής:". Ακολουθούν οι τρεις παράγραφοι, η 18, 19 και 20, οι οποίες γίνονται 1,2 και3.

Στο άρθρο 5 του σχεδίου.

1. Η παράγραφος 2 του άρθρου 5 του σχεδίου νόμου αντικαθίσταται ως εξής:

"2. Με απόφαση του Υπουργού Δημόσιας Τάξης μπορεί να συνιστώνται στο Υπουργείο Δημόσιας Τάξης:

α. Ειδικές επιτροπές για τη μελέτη επεξεργασία και υποβολή προτάσεων επί ειδικοτέρων θεμάτων αρμοδιότητας του Υπουργείου Δημόσιας Τάξης, από δικαστικούς λειτουργούς, καθηγητές Πανεπιστημίου, δικηγόρους, εν ενεργεία ή όχι, υπηρεσιακούς παράγοντες του Υπουργείου Δημόσιας Τάξης ή άλλων υπηρεσιών και πρόσωπα, τα οποία διαθέτουν τις κατά περίπτωση απαιτούμενες γνώσεις ή εμπειρία. Η ισχύς της παρούσας διάταξης αρχίζει από 1-6-1996.

ΣΤΡΑΤΗΣ ΚΟΡΑΚΑΣ: Να μας διανεμηθούν,κύριε Υπουργέ.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): 'Εχουν διανεμηθεί, κύριε Κόρακα από χθες.

ΠΡΟΕΔΡΕΥΩΝ (Λουκάς Αποστολίδης): Επανέλαβα και προηγούμενα, κύριε Κόρακα, ότι από χθες σας έχουν διανεμηθεί.

Παρακαλώ, συνεχίστε, κύριε Υπουργέ.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): β. Μόνιμη νομοπαρασκευαστική επιτροπή και ειδικές νομοπαρασκευαστικές επιτροπές, από δικαστικούς λειτουργούς, καθηγητές Πανεπιστημίου και δικηγόρους, εν ενεργεία ή όχι, καθώς και υπηρεσιακούς παράγοντες του Υπουργείου Δημόσιας Τάξης. Καθήκοντα γραμματέων σε κάθε μία από τις επιτροπές αυτές ανατίθενται με την ίδια απόφαση στο προσωπικό του Υπουργείου Δημόσιας Τάξης. Ο Υπουργός Δημόσιας Τάξης, αναπληρούμενος από το Γενικό Γραμματέα του Υπουργείου Δημόσιας Τάξης, μπορεί να προεδρεύει στη μόνιμη και στις άλλες νομοπαρασκευαστικες επιτροπές που λειτουργούν στο Υπουργείο Δημόσιας Τάξης.

Η συμμετοχή στις ανωτέρω επιτροπές προτείνεται, των μεν δικαστικών λειτουργών κατά τις διατάξεις του Οργανισμού Δικαστηρίων, των δε μελών του διδακτικού προσωπικού Α.Ε.Ι. από τα οικεία Εκπαιδευτικά Ιδρύματα.

Στους προέδρους, τα μέλη και τους γραμματείς των ανωτέρω επιτροπών καταβάλλεται αποζημίωση, το ύψος της οποίας καθορίζεται με απόφαση των Υπουργών Οικονομικών και Δημόσιας Τάξης κατά παρέκκλιση των διατάξεων των άρθρων 18 του ν. 1505/1984 και 8 του ν.1810/1988".

ΚΥΡΙΑΚΟΣ ΣΠΥΡΙΟΥΝΗΣ: Το "κατά παρέκκλιση" ας βγει.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Τι να κάνουμε; Διαφορετικά πρέπει να πας Γενικό Λογιστήριο. Μια επιτροπή από καθηγητές κάνουμε, να κάνουμε ένα νόμο.

Στην παρ. 4 του άρθρου 7 του ν. 1339/1983, όπως αντικαθίσταται με την παρ. 3 του ίδιου άρθρου του σχεδίου, γίνονται οι ακόλουθες βελτιώσεις.

α. Η φράση "κατά την εκτέλεση διατεταγμένης υπηρεσίας ή ένεκα αυτής" γίνεται "κατά την εκτέλεση διατεταγμένης υπηρεσίας και ένεκα αυτής".

ΙΩΑΝΝΗΣ ΒΑΡΒΙΤΣΙΩΤΗΣ: Γιατί το κάνετε αυτό;

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Ρωτήστε τον Εισηγητή της Πλειοψηφίας.

β. Στο δεύτερο εδάφιο της ιδίας παραγράφου, η φράση "εξαιτίας της ενεργούς συμμετοχής τους στην καταδίωξη και σύλληψη δραστών εγκληματικών πράξεων",αναδιατυπώνεται ως εξής: "Εξαιτίας της ενεργούς συμμετοχής τους στην καταδίωξη ή σύλληψη δραστών εγκληματικών πράξεων",ώστε να μην απαιτούνται σωρευτικά και οι δύο προϋποθέσεις για την εφαρμογή της διάταξης και να προστατεύεται ο πολίτης που τραυματίζεται ένεκα της συμμετοχής του μόνο στην καταδιωξη ή μόνο στη σύλληψη του δράστη εγκληματικών πράξεων.

Στη συνέχεια μπορώ να εξηγήσω ενδεχομένως άλλες παρατηρήσεις ή αυτές που δε δεχόμαστε.

ΣΤΕΦΑΝΟΣ ΜΑΝΟΣ: Κύριε Υπουργέ, επιμένετε σ' αυτήν την απαράδεκτη τροπολογία που έχει κατατεθεί;

ΠΡΟΕΔΡΕΥΩΝ (Λουκάς Αποστολίδης): Κύριε Μάνο, σας παρακαλώ. Ζητήστε το λόγο από το Προεδρείο.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Κύριε Μάνο, θα πάρετε απάντηση όταν θα έρθει η ώρα της συζήτησης.

ΠΡΟΕΔΡΕΥΩΝ (Λουκάς Αποστολίδης): Ο κ.Σαατσόγλου, ο Εισηγητής της Πλειοψηφίας, έχει το λόγο για δέκα λεπτά.

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, κατά την πρωτομιλία μου στην εισήγησή μου, τόνισα τη σημαντικότητα των άρθρων. Δε θα ήθελα να αναφερθώ ειδικότερα και ιδιαίτερα σε ένα έκαστο από αυτά. Μένω, στηρίζω και υποστηρίζω, όπως ακριβώς στην τοποθέτησή μου εξέθεσα τις απόψεις μου σαν Εισηγητής της Πλειοψηφίας. Εκείνο το θέμα, όμως, που θα ήθελα να τονίσω προς το Προεδρείο, αλλά και προς τον κύριο Υπουργό Δημόσιας Τάξεως, είναι ότι η ιδιότητα του πρόσφυγα θα πρέπει να αναγνωρισθεί και να αποδοθεί και στους Ελληνοπόντιους αδελφούς μας, τους ερχόμενους από την πρώην Σοβιετική 'Ενωση, με σχετική διάταξη στο παρόν νομοσχέδιο, ώστε να αποκτήσουν και να έχουν αυτοί όλα τα προνόμια που παρέχει το παρόν σχέδιο νόμου στους πρόσφυγες ή όποιο άλλο σχετικό νομοσχέδιο περί προσφύγων, πολιτικού ασύλου κ.λπ. έρθει στο μέλλον προς ψήφιση στη Βουλή.

Οι όροι "παλινοστούντες", "Ρωσοπόντιοι", κ.λπ., που τους προσάπτουμε, είναι απαράδεκτοι, κατακριτέοι και απορριπτέοι. Δεν τους βοηθούν, τους καταταλαιπωρούν και τους τραυματίζουν ψυχικά και δεν τους προστατεύουν σε καμία περίπτωση νομικά, ηθικά και κοινωνικά στη νέα τους πατρίδα, την Ελλάδα. Πολλές φορές μάλιστα τους αφήνουν χωρίς προστασία στην αυθαιρεσία των οργάνων της Πολιτείας.

Θα ήθελα, λοιπόν, με ευαισθησία, κύριε Υπουργέ, να σκύψετε σε αυτό το πρόβλημα και αν εμπλέκεται ενδεχομένως και το Υπουργείο Εξωτερικών, νομίζω ότι είναι δυνατόν να έχετε κάποια επικοινωνία με τον αρμόδιο Υπουργό για να μπορέσουμε να αναγνωρίσουμε, όπως σας είπα, αυτόν τον όρο στους Ελληνοπόντιους αδελφούς μας, δηλαδή τον όρο πρόσφυγες, για να τυγχάνουν από εδώ και πέρα όλων των προνομίων, όλων των σχετικών νομοσχεδίων που έρχονται στη Βουλή.

Υπάρχει μάλιστα κατατεθειμένη εμπρόθεσμα και μία τροπολογία του συναδέλφου Βουλευτή του 'Εβρου κ. Κηπουρού, την οποία σαν Εισηγητής της Πλειοψηφίας στηρίζω και εγώ και υποστηρίζω. Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Το λόγο έχει ο κ. Παναγιώτης Καμμένος επί των τριών άρθρων.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, όσον αφορά το πρώτο άρθρο, θα ήθελα να πω ότι η αποδοχή ορισμένων εκ των προτάσεων της 'Υπατης Αρμοστείας του Οργανισμού Ηνωμένων Εθνών μας βρίσκει απόλυτα σύμφωνους. Επίσης, η διατύπωση η οποία υπάρχει στο παρόν νομοσχέδιο, με τις αλλαγές που έγιναν, πιστεύουμε ότι καλύπτει τις περιπτώσεις εκείνες που δεν εκαλύπτοντο από τη Συνθήκη της Γενεύης. Και βεβαίως πιστεύουμε ότι θα έπρεπε να είναι καλύτερες οι διατυπώσεις και επί του δευτέρου άρθρου.

Δηλαδή στο άρθρο 25 στο 2α, πρέπει να διευκρινιστεί ότι οι περιπτώσεις που αντιμετωπίζονται σύμφωνα με τη Σύμβαση του Δουβλίνου δεν αποκλείονται αυτομάτως από την αναγνώριση της προσφυγικής ιδιότητας, αλλά ότι επωφελούνται από ορισμένες διαδικαστικές εγγυήσεις σχετικά με την εκτίμηση της ασφάλειας του κράτους-μέλους της Σύμβασης του Δουβλίνου και ότι σε περιπτώσεις όπου η Σύμβαση του Δουβλίνου κρίνεται εφαρμόσιμη, αλλά που για κάποιο λόγο η επιστροφή δεν μπορεί να λάβει χώρα, ο αιτών άσυλο δε θα αποκλείεται από την αναγνώριση της προσφυγικής ιδιότητας στην Ελλάδα.

Επίσης, επειδή όσο πιο ταχεία είναι η διαδικασία τόσο είναι αυξανόμενος ο κίνδυνος λήψης μιας λανθασμένης απόφασης, θα πρέπει να συνοδεύεται η σχετική διάταξη από επαρκείς εγγυήσεις. Πρέπει να προβλέπεται αίτηση αναθεωρήσεως με ανασταλτικό αποτέλεσμα επί της προηγηθείσας απορριπτικής απόφασης. Παράλληλα η αίτηση πρέπει να εξετάζεται από διαφορετική αρχή από αυτή που εξέδωσε την αρχική απόφαση. Ο αιτών άσυλο οφείλει να γνωρίζει τη διαδικασία που θα ακολουθήσει, καθώς και οι υποχρεώσεις και τα δικαιώματά του να είναι σε γλώσσα που κατανοεί.

Επειδή τα κριτήρια που παρατίθενται στο άρθρο 25 2α στερούνται σαφήνειας και υπάρχει πιθανότητα στα πλαίσια της διοικητικής εφαρμογής να παρατηρηθούν φαινόμενα λανθασμένων αποφάσεων, θα πρέπει το σχέδιο νόμου να ορίσει ως προφανώς αβάσιμες εκείνες τις αιτήσεις που είναι σαφώς απατηλές και που δε συνδέονται ούτε με κριτήρια για την χορήγηση του καθεστώτος των προσφύγων ούτε με άλλα κριτήρια, που να δικαιολογούν τη χορήγηση του ασύλου.

Πιστεύουμε ότι είναι θετικές οι αλλαγές που έκανε το Υπουργείο στο 25 στο 2β και καλύπτουν ουσιαστικά και αυτά τα οποία ζητούσε η 'Υπατη Αρμοστεία του Ο.Η.Ε..

'Οσον αφορά το άρθρο 3, η έκφραση του σημείου εισόδου λιμένος ή αερολιμένος του σχεδίου νόμου αναφέρεται μόνο σε αιτούντες άσυλο που υποβάλλουν το αίτημά τους ενώ βρίσκονται σε ζώνη διερχομένων τράνζιτ.

Δεν ξέρω αν καλύπτει απόλυτα η δυνατότητα εισόδου της 'Υπατης Αρμοστείας του Ο.Η.Ε. μέχρι το χώρο των διαβατηρίων. Ωστόσο, τα αιτήματα για προσφυγικό καθεστώς, από πρόσωπα που αφικνούνται σε ελληνικό αερολιμένα, θα εξετάζονται κατά τον ίδιο ακριβώς τρόπο, όπως και τα αιτήματα των άλλων αιτούντων άσυλο, δηλαδή σε δίκαιη και πλήρη διαδικασία, λαβάνοντας υπόψη και τα υποκειμενικά και τα αντικειμενικά στοιχεία του αιτήματος. Η διαδικασία αυτή θα μπορούσε βεβαίως, να περιέχει ειδικές διευθετήσεις για προδήλως αβάσιμα αιτήματα.

Σχετικά με τη ζώνη αναμονής, είναι απαραίτητο να προβλεφθεί ότι οι αιτούντες άσυλο θα διαχωρίζονται από τους άλλους αλλοδαπούς, στους οποίους δεν έχει επίσης επιτραπεί είσοδος για άλλους λόγους. Είναι ευνόητο νομίζω το επιχείρημα.

Καλύφθηκε το θέμα των δεκαπέντε ημερών περί της παραμονής, που ήταν ένα δίκαιο αίτημα, πιστεύουμε, όμως, λόγω της χρησιμότητας της νέας αυτής ρύθμισης, κρίνεται απαραίτητη η προσθήκη στο άρθρο, της δυνατότητας παρουσίας ή πρόσβασης της 'Υπατης Αρμοστείας του Ο.Η.Ε. για τους πρόσφυγες, πέραν της ζώνης αναμονής, σε περίπτωση που υπάρχει αίτημα σε αεροσκάφος.

Σε αεροδρόμια έχουν τρεις περιπτώσεις, η μία ήταν στη Σουηδία πριν από έξι χρόνια περίπου, όπου είχαμε αεροσκάφος, το οποίο έφτασε στο αεροδρόμιο και ζητήθηκε να πάει εκπρόσωπος της 'Υπατης Αρμοστείας του Ο.Η.Ε., να υπάρχει η δυνατότητα να δοθεί η άδεια από το Υπουργείο Δημόσιας Τάξης με απόφαση του Υπουργού Δημόσιας Τάξης, προς την 'Υπατη Αρμοστεία, για να μπορέσει η 'Υπατη Αρμοστεία να έχει πρόσβαση και σ' εκείνο το χώρο. 'Ισως είναι ειδική η περίπτωση, αλλά θα πρέπει λόγω του ιστορικού να τη λάβουμε υπόψη.

Εμείς θα ψηφίσουμε τα τρία πρώτα άρθρα, έχοντας διατυπώσει βεβαίως, αυτές τις παρατηρήσεις που διατυπώσαμε και στην πρωτολογία μας.

ΠΡΟΕΔΡΕΥΩΝ (Λουκάς Αποστολίδης): Ο κ. Λεωνίδας Αυδής έχει το λόγο.

ΛΕΩΝΙΔΑΣ ΑΥΔΗΣ: Στο άρθρο 1 οι εξουσιοδοτήσεις που παρέχονται στους Υπουργούς, να ρυθμίσουν προεδρικά διατάγματα, είναι ευρύτατες και επομένως δεν ξέρουμε τι ψηφίζουμε.

Νομίζω ότι επειδή τα θέματα του ασύλου συνδέονται με θέματα ανθρωπίνων δικαιωμάτων, θα έπρεπε στους συναρμόδιους Υπουργούς να περιλαμβάνεται και ο Υπουργός Δικαιοσύνης. 'Εχω καταθέσει σχετική τροπολογία.

Στο εδάφιο γ' της παρ. 1, οι προϋποθέσεις και η διαδικασία εισόδου και παραμονής των προστατευομένων μελών της οικογένειας κ.λπ., ρυθμίζονται με τα διατάγματα. Θα πρέπει να διευκρινιστεί, ότι στην οικογένεια περιλαμβάνονται όχι μόνο τα πρόσωπα που ανήκουν στη ρυθμισμένη σχέση, αλλά ενδεχομένως και πρόσωπα, με τα οποία υπάρχει μια φυσική σχέση συμβίωσης.

Ξέρετε, ότι στην Αγγλία το 50% των ζευγαριών έχουν συνάψει γάμο. Αυτή η πραγματική κατάσταση νομίζω ότι πρέπει να ληφθεί υπόψη. Δηλαδή πρέπει τουλάχιστον να διευκρινιστεί, ότι στην εξουσιοδότηση περιλαμβάνεται και ο καθορισμός της έννοιας της οικογένειας.

Στην παρ. 2 εδάφιο γ', καθορίζονται με διάταγμα οι προϋποθέσεις περίθαλψης των προσώπων που αναγνωρίζονται ως πρόσφυγες. Υπάρχει ένας περιορισμός προς αντιμετώπιση επειγουσών και σοβαρών καταστάσεων ανάγκης. Ο περιορισμός είναι εντελώς περιττός, δεδομένου ότι τελικά το μαχαίρι το έχει η Διοίκηση για να κόψει το πεπόνι και επομένως, μπορεί να καθορίζει πότε νομίζει ότι πρέπει να παρασχεθεί αυτή η αρωγή. Είναι νομίζω περιττό να δεσμευθεί η Διοίκηση και να απαγορεύεται να δοθεί βοήθεια σε περιπτώσεις που δεν υπάρχει κατάσταση ανάγκης. Εξάλλου υπάρχουν βοήθειες, όπως η παροχή πληροφοριών κ.λπ., που δεν περιλαμβάνονται εδώ και συνεπάγονται κάποια δαπάνη για το Κράτος και ο περιορισμός θα δυσκολέψει την κρατική ενέργεια.

Στην παρ. 3, που λέει για το χρόνο στα κέντρα προσωρινής διαμονής και ότι "Ρυθμίζεται με υπουργική απόφαση ο τρόπος εισαγωγής", φοβάμαι ότι "ο τρόπος εισαγωγής" είναι μία διατύπωση, ένας ευφημισμός, για κάποιου είδους κράτηση, η οποία θα διατάσσεται και ξέρετε ότι είναι μία γενικότερη ατέλεια του νομοσχεδίου. Το νομοσχέδιο δε θεωρεί ότι οι αλλοδαποί έχουν τα συνταγματικά δικαιώματα που έχουν και οι ημεδαποί στις περισσότερες περιπτώσεις ατομικών δικαιωμάτων.

Το άρθρο 5 παρ. 3 του Συντάγματος, που απαγορεύει την κράτηση, την προφυλάκιση, τον περιορισμό της ελευθερίας χωρίς δικαστική απόφαση, ισχύει για τους αλλοδαπούς. Κι εδώ το νομοσχέδιο μας λέει ότι για τους αλλοδαπούς θα διατάσσεται αυτή η εισαγωγή και ο χρόνος παραμονής, δηλαδή ένα είδος κράτησης, χωρίς αυτές τις εγγυήσεις που επιτάσσει το Σύνταγμα.

Αυτή είναι μια ριζική διαφωνία. Το είπα και χθες μιλώντας επί της αρχής. 

'Οσον αφορά το δικαίωμα εργασίας, που ρυθμίζει η παρ.4, και εδώ υπάρχει ένα συνταγματικό θέμα. 'Οποιος βρίσκεται στην Ελλάδα, δυνάμει της γενικής ελευθερίας που απορρέει από την προσωπικότητα, έχει δικαίωμα εργασίας. Αντίθετα, οι διατάξεις του άρθρου 22 του Συντάγματος, που υποχρεώνουν το Κράτος να μεριμνά για την απασχόληση, εφαρμόζονται μόνο για τους 'Ελληνες.

Επομένως, δεν είναι δυνατό να περιορίζεται το δικαίωμα εργασίας.

Πέρα, όμως, απ' αυτήν τη συνταγματική αντίληψη, έχω την αντίληψη ότι ένας αλλοδαπός στον οποίο έχει παρασχεθεί άσυλο, θα πρέπει αυτομάτως και για όσο χρόνο έχει άσυλο, να μπορεί να δουλεύει. Γιατί τι άλλο θα κάνει; Γιατί να μην μπορεί να δουλεύει; Δηλαδή, εδώ πρέπει να είμαστε πολύ ξεκάθαροι, ότι τα οποιαδήποτε οικονομικά κριτήρια, δεν μπορούν να πρυτανεύουν έναντι των επιταγών του ανθρωπισμού, που επιβάλλουν αυτές οι ρυθμίσεις του ασύλου. Δεν μπορεί να έχει άσυλο ο άλλος και να του απαγορεύεις να δουλεύει. Αυτή είναι μια αδιανόητη κατάσταση.

Επομένως, είναι περιττές αυτές οι ρυθμίσεις. Θα αρκούσε να πει πως όποιος έχει άσυλο, έχει αυτοδικαίως δικαίωμα εργασίας. 

Δε με παίρνει ο χρόνος, για να σας πω τι γίνεται μ' αυτές τις άδειες εργασίας και πώς απολήγουν και λειτουργούν σε βάρος των εργασιακών δικαιωμάτων των αλλοδαπών και αυτών που έχουν άδεια, όχι αυτών που δεν έχουν. Αυτό το ξέρετε.

Τώρα εδώ υπάρχει ένα θέμα γενικώς στο άρθρο αυτό, η δυνατότητα προσφυγής κατά της απορριπτικής απόφασης αίτησης ασύλου. Εντάξει. Εγώ θα μπορούσα, για τις ανάγκες της συζήτησης, να συμμερισθώ την άποψή σας, ότι θα πρέπει κάποιο διοικητικό όργανο να αποφασίζει και τις αιτήσεις ασύλου. 'Ισως, αυτό είναι το μόνο πρακτικά εφικτό. Θα πρέπει, όμως, σ' αυτό το διοικητικό όργανο, να μετέχει και κάποιο πρόσωπο εκτός των υπηρεσιών. Να μετέχει, παραδείγματος χάρη, εκπρόσωπος της 'Υπατης Αρμοστείας του Ο.Η.Ε. για τους πρόσφυγες. Αυτό το ζητάει και η 'Υπατη Αρμοστεία. 'Αλλως να μετέχει -ξέρω εγώ;- ένας εκπρόσωπος της συντονιστικής επιτροπής των Δικηγορικών Συλλόγων. Νομίζω βέβαια, ότι το ευκταίο θα ήταν να μετέχει εκπρόσωπος της 'Υπατης Αρμοστείας, που είναι εξειδικευμένο όργανο. Ξέρει τη νομοθεσία για τους πρόσφυγες. Ξέρει την προβληματική. Ξέρει τις ανάγκες των προσφύγων.

Επίσης, πρέπει να εξασφαλιστεί ένα δικαίωμα προσφυγής. Και αυτό το δικαίωμα προσφυγής πρέπει να ασκείται στα διοικητικά δικαστήρια. Είπα χθες ότι το Συμβούλιο της Επικρατείας είναι μη προσιτή διαδικασία, γιατί είναι πανάκριβη. Πρέπει, λοιπόν, να ασκείται αυτό το δικαίωμα στα διοικητικά δικαστήρια. Και πρέπει να θεμελιωθεί η αρμοδιότητα των διοικητικών δικαστηρίων, νομίζω με νόμο. Φοβούμαι ότι δε θα είναι δυνατό με διάταγμα. Να εξασφαλιστεί, λοιπόν, δικαίωμα προσφυγής. Και να υπάρχει ανασταλτικό αποτέλεσμα και της 
προθεσμίας και της άσκησης προσφυγής.

Στο άρθρο 2, εγώ θα έλεγα, ότι θα έπρεπε στη παρ.1 να περιληφθούν και οι ζώνες τράνζιτ, ως προς τον προσδιορισμό του εδάφους της Ελληνικής Επικρατείας. Να πούμε ότι είναι και αυτές έδαφος. Μη μας πούνε ότι δεν ισχύουν στις ζώνες τράνζιτ οι διατάξεις της ελληνικής νομοθεσίας και του ελληνικού Συντάγματος. Μήπως το πει κάποιος, μήπως βρει μια οδό διαφυγής από τα συνταγματικά προβλήματα που έχω επισημάνει.

Υπάρχει μια δυσπιστία, δικαιολογημένη βέβαια, για τις ταχύρυθμες διαδικασίες. Νομίζω ότι θα πρέπει από την ταχύρυθμη διαδικασία, σε κάθε περίπτωση -εγώ υποστηρίζω την τροπολογία της 'Υπατης Αρμοστείας του Ο.Η.Ε., την ξέρετε, κύριε Υπουργέ, να μην την επαναλαμβάνω- να απαλειφθεί η περίπτωση της καταχρηστικότητας.

Κύριε Υπουργέ, επί δεκαπέντε χρόνια που ισχύει ο ν. 1264, τα δικαστήρια, που είναι τα κατ' εξοχήν αρμόδια και επαρκή όργανα για την εφαρμογή των νόμων, δεν έχουν δεχθεί πάνω από δέκα-δώδεκα απεργίες ως νόμιμες. 'Ολες τις βρίσκουν καταχρηστικές ή παράνομες, ή καταχρηστικές και παράνομες, και τα δύο, για να είναι εντελώς σίγουροι.

Φανταστείτε τώρα ένα διοικητικό όργανο, που δεν έχει την εξοικείωση των δικαστηρίων με το θέμα της καταχρηστικότητας, με την εφαρμογή των νόμων, πώς μπορεί να ερμηνεύει την καταχρηστική αίτηση ασύλου. Βγάλτε αυτήν τη διάταξη, κύριε Υπουργέ. Υπάρχει η διατύπωση της 'Υπατης Αρμοστίας. Καλύπτει τα συμφέροντα που θέλει να καλύψει η διάταξη όπως τη λέτε.

Στο εδάφιο β' της παρ.2, είναι θετική η τροποποίηση που έκανε ο κύριος Υπουργός. Θα ήταν, όμως, σκόπιμο, πρώτον να παρασχεθεί στον Υπουργό, στην Κυβέρνηση, σε σας, η δυνατότητα μιας εξαίρεσης, δηλαδή παρ' όλο που θεωρείται ασφαλής χώρα η τρίτη, να έχει τη δυνατότητα ο Υπουργός να κρατήσει τον αλλοδαπό, να του χορηγήσει άδεια, όπως το προτείνει και η 'Υπατη Αρμοστεία.

Επίσης, νομίζω ότι θα πρέπει να προβλεφθεί, ότι ο προσδιορισμός των τρίτων ασφαλών χωρών γίνεται με κοινή υπουργική απόφαση με κάποιον τρόπο, γιατί είναι πράγμα μεταβαλλόμενο. Αυτό το υποδεικνύει και η 'Υπατη Αρμοστεία, αλλά και το Επιστημονικό συμβούλιο της Βουλής.

Να προσδιορίζεται εκάστοτε η τρίτη ασφαλής χώρα με υπουργική απόφαση, διότι είναι ρευστή η κατάσταση. Μια χώρα που σήμερα είναι ασφαλής, μπορεί αύριο να μην είναι και τανάπαλιν.

Η φιλοξενία των προσώπων που ζητούν άσυλο κατά την είσοδό τους στην Χώρα, είναι και αυτό ένα είδος κράτησης και ισχύουν όσα είπα για την παράγραφο 3 του άρθρου 5 του Συντάγματος. Δεν μπορεί να γίνεται χωρίς δικαστική απόφαση.

Θετική πάντως -επικουρικώς- είναι η τροπολογία του κυρίου Υπουργού, που όρισε τουλάχιστον ένα ανώτατο όριο διαρκείας αυτού του ιδιότυπου καθεστώτος αυτής της κράτησης. Πάντως εκτός από την ελεύθερη είσοδο της 'Υπατης Αρμοστείας του Ο.Η.Ε. στις ζώνες transit και σ' αυτές τις περιοχές, νομίζω ότι πρέπει να εξασφαλιστεί του αιτούντος, άσυλο ή επικοινωνία με δικηγόρο και με την 'Υπατη Αρμοστεία, δηλαδή να μπορεί να ζητήσει ο ίδιος δικηγόρο για την υπεράσπισή του. Να ζητήσει ο ίδιος επαφή με την 'Υπατη Αρμοστεία, όχι απλώς η 'Υπατη Αρμοστεία όποτε θέλει ή όποτε νομίζει ή όποτε μπορεί να πηγαίνει σ' αυτές τις ζώνες.

Με την παράγραφο 4, δε διαφωνούμε.

H παράγραφος 5 λέει: "Η διαμονή αλλοδαπού, κατά το χρόνο εξέτασης της αίτησης για την αναγνώρισή του ως πρόσφυγα, καθώς και η διαμονή που εγκρίνεται μετά την απόρριψη της αίτησης αναγνώρισης, είναι προσωρινές και διέπονται...".

Δε θα πρέπει να προβλεφθεί ότι δεν είναι σε κάθε περίπτωση υποχρεωτική η φιλοξενία σ'αυτά τα κέντρα; Δεν είναι υποχρεωτική πάντα. Δηλαδή, μπορεί να έλθει αύριο ένας διανοούμενος ή ένα πρόσωπο που δεν παρουσιάζει η κυκλοφορία του κάποιο κίνδυνο για τη δημόσια τάξη, τι θα κάνετε; Θα πρέπει να παραβιάσετε την απόφαση; Γιατί να μην μπορεί ο Υπουργός, έστω -εξουσιοδοτήσεις προς τον Υπουργό προτείνω- να πει ότι δεν είναι υποχρεωτικό να φιλοξενηθεί σ' αυτά τα ιδρύματα, τα οποία προβλέπετε;

Στην παράγραφος 6, που είναι νομοθετική διάταξη -σας το είπα, κύριε Υπουργέ, δεν ξέρω τι θα κάνετε- αφού δε θέλετε να υπαγάγετε τα θύματα των βασανιστηρίων, κατά την έννοια της σχετικής διεθνούς σύμβασης, στην έννοια του πολιτικού πρόσφυγα, τουλάχιστον θα μπορούσατε να προβλέψετε ότι για τα θύματα των βασανιστηρίων, μπορεί με υπουργική απόφαση να καθοριστούν όροι ειδικού καθεστώτος. Δεν μπορεί να είναι η ίδια απόφαση, γιατί εδώ μιλάει για συγκεκριμένη κατηγορία αλλοδαπών, που καταφεύγουν στο ελληνικό έδαφος για λόγους ανωτέρας βίας, ενώ εδώ είναι μία διακεκριμένη περίπτωση, για να μη δημιουργηθούν συγχύσεις.

Υπάρχει το θέμα του νομοθετικού άγους -όπως είπα και το επαναλαμβάνω- της νομοθετικής ντροπής της παρ. 2 του άρθρου 31. Πρέπει να φύγει. Εγώ θεωρώ αδιανόητο να φέρετε νομοσχέδιο, που άπτεται του 1975 και να διατηρείτε αυτήν τη διάταξη.

Στο άρθρο 3, όπου Αρχηγός της Ελληνικής Αστυνομίας μπορεί για λόγους δημόσιου συμφέροντος και εφόσον ο υπό απέλαση είναι επικίνδυνος, να διατάξει την κράτησή του, πάλι θα έπρεπε και αυτό τα δικαστήρια να το αποφασίζουν. Εν πάση περιπτώσει, όμως, αν δε θέλετε να κάνετε τέτοιο τόλμημα εφαρμογής των ανθρωπίνων δικαιωμάτων και των συνταγματικών ελευθεριών, αποδεχθείτε την πρόταση που διατύπωσε στη συζήτηση στην Κοινοβουλευτική Επιτροπή, ο εκπρόσωπος της Νέας Δημοκρατίας και δεχθείτε να τη διατάσσει τουλάχιστον ο εισαγγελέας και όχι ο Αρχηγός της ΕΛ.ΑΣ.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Βέβαια εκεί θα υπάρχει πρόβλημα με την έφεση. Αυτό είναι το πρόβλημα που αντιμετωπίζετε. Πιθανόν, όμως, αυτό να μπορέσει να υπερπηδηθεί, εάν η απόφαση δεν αφορά νομιμότητα. Αλλά αυτό για τον Αρχηγό της Ελληνικής Αστυνομίας, μου φαίνεται ότι δεν είναι ορθό.

Τελειώνω αμέσως, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): 'Εχετε και τη δευτερολογία σας, για να συμπληρώσετε ό,τι τυχόν θέλετε. 'Ηδη έχουμε φτάσει στα δεκατρία λεπτά.

ΛΕΩΝΙΔΑΣ ΑΥΔΗΣ: Τελειώνω, λέγοντας κάτι για την παρ. 3 του άρθρου 3. Υποθέτω ότι ο λόγος της κατάργησης αυτών των διατάξεων, με τις οποίες επιβάλλονται πρόστιμα στους εργοδότες που απασχολούν παράνομα αλλοδαπό, είναι ότι με το άλλο νομοσχέδιο, που ετοιμάζεται, επίκειται ρύθμιση του δικαιώματος για τους μετανάστες.

Φοβάμαι, όμως, ότι είναι πρόωρη η κατάργηση με τούτο το νόμο, διότι η εντύπωσή μου είναι ότι από τη νομοθεσία ενθαρρύνεται η παράνομη απασχόληση αλλοδαπών, γιατί οι παρανόμως απασχολούμενοι και μικρότερα μεροκάματα παίρνουν και στην πραγματικότητα δεν ασφαλίζονται. Κκαι επιπλέον τους διώχνει και όποτε θέλει ο εργοδότης, δεν τους δίνει πια αποζημίωση, τους τρώει και τα λεφτά και τους λέει "αν τα διεκδικήσεις, εγώ σε καταγγέλλω και σε παίρνει η αστυνομία και σε διώχνει".

Αυτές είναι παρανομίες, οι οποίες, όμως, δε φαίνονται, για να αυξήσουν τις στατιστικές εγκληματικότητας των αλλοδαπών και να δώσουν επιχειρήματα στο ρατσισμό, όπως γίνεται συνήθως.

ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο ως Κοινοβουλευτικός Εκπρόσωπος του Συνασπισμού της Αριστεράς και της Προόδου.

ΦΩΤΗΣ ΚΟΥΒΕΛΗΣ: Δε θα επαναλάβω απόψεις που διετύπωσα στη χθεσινή μου ομιλία.

Είναι, όμως, κύριε Υπουργέ, ευρεία η εξουσιοδότηση που ζητάτε και μάλιστα εξουσιοδότηση, για να καθορίσετε τις διαδικασίες εξέτασης, αίτησης, αλλοδαπού, για την αναγνώρισή του ως πρόσφυγα και την παροχή ασύλου, την ανάκληση της αναγνώρισης.

Πέρα από τη γενικότητα και την αοριστία της εξουσιοδότησης, φοβάμαι ότι θα έχετε και συνταγματικό πρόβλημα, διότι η εξουσιοδότηση που ζητάτε αναφέρεται στον πυρήνα των ατομικών ελευθεριών και νομίζω ότι δεν είναι ορθό να επιχειρηθεί η αντιμετώπιση του ζητήματος με προεδρικό διάταγμα.

Υποστηρίζω, κύριε Υπουργέ, όλες τις τροπολογίες τις οποίες εισηγείται η Υπάτη Αρμοστεία του Ο.Η.Ε. για τους πρόσφυγες. Δεν πρέπει να φοβηθείτε την προσθήκη στο άρθρο 25 στην παρ. 4, της διατύπωσης "αν η αναχώρηση αυτή από τη Χώρα παραμένει αδύνατη για περισσότερα από δύο έτη, δύναται να παραχωρηθεί ετήσια ανανεώσιμη άδεια παραμονής". Το δικαίωμα αυτό να το έχετε εσείς, να το έχει ο εκάστοτε Υπουργός και νομίζω ότι από την ώρα που θα υιοθετήσετε αυτήν την πρόταση, θα έχετε τη δυνατότητα να αντιμετωπίζετε κάποιες περιπτώσεις, οι οποίες βεβαίως είναι οριακές, αλλά έχουν το μεγάλο τους ενδιαφέρον.

Κύριε Υπουργέ, ξέρω ότι δε δέχεστε την ανεξάρτητη αρχή, η οποία θα αντιμετωπίζει τα ζητήματα χορηγήσεως ασύλου. Δεχθείτε, όμως, αφού επιμένετε στη θέση σας αυτή, ότι είναι δυνατόν να μετέχει ένας εκπρόσωπος, όπως ακούστηκε και λίγο πριν, της Υπάτης Αρμοστείας του Ο.Η.Ε. για τους πρόσφυγες. Είναι μια πρόσθετη εγγύηση και κυρίως αποτελεί συνεισφορά στη γνώση του ζητήματος. Και τη γνώση αυτήν την εξασφαλίζει με τον καλύτερο τρόπο, η Υπάτη Αρμοστεία για τους πρόσφυγες, που επί χρόνια ολόκληρα ασχολείται με το συγκεκριμένο ζήτημα.

Σε ό,τι αφορά την προσφυγή, είναι ορθή η παρατήρηση του κ. Αυδή. Δεν πρέπει να μείνουμε στο Συμβούλιο Επικρατείας. Είναι χρονοβόρες και πολυτελείς οι διαδικασίες. Μπορεί να καθιερωθεί ως ένδικο μέσο η προσφυγή στο Διοικητικό Εφετείο, με υποχρέωση τη χορήγηση αναστολής εκτέλεσης της απόφασης.

Και επειδή είναι δυνατόν να ακούσω τον αντίλογο, ότι μια αναστολή εκτέλεσης της απόφασης μπορεί να διαιωνίζει την κατάσταση, στην ίδια διάταξη μπορεί να περιληφθεί μια πρόσθετη διάταξη, που να υποχρεώνει το Διοικητικό Εφετείο, να εκδίδει την απόφασή του επί της κυρίας προσφυγής, μέσα σε συγκεκριμένο χρονικό διάστημα. 

Σε ό,τι αφορά την παρ. 6 του άρθρου 27, κύριε Υπουργέ, δηλαδή το άρθρο 3 του νομοσχεδίου λέτε:"Με απόφαση του Αρχηγού της Ελληνικής Αστυνομίας", συμφωνώ να δοθεί σε άλλον αυτή η αρμοδιότητα, "δύναται για λόγους δημόσιου συμφέροντος και εφόσον ο υπό απέλαση εκ των εν γένει περιστάσεων κρίνεται ύποπτος φυγής ή επικίνδυνος για τη δημόσια τάξη, να διατάσσεται η κράτησή του" -εδώ είναι το ενδιαφέρον- "μέχρις ότου καταστεί δυνατή η απομάκρυνσή του από το ελληνικό έδαφος".

Για πόσο χρονικό διάστημα και με ποιες δικονομικές εγγυήσεις; Διότι οι δικονομικές εγγυήσεις δεν αφορούν μόνο τους 'Ελληνες. Αφορούν και τον οποιοδήποτε ξένο πολίτη βρίσκεται στη Χώρα μας.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Διότι έτσι, με αυτήν τη γενικότητα, μπορείτε να κρατάτε για μεγάλο χρονικό διάστημα έναν ξένο πολίτη, μέχρις ότου καταστεί δυνατή η απομάκρυνσή του από το ελληνικό έδαφος. Ποιος θα το κρίνει αυτό, κύριε Υπουργέ; Θα διαιωνίζεται μία κράτηση, η οποία νομίζω ότι δεν βρίσκεται και στη σφαίρα της συνταγματικής πρόβλεψης. 

Με όλες αυτές τις σκέψεις θα επιμείνω, τελειώνοντας, κύριε Υπουργέ, τουλάχιστον να δεχθείτε τη συμμετοχή στην Επιτροπή για τη χορήγηση του πολιτικού ασύλου, εκπροσώπου της Υπάτης Αρμοστείας. Και κυρίως δεχθείτε ότι πρέπει ο Υπουργός να έχει τη δυνατότητα, εάν η αναχώρηση του αλλοδαπού από τη χώρα είναι αδύνατη, να παρατείνει την παραμονή του περισσότερο από δύο έτη.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κουβέλη.

Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, όπως και χθες, τονίσαμε τη σοβαρότητα αυτού του νομοσχεδίου και θέλουμε να προστατεύσουμε τα δικαιώματα του ανθρώπου και του πολίτη στη σημερινή σύγχρονη κοινωνία.

Διαφωνούμε, όσον αφορά το άρθρο 1 του νομοσχεδίου, με τις πολλές εξουσιοδοτήσεις, δηλαδή τα προεδρικά διατάγματα και τις υπουργικές αποφάσεις που, θα έλεγα, δίνουν πολλά δικαιώματα στην εκτελεστική εξουσία και δεν πρέπει σε ένα τόσο σοβαρό θέμα.

Στο άρθρο 2 παράγραφος 1, στο τέλος της παραγράφου φρονώ ότι πρέπει να προστεθεί η φράση "κάθε απόφαση απορριπτική του αιτήματος για την αναγνώριση της προσφυγικής ιδιότητας είναι ειδικά και εμπεριστατωμένα αιτιολογημένη". 

Επίσης, στο άρθρο 2, παράγραφος 3, νομίζω ότι πρέπει να αναμορφωθεί ως εξής: "Εάν η αίτηση ασύλου εκ των αναφερομένων στα εδάφια α' και β' της προηγούμενης παραγράφου υποβάλλεται κατά την άφιξη αλλοδαπού σε σημείο εισόδου λιμένος ή αερολιμένος, ο αιτών παραμένει για την εξέταση του αιτήματος του στη ζώνη αναμονής για αιτούντες άσυλο για περίοδο η οποία δεν υπερβαίνει τις δέκα ημέρες". Επίσης, παρεμβάλλεται το κείμενο που ως ζώνη αναμονής θεωρείται ο χώρος που περιλαμβάνεται από το σημείο επιβίβασης και αποβίβασης μέχρι του σημείου του ελέγχου, αυτό να μείνει και να προστεθεί στη συνέχεια "στην 'Υπατη Αρμοστεία του Ο.Η.Ε. για τους πρόσφυγες παρέχεται πρόσβαση στη ζώνη αυτή. Οι αιτούντες άσυλο ευρισκόμενοι στη ζώνη αναμονής επικοινωνούν ελεύθερα με την 'Υπατη Αρμοστεία για τους πρόσφυγες".

Στο άρθρο 3 παρ. 6, όπως τόνισα και στην πρωτολογία μου, πρέπει να τροποποιηθεί. Είμαι κάθετα αντίθετος με το να αποφασίζει ο Αρχηγός της Ελληνικής Αστυνομίας, έστω και αν είναι διοικητικό το μέτρο και για την προστασία της ίδιας της Αστυνομίας, το κύρος της, διότι είναι ένα κείμενο που θα πάρει δημοσιότητα και αν δουν οι Ευρωπαίοι ότι η Ελλάδα νομοθετεί και μεταχειρίζεται, αναθέτει αυτό το καθήκον στον Αρχηγό της Αστυνομίας, καταλαβαίνετε τις εντυπώσεις που δίδονται προς τα έξω.

Επομένως, προτείνω στο άρθρο 3, παρ. 6 του νομοσχεδίου να τεθεί η φράση "με απόφαση τριμελούς επιτροπής αποτελούμενης από το Γενικό Γραμματέα Υπουργείου Δημόσιας Τάξης, έναν δικαστικό λειτουργό και έναν ανώτατο υπάλληλο του Υπουργείου Εξωτερικών". Νομίζω, ότι αυτή η επιτροπή με τα σύγχρονα μέσα που έχουμε σήμερα, μπορεί να συγκληθεί και έκτακτα και οποτεδήποτε να πάρει απόφαση, διότι κρίνω πως είναι σοβαρό το ζήτημα και πρέπει να είναι ένα συλλογικό όργανο, που να παρέχει περισσότερα εχέγγυα, παρά ένα ατομικό όργανο, όπως είναι ο Αρχηγός της Ελληνικής Αστυνομίας και μάλιστα όργανο που δέχεται διαταγές και μπορεί πολλές φορές να υποκύψει σ' αυτές, παρά τη συνείδησή του.

Αυτές είναι οι τροποποιήσεις που προτείνω στα τρία άρθρα που συζητούμε.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ. Ανδρεουλάκος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, εν αναφορά προς το άρθρο 1, στο τέλος της α' περιπτώσεως της παραγράφου 1 του άρθρου 24, να τεθεί "διευρυνομένης της εννοίας του όρου πολιτικός πρόσφυγας", με την προσθήκη "και των διώξεων λόγω φύλου". 

Ως προς το άρθρο 2. 'Αρθρο 25, παρ. 2, περίπτωση β'. "Ο αιτών προέρχεται από τρίτη ασφαλή χώρα υποδοχής". Υπάρχει μεγάλη ασάφεια γύρω από το θέμα ποιές τρίτες χώρες είναι πράγματι ασφαλείς. Δεν θα πρέπει, λοιπόν, να αφεθεί στη διοίκηση αυτή η μεγάλη διακριτική ευχέρεια, διότι θα οδηγήσει σε καταστάσεις μη επιτρεπτές.

Θα πρέπει, λοιπόν, να προσθέσετε μία διάταξη μεταξύ των παραγράφων 2 και 3, να πάρει τον αριθμό 3 και η 3 να γίνει 4, η οποία να λέγει ότι με κοινή απόφαση των Υπουργών Δικαιοσύνης και Δημοσίας Τάξεως, θα προσδιορίζονται εκάστοτε οι τρίτες ασφαλείς χώρες, διότι άλλως θα δημιουργηθούν προβλήματα.

Τρίτη παρατήρηση για το άρθρο 2. Είπα και χθες ότι η παράγραφος 6 έχει πολύ ασάφεια και μπορεί να δημιουργήσει προβλήματα. Ας υποθέσουμε ότι γίνεται ανάφλεξη στο Κοσυφοπέδιο. Και εδώ πιεζόμεθα, να έρθουν 500.000 πρόσφυγες, οι οποίοι βεβαίως θα έρθουν εκ λόγων ανωτέρας βίας. Εάν, λοιπόν, έχουμε διαλάβει εδώ διάταξη, δεν θα μπορούμε τότε σε περίπτωση υποδοχής, να ζητάμε από τον ΟΗΕ, να ζητάμε από την Ευρωπαϊκή 'Ενωση, να συνεισφέρουν στις τεράστιες δαπάνες, που θα προκύψουν από την ανάγκη υποδοχής, δεκάδων ή εκατοντάδων χιλιάδων προσφύγων. Ποιός ο λόγος, λοιπόν, να διαλάβουμε τέτοια διάταξη, διότι τότε θα μας αντιταχθεί ότι "εφαρμόζετε την εσωτερική σας νομοθεσία". Απαλείψτε το αυτό ή αλλιώς διευκρινίστε περί τίνος πρόκειται. Διότι υπάρχει ασάφεια. Ποιά είναι η συγκεκριμένη κατηγορία; Ποιό θα είναι το ειδικό καθεστώς. Πόση θα είναι η προσωρινή προστασία, πόση διάρκεια θα έχει και προσδιορίστε την έννοια της ανωτέρας βίας, αλλιώς απαλείψτε όλο το κείμενο της 6ης παραγράφου. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑΣΟΚ έχει το λόγο.

ΦΟΙΒΟΣ ΙΩΑΝΝΙΔΗΣ: Πολύ σύντομα θα ήθελα να κάνω δύο επισημάνσεις. Στην τροπολογία που έχει καταθέσει ο κ. Αυδής, στην οποία αναφέρθηκα και χθες, για την απάλειψη της διατάξεως του άρθρου 31 του ν.1975, δεν ξέρω αν είχατε το χρόνο να δείτε το θέμα, αλλά θέλω και πάλι να σημειώσω ότι δημιουργούνται τεράστια προβλήματα, ιδίως σε σχέση με εκείνους που είτε οι ίδιοι, είτε διότι τους επισημαίνουν τα ασφαλιστικά ταμεία, κυρίως στο ΙΚΑ ασφαλίζονται, καίτοι εργάζονται παρανόμως. Δεν είναι δυνατόν, όμως, να καταβάλλονται εισφορές και να μη δικαιούνται παροχών. Εάν η διάταξη παραμείνει ως έχει, θα έχουμε αυτό το πρόβλημα, το οποίο κάποια στιγμή θα αντιμετωπίσουμε φοβούμαι και σε επίπεδο ευρωπαϊκού δικαστηρίου. Θα παρακαλούσα αν υπάρχει χρόνος να το δείτε.

Θα ήθελα επίσης, αφού πω ότι έχω πλήρη επίγνωση της αλήθειας που περιέχει το αξίωμα, ότι το καλύτερο είναι πολλές φορές εχθρός του καλού και επομένως δεν θα εξαντλήσω όλες τις ευαισθησίες που ενδεχομένως διαθέτω σχολιάζοντας πλήρως τις διατάξεις, αφού όλοι συμφωνούμε ότι το σχέδιο νόμου που συζητούμε αποτελεί μια σημαντική πρόοδο, -να σας υποβάλλω μια σκέψη για το άρθρο 3 και για τη δυνατότητα που έχει ο Αρχηγός της Αστυνομίας σε ό,τι αφορά την απέλαση εκείνων που κρίνονται ύποπτοι φυγής ή επικίνδυνοι για τη δημόσια τάξη.

Εδώ κατ' αρχήν θα μπορούσε κανείς να πει, ότι πας αλλοδαπός και μόνο λόγω της ιδιότητάς του είναι ύποπτος φυγής. Επομένως, δεν ξέρω αν θα έπρεπε να υπάρχει αυτή η διατύπωση, αλλά δεν επιμένω σ' αυτό. 

Εκείνο, όμως, που θα ήθελα να προσέξετε είναι ότι ναι μεν δίνετε τη δυνατότητα προσφυγής στον Υπουργό, αλλά δεν προβλέπεται η άσκηση προσφυγής να έχει ανασταλτικό αποτέλεσμα. Οπότε μπορεί να ασκηθεί προσφυγή, αλλά δεν θα έχει ανασταλτικό αποτέλεσμα, επομένως θα είναι άνευ αντικειμένου. 'Ισως αυτό θα πρέπει να το ξαναδείτε, κύριε Υπουργέ.

ΠΡΟΕΔΡΕΥΩΝ (Παναγιώτης Σγουρίδης):Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Θα ήθελα και εγώ, κύριε Πρόεδρε, να κάνω ορισμένες παρατηρήσεις. Είπε ο Ειδικός Αγορητής μας μερικά πράγματα που έχουν σχέση και με τροπολογίες που έχει υποβάλλει και ενδεχόμενα θα πρέπει ο κύριος Υπουργός να δώσει μια απάντηση. 

Για παράδειγμα, αυτήν την υπόθεση του άρθρου 31 νομίζουμε ότι είναι κάτι πολύ σοβαρό και δεν μπορεί να έρχεται εδώ τροποποίηση του ν.1975/91 και να μη θίγεται αυτό το ζήτημα. Εν πάση περιπτώσει υπάρχει τροπολογία και αν θέλετε να την κάνετε δεκτή. Εμείς νομίζουμε ότι πρέπει να γίνει δεκτή για να φύγει αυτή η απαράδεκτη διάταξη που υπάρχει στο ν.1975.

Κατ' αρχήν θα μπορούσε να πει κανείς ότι είναι θετικό το ότι μέσα σ' ένα χρόνο θα πρέπει να εκδοθούν αυτά τα π.δ. Ωστόσο το πρόβλημα δεν είναι εκεί. Θα μπορούσε να είναι και εκεί, εν μέρει όμως διότι πολλές φορές προβλέπονται π.δ. για την εκτέλεση κάποιου νόμου τα οποία δεν εκδίδονται ποτέ. Το πρόβλημα είναι ότι δίνονται τεράστιες απαράδεκτα διευρυμένες εξουσίες στους Υπουργούς, για ζητήματα πολύ σοβαρά. Για τη διαδικασία π.χ. κανονικής και ταχύρυθμης εξέτασης σε αίτηση αλλοδαπού για την αναγνώρισή του ως πρόσφυγα και την παροχή ασύλου, ανάκλησης της αναγνώρισης ως και απέλασης πρόσφυγα σύμφωνα με τα οριζόμενα στη σύμβαση της Γενεύης κ.λπ.

Νομίζουμε, ότι αυτό το πράγμα πρέπει να καθορίζεται μέσα στο νόμο.

Επίσης, νομίζω ότι τις προϋποθέσεις και τη διαδικασία έγκρισης της εισόδου και παραμονής των προστατευομένων μελών της οικογένειας αναγνωριζομένου πρόσφυγα στο πλαίσιο της οικογενειακής συνένωσης θα πρέπει να τις ξεκαθαρίσουμε. Από τη στιγμή που δίνεται πολιτικό άσυλο σε κάποιον θα πρέπει να έχει το δικαίωμα να φέρει την οικογένειά του. Γιατί δεν προβλέπεται αυτόματα αυτή η ρύθμιση και θα πρέπει να καθοριστεί με ειδικό π.δ.;

Επίσης, στο εδάφιο δ' του άρθρου 1 γράφει: "Περί καθορισμού κράτους-μέλους, το οποίο είναι υπεύθυνο για την εξέταση αίτησης ασύλου που υποβάλλεται σε ένα από τα κράτη-μέλη κ.λπ."

Βεβαίως, εδώ αναφέρεσθε στη Συνθήκη του Δουβλίνου, αλλά ουσιαστικά που φθάνουμε; Εάν σε μια χώρα-μέλος, που έχει υπογράψει αυτήν τη σύμβαση, απορριφθεί η αίτηση ασύλου, ο πολιτικός πρόσφυγας, ο διωκόμενος αποκλείεται από όλες τις χώρες. Και αυτό είναι επίσης απαράδεκτο, γιατί ποιός ξέρει κάτω από ποιές συνθήκες εξετάστηκε η αίτησή του και απορρίφθηκε; Δεν είναι δυνατόν, λοιπόν, να γίνει δεκτό και αυτό. Και αυτό, το αφήνετε στη δική σας δικαιοδοσία. Δική σας! Εσείς είσαστε σήμερα εκεί, αύριο θα είναι κάποιος άλλος. Θέλω δε να πώ και τούτο: 'Οτι όταν νομοθετούμε, δεν πρέπει να ξεκινάμε εξ ιδίων και να κρίνουμε τα αλλότρια, παρά το ότι και εδώ θα μπορούσαν να τεθούν προβλήματα, αλλά να δούμε ότι αυτός ο νόμος μπορεί να είναι στα χέρια του οποιοδήποτε.

Επίσης, στην παρ. 2 λέτε, "ίδρυση, διοικητική υπαγωγή και λειτουργία κέντρων προσωρινής διαμονής" κ.λπ. Εντάξει. Εδώ μπαίνει ένα θέμα. Αυτός που κλείνεται σε ένα τέτοιο κέντρο διαμονής, έχει τη δυνατότητα ελεύθερης κυκλοφορίας προς τα έξω; Γιατί αλλιώς, είναι πράγματι φυλακή. Δεν ξέρω, εγώ θυμάμαι, κύριε Υπουργέ, στα δέκα πέντε χρόνια που έζησα στο Βέλγιο, ερχόντουσαν 'Ελληνες που ζητάγανε πολιτικό άσυλο και ζούσαν ελεύθερα έξω. Είχαν και αυτοί τέτοιες κατηγορίες ότι είναι επικίνδυνοι, ότι είναι τρομοκράτες, κλπ. Αλλά ζούσαν έξω. Στη Δανία μονάχα -αν δεν απατώμαι και δεν ξέρω σε ποια άλλη σκανδιναβική χώρα- είχαν κάνει τέτοια στρατόπεδα και ήταν στρατόπεδα, όπως τα αποκαλούσαν οι ίδιοι οι πρόσφυγες, ντροπής.

Επίσης, η παρατήρηση που έγινε και από το συνάδελφο Αυδή για το εδάφιο γ' της παρ. 2, έχει σημασία, όπου στο τέλος αναφέρετε "προς αντιμετώπιση επειγουσών και σοβαρών καταστάσεων ανάγκης". Ποιός θα κρίνει αυτές τις ανάγκες; Νομίζω, ότι αυτό πρέπει να απαλειφθεί. Φαντάζομαι να συμφωνείτε από το νεύμα που μου κάνατε.

Για την παρ. 4. Πιστεύω και εγώ ότι πρέπει να συμφωνήσουμε ότι από τη στιγμή που χορηγείτε πολιτικό άσυλο σε κάποιον, αυτόματα αυτό συνεπάγεται και τη χορήγηση άδειας παραμονής και άδειας εργασίας. Τι να το κάνω αν μου δώσεις πολιτικό άσυλο και δε μου δώσεις τη δυνατότητα να ζήσω. Αυτό πρέπει να είναι αυτόματα και όχι να καθορίζεται με π.δ.

Επίσης, στο εδάφιο 2 αυτής της παραγράφου, λέτε ότι θα μπορεί -και αυτό είναι σωστό, βέβαια θα καθοριστεί με π.δ., εμείς νομίζουμε ότι θα έπρεπε να είναι μέσα στο νόμο- αυτός που ζητάει πολιτικό άσυλο, ώσπου να εξεταστεί η αίτησή του και να εγκριθεί, να δουλέψει κάπου για να βγάλει τα έξοδά του.


Εδώ, όμως, παρακάτω αναφέρετε, ότι μέσα σε δέκα πέντε μέρες πρέπει να έχει εξεταστεί η αίτηση. Πολλές φορές όμως -θα το δείτε και πρακτικά- δεν είναι δυνατόν μέσα σε δέκα πέντε μέρες να συγκεντρωθούν όλα τα στοιχεία. Και υπάρχει κίνδυνος να παρθεί κάποια γρήγορη απόφαση η οποία θα είναι σε βάρος του και να έχουμε πολύ άσχημες εξελίξεις.

Επίσης, στο άρθρο 2 στην παρ. 1 λέτε το εξής: "Ξεκινώντας με την επιφύλαξη των διατάξεων της Σύμβασης του Δουβλίνου..." κλπ., "καθώς και των άλλων διεθνών δεσμεύσεων της χώρας". 

Εδώ προφανώς φοβάμαι, ότι αναφέρεσθε στη Συμφωνία Σένγκεν -και εμείς είμαστε αντίθετοι με αυτή- γιατί, όπως είπα, προβλέπει διάφορα πράγματα τα οποία είναι απαράδεκτα για εμάς και στον τομέα της χορήγησης ασύλου πέρα από τις άλλες διατάξεις που έχει αυτή η σύμβαση που μας βρίσκουν αντίθετους.

Επίσης, αναφορικά με αυτήν την περίφημη ζώνη διαμονής κ.λπ., σωστό είναι που βάλατε να μπορεί να επισκέπτεται η 'Υπατη Αρμοστεία. Εξ'άλλου, δεν νομίζω ότι είναι καμιά παραχώρηση. Αυτό εξυπακούεται από τις διεθνείς υποχρεώσεις της Χώρας μας. Αλλά θα πρέπει να προστεθεί, να έχει το δικαίωμα ο αιτών πολιτικό άσυλο να επικοινωνήσει με την 'Υπατη Αρμοστεία και να επικοινωνήσει με δικηγόρο. Αυτό είναι αναγκαίο ακόμα περισσότερο που υπάρχουν παρακάτω διατάξεις -δεν θέλω να φάω όλο το χρόνο- που προβλέπουν ότι μπορεί να κάνει ένσταση ο πολιτικός πρόσφυγας, που του απορρίφθηκε η αίτηση, να προσφύγει στον Υπουργό κ.λπ., αλλά και έχει ανάγκη και από κάποιο δικηγόρο.

Στην παρ. 1 του άρθρου 3 και στην παρ. 6 του άρθρου 27 αναφέρεται αν ο αλλοδαπός ασκήσει την κατά την παράγραφο 4 του παρόντος άρθρου προσφυγή. Στην παρ. 4 λέει ότι μπορεί να κάνει προσφυγή κατά της απόφασης του αρχηγού και δικαιούται ο αλλοδαπός να προσφύγει εντός της προθεσμίας τριών ημερών. Πιστεύω ότι είναι πολύ μικρό αυτό το διάστημα. Αλλά πρέπει να είναι σε θέση να ασκήσει αυτήν την προσφυγή και γι'αυτό του χρειάζεται η υπεράσπιση.

Επίσης θέλω να επαναλάβω την αντίθεσή μας για τη δυνατότητα που δίνεται στον αρχηγό της Ελληνικής Αστυνομίας να κάνει όσα αναφέρονται στην παρ. 6 του άρθρου 27.

Νομίζω, ότι πρόκειται για θέματα πολιτικά, δεν είναι κανένα θέμα υποτίμησης της αξίας και της σημασίας των αξιωματικών και ακόμη περισσότερο του αρχηγού. Αλλά, όμως, είναι ζητήματα που πρέπει να αφορούν την πολιτική ηγεσία και όχι την Αστυνομία. 

Στην παρ. 2 του άρθρου 28 γίνεται μια προσθήκη που λέει ότι δεν μπορεί να απελαθεί μητέρα ημεδαπού ανηλίκου με το οποίο συγκατοικεί και διατρέφει, ή γονέας ημεδαπού ανηλίκου, ο οποίος έχει τη γονική μέριμνα, εκτός αν τα πρόσωπα αυτά κρίνονται επικίνδυνα για τη δημόσια ασφάλεια της χώρας, οπότε απελαύνονται με απόφαση του Υπουργού Δημόσιας Τάξης.

Είναι ένα θέμα κάτω από ποιες συνθήκες μπορεί να κριθεί κάποιος επικίνδυνος για την ασφάλεια. Θα φύγει και θα αφήσει ένα απροστάτευτο ανήλικο.

Τελειώνοντας, θέλω να αναφερθώ στην παράγραφο 3 με την κατάργηση των δύο τελευταίων εδαφίων της παραγράφου 7 του άρθρου 33 του 1975. 

Θυμάμαι, όταν συζητούσαμε το νομοσχέδιο εδώ πέρα, αυτό το άρθρο και αυτή η παράγραφος ειδικά έτυχε πολύ ευρείας συζήτησης. Για παράδειγμα, εδώ θα δείτε ότι υπάρχει καταδίκη σε φυλακή και του αλλοδαπού, ο οποίος δουλεύει χωρίς άδεια εργασίας. Και θυμάμαι, τότε, είχαμε πει ότι πιο αυστηρά τιμωρείται ο αλλοδαπός που δουλεύει παράνομα παρά ο αλλοδαπός που κλέβει. Αν πιαστεί να κλέβει η ποινή είναι ελαφρότερη, σαν να του λέμε "μην ψάχνεις τίμια να κερδίσεις το ψωμί σου, αλλά πήγαινε και κλέψε".

Νομίζω, ότι σε καμιά περίπτωση δεν πρέπει να τιμωρείται ο αλλοδαπός για παράνομη εργασία, παρά το ότι εδώ θέλω να επαναλάβω άλλη μια φορά, σκόπιμα οι κυβερνήσεις της Νέας Δημοκρατίας και του ΠΑ.ΣΟ.Κ. αρνούνται τις προτάσεις που κάνει επανειλημμένα και με επιμονή το Κ.Κ.Ε. για απογραφή των ξένων, να ξέρουμε πόσοι είναι, να τους δοθεί άδεια παραμονής και εργασίας και από δω και μπρος να σταματήσει το δουλεμπόριο και η στυγνή εκμετάλλευσής τους. Γιατί τελικά έχουμε Αλβανοποίηση, αν μπορώ να χρησιμοποιήσω αυτήν την έκφραση που συνηθίζεται και των ίδιων Ελλήνων εργαζομένων. Αναγκάζεται και ο ίδιος ο 'Ελληνας άνεργος να καταφεύγει σε μαύρη εργασία για να μπορεί να βγάλει το ψωμί του. Να, λοιπόν, που δεν είναι καθόλου αθώα τέτοια ρύθμιση.

Βεβαίως, τα δυο τελευταία εδάφια που καταργείτε δεν είναι τα πιο σημαντικά σίγουρα, ωστόσο έχουν και αυτά κάποια σημασία. Χρειάζεται αναμόρφωση η όλη υπόθεση, πολύ πιο βαριές ποινές προς αυτούς που απασχολούν ξένους. Να μην τιμωρούνται οι αλλοδαποί που απασχολούνται εδώ για να κερδίσουν το ψωμί τους. Βεβαίως, επαναλαμβάνω, κάτι τέτοιο πρέπει να γίνει σε όλα τα επίπεδα, γιατί, όπως ξέρετε, τα μεγάλα έργα μπορούν να εκτελεστούν και με απασχόληση αλλοδαπών εργαζομένων χωρίς ασφάλιση, χωρίς εισφορές, χωρίς απολύτως τίποτε και με φοβερά χαμηλά μεροκάματα. Αυτές είναι βασικά οι παρατηρήσεις μας, κύριε Πρόεδρε, που μας κάνουν να είμαστε αρνητικοί μάλλον απέναντι στο νομοσχέδιο.

ΠΡΟΕΔΡΕΥΩΝ (Παναγιώτης Σγουρίδης): Ο συνάδελφος Μεσσηνίας κ. Ελευθέριος Παπανικολάου ζητάει ολιγοήμερη άδεια απουσίας του στο εξωτερικό.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.

Ο συνάδελφος κ. Σπυριούνης έχει το λόγο, με ανοχή χρόνου.

ΚΥΡΙΑΚΟΣ ΣΠΥΡΙΟΥΝΗΣ: Τα τρία συζητούμενα άρθρα προσδιορίζουν το πλαίσιο, μέσα στο οποίο συναρμονίζονται οι γνωστές συμβάσεις, αξιολογούνται τα ειδικά περιστατικά, που ενδιαφέρουν την ασφάλεια της Πατρίδας μας και είναι ένα σημαντικό σημείο, που αξίζει περισσότερο από την οφειλουμένη ευαισθησία στον άνθρωπο, όταν αυτός ο άνθρωπος επιδιώκει συγκεκριμένες καταστάσεις σε βάρος της Πατρίδας, είναι επικίνδυνος για τη δημόσια τάξη και ασφάλεια.

'Ερχεται το Υπουργείο να συναρμονίσει όλες αυτές, ακόμα και τις αντιτιθέμενες καταστάσεις σ' ένα πλαίσιο προωθημένης ευαισθησίας και το πράττει με τις συνδυασμένες διατάξεις, των συζητούμενων άρθρων 1 έως 3.

'Ενα δεύτερο σημείο, που θέλω να πω, είναι και νομίζω την κάνατε αποδεκτή, η παράκληση να θεωρηθούν, αντί "παλινοστούντες", "πρόσφυγες", κάτι που απηχεί ένα όραμα, μια ελπίδα και δεν είναι σοβινιστικό. Τι να πεις για σοβινισμό απέναντι σε μια μόνιμη απειλή της Πατρίδας μας. Δεν μπορούμε εμείς να εγκαταλείπουμε ακόμα και τις εθνικές μας φαντασιώσεις. Και δεν εννοώ να πάρουμε την Κωνσταντινούπολη ή να ξανακάνουμε το κράτος του Πόντου. Εννοώ όμως, ότι υπάρχουν γενοκτονίες, που δεν πρέπει να τις ξεχνά ποτέ ο Λαός και πρέπει μονίμως να καταγγέλλει, την σε ορισμένες περιπτώσεις εκφυλισμένη αντίληψη, ιδία των μεγάλων δυνάμεων.

Είναι, λοιπόν, μια τροφοδότηση ενός ονείρου, που ενεργοποιεί τα εθνικά ανακλαστικά, μπροστά στη γνωστή πρόκληση από την άλλη πλευρά.

'Ενα τρίτο σημείο και τελειώνω. Χαίρω για την ευαισθησία του Υπουργείου να καλύψει ειδικές περιπτώσεις, ενώ φαίνεται ότι μειώνεται η αντίληψη για την ανθρώπινη αξία και τις νόμιμες και εγγυημένες διαδικασίες, που υπηρετούν εθνική ανάγκη ασφάλειας.

Λυπάμαι, που ορισμένοι συνάδελφοι, ενώ θα έπρεπε να έχουν εντελώς αντίθετη άποψη, οδηγούνται σε μια ακραία εκτίμηση, γύρω από το άρθρο 3.

'Οποιος θέλει να φαντασθεί τους μηχανισμούς λειτουργίας ασφαλείας, συλλαμβάνει τη δικαιολογημένη επιφύλαξη του Υπουργείου Δημόσιας Τάξης. Εκείνος, που κρίνεται επικίνδυνος φυγής, ή διάπραξης εγκλήματος, είναι άτομο, για το οποίο έχουν συγκεντρωθεί τέτοια στοιχεία, που να εγγυώνται αυτό το χαρακτηρισμό.

'Ενα δεύτερο σχετικό σημείο, είναι ότι αλίμονο στον Αρχηγό της Αστυνομίας, να μην μπορεί να λειτουργήσει, μέσα στο πνεύμα του πολιτικά υπεύθυνου, προϊσταμένου Υπουργού Δημόσιας Τάξης, ή να ενεργεί πέρα από τους όρους συνεργασίας, που επιβάλουν αυτές οι περιπτώσεις.

Από την άλλη μεριά, είναι και το πλέον αρμόδιο όργανο άμεσης αντίδρασης, σε μια επικείμενη άλφα, βήτα κατάσταση, η οποία ερεθίζει τα στοιχεία ασφάλειας και επιβάλλει άμεση δράση πρόληψης.

Επιμένω να διατηρηθεί η διάταξη, ώστε να μπορεί στις ειδικές αυτές περιπτώσεις και υπό τις προϋποθέσεις, που τροφοδοτούν το αντίστοιχο πνεύμα -και δεν θέλω να κάνω λεπτομερέστερες αναφορές- και έχω και σχετική πείρα. Και αναφέρομαι με βάσει την πείρα μου, στο ότι πρέπει ο Αρχηγός της Αστυνομίας να έχει δικαίωμα κράτησης, για όσο χρόνο εκκρεμεί η επικείμενη απέλαση του κρινόμενου, ως επικίνδυνου ατόμου.

Ψηφίζω και τα τρία άρθρα.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σπυριούνη.

Ο κ. Κηπουρός έχει το λόγο.

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, θα καταθέσω στα Πρακτικά της Βουλής βιβλίο με τίτλο "Πόντιοι, δικαίωμα στη μνήμη" του Μιχάλη Χαραλαμπίδη και του καθηγητή πανεπιστημίου Κώστα Φωτιάδη, με την παράκληση, επειδή έχει εξαντληθεί, αφού το προεδρείο της Βουλής συνεννοηθεί με τους συγγραφείς, να το αναπαραγάγει και να το διανείμει σε όλους ανεξαιρέτως τους συναδέλφους, μια και τα υπαρκτά Κόμματα δεν έχουν ένα σοβαρό πολιτικό κείμενο για το ποντιακό ζήτημα.

Κύριε Υπουργέ, τριακόσιοι πενήντα τρεις χιλιάδες Πόντιοι, αφού εξοντώθηκαν...

(Στο σημείο αυτό δεν ακούγεται το μικρόφωνο του κυρίου ομιλητή)

ΠΡΟΕΔΡΕΥΩΝ (Παναγιώτης Σγουρίδης): Δάκτυλος των μικροφώνων σας σαμποτάρει, κύριε Κηπουρέ!

ΧΡΗΣΤΟΣ ΚΗΠΟΥΡΟΣ: 'Οχι μόνο των μικροφώνων!

Αφού ο Ποντιακός ελληνισμός έζησε το δικό του ολοκαύτωμα, όσοι διασώθηκαν είναι γνωστό από την ιστορία -όχι από την επίσημη ελληνική κρατική εκδοχή της, αλλά από την ιστορία που πρέπει να ξαναγραφεί- άλλοι προσέφυγαν στην Ελλάδα και άλλοι ακολούθησαν ένα μαρτυρικό δρομολόγιο προς τον Καύκασος και μετά από τις διώξεις επί Στάλιν, στο Καζακστάν και άλλες σημερινές δημοκρατίες της πρώην Σοβιετικής 'Ενωσης. Η Τασκένδη, μάλιστα, ήταν ένας τόπος συνάντησης των Ποντίων, που ήρθαν στην Ελλάδα, πήγαν στον ΕΛΑΣ και ξαναέγιναν πολιτικοί πρόσφυγες, με τους Ποντίους που ήταν πρόσφυγες από τον ιστορικό Πόντο στο Καζακστάν, στην Τασκένδη.

Δυστυχώς, δεν υπάρχει σήμερα στο Κ.Κ.Ε. ένας νέος Πασαλίδης για να αναδείξει τα ζητήματα αυτά. 

ΣΤΡΑΤΗΣ ΚΟΡΑΚΑΣ: Υπάρχεις εσύ.

ΧΡΗΣΤΟΣ ΚΗΠΟΥΡΟΣ: Εγώ είμαι Πόντιος εξ ιδεών, δεν είμαι εξ' αίματος. Από τότε που πέθανε ο Πασαλίδης χάσατε και την επαφή σας με τους Ποντίους. Αυτό να το ξέρετε, κύριε Κόρακα. Γι' αυτό και δεν έχετε μία πολιτική παιδεία για να δείτε το ζήτημα των προεκτάσεων του νομοσχεδίου. Περιορίζεστε σε εξωτικούς διεθνισμούς και άλλα γνωστά από το παρελθόν. Είμαι υποχρεωμένος να σας τα πω αυτά.

Η Τουρκία δεν θέλει να ονομαστούν πρόσφυγες. Το παλινοστούντες καταρχήν, τι είναι; Είναι ένας μηχανισμός επιβολής λήθης. Να μην διεκδικήσουν δηλαδή οι Πόντιοι, πολιτικά και ηθικά το δικαίωμα της αναγνώρισης της γενοκτονίας από το ένοχο τουρκικό κράτος. Ως παλινοστούντες δεν μπορούν αυτό να το κάνουν. Είναι σαφές νομίζω. Δεν είναι δηλαδή το παλινοστούντες μόνο παραχάραξη της ιστορίας, της γεωγραφίας και της ελληνικής γλώσσας. Νομίζω, κύριε Υπουργέ, ότι έχετε υποχρέωση να το αποδεχθείτε.

Επί Βενιζέλου είχαμε την επιτροπή αποκατάστασης προσφύγων, είχαμε τη νέα Ορεστιάδα, είχαμε πόλεις προσφυγικές αμιγώς, που σήμερα είναι βιτρίνες του ανατολικού κράτους. Σήμερα τι έχουμε; Το Ε.Ι.Υ.Α.Π.Ο.Ε. το λεγόμενο των παλινοστούντων, που είναι η πιο μεγάλη εθνική ντροπή της 10ετίας που διανύουμε.

Εάν είχαμε και τη στοιχειώδη ευφυία, η αναγνώρισή τους ως πρόσφυγες, έδινε μια άλλη ευκαιρία να αντιμετωπιστεί το ζήτημα και μέσα στα πλαίσια της Ευρωπαϊκής 'Ενωσης. Από τη συζήτηση που έγινε χθες το βράδυ, νομίζω ότι όλες οι Πτέρυγες συμφωνούν με την αναγνώριση των Ποντίων ως προσφύγων. Θα σας πω την αλήθεια. Η ιστορία έδειξε, ότι αν ένα άτομο χάσει την πατρίδα του, θα είναι σε όλη του τη ζωή πρόσφυγας.

(Στο σημείο αυτό ο Βουλευτής κ. Χ. Κηπουρός καταθέτει το προαναφερθέν βιβλίο, το οποίο βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Νομίζω, κύριε Υπουργέ, ότι έχετε υποχρέωση να το δεχθείτε και σε αντίθετη περίπτωση εγώ προσωπικά θα καταψηφίσω όχι μόνο κατ'αρχήν και κατ'άρθρο, αλλά και εν όλω αυτό το νομοσχέδιο. Στην ουσία, όταν δεν δίνει σημασία ένα κράτος στους δικούς του πρόσφυγες, πώς μπορεί να αγαπήσει τους άλλους πρόσφυγες;

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κηπουρό.

Ο κ.Κατσανέβας έχει το λόγο.

ΘΕΟΔΩΡΟΣ ΚΑΤΣΑΝΕΒΑΣ: Κύριε Υπουργέ,το νομοσχέδιο είναι ασφαλώς θετικό γιατί φιλελευθεροποιεί τις αυστηρές διατάξεις που ίσχυαν μέχρι τώρα και οι οποίες επέτρεπαν ως ένα βαθμό τη δυνατότητα συναλλαγής με δημόσιους λειτουργούς στα θέματα των αλλοδαπών που βρίσκονταν στη Χώρα μας. Θα ήθελα να υπενθυμίσω την ανάγκη να επισπευσθεί η δυνατότητα νόμιμης εργασίας των αλλοδαπών, η πράσινη κάρτα, κάτι το οποίο πρέπει να προωθήσετε σε συνεργασία με το Υπουργείο Εργασίας. Επίσης, να επισημάνω δύο απλά θέματα στο νομοσχέδιο.

Πρώτον, ότι ίσως θα χρειαστούν να υπάρξουν κάποια κονδύλια για τις απελάσεις, κάτι που δεν το είδα στο νομοσχέδιο και δεύτερον, όταν πρόκειται για τις ποινές, να υπάρξει δυνατότητα τιμαριθμικής αναπροσαρμογής, 100.000 κ.λπ.

Επίσης, κύριε Υπουργέ, θα ήθελα, και προς το Σώμα απευθύνομαι, να εξεταστεί η ανάγκη προοπτικά στο κοντινό μέλλον, να ενσωματωθούν στην ελληνική κοινωνία και πολιτεία ορισμένες ομάδες εθνοτήτων, όπως είναι οι Πολωνοί, οι οποίοι ουδέποτε απασχόλησαν το αστυνομικό δελτίο και διακρίνονται για τον υψηλό δείκτη του πολιτισμού τους και την εργασιακή τους πρακτική.

Νομίζω ότι στα πλαίσια της δημογραφικής γήρανσης και της υπογεννητικότητας, θα πρέπει να δούμε και τέτοιες λογικές λύσεις.

Και έρχομαι τώρα στο ζήτημα που έθιξαν και άλλοι εκλεκτοί συνάδελφοι, στο θέμα του κατά πόσο οι παλινοστούντες -όπως μέχρι τώρα αποκαλούνται-Πόντιοι, θα πρέπει να αποκαλούνται πρόσφυγες. Πιστεύω ότι ο όρος "πρόσφυγας" είναι ο πλέον ενδεδειγμένος γιατί ο παλινοστών είναι εκείνος ο οποίος γυρίζει στην πατρίδα στην οποία γεννήθηκε.

Εδώ έχουμε να κάνουμε με την περίπτωση ανθρώπων, μεγάλων μαζών, οι οποίοι είναι τρεις φορές και καμιά φορά τέσσερις φορές πρόσφυγες. Δηλαδή γεννήθηκαν στην ευρύτερη περιοχή της Μαύρης Θάλασσας, στην περιοχή του Πόντου. Στην πρώτη τους προσφυγιά υποχρεώθηκαν να μεταβούν στη Νότια Ρωσσία κυρίως και στα παράλια της Γεωργίας και σε μία δεύτερη περίπτωση υποχρεώθηκαν να μεταβούν, να προσφυγοποιηθούν με κατεύθυνση την Κεντρική Ασία, κυρίως στο Ουζμπεκιστάν, και στο Καζακστάν. Η τρίτη τους προσφυγιά ήταν τώρα με την κατάρρευση των χωρών της πρώην ΕΣΣΔ,όταν αναγκάζονται να έρθουν στη παλαιά Ελλάδα. Υπάρχει και η πιθανότητα τέταρτης προσφυγιάς όταν, αφού εγκαθίστανται οι οικογένειές τους εδώ, δεν βρίσκουν δουλειά και αναγκάζονται ορισμένοι απ'αυτούς να πάνε στη Γερμανία ή σε άλλες χώρες όπου το εργασιακό κλίμα είναι 

Σελίδα 1822 

πιο εύφορο για το σοβαρό ιδρώτα που χύνουν αυτοί οι άνθρωποι.

Θα υπενθυμίσω, κύριε Υπουργέ, ότι το 1922 με τη Μικρασιατική καταστροφή όταν ήλθαν οι αδελφοί μας από τη Μικρά Ασία και τον Πόντο, πώς τους αποκαλούσαμε τότε; Δεν τους αποκαλέσαμε "πρόσφυγες"; Γιατί, λοιπόν, τότε εκείνοι ήταν πρόσφυγες και πολύ σωστά η Ελλάδα τους δέχτηκε στην αγκαλιά της -όχι τόσο στοργική ούτε τότε, ούτε τώρα- και οι σημερινοί που προέρχονται από χώρες όπου κατέρρευσαν τα καθεστώτα τους, δεν είναι πρόσφυγες;

Ας μου επιτρέψει ο κύριος Υπουργός και οι κύριοι συνάδελφοι, να πω ότι πρόσφυγας είναι εκείνος ο οποίος υποχρεώνεται να εγκαταλείψει τη χώρα εγκατάστασής του για πολιτικούς λόγους και προσφεύγει σε άλλη χώρα. Κατά συνέπεια, εδώ έχουμε να κάνουμε με μία καθαρή περίπτωση που εμπίπτει σε αυτήν την κατηγορία. Είναι λάθος μας και δικό μου ακόμα και άλλων συναδέλφων, που μέχρι τώρα δε συλλάβαμε τη σημασία σε αυτή την υπόθεση.

Γιατί τι θα σημαίνει αυτό για τους ανθρώπους μας, για τους αδελφούς μας αλλά και για τη χώρα μας, που έρχονται, όπως και γι'αυτούς που πηγαίνουν στο Ισραήλ, γιατί και εκείνοι πρόσφυγες αποκαλούνται; Θα σημαίνει τη δυνατότητα άντλησης κολοσσιαίων πόρων που αυτήν τη στιγμή λιμνάζουν στα διάφορα διεθνή ταμεία στο Συμβούλιο της Ευρώπης, στον ΟΗΕ, στην Ευρωπαϊκή 'Ενωση. 

Θεωρώ, λοιπόν, ότι θα πρέπει να το δείτε. Αν δεν το καθιερώσετε σήμερα -μακάρι να μπορούσατε σήμερα- να συνεργαστείτε άμεσα με το Υπουργείο Εξωτερικών, από κάθε άποψη, πολιτική, ηθική, αλλά κυρίως εθνική και οικονομική. Πάντως το ζήτημα αυτό θα πρέπει να το αντιμετωπίσουμε. 'Οπως θα πρέπει φυσικά και ν'αλλάξει όχι μόνο η ονομασία, αλλά η όλη λειτουργία αυτής της αθλιότητας, που αποκαλείται Εθνικό 'Ιδρυμα Υποδοχής και Αποκατάστασης Παλινοστούντων Ομογενών Ελλήνων. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κατσανέβα.

Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, βλέποντας τον κύριο Υφυπουργό Οικονομικών θέλω εκ των προτέρων να δηλώσω ότι θεωρώ απαράδεκτη και δεν ψηφίζω την τροπολογία που εισάγεται του μετακυλιομένου οικονομικού έτους. Ν'αρχίζει και να τελειώνει όποτε επιθυμεί ο εκάστοτε Υπουργός Οικονομικών ύστερα μάλιστα από ένα νόμο που προ έτους ψηφίσαμε και τον οποίο όλοι χαιρετίσαμε για κάποιες προοδευτικές και σύγχρονες διατάξεις που εισήγαγε. Αυτή η τροπολογία δεν είναι εκσυγχρονισμός, είναι αναχρονισμός. Πάμε στην εποχή του 1909.

Είχα τη βεβαιότητα πως ο κύριος Υπουργός Οικονομικών δεν θα ερχόταν να την υποστηρίξει, κύριε Χριστοδουλάκη. Και ευθύνεσθε χωρίς λόγο. Είσθε κατά πάντα άξιος και δεν θα σας συμβούλευα να φθείρεσθε υποστηρίζοντας τέτοια πράγματα.

Κύριε Υπουργέ, κατ'αρχάς διερωτώμαι αν υπάρχει νομικός ορισμός του πρόσφυγα.Μου είπε ο κ.Αυδής, που έκανε σημαντικές παρατηρήσεις, ότι στη Συνθήκη της Γενεύης αναφέρεται.

Δεύτερον, θα έπρεπε να μπει και σε κάποιο δικό μας νόμο τι είναι πρόσφυγας. Να μπει στο εσωτερικό δίκαιο.

Ακόμη, αυτή η ιστορία των παλινοστούντων. Πώς βρέθηκε αυτή η λέξη και μπήκε "παλινοστούντων". Πολύ ορθά ήταν αυτά που ανέπτυξε και ο κ.Κηπουρός και ο κ.Σαατσόγλου και ο κ.Κατσανέβας. Δεν υπάρχουν παλινοστούντες. Θα έπρεπε αυτό να το καταργήσετε. Πώς βρέθηκε το "παλινοστούντων;"

Τρίτον, τόσο σοβαρά θέματα όπως των προσφύγων, κύριε Υπουργέ, δεν μπορεί να λύνονται με προεδρικά διατάγματα. Κατ'αρχάς έχετε μία περίπτωση που το Σ.τ.Ε. δεν θ'ασχοληθεί και πολύ, γιατί μας έχει μάθει σε μερικά πράγματα. Αλλά με π.δ. και με τόσες ασάφειες, αφήνονται πολλά κενά. 'Ηταν πολύ σημαντικές οι παρατηρήσεις, που έκανε ο κ.Αυδής. Πράγματι, στο π.δ. πρέπει να έχει λόγο και ο Υπουργός Δικαιοσύνης, να συνυπογράψει και αυτός.

Επίσης στο άρθρο 1, παλαιό άρθρο 24, στην παρ. 2 εδαφ. γ' λέτε "προς αντιμετώπιση επειγουσών και σοβαρών καταστάσεων ανάγκης". Αυτό δηλαδή τελεί υπό κρίση. Αν θέλετε το κάνετε. Είναι ή δεν είναι ; Πρέπει ν'απαλειφθεί εντελώς.

'Ηταν πολύ ορθή η παρατήρηση και η τροπολογία, που εισήγαγε ο κ.Αυδής.

Πιο κάτω στο άρθρο 25 λέτε "όταν προέρχεται από τρίτη ασφαλή χώρα υποδοχής". Τι θα πει "ασφαλή χώρα"; Αυτό αλλάζει από χρόνο σε χρόνο. Καθορίστε με μία διάταξη ότι καθε ένα χρόνο ή έξι μήνες θα βγάζετε με δική σας απόφαση ή απόφαση των Υπουργών Εξωτερικών και Δικαιοσύνης ποιες χώρες είναι ασφαλείς και τηρούν τους νόμους περί ανθρωπίνων δικαιωμάτων. Αυτά είναι το βλέπω απαραίτητα.

Οι παρατηρήσεις του κ. Αυδή με καλύπτουν σχεδόν στο σύνολό τους, σε ό,τι αφορά όλη αυτήν την ασφάλεια και διασφάλιση των προσφύγων που έρχονται.

Επίσης, πρέπει οπωσδήποτε αυτός που έρχεται εδώ να απολαμβάνει αυτομάτως του δικαιώματος εργασίας. Αλλιώς τι νόημα έχει το άρθρο; Τον οδηγούμε μοιραίως στο έγκλημα.

Πρέπει το ταχύτερο ν'ανοίξει αυτή η ιστορία των ξένων αλλοεθνών εργαζομένων στην Ελλάδα είτε είναι Αλβανοί είτε Πολωνοί, είτε Βούλγαροι. Συνεχώς θα έρχονται. Νομίζω πως ό,τι προσφέραμε εμείς στη Βόρεια Ευρώπη μεταβαίνοντας εκεί ως μετανάστες για εργασία, θα μπορούν θαυμάσια και αυτοί με όλες τις κατοχυρώσεις ασφάλειας, υγείας, κοινωνικών παροχών κλπ. να προσφέρουν και στη Χώρα μας εργαζόμενοι. Πρέπει να σταματήσει αυτή η αθλιότητα που υπάρχει, να κυνηγούμε ανθρώπους οι οποίοι δεν κάνουν τίποτε άλλο παρά απλώς ωθούνται από το ένστικτο της αυτοσυντήρησης, να ζήσουν.

Τώρα, στο άρθρο 2, όσον αφορά τη διαδικασία του λιμένος εισόδου, δεν μπορώ να καταλάβω, γιατί χρειάζεται να μπει αυτή η λεπτομέρεια. Μπορεί κάποιος να μπει από σημείο, που δεν υπάρχει λιμένας ή αερολιμένας. Κάπως εδώ πρέπει να τροποποιηθεί.

'Ερχομαι στο άρθρο 3. Λέει "Με απόφαση του αρχηγού της ΕΛΑΣ". Χαίρομαι, γιατί βάζετε τη διοίκηση σ' αυτή τη δουλειά. Αλλά πρέπει κάποτε να αποφασίσει το Υπουργείο σας, αν θα έχει αρχηγό και γενικό γραμματέα. Τι είδους Υπουργείο είναι αυτό; Το Υπουργείο Εθνικής 'Αμυνας έχει γενικό γραμματέα; 'Η αρχηγό θα έχει το Υπουργείο σας, ή θα έχει γενικό γραμματέα. Δεν μπορεί να έχει και το ένα και το άλλο. Δεν έχει δουλειά ο γενικός γραμματέας. Να μείνει ο αρχηγός και να πάρει τις αρμοδιότητες, γιατί απ' ό,τι ξέρω, μέχρι σήμερα είναι αποψιλωμένος από αρμοδιότητες.

Και επιπλέον εσείς πρέπει να εκπληρώσετε τις υποχρεώσεις σας απέναντι στους αστυφύλακες, διότι τους χρωστάτε 2 δισ. οδοιπορικά εδώ και πέντε χρόνια. Είναι συμπεριφορά αυτή έναντι ανθρώπων, που είναι επιφορτισμένοι με την ασφάλεια των οικογενειών μας, των προσώπων μας και τόσων άλλων, κύριε Υπουργέ;

Τέλος, πρέπει να σταματήσει αυτή η ιστορία, να αποστρατεύονται σε ηλικία σαράντα δύο ή σαράντα πέντε ετών, γιατί τάχα δεν έχει θέσεις. Και βρήκατε το κόλπο να δίνετε δέκα χρόνια συντάξιμα. Επιτέλους, φέρτε κάποια διάταξη και όχι απλώς διάταγμα, να αυξηθούν οι θέσεις των ταξιάρχων, των υποστρατήγων και να διοικούνται οι νομοί της χώρας κανονικά με ανωτάτους αξιωματικούς, για να έχουμε πραγματικά μία ασφάλεια. Μας στέλνετε στην Εύβοια διοικητή ασφαλείας και αστυνομίας, ο οποίος σε ένα ή δύο χρόνια φεύγει, πριν καλά-καλά προλάβει να ενημερωθεί για το αρχείο. Λέγεται αυτό ασφάλεια και αστυνομία και μετά λέμε ότι διώκουμε την τρομοκρατία κ.λπ.; Θα πούμε περισσότερα στο άρθρο 4.

Λοιπόν, κύριε Υπουργέ, παρακαλώ το θέμα του ορισμού, σας παρακαλώ να το δεχθείτε ή να κάνετε δεκτή την τροπολογία, που υπέβαλε ο κ. Κηπουρός και τη στηρίξαμε όλοι.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Κύριε Πρόεδρε, κυρίες και κύριοι συνάδελφοι, φθάνουμε στο τέλος αυτής της διαδικασίας. Παρακολούθησα τη συζήτηση στη Διαρκή Επιτροπή χθες και μελέτησα όλες τις τροπολογίες, που είχαν κατατεθεί. Θα πάρω κάποια θέση σύντομα πάνω σ' αυτές.

Δεχθήκαμε αυτά που νομίζαμε ότι έπρεπε να δεχθούμε. Βεβαίως σήμερα από τον κ. Καμμένο και από άλλους προσετέθησαν και κάποιες άλλες προφορικά. Λυπάμαι πολύ, αλλά δεν είναι δυνατόν σε ένα τέτοιας μορφής νομοσχέδιο να εξετάσω και να δεχθώ κάποιες προσθήκες, οι οποίες μπορούν να μεταβάλουν ουσιαστικά το περιεχόμενό του. Είχατε όλο το χρόνο στη Διαρκή Επιτροπή να τις καταθέσετε, ώστε να μπορέσουμε να τις εξετάσουμε, για να δημιουργήσουμε ένα κείμενο, που να έχει κάποια συνοχή.

Θα απαντήσω, γιατί δεν μπορούμε να δεχθούμε όρισμένες από τις βασικές τροπολογίες. Πρώτα, όσον αφορά την τροπολογία του κ. Κηπουρού για τους Ελληνοπόντιους, λέω ότι δεν μπορώ να τη δεχθώ, όχι γιατί διαφωνώ, αλλά γιατί αυτή κατατέθηκε χθες το βράδυ. Αυτό το θέμα έχει προκύψει εδώ και πάρα πολλά χρόνια. Δεν είναι κατανοητό ο Υπουργός Δημόσιας Τάξης, χωρίς συνεννόηση με την Κυβέρνηση και με απουσία του Υπουργού Εξωτερικών και του Πρωθυπουργού, να κάνει δεκτή αυτήν την τροπολογία, η οποία διαρρυθμίζει ένα θέμα, που είναι ανοιχτό χρόνια. Υπήρχε η δυνατότητα να έρθει η τροπολογί αυτή πριν από είκοσι μέρες στη Διαρκή Επιτροπή, ώστε να έχω τη δυνατότητα να κάνω τις απαραίτητες διαβουλεύσεις, για να έχουμε σήμερα μια απάντηση. Οι λόγοι για τους οποίους δεν μπορούμε να τη δεχθούμε, δεν είναι λόγοι ουσιαστικοί, δηλαδή όσον αφορά το περιεχόμενό της, αλλά είναι καθαρά διαδικαστικοί.

'Ενα από τα βασικά αιτήματα που υποστήριξαν ο κ. Ιωαννίδης και ο κ. Αυδής είναι η κατάργηση της παρ.2 του άρθρου 31. Εμείς συμφωνούμε, αλλά προσέξτε να μην κάνουμε και κάποια σύγχυση, γιατί είναι αυτονόητο ότι στη συζήτηση αυτού του νομοσχεδίου μπορούν να υπεισέρχονται και θέματα που δεν έχουν άμεση σχέση που, όμως, αναφέρονται στο συνολικό πρόβλημα των οικονομικών των μεταναστών και γενικότερα, των αλλοδαπών.'Οσο για τους αλλοδαπούς το πρόβλημα είναι μεγάλο και ανοιχτό.

Πάντως, το νομοσχέδιο περιορίζεται στο να εκσυγχρονίσει και να διευρύνει προς το δημοκρατικότερο τις διαδικασίες για την αναγνώριση της ιδιότητας του πρόσφυγα και την παροχή ασύλου μέσα στα πλαίσια διεθνών συνθηκών και κανόνων της Ευρωπαϊκής 'Ενωσης.

Βεβαίως, υπάρχουν κάποιοι στην Αίθουσα οι οποίοι γενικά απορρίπτουν την Ευρωπαϊκή 'Ενωση και μέσα σ'αυτήν τη γενική πολιτική είναι αυτονόητο ότι απορρίπτουν και οποιουσδήποτε κανόνες που διαμορφώνονται στα Συμβούλια Υπουργών.'Ομως μην ξεχνάμε πως όταν αναφερόμαστε σε πρόσφυγες και άσυλο με κατάργηση των συνόρων και την ελεύθερη επικοινωνία το θέμα ενδιαφέρει ιδιαίτερα. Δεν αφορά μόνο τους Γερμανούς για το τι γίνεται στην Ελλάδα, αλλά ενδιαφέρει και την Ελλάδα ποιά μέτρα παίρνουν και οι άλλες χώρες, όπως η Ιταλία κ.λπ.

Πάντως, πρέπει κάποτε να αποφασίσουμε τι θα γίνει με την παροχή ιθαγένειας σε αλλοδαπούς που είναι είκοσι και τριάντα χρόνια στη Χώρα, έχουν παιδιά στα σχολεία, έχουν τα σπίτια τους, τις επιχειρήσεις τους. Η Κυβέρνηση έχει αρχίσει να συντάσσει ένα νομοσχέδιο για τη συγκρότηση μιας μεταναστευτικής πολιτικής, να την πούμε έτσι, που δεν υπάρχει.

Πιστεύω πως το άρθρο 31 είναι το πλέον κατάλληλο για να ρυθμίσουμε κάποια πράγματα. Πρέπει να καταλάβουμε ότι όσο περισσότερο ανοίγουμε τις πόρτες στους ξένους να μπορούν να επικοινωνούν με το Δημόσιο και να παίρνουν άδειες καταστημάτων, σπιτιών, παροχή εργασίας κ.λπ., τόσο η Χώρα μας γίνεται περισσότερο ελκυστική σε όλους αυτούς και δεν ξέρουμε ποιο θα είναι το μέλλον στις περιοχές μας.

Βέβαια, είμαστε μια Χώρα δημοκρατική, σεβόμαστε τα ανθρώπινα δικαιώματα και το αποδεικνύουμε με το παραπάνω, ακόμα και πέραν του νόμου. Είναι γνωστό ότι ρυθμίσαμε το ζήτημα των δύο χιλιάδων Κούρδων που αυτήν τη στιγμή είναι στον 'Αγιο Ανδρέα. Πρέπει να σας πω ότι σε δυο-τρεις μέρες φεύγουν, πάνε στην επαρχία, τους δώσαμε άδεια προσωρινής παραμονής, τους βρήκαμε δουλειές. Υπάρχει ευαισθησία, αλλά αυτό δεν σημαίνει ότι πρέπει να γίνει ξέφραγο αμπέλι η Χώρα. Συμφωνούμε στην κατάργηση του άρθρου, αλλά αυτό πρέπει να ενταχθεί στα πλαίσια της αντιμετώπισης των προβλημάτων των αλλοδαπών.

Κύριε Κουβέλη, είναι σαφές ότι σε όλες τις διαδικασίες υπάρχει συμμετοχή εκπροσώπου της 'Υπατης Αρμοστείας του ΟΗΕ. Υπάρχει μια στενή συνεργασία μαζί τους σε κάθε περίπτωση και ακόμα του δίνουμε και τη δυνατότητα συνηγόρου για διάφορα ζητήματα.

Στο άρθρο 6 έγινε κουβέντα για τη δυνατότητα που παρέχεται στον Αρχηγό. Πέρα απ'αυτά που είπε ο κ. Σπυριούνης ίσως δεν προσέξατε, κύριοι συνάδελφοι, τη διατύπωση.

"Με απόφαση του αρχηγού δύναται για λόγους δημοσίου συμφέροντος και εφ'όσον ο υπό απέλαση ...". Αυτό τι σημαίνει; Σημαίνει ότι υπάρχει απόφαση απέλασης. Δεν μιλάμε ότι αποφασίζει ο αρχηγός την απέλαση.

Να σας πω και κάτι και έτσι πρέπει να είναι. Γιατί πρέπει να είναι έτσι; Διότι, υπάρχουν περιπτώσεις και υπήρχε πρόσφατα περίπτωση κύριε Πρόεδρε, όπου και για την προστασία του ίδιου του απελαυνόμενου, πρέπει να υπάρχει κράτηση. Ούτε θέμα απόφασης. Επομένως, και το ξέρετε, δεν είναι ένα δικαίωμα το οποίο, όπως λέτε, πρέπει να εκχωρηθεί σε δικαστικό λειτουργό. Εδώ μιλάμε για διοικητική πράξη. Να μην την έχει ο αρχηγός και να την έχει ο Υπουργός; Δε νομίζω ότι έχει καμιά σημασία αυτό. Εγώ δεν έχω και αντίρρηση, αλλά πιστέψτε ότι δεν υπάρχει κάποιο πρόβλημα. Διότι επαναλαμβάνω, και έχει σημασία, μιλάμε για κάποιον όταν υπάρχει ήδη απόφαση απέλασης.

'Οπως επίσης, αναφέρεται να καταργήσουμε αυτό που υπάρχει στους χώρους αναμονής ότι υπάρχει κράτηση. Μα, δεν υπάρχει κράτηση. Βεβαίως δικαίωμά του είναι να θέλει να φύγει και να ξαναπάει εκεί που ήρθε. Αλλά προσέξτε να σας πω κάτι: Να μη ξεχνάμε πού βρισκόμαστε και μην κάνουμε συγκρίσεις με άλλες χώρες. Διότι, κάποιοι απ' αυτούς που έρχονται να ζητήσουν άσυλο ναι, κάπου μέχρι να εξεταστούν θα πρέπει να βρίσκονται -ναι το λέω ευθέως- υπό κάποια επιτήρηση. Εκτός αν νομίζουμε ότι δεν πρέπει να λαμβάνουμε κανένα απολύτως μέτρο. Και δεν μιλάμε για προβλήματα του κοινού ποινικού δικαίου και εγκληματικότητα, μιλάμε και για άλλα. Νομίζω ότι τα καταλαβαίνετε.

ΚΥΡΙΑΚΟΣ ΣΠΥΡΙΟΥΝΗΣ: Είναι πράκτορες, κύριε Υπουργέ.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): 'Οπως δεν έχετε δίκιο, κύριε Κόρακα, όσον αφορά την παρ.7 του άρθρου 33 για τους εργοδότες. 'Ισα-ίσα αυτό αφορά τους εργοδότες. Μέχρι τώρα, η ανακοπή γινόταν ενώπιον του ειρηνοδικείου. Με την προτεινόμενη κατάργηση ο εργοδότης δύναται να προσφεύγει στα διοικητικά δικαστήρια. Αυτή είναι η διαφορά, όχι ότι απαλλάσσονται οι εργοδότες από την ευθύνη όταν χρησιμοποιούν αλλοδαπούς.

Αυτά είχα να πω, κύριε Πρόεδρε. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό.

Θα ήθελα, για να μην υπάρξει κάποια παρεξήγηση, να πω ότι η τροπολογία του κ. Κηπουρού κατετέθη εμπροθέσμως. Δεν είναι εκπρόθεσμη και ούτε κατετέθη πρόσφατα με την αρχή της συζήτησης.

ΒΑΣΙΛΗΣ ΚΕΔΙΚΟΓΛΟΥ: Θα συζητηθεί, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Εκτός τούτου και εγώ θα ήθελα να πω, ως προς τη δεύτερη παρατήρηση του κυρίου Υπουργού, θεωρώ ότι πράγματι μπορεί σε συνεννόηση με τον Υπουργό Εξωτερικών να απαλειφθεί ο όρος "παλινοστούντες πρόσφυγες" και να μπει ο όρος "πρόσφυγες", διότι πράγματι είναι ατυχής ο όρος "παλινοστούντες πρόσφυγες".

ΒΑΣΙΛΗΣ ΚΕΔΙΚΟΓΛΟΥ: Δεν υπάρχουν "παλινοστούντες πρόσφυγες", αλλά "παλινοστούντες 'Ελληνες Πόντιοι".

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Κύριε Πρόεδρε, δεν επικαλέστηκα το εκπρόθεσμο ή εμπρόθεσμο. Και εγώ δεν θα είχα αντίρρηση και του κ. Αυδή, παρά το ότι είναι εκπρόθεσμες, εάν επί της ουσίας δεν είχαμε αντίρρηση -γιατί ορισμένες απ' αυτές ήδη είχαμε αποδεχθεί -και μπορούσα να τις δεχθώ, πάλι θα τις δεχόμουν. Επαναλαμβάνω ότι εννοούσα, ότι δεν υπήρχε ο χρόνος για να συνεννοηθώ...

ΠΡΟΕΔΡΕΥΩΝ (Παναγιώτης Σγουρίδης): ... με τον Υπουργό Εξωτερικών ώστε να φύγει ο όρος "παλινοστούντες".

Υπάρχει μια προτασσόμενη δευτερολογία από τον κ. Ιντζέ.

Ορίστε, κύριε Ιντζέ, έχετε το λόγο.

ΑΝΑΣΤΑΣΙΟΣ ΙΝΤΖΕΣ: Παραιτούμαι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, πράγματι οι παρατηρήσεις που κάναμε στην επιτροπή οι περισσότερες έγιναν αποδεκτές από το Υπουργείο Δημόσιας Τάξης. Εάν υπάρχουν κάποια καινούρια στοιχεία τα οποία προέκυψαν, προέκυψαν από τη συζήτηση που έγινε στην Ολομέλεια της Βουλής των Ελλήνων, αλλά και από κάποιες σημειώσεις για τις οποίες λάβαμε γνώση από την 'Υπατη Αρμοστία του Οργανισμού Ηνωμένων Εθνών και γι' αυτό ήταν αν θέλετε οι εκτός κειμένου της επιτροπής παρατηρήσεις, οι οποίες έγιναν σήμερα.

Θα ήθελα να πάρουμε θέση, όμως, γιατί απ' αυτά που είπε ο κ. Κόρακας, προέκυψε ένα σοβαρό θέμα, σε περίπτωση δηλαδή, απορρίψεως ασύλου από άλλη χώρα της Ευρωπαϊκής 'Ενωσης για κάποιον ο οποίος δικαιούται πράγματι άσυλο. Και αναφέρω ένα παράδειγμα: Πολλοί Κούρδοι αγωνιστές οι οποίοι κάνουν αγώνα εθνικοαπελευθερωτικό, αυτή τη στιγμή, στην Τουρκία, στα κατεχόμενα κουρδικά εδάφη, θεωρούνται στη Γερμανία εγκληματίες και τρομοκράτες. Αν λοιπόν βρεθεί ένας Κούρδος, στη Γερμανία, κάνει αίτηση ασύλου και του απορριφθεί και βρεθεί στην Ελλάδα, μήπως θα πρέπει να προβλέψουμε έναν τρόπο με τον οποίο θα μπορούσαμε εμείς να τον χαρακτηρίσουμε ως πρόσφυγα; Είναι σοβαρό το θέμα.

Και επαναλαμβάνω, ότι σήμερα, έχουμε τη γενοκτονία των Κούρδων, αύριο θα έχουμε την γενοκτονία των Αράβων της Αλεξανδρέτας, των Λαζών, τη γενοκτονία των Αλεβιτών. Τα δικαιώματα των εθνοτήτων, πλέον, στη στρατοκρατούμενη Τουρκία αρχίζουν σε όλες μαζί να καταπατώνται. Τα ανθρώπινα δικαιώματα δεν υπάρχουν πλέον. 'Οπως βλέπουμε κεφάλια Κούρδων, θα βλέπουμε και κεφάλια άλλων εθνοτήτων, όπως είδαμε κατά το παρελθόν κεφάλια Αρμενίων, κεφάλια Ελλήνων, κεφάλια Ποντίων.

Τώρα, σχετικά με την τροπολογία που έφερε ο κ. Κηπουρός: Συμφωνούμε απόλυτα. Παλινοστούντες θα εθεωρούντο οι Πόντιοι όταν θα επέστρεφαν στη γη Ελλήνων, από την οποία εκδιώχθησαν από την Τουρκία. 'Οσον αφορά την Ελλάδα, δεν είναι παλινοστούντες. Είναι Ελληνες που εγεννήθησαν, σε περιοχές που υπήρχε ο Ελληνισμός, πριν δημιουργηθεί η Ευρωπαϊκή Ενωση, πριν βγουν από τις τρώγλες οι Ευρωπαίοι πολιτισμένοι μας σύμμαχοι, πριν υπάρξει, καν, κράτος των ΗΠΑ.

Θα πρέπει λοιπόν, σεβόμενοι τη γη των Ελλήνων, τα ελληνικά εδάφη που γεννήθηκαν οι Ελληνοπόντιοι, να απαλείψουμε άμεσα και σε αυτό το νομοσχέδιο, με εμπρόθεσμη τροπολογία του κ. Κηπουρού, τη λέξη "παλινοστούντες". Είναι 'Ελληνες, όπως 'Ελληνες είναι και αυτοί της Βορείου Ηπείρου, 'Ελληνες και αυτοί της 'Ιμβρου και της Τενέδου, της Ιωνίας, της Ανατολικής Ρωμυλίας.

Πιστεύουμε δε, ότι δεν μπορούμε να πούμε ότι ήρθε αργά. Και θα ήμουν ιδιαίτερα ευτυχής αν ο κύριος Υπουργός, όπως είπε για την τροπολογία του κ. Κηπουρού, έλεγε το ίδιο και για την τροπολογία που έφερε ο Υπουργός των Οικονομικών, μια τροπολογία που δεν έχει να κάνει σε τίποτε, με πρόσφυγες, που είναι κόντρα στη φιλοσοφία του Υπουργικού Συμβουλίου της σημερινής Κυβερνήσεως και την οποία δεν πρέπει να αποδεχθούμε για να σεβαστούμε και τον κοινοβουλευτισμό αλλά και τις αποφάσεις της σημερινής Κυβερνήσεως. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Να κάνω μια διευκρίνιση: Κύριε Καμμένε, ξέρετε ότι σας σέβομαι, αλλά συμβαίνει το εξής. Από τη στιγμή που θα υπάρξει Υπουργός που θα υποστηρίξει την τροπολογία αυτή, η οποία έχει κατατεθεί, ενσωματώνεται στο νομοσχέδιο.

ΠΑΝΑΓΙΩΤΗΣ ΚΑΜΜΕΝΟΣ: Ακριβώς, λέω ότι δεν έχει σχέση με το νομοσχέδιο. 

ΠΡΟΕΔΡΕΥΩΝ( Παναγιώτης Σγουρίδης): Ο Υπουργός είπε ότι δεν έχει συζητήσει με τον Υπουργό Εξωτερικών για την τροπολογία του κ. Κηπουρού και δεν έχει αντίρρηση να τη δεχθεί εφ' όσον συζητήσει -αυτό είπε- ενώ για το θέμα του Υπουργείου Οικονομικών είναι εδώ ο Υφυπουργός Οικονομικών. Από τη στιγμή λοιπόν που είναι εδώ ο Υφυπουργός Οικονομικών θα την υποστηρίξει και θα ενσωματωθεί.

ΠΑΝΑΓΙΩΤΗΣ ΚΑΜΜΕΝΟΣ: Εξάλλου ο Υφυπουργός των Οικονομικών βάζει τρικλοποδιές συνέχεια στο Υπουργείο Δημοσίας Τάξης.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Κύριε Πρόεδρε, αντικείμενο της συζήτησης δεν είναι η ευαισθησία του κυρίου Υπουργού, δεν θα ψηφίσουμε υπέρ ή κατά της ευαισθησίας αλλά θα ψηφίσουμε για τις συγκεκριμένες διατάξεις!

Για τους Πόντιους: Δεν καταλαβαίνω ακριβώς ποια είναι η έννοια της τροπολογίας. Εμείς πιστεύουμε ότι είναι μια ομάδα πληθυσμού η οποία -έχει ανάγκη ειδικής προστασίας. Επίσης μου φαίνεται ότι δεν είναι ακριβής ο όρος "παλινοστούντες" για τους λόγους που είπαν οι κύριοι συνάδελφοι, διότι είναι γεννημένοι σε εδάφη εκτός της ελληνικής Επικράτειας και δεν επιστρέφουν στα πάτρια εδάφη. Από εκεί και πέρα, δεν ξέρω τι μπορεί να σημαίνει για τους Πόντιους ο όρος "πρόσφυγας" και εδώ δεν μπορούν να εξομοιωθούν με τους αλλοδαπούς κ.λπ. αφού ο όρος κατά την έννοια του νομοσχεδίου είναι αυτός που περιέχει η σύμβαση της Γενεύης και ο οποίος δε νομίζω ότι μπορεί να καλύψει τις περιπτώσεις των Ποντίων εκτός αν διατηρούν ιθαγένεια άλλη, οπότε νομίζω όμως ότι θα ήταν περιττό γιατί υπάρχει προστασία ως ομογενών. Θα έλεγα ότι θα ήταν χρήσιμο να συζητηθεί το θέμα κάποια στιγμή και να υπάρξει μια πληρέστερη εισήγηση.

Δεν μπορώ να αποδεχθώ την τροπολογία, γιατί δεν ξέρω τι ακριβώς σημαίνει. Μόνο και μόνο γι' αυτό.

Με το άρθρο 31, παρ. 2, το σαφές είναι, ότι αυτή η στέρηση των δικαιωμάτων ακρόασης κ.λπ., είναι μια κύρωση που επιβάλλεται στους αλλοδαπούς, επειδή βρίσκονται παράνομα στη Χώρα. Μπορεί να είναι αποτρεπτική η κύρωση όσο θέλετε, αλλά αυτό δε σημαίνει τίποτα. Θα διενοείτο κανείς, ότι οι εισερχόμενοι παρανόμως στη Χώρα υποβάλλονται σε φάλαγγα για να το μάθουν και οι άλλοι και να μην έλθει άλλος; 'Οχι. 'Ετσι είναι. Δεν μπορούμε να στερήσουμε κάποια ανθρώπινα δικαιώματα για κύρωση. Τέτοια κύρωση δεν είναι δυνατή. Αυτό είναι πολύ απλό.

Για την Ευρωπαϊκή 'Ενωση δεν είναι κάποια ιδέα γενική και αφηρημένη. Είναι ότι εμείς, αυτή τη στιγμή, παραιτούμεθα από ένα στοιχείο της κυριαρχίας μας. Αν κάποια άλλη χώρα είχε εξετάσει μία αίτηση ασύλου, δεν μπορούμε εμείς να την επανεξετάσουμε.

Είναι πολύ συγκεκριμένο και νομίζω ότι το παράδειγμα του κ. Καμμένου με τους Κούρδους είναι χαρακτηριστικό. Γι' αυτό, μήπως θα έπρεπε να αποδεχθείτε τουλάχιστον την τροπολογία που προτείνει η 'Υπατη Αρμοστεία -την οποία επαναλαμβάνω κι εγώ σε μία τροπολογία- ότι παρ' όλο που υπάρχει η δυνατότητα να επαναπροωθηθεί ο αιτών άσυλο, εν τούτοις για κάποιους ειδικούς και συγκεκριμένους λόγους μπορεί ο Υπουργός να διατάξει να μην επαναπροωθηθεί; Μήπως αυτό ως έλασσον θα έπρεπε να το αποδεχθείτε, όπως το προτείνει η 'Υπατη Αρμοστεία;

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Μπορείτε να επαναλάβετε;

ΛΕΩΝΙΔΑΣ ΑΥΔΗΣ: Είναι στο εδάφιο β', της παραγράφου 2 του άρθρου 25, που αποκλείεται το άσυλο όταν ο αιτών προέρχεται από τρίτη ασφαλή χώρα υποδοχής, στο έδαφος της οποίας δεν θα κινδυνεύσει να διωχθεί για κάποιον από τους λόγους, επιπλέον δε, απολαμβάνει ουσιαστικής προστασίας από άμεση ή έμμεση επαναπροώθηση στη Χώρα υπηκοότητας της συνήθους διαμονής του, και έχετε δεχθεί.

Εγώ θα πρότεινα να δεχθείτε ακόμα, όπως λέει και η 'Υπατη Αρμοστεία, ο αιτών άσυλο μπορεί να εξαιρεθεί από τον κανόνα περί τρίτης ασφαλούς χώρας υποδοχής για σοβαρούς λόγους όπως η κρίσιμη κατάσταση υγείας ή οι στενοί οικογενειακοί δεσμοί κ.λπ. Να το αφήσετε ενδεικτικό, ώστε να μην διώξετε τον Κούρδο. Αυτή είναι η πρόταση. Εσείς ξέρετε τι θα δεχθείτε.

Είναι θετική η εξαγγελία ότι θα επανεξετάσετε τα θέματα ιθαγενείας και εδώ βέβαια πρέπει να εξετασθεί και το θέμα του άρθρου 19, το οποίο εφαρμόσθηκε με τρόπο απαράδεκτο και στερούνται ιθαγενείας πρόσωπα 'Ελληνες αλλογενείς, οι οποίοι έχουν πολεμήσει για την Ελλάδα. Βέβαια, το θέμα της επιτήρησης των αλλοδαπών, είναι ένα αγαθό, αλλά ένα άλλο αγαθό είναι, με ποιες διαδικασίες και με ποιους όρους θα γίνεται αυτή η επιτήρηση.

ΠΡΟΕΔΡΕΥΩΝ (Παναγιώτης Σγουρίδης): Κάποιοι πολέμησαν για την Ελλάδα, κύριε Αυδή, κάποιοι όμως απέφυγαν το στρατό και πήγαν σε άλλη χώρα. 

ΛΕΩΝΙΔΑΣ ΑΥΔΗΣ: Νομίζω ότι ήταν ...

ΠΡΟΕΔΡΕΥΩΝ (Παναγιώτης Σγουρίδης): 'Οχι όλοι.

ΠΑΝΑΓΙΩΤΗΣ ΚΑΜΜΕΝΟΣ: Είναι επικίνδυνα τα παραδείγματα. 

ΛΕΩΝΙΔΑΣ ΑΥΔΗΣ: Στον Εμφύλιο Πόλεμο πολέμησαν με την πλευρά στην οποία ανήκαν.

ΠΡΟΕΔΡΕΥΩΝ (Παναγιώτης Σγουρίδης): Εκτός αυτού υπάρχουν και κάποιοι άλλοι, που με το άρθρο 19 τους αφαιρέθηκε η ιθαγένεια, επειδή έφυγαν γιατί δεν ήθελαν να πάνε στο στρατό.

ΛΕΩΝΙΔΑΣ ΑΥΔΗΣ: Δεν πήγαν σε κανένα στρατό, δεν είναι κανενός πράκτορες...

ΠΡΟΕΔΡΕΥΩΝ (Παναγιώτης Σγουρίδης): Δεν μίλησα για πράκτορες. Εσείς το λέτε αυτό. 

ΛΕΩΝΙΔΑΣ ΑΥΔΗΣ: 'Οταν το συζητήσουμε αυτό, θα εκτεθούν άλλες πλευρές.

ΠΡΟΕΔΡΕΥΩΝ (Παναγιώτης Σγουρίδης): Καλώς.

Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ενώ ο κύριος Υπουργός είπε ότι δέχεται κάποιες παρατηρήσεις και ιδιαίτερα μερικές απ' αυτές του κ. Αυδή, παραδείγματος χάριν, το προεδρικό διάταγμα να υπογράφεται και από τον Υπουργό Δικαιοσύνης, στο άρθρο 1, παράγραφος 2, εδάφιο γ', να απαλειφθεί "προς αντιμετώπιση επειγουσών και σοβαρών καταστάσεων ανάγκης, που απαιτεί δικαστική κρίση", το θέμα ότι απαιτείται ασφαλής χώρα υποδοχής ή προέλευσης, σας διαβάζω την έκθεση της Επιστημονικής Υπηρεσίας, που λέει το εξής: "Το Ομοσπονδιακό Δικαστήριο Γερμανίας σε δύο αποφάσεις του, το Σεπτέμβρη του 1993, κατά τη διαδικασία των ασφαλιστικών μέτρων εξέφρασε αμφιβολίες για το κατά πόσο η Ελλάδα αποτελεί ασφαλή τρίτη χώρα για πρόσφυγες". Aντιλαμβάνεσθε πόσο σοβαρό θέμα είναι η απόφασή σας περί ασφαλούς χώρας υποδοχής ή προέλευσης. Αυτά τα ανταπεξήλθατε εντελώς, δίνοντας στην αρχή την υπόσχεση ότι θα τα λάβετε υπόψη σας.

Και επαναλαμβάνω, στο θέμα του Αρχηγού της Αστυνομίας, είναι ορθή η τοποθέτησή σας. Πράγματι είναι, όπως το λέτε. Είναι υπό απέλαση και πρέπει να επιληφθεί η διοίκηση ...

Και διοίκηση είναι ο Αρχηγός της Αστυνομίας και πρέπει να λύσετε αυτό το θέμα. 'Η θα έχετε Αρχηγό ή θα έχετε Γενικό γραμματέα.

Μη γελάτε. Και μόνο το ότι γελάτε δείχνει ότι το Υπουργείο είναι γελοίο, όπως είναι. Και μόνο ότι γελάτε στην παρατήρησή μου, αναγνωρίζετε πως έχετε ένα γελοίο Υπουργείο, με Αρχηγό και Γενικό γραμματέα. Πού υπάρχουν αυτά τα πράγματα;

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Στις δικές σας επισκέψεις διαπιστώνετε ότι λειτουργεί καλά.

ΒΑΣΙΛΗΣ ΚΕΔΙΚΟΓΛΟΥ: Εντάξει. 'Ολα λειτουργούν καλά, αλλά το θέμα είναι, τι στόχους έχουμε και πού σκοπεύουμε. Αν είναι να βολεύουμε κάποιους ή να τακτοποιούμε κάποιους πολιτικαντισμούς, μπορεί να έχουμε ένα, δύο ή και πέντε γραμματείες ακόμα. Το κάνουμε και ομόσπονδο ένα Υπουργείο, αν θέλουμε. Αλλά αν μιλάμε για δυνάμεις ασφαλείας, πρέπει να είναι δυνάμεις ασφαλείας, επιτελείο καθώς πρέπει.

Αυτές τις παρατηρήσεις είχα να κάνω, κύριε Πρόεδρε. Και στο θέμα του ορισμού του πρόσφυγα, αν διαβάσετε καλά την έκθεση της επιστημονικής επιτροπής, θα δείτε ότι το ζήτημα αυτό το αφήνει ανοικτό. Τι είναι πρόσφυγας; Και αυτή η λέξη "παλινοστούντες", πως βρέθηκε δεν μπόρεσα να καταλάβω. 'Η θα βάλετε διάταξη ή θα δώσετε ερμηνεία.

Η επιστημονική επιτροπή αναφέρεται στη Συνθήκη της Γενεύης, η οποία όμως έχει συγκεκριμένες υποπεριπτώσεις, αναγνωρίσεις και πολλά πράγματα αναγνωρίζονται από τη Συνθήκη, σχετικά με την οικογενειακή κατάσταση κλπ. και δεν τα περιλαμβάνετε εδώ. Θα τα περιλάβετε με το Διάταγμα; Δεν ξέρω αν έχετε τέτοιες εξουσιοδοτήσεις από το νόμο, όπως τον κάνετε. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ.Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, αν ζήτησα το λόγο είναι γιατί δεν άκουσα τον κύριο Υπουργό να τοποθετείται, αναφορικά με το ζήτημα των διαδικασιών για την εξέταση της αίτησης αλλοδαπού.

Αναφέρομαι στην παρ.1α, του άρθρου 24. Επιμένω ότι δεν είναι ορθό να ρυθμίσετε τα ζητήματα αυτά με προεδρικά διατάγματα, μετά από δική σας πρόταση, δηλαδή πρόταση του αρμόδιου Υπουργού Δημόσιας Τάξης και Εξωτερικών.

Και τούτο, επαναλαμβάνω κύριε Πρόεδρε, διότι το ζήτημα της διαδικασίας εξέτασης αίτησης αλλοδαπού για την αναγνώρισή του ως πρόσφυγα, δεν είναι ζήτημα τεχνικού χαρακτήρα. Αφορά στον πυρήνα ατομικών δικαιωμάτων και ελευθεριών και νομίζω, έχω την επιστημονική άποψη, ότι χρειάζεται νόμος.

Θα έλεγα να μην επιμείνετε, κύριε Υπουργέ, σε μια τόσο γενικόλογη εξουσιοδότηση. 

Σε ό,τι αφορά την τροπολογία του κ.Κηπουρού, προσωπικά δεν έχω αντίρρηση, διότι και ακριβής είναι ο χαρακτηρισμός "πρόσφυγας ομογενής 'Ελλην" και αποκαθιστά τα πράγματα και νομίζω ότι ο κ.Κηπουρός πρέπει να έχει κατά νου, ότι ο χαρακτηρισμός κάποιου ως πρόσφυγα, μπορεί να δώσει δυνατότητα στο Ελληνικό Δημόσιο να εξασφαλίσει και κάποια κονδύλια, τα οποία προβλέπονται από το Συμβούλιο Ευρώπης.

Βεβαίως, άκουσα την επιφύλαξη του κυρίου Υπουργού. Νομίζω ότι δεν υπάρχει θέμα το οποίο θα μπορούσε να εγείρει ο κύριος Υπουργός των Εξωτερικών. Εάν τεθεί σε ψηφοφορία, εμείς θα ψηφίσουμε την τροπολογία του κ. Κηπουρού.

ΠΡΟΕΔΡΕΥΩΝ (Παναγιώτης Σγουρίδης): Ο κ.Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, δυστυχώς ο κύριος Υπουργός δεν έδωσε καμιά απάντηση στις παρατηρήσεις που κάναμε, σε ό,τι αφορά το άρθρο 1, σχετικά με τις τεράστιες εξουσιοδοτήσεις που δίδονται στους Υπουργούς με τα προεδρικά διατάγματα, για πολύ σοβαρά ζητήματα. Για μας αυτό είναι καθοριστικής σημασίας ζήτημα.

Θέλω επίσης να επαναλάβω, ότι αυτή η Συνθήκη του Δουβλίνου, στην οποία αναφερόμαστε, ακριβώς αυτή προβλέπει, μεταξύ άλλων, ότι από τη στιγμή που απορρίπτεται αίτηση πολιτικού ασύλου, σε μια από τις χώρες που υπέγραψαν αυτή τη Συνθήκη, δεν μπορεί να δώσει άλλη.

Και θα θυμίσω ακόμη, κύριε Πρόεδρε, -ήσασταν Βουλευτής τότε- ότι το 1991 συζητήθηκε αυτή η σύμβαση στη Διαρκή Επιτροπή και την κρατήσαμε. Και όταν ανακοινώθηκε εδώ, ζητήσαμε να κρατηθεί για να συζητηθεί.

Εν τω μεταξύ, προχώρησε η συζήτηση κάποιου νομοσχεδίου, και όλη, σύσσωμη η Αντιπολίτευση απεχώρησε. Και ενώ είχε αποφασιστεί να κρατηθεί και να μπει στη κανονική διαδικασία συζήτησης, εκείνη τη στιγμή ο τότε Υπουργός Εξωτερικών ζήτησε από τον Πρόεδρο: "Μια και τελειώσαμε γρήγορα, κύριε Πρόεδρε" -γιατί από τη στιγμή που έφυγε η Αντιπολίτευση, το συζητούμενο νομοσχέδιο τελείωσε- "δεν ξαναφέρνουμε εκείνη τη σύμβαση που κρατήθηκε για να την ψηφίσουμε;" Και λέει ο κύριος Πρόεδρος "Καλή ιδέα." Υπάρχουν στα Πρακτικά αυτά. Και έφεραν τη σύμβαση και την ψήφισαν χωρίς συζήτηση και χωρίς την Αντιπολίτευση.

'Οταν μετά θέσαμε το θέμα, εισπράξαμε την απάντηση από τον Πρόεδρο "Τώρα, ό,τι έγινε, έγινε." 

Και ερχόμαστε τώρα και στηρίζουμε μία ολόκληρη ιστορία πάνω σε μία σύμβαση του Δουβλίνου, η οποία ούτε καν συζητήθηκε στη Βουλή. Και αν μελετήσετε τη σύμβαση του Δουβλίνου θα δείτε αυτά που σας λέω. 

Αυτή είναι μία παρατήρηση που θέλω να κάνω. 

'Αρα, λοιπόν, υπάρχει θέμα τέτοιο. Και δεν μπορούμε να το επικαλούμαστε, γιατί όπως είπαν και άλλοι συνάδελφοι μπορεί αυτό να μας δημιουργήσει προβλήματα πολύ σοβαρά.

Επίσης, σήμερα, άκουσα στις ειδήσεις του Αθηναϊκού Πρακτορείου, ότι η Γαλλία και η Γερμανία απηύθυναν επιστολή στη Διακυβερνητική, με την οποία ζητούν μεταξύ των άλλων να μην υπάρχει δυνατότητα χορήγησης ασύλου μεταξύ χωρών-μελών, δηλαδή για πολίτες που προέρχονται από μία χώρα-μέλος.

Και εδώ περιπλέκονται ακόμη περισσότερο τα πράγματα. 'Οχι μόνο για πολίτες που έχουν και άλλη υπηκοότητα -γιατί μπορεί ο πολίτης μιας χώρας, της Τουρκίας για παράδειγμα, μπορεί ταυτόχρονα να έχει και τη γερμανική υπηκοότητα, ενώ είναι Τούρκος υπήκοος και στη χώρα του να διώκεται για πράξεις που διέπραξε, μετά την απόκτηση και της γερμανικής υπηκοότητας, γιατί για παράδειγμα είναι αντίθετος με το καθεστώς, διετύπωσε αντίθετες απόψεις, ή στη Γερμανία έγραψε στο "SPIΕGEL" κ.λ.π.-αλλά και για πολίτες καταγόμενους από τις ίδιες χώρες-μέλη της Ευρωπαϊκής 'Ενωσης που θεωρούνται ασφαλείς. Δεν θέλω να δώσω άλλα παραδείγματα. Υπάρχουν πάρα πολλά ζητήματα για διαφορές ανάμεσα σε χώρες.

'Αρα, λοιπόν, και η έννοια "ασφαλής" είναι μία έννοια πάρα πολύ σχετική.

Τώρα όσον αφορά την παρατήρηση που κάνατε, κύριε Υπουργέ, για το άρθρο 33, αν το ξαναδιαβάσετε, θα δείτε ότι το εδάφιο που αναγνώσατε αναφέρεται απλώς στο προηγούμενο εδάφιο, το οποίο και καταργείται. Δηλαδή πρόβλεπε το προηγούμενο εδάφιο κάποιο διοικητικό πρόστιμο από 30.000 μέχρι 200.000. Και λέει παρακάτω: "Για την επιβολή του προστίμου αυτού ο εργοδότης έχει δικαίωμα να ασκήσει ανακοπή στο Ειρηνοδικείο." Αυτά τα δύο καταργούνται. Εσείς μας διαβάσατε μόνο το τελευταίο. Δεν αναφέρεται το τελευταίο εδάφιο στα εδάφια 1 και 2. Κατά συνέπεια είναι δώρο άδωρο αυτό που κάνετε.

Μένει όμως το εδάφιο -και διερωτώμαι, γιατί δεν το καταργείτε- που επιβάλλει ποινές φυλάκισης και πρόστιμα στους αλλοδαπούς που εργάζονται χωρίς άδεια εργασίας. Θα πρότεινα τουλάχιστον, μαζί με τα δύο άλλα, αφού τα αφαιρέσατε, να αφαιρέσετε και αυτό το εδάφιο. Δηλαδή να πείτε, έστω τα τρία τελευταία εδάφια. Προσωπικά πιστεύω ότι θα έπρεπε να αφαιρέσετε μόνο το τρίτο εδάφιο, αλλά για να μην μπερδευόμαστε...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

Κύριε Πρόεδρε, κατ' αρχήν μου δώσατε τρία λεπτά, ενώ δικαιούμαι πέντε λεπτά.

ΠΡΟΕΔΡΕΥΩΝ (Παναγιώτης Σγουρίδης): Τώρα, όμως, περάσατε και τα πέντε. Σας δίνω τρία, για να προλάβω τα πέντε.

ΣΤΡΑΤΗΣ ΚΟΡΑΚΑΣ: Ναι, αλλά με το κτύπημα του κουδουνιού συνέχεια χάνει ο άλλος τον ειρμό των σκέψεών του.

ΠΡΟΕΔΡΕΥΩΝ (Παναγιώτης Σγουρίδης): Εσείς, κύριε Κόρακα, έμπειρος Κοινοβουλευτικός, δεν χάνετε ούτε τον ειρμό σας, ούτε τίποτε.

ΣΤΡΑΤΗΣ ΚΟΡΑΚΑΣ: Υπάρχει, επίσης, η παρατήρηση που κάναμε στο άρθρο 1, παράγραφος 4, για το θέμα της άδειας εργασίας και παραμονής σ' αυτούς που έχει χορηγηθεί πολιτικό άσυλο.

Γιατί πρέπει να υπάρξει νέα διαδικασία, προεδρικό διάταγμα, για να αποκτήσει, κύριε Πρόεδρε, άδεια εργασίας; Βεβαίως αυτό είναι ένα σοβαρό ζήτημα.

Τώρα, θα ήθελα να πω μια κουβέντα για τους Πόντιους και για τον κ. Κηπουρό. Δεν ξέρω, έχει ένα μένος αντικομμουνιστικό που μου θυμίζει τις εποχές του πρωτόγονου αντικομμουνισμού.

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, μα, στα εξίμισι λεπτά επάνω, θυμηθήκατε τον κ. Κηπουρό;

ΣΤΡΑΤΗΣ ΚΟΡΑΚΑΣ: Με συγχωρείτε, έκανε ειδική αναφορά. Δεν θα "φάω" πάνω από μισό λεπτό.

Ξέρετε όλα τα δεινά της Χώρας μας, κατά τον κ. Κηπουρό, προήλθαν και συνεχίζουν να προέρχονται από τη στάση του Κ.Κ.Ε.. Εγώ θα ήθελα να τον ρωτήσω, επειδή τέτοιος υπερασπιστής των Ποντίων είναι: Οι Πόντιοι που ήλθαν εδώ και δεκαετίες είχαν ορισμένα προβλήματα. Λύθηκαν τα προβλήματά τους αυτά; Να σταματήσει, λοιπόν...

ΠΡΟΕΔΡΕΥΩΝ (Παναγιώτης Σγουρίδης): Καλώς.

ΣΤΡΑΤΗΣ ΚΟΡΑΚΑΣ: Μισό λεπτό.

Να σταματήσει, λοιπόν, η Ποντιοκαπηλεία. 'Ενα είναι αυτό. Το Κ.Κ.Ε. από την αρχή στάθηκε και στέκεται μέχρι σήμερα με την Κοινοβουλευτική Ομάδα, με την Ευρωβουλευτική του Ομάδα της οποίας επικεφαλής είναι ο γνωστός σε όλους μας Πόντιος Ευφραιμίδης κ.λπ.

Και μια κουβέντα για το πρόστιμο...

ΠΡΟΕΔΡΕΥΩΝ (Παναγιώτης Σγουρίδης): Μα, μια κουβέντα, κύριε Κόρακα, γίνανε πενήντα οι κουβέντες.

ΣΤΡΑΤΗΣ ΚΟΡΑΚΑΣ: Ακούστε, όταν πρόκειται για 'Ελληνες, οι οποίοι βίαια διώχθηκαν από τα πάτρια εδάφη, όπως είναι οι Πόντιοι της Τουρκίας, βεβαίως εκεί έχουμε να κάνουμε με πρόσφυγες. Αλλά υπάρχουν και Πόντιοι, οι οποίοι ήλθαν εδώ πέρα τώρα, πρόσφατα από τις πρώην Σοβιετικές Δημοκρατίες, χωρίς να έχουν διωχθεί.

ΑΝΑΣΤΑΣΙΟΣ ΙΝΤΖΕΣ: Πρόσφυγες ήταν. 

ΣΤΡΑΤΗΣ ΚΟΡΑΚΑΣ: Δεν διώχθηκαν, δεν ήταν πρόσφυγες...

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, σας παρακαλώ. 

ΣΤΡΑΤΗΣ ΚΟΡΑΚΑΣ: Ζούσαν στα πάτρια εδάφη τους και επιστρέφουν στη γενέτειρά τους.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κόρακα. Αδικείτε τον κ. Κηπουρό. Ο κ. Κηπουρός προέρχεται από την αριστερή ιταλική Πτέρυγα του ΠΑ.ΣΟ.Κ...

ΣΤΡΑΤΗΣ ΚΟΡΑΚΑΣ: Κύριε Πρόεδρε, εάν γι' αυτό με διακόπτετε και μου τρωτε τον χρόνο, δεν έχετε το δικαίωμα.

ΠΡΟΕΔΡΕΥΩΝ (Παναγιώτης Σγουρίδης): Λοιπόν, έχει ρίζες βαθιά αριστερές και δεν έχει αντικομμουνιστικό μένος.

ΣΤΡΑΤΗΣ ΚΟΡΑΚΑΣ: Να μου δώσετε το δικαίωμα να απαντήσω...

ΠΡΟΕΔΡΕΥΩΝ (Παναγιώτης Σγουρίδης):'Εχει τελειώσει ο χρόνος σας, κύριε Κόρακα.

Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Να σας συγχαρώ, κύριε Υπουργέ, για δύο πράγματα.

Πρώτον, για τη βραχυλογία σας, το λακωνίζειν σας και δεύτερον, γιατί τα είπατε σταράτα και σ' αυτή τη Χώρα επιτέλους, πρέπει να τα λέμε με καθαρά λόγια τα πράγματα. Να σταματήσουμε να χαϊδεύουμε αυτιά και να καλλιεργούμε εκφυλιστικές νοοτροπίες ή σκοπιμότητες. 'Ετσι σταράτα, λοιπόν.

ΠΡΟΕΔΡΕΥΩΝ (Παναγιώτης Σγουρίδης): Είστε σταράτος και εσείς. 

ΚΥΡΙΑΚΟΣ ΣΠΥΡΙΟΥΝΗΣ: Δεύτερον, κύριε συνάδελφε, η κριτική που μας κάνετε καθημερινά είναι βομβαρδιστική και τη δεχόμαστε. Κάποτε είναι δικαιολογημένη και κάποτε είναι σκόπιμη, εσκεμμένη, ψηφοθηρική.

ΣΤΡΑΤΗΣ ΚΟΡΑΚΑΣ: Κάποτε την κάνατε και εσείς, κύριε Σπυριούνη. 

ΚΥΡΙΑΚΟΣ ΣΠΥΡΙΟΥΝΗΣ: Σαφώς και ίσως στον ίδιο βαθμό.

Τρίτον, να έχετε την ανοχή να δέχεστε την καλή προαίρεση της δικής μας κριτικής... 

ΣΤΡΑΤΗΣ ΚΟΡΑΚΑΣ: Μα, απαντώ. Να μην απαντήσω;

ΚΥΡΙΑΚΟΣ ΣΠΥΡΙΟΥΝΗΣ: Παρακαλώ, ένα λεπτό να τελειώσω.

Μη βαφτίζετε αμέσως αντικομουνισμό την απλή κριτική μας.

ΣΤΡΑΤΗΣ ΚΟΡΑΚΑΣ: Ξέρει ο κ. Κηπουρός τι εννοώ.

ΚΥΡΙΑΚΟΣ ΣΠΥΡΙΟΥΝΗΣ: Τέταρτον, επιτρέψτε μου, κύριε Υπουργέ, σέβομαι τη θέση και αντιλαμβάνομαι και τη σοβαρότητα του πράγματος, ότι πρέπει να προηγηθεί μια συνεργασία με το Υπουργείο Εξωτερικών, διαδικασίες κ.λπ. Θα επαναλάβω, όχι για σας, για την Αίθουσα και για το Λαό μας ότι, τουλάχιστον σαν διαπαιδαγώγηση, ας μείνει το παλιό όραμα ότι ο Ελληνισμός, χιλιάδες χρόνια από εκεί που ξεριζώθηκε, έζησε και πρόσφερε το γνωστό ανατολίτικο πολιτισμό στη σημερινή Ευρώπη.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κηπουρός έχει το λόγο.

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, τρίζουν τα κοκάλα του Γιάννη Πασσαλίδη, ο οποίος γεννήθηκε στο Σοχούμι, ήταν Πόντιος πρόσφυγας και επί ένα μεγάλο διάστημα υπήρξε αρχηγός αυτής της Πτέρυγας.

Νομίζω ότι, όταν δεν έχεις μια συγκροτημένη πολιτική παιδεία τότε, επειδή δεν έχεις δυνατότητα αντιπαράθεσης, προσφεύγεις σε ύβρεις. Προσφεύγεις σε λογικές που δεν τιμούν την πολιτική σου ταυτότητα.

Τι είναι αυτό, αν δεν είναι επιβεβαίωση ενός συμπλεγματισμού που διακρίνει τις πολιτικές και ιδεολογικές τοποθετήσεις απέναντι στο εθνικό μας γίγνεσθαι του συγκεκριμένου χώρου.

Σε ό,τι αφορά τώρα την τροπολογία, την κατέθεσα, κύριε Υπουργέ, προ δεκαημέρου. Αφορά, όπως τόνισαν όλοι οι υπόλοιποι συνάδελφοι που μίλησαν, την αποκατάσταση της ιστορίας και της ηθικής. 'Ηθελα και εγώ να επιδείξω ένα πολιτικό ήθος και γι'αυτό κατέθεσα το βιβλίο που είχε γράψει ο Μιχάλης ο Χαραλαμπίδης μαζί με τον πανεπιστημιακό τον Κώστα το Φωτιάδη, βάζοντας για πρώτη φορά στην ελληνική πολιτική πραγματικότητα το ποντιακό ζήτημα.

Επί της ουσίας, αν ήθελε ο κ. Κόρακας να μιλήσει, έπρεπε να πει τι λένε για το ποντιακό ζήτημα. Δεν λέτε τίποτα, είσθε άδειοι. Δεν έχετε παιδεία πολιτική να το προσεγγίσετε και να το ερμηνεύσετε.

ΣΤΡΑΤΗΣ ΚΟΡΑΚΑΣ:Κύριε Πρόεδρε, συγχαρητήρια για τον τρόπο που διευθύνετε τις εργασίες σας.

ΧΡΗΣΤΟΣ ΚΗΠΟΥΡΟΣ:Αναφέρεσθε σε ζητήματα που αφορούν τον τρίτο κόσμο, τον εξωτερικό χώρο και δεν έχετε ερμηνεύσει το εθνικό μας ζήτημα, το οποίο είναι προσφυγικό. 'Εχετε ένα μεγάλο πολιτικό, μορφωτικό και ηθικό κενό, θα πρέπει να το παραδεχτείτε.

Σε ό,τι αφορά την υπόλοιπη Βουλή. 'Ολη η Βουλή, κύριε Πρόεδρε, πλην του κ. Κόρακα, έχει συμφωνήσει με την ουσία της τροπολογίας. Ο κύριος Υπουργός είπε, ότι θα πρέπει να συνεννοηθεί με τον Υπουργό των Εξωτερικών. Αν είναι δυνατόν, κύριε Υπουργέ! Για τους αλλοδαπούς είναι αρμόδιο το νομοσχέδιο και για τους 'Ελληνες πρέπει να συνεννοηθείτε με τον Υπουργό Εξωτερικών;

Εν πάση περιπτώσει, όμως, εγώ επιμένω στο εξής: Να δηλώσετε δημόσια στη Βουλή ότι οι 'Ελληνες Πόντιοι από τις χώρες της πρώην Σοβιετικής 'Ενωσης αναγνωρίζονται ως πρόσφυγες, ο μέχρι σήμερα ισχύον όρος περί παλινοστούτων διαγράφεται. Αυτό να το εντάξετε στο νομοσχέδιο για να μην βρούμε τυπικά κωλύματα περί του ιδρύματος στο οποίο ενδεχομένως θα έχει μια δυνατότητα λόγου το Υπουργείο Εξωτερικών. Τα υπόλοιπα νομίζω ότι κανονίζονται.

Εάν και αυτό δεν το δεχτείτε, για μένα προσωπικά είναι ιστορικά, πολιτικά και ηθικά φυσιολογικό να επιμείνω για λόγους αρχής στην ψήφιση αυτής της τροπολογίας. 

ΠΡΟΕΔΡΕΥΩΝ (Παναγιώτης Σγουρίδης):Θέλει κανείς άλλος συνάδελφος το λόγο;

ΣΤΡΑΤΗΣ ΚΟΡΑΚΑΣ:Εγώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης):Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ:Δεν θέλω να ασχοληθώ με τον κ. Κηπουρό γιατί αυτά που είπε πραγματικά ήταν, δεν θα έλεγα φαιδρά, αλλά εύθυμα. Και αυτό γιατί όλος ο κόσμος, σ'αυτή τη Χώρα που ζούμε, ξέρει την πολιτική του ΚΚΕ για τους Πόντιους. Εγώ θα έλεγα ότι τουλάχιστον αυτοί που ευθύνονται για το σημερινό κατάντημα των ομογενών μας, που εγκατέλειψαν τα χώματά τους με πρόσκληση και προτροπή των ελληνικών Κυβερνήσεων -ορισμένοι παράγοντες αυτών των κυβερνήσεων έκαναν στη συνέχεια την αυτοκριτική τους, όπως και από την Αλβανία επίσης- θα έπρεπε τουλάχιστον να σιωπούν και κάτι πρέπει να πουν είναι να κάνουν την αυτοκριτική τους.

Πηγαίνει ο συνάδελφος στον 'Εβρο και από κει μπορεί να περάσει από διάφορα γκέτο στα οποία βρίσκονται οι Πόντιοι, εδώ και πάρα πολλά χρόνια. Να του πουν ποια είναι η αντιμετώπιση που έχουν εδώ και από τις ελληνικές κυβερνήσεις γαλάζιες και πράσινες και ποια είναι η εκμετάλλευση που τους γίνεται. 

Δεύτερον, να πάει προς το Μοναστηράκι και αλλού και να δει το κατάντημα των Ποντίων. Βεβαίως ημέρα μνήμης ψηφίστηκε. Δεν ξέρω αν συμφέρει και τους ίδιους τους Ποντίους που ήλθαν από τις πρώην Σοβιετικές Δημοκρατίες αυτή η επωνυμία του πρόσφυγα. Γιατί πρόσφυγας είναι πράγματι κάποιος ο οποίος διώχθηκε από τα εδάφη του. Εκεί, πριν έλθουν οι σημερινοί Ελληνοπόντιοι από τις περιοχές τις πρώην σοβιετικές δεν ήταν διωκόμενοι. Πήγαν συγκεκριμένοι κυβερνητικοί παράγοντες και τους είπαν: Ελάτε, η Μητέρα Ελλάδα σας περιμένει με ανοιχτές αγκαλιές. Και ήλθαν. Επανειλημμένα που τους συνάντησα, με δάκρυα στα μάτια μας έλεγαν: Εμείς μια ζωή -από τον παππού μας-, λέγαμε να γυρίσουμε στην πρώτη μας πατρίδα. 'Ηλθαμε και τώρα μας λένε, αν δεν σας αρέσει, να πάτε πίσω.

Υπάρχουν τέτοιες τραγικές καταστάσεις. Εύκολη είναι η δημαγωγία λοιπόν και η Ποντιοκαπηλεία και προτείνω να τη σταματήσουμε.

Θα ήθελα ωστόσο να παρακαλέσω τον κύριο Υπουργό δύο, τρεις βασικές παρατηρήσεις που κάναμε να τις ξαναδεί και να τις δεχθεί. Αυτές οι παρατηρήσεις είναι και για την άδεια εργασίας και παραμονής των πολιτικών προσφύγων και για τις καταδίκες των αλλοδαπών που εργάζονται, αλλά και να απαλειφθούν, αν είναι δυνατόν, αυτές οι διατάξεις περί Δουβλίνου κ.λπ. καθώς και άλλων διεθνών δεσμεύσεων της Χώρας μας, γιατί πραγματικά σε συνδυασμό με τα προεδρικά διατάγματα, φοβόμαστε πάρα πολύ άσχημες εξελίξεις. Ευχαριστώ.

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, παρακαλώ το λόγο επί προσωπικού.

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο κρίνει ότι δεν υπάρχει προσωπικό θέμα.

Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Μην ανησυχεί ο κ. Κόρακας. Είναι τόσο βαθειές οι ρίζες της Ελληνικής Δημοκρατίας και με αυτό το νομοσχέδιο δίνουμε τόσο μεγάλες δυνατότητες για τους πρόσφυγες και για την παροχή του ασύλου, ώστε να μην ανησυχείτε καθόλου. Μόνο μία παρατήρηση ήθελα να κάνω, στην οποία αναφέρθηκε και ο κ. Καμμένος. Δεν είναι ακριβές ότι εάν σε μία χώρα απορριφθεί η αίτηση ασύλου, τότε δεν μπορεί να προσπαθήσει σε μια άλλη χώρα. Το άρθρο 9 παρέχει τη δυνατότητα στις περιπτώσεις για λόγους ανθρωπιστικούς, οικογενειακούς ή πολιτιστικούς. Υπάρχει αυτή η δυνατότητα, ότι αν μία χώρα ενδιαφέρεται για ορισμένους και ορισμένες κατηγορίες, μπορεί να δώσει άσυλο, έστω και αν σε άλλη χώρα έχει απορριφθεί. Το άρθρο 8 σημαίνει ότι μπορεί να το ασκήσει. Και η Χώρα μας έχει αποδείξει με όλες τις κυβερνήσεις και όλα τα Κόμματα, ότι είναι ιδιαίτερα ανεκτική για τις κατηγορίες εκείνες που όλοι εδώ ενδιαφερόμαστε.

ΣΤΡΑΤΗΣ ΚΟΡΑΚΑΣ: Διαβάστε το άρθρο 9, δεν είναι αυτά που λέτε.

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση των άρθρων 1 έως 3.

'Αρθρο 1.

Ερωτάται το Σώμα: Γίνεται δεκτό το άρθρο 1;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.


ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία.

'Αρθρο 2.

Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

'Αρθρο 3.

Ερωτάται το Σώμα: Γίνεται δεκτό το άρθρο 3;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία.

Εισερχόμαστε στη συζήτηση της ενότητας των άρθρων 4 έως και 6.

Ο κ. Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ:'Ηταν θετική η διαγραφή, όπως είχαμε ζητήσει στην επιτροπή της παρ. 1 μέχρι της παρ. 17 του άρθρου 4.

Στο άρθρο 4 έχουμε να κάνουμε μία παρατήρηση για τις παραγράφους 18, 19, 20 οι οποίες γίνονται 1, 2, 3.

'Οσον αφορά την περίοδο την κυνηγετική, αν δοθεί προθεσμία έως την 31.12.97, τότε θα γνωρίσουν περισσότεροι κάτοχοι των κυνηγετικών όπλων ότι πρέπει και μπορούν να δηλώσουν τα αδήλωτα κυνηγετικά όπλα. Η ενημέρωση θα γίνει και πάλι μέσω των καταστημάτων των κυνηγετικών συλλόγων. Το κυνήγι αρχίζει στις 20.8.97. 'Αρα σε έντεκα μέρες πόσοι θα ενημερωθούν, είναι το ερώτημα. 'Αλλωστε αυτό που υποτίθεται ότι επιδιώκουμε είναι να γνωρίζουμε πόσα όπλα υπάρχουν και ποιοι τα κατέχουν. 'Οσο περισσότερο χρόνο τους δώσουμε, τόσα περισσότερα όπλα κυνηγιού θα δηλωθούν, εκτός αν δοθεί και μία παράταση εν συνεχεία από αυτήν την παράταση, την οποία δίνουμε.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Είναι ήδη μέχρι 31 Αυγούστου.

ΠΑΝΑΓΙΩΤΗΣ ΚΑΜΜΕΝΟΣ: Λέω να γίνει μέχρι 31.12.97, διότι μέχρι 31 Αυγούστου έχουν μόνο έντεκα μέρες. 'Οταν οι κυνηγοί το καλοκαίρι έχουν αφήσει τα όπλα τους, πάνε στα μαγαζιά τα κυνηγετικά και εκεί ενημερώνονται. Γι' αυτό λέμε εμείς. Αντί να ξαναδίνουμε πάλι προθεσμίες, να δώσουμε από τώρα μέχρι 31.12.97.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης):'Εχουν τις ομοσπονδίες, έχουν τρόπο να ενημερωθούν.

ΠΑΝΑΓΙΩΤΗΣ ΚΑΜΜΕΝΟΣ: Μα, παρατηρήσεις των ομοσπονδιών είναι αυτές.

Κύριε Πρόεδρε, συζητούμε και το άρθρο 7;

ΠΡΟΕΔΡΕΥΩΝ (Παναγιώτης Σγουρίδης):Μάλιστα.

ΠΑΝΑΓΙΩΤΗΣ ΚΑΜΜΕΝΟΣ: Εντάξει. 'Οσον αφορά το θέμα των επιτροπών των συμβουλευτικών, επιμένουμε σε αυτά που είπαμε για το Υπουργείο Δημόσιας Τάξης, επιμένουμε σε αυτά που είπαμε χθες, με τις επιστημονικές επιτροπές αλλά όχι με τον τρόπο με τον οποίο μέχρι τώρα κινήθηκαν αυτές. Να μην αντιμετωπίσουμε πάλι το φαινόμενο Μπόση, σύμβουλο και επικεφαλής του επιστημονικού συμβουλίου για την τρομοκρατία, η οποία κατά το παρελθόν επαρακολουθείτο και εν συνεχεία με τα στοιχεία της υπηρεσίας έβγαλε βιβλίο περί τρομοκρατίας, χρησιμοποιώντας απόρρητα έγγραφα του Υπουργείου Δημόσιας Τάξης και της Υπηρεσίας Διώξεως τρομοκρατίας.

ΦΩΤΗΣ ΚΟΥΒΕΛΗΣ: Δεν είναι ακριβές αυτό.

ΠΑΝΑΓΙΩΤΗΣ ΚΑΜΜΕΝΟΣ: Βεβαίως απεπέμφθη η κα Μπόση από τη σημερινή ηγεσία του Υπουργείου Δημόσιας Τάξης, από τη θέση αυτή, αλλά πιστεύουμε ότι θα πρέπει με ιδιαίτερη προσοχή να αντιμετωπίζουμε τα πρόσωπα που επιλέγονται.

'Οσον αφορά το θέμα που έχει να κάνει με την τροποποίηση του νόμου για τους ανήλικους, που με ένα νομοσχέδιο του Υπουργείου Δικαιοσύνης, έγινε πλημμέλημα η είσοδος των ανηλίκων σε τυχερά ή ηλεκτρονικά παιχνίδια κ.λπ., εμείς υποστηρίζουμε ότι θα πρέπει να είναι ακόμα σκληρότερα τα μέτρα, γιατί δεν είναι δυνατόν ανήλικοι να μπαίνουν μέσα σε τέτοιους χώρους, χώρους που έχουν άσχημες προεκτάσεις και είναι επικίνδυνοι και για την υγεία τους και για την εν γένει συμπεριφορά τους.

Πιστεύουμε, όμως, ότι από τη στιγμή που η σημερινή Κυβέρνηση φορολογεί πλέον τα καφενεία -και κάθε καφενείο πληρώνει 80.000 δρχ.- που οι πελάτες του παίζουν "κουμ καν" χωρίς να δικαιολογεί ότι έχουν τη δυνατότητα να παίζουν με χρήματα, και από τη στιγμή που υπάρχουν καζίνο σε όλη την Ελλάδα, είναι απαράδεκτο να συλλαμβάνονται ως εγκληματίες του κοινού Ποινικού Δικαίου, οι άνθρωποι που παίζουν ένα "χαρτάκι" στη γειτονιά τους, ενώ έχουν το δικαίωμα να πάνε στο Λουτράκι ή αλλού και να αφήσουν στους ξένους επιχειρηματίες όλα αυτά τα δισεκατομμύρια που εισπράττονται από τα καζίνο.

Θα πρέπει κάποια στιγμή αυτοί να αντιμετωπίζονται με άλλο τρόπο. Κατόπιν εντολής βέβαια, μπαίνουν με τα όπλα οι αστυνομικοί μέσα, κολλάνε στον τοίχο τον εργαζόμενο ή συνταξιούχο που παίζει ένα "χαρτάκι", τον πηγαίνουν στο αυτόφωρο, τον κλείνουν στο κρατητήριο όλη τη νύχτα ή αν είναι Παρασκευή τρεις μέρες, τη στιγμή που έχουμε νομιμοποιήσει το τζόγο με το ΛΟΤΤΟ, το ΠΡΩΤΟ, τα καζίνο κ.λπ.

Επίσης, για το άρθρο 7 θα ήθελα να πω, ότι η δική μας πρόταση που δεν έχω αυτή τη στιγμή το χρόνο να την αναπτύξω, ήταν όσον αφορά τους ανθρώπους αυτούς που βοηθούν στη δίωξη του εγκλήματος και που τραυματίζονται με ποσοστό αναπηρίας 67% να φύγει η φράση "εκτελώντας υπηρεσία ή ένεκα αυτής" επειδή ήταν ελάχιστα πειστική και να αντικατασταθεί με το "κατά την εκτέλεση των υπηρεσιακών τους καθηκόντων ή εξαιτίας αυτών".

Αυτή ήταν λοιπόν η πρότασή μας που σας έχουμε διατυπώσει. 'Εχουμε άλλες δύο παρατηρήσεις που θα πρέπει να γίνουν αποδεκτές. Η πρώτη είναι να επεκταθεί ο θεσμός αυτός που είναι πολύ θετικός και που προβλέπεται σε αυτό το νομοσχέδιο και για τα θύματα της τρομοκρατίας. Και εννοώ για τον διορισμό και όχι για την οικονομική τους αποκατάσταση. Για τη δυνατότητα να μπουν στο Υπουργείο Δημόσιας Τάξης. 'Εχουμε την περίπτωση του Αξαρλιάν. Είναι ελάχιστα τα θύματα αυτά. 'Εχουμε ανθρώπους που κατά την εκτέλεση της υπηρεσίας της ιδιωτικής όπως π.χ. είναι οι υπάλληλοι μιας ιδιωτικής security, όταν δέχονται μία βομβιστική επίθεση να έχουν το δικαίωμα αυτής της ευεργετικής ρύθμισης.

Επίσης να προεκταθεί το μέτρο αυτό από την 1.8.74 και όχι από το 1978, όλη την περίοδο δηλαδή της μεταπολιτεύσεως. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Μόνο μία παρατήρηση στο άρθρο 5 θα ήθελα να κάνω. Είναι πάγια η θέση των δικηγορικών συλλόγων στις Επιτροπές της Νομοπαρασκευαστικές, να υποδεικνύεται μέλος -δικηγόρος από τη Συντονιστική Επιτροπή των Δικηγορικών Συλλόγων, την οποία και υποστηρίζω.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Παραιτούμαι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και κύριε Υπουργέ, αναφορικά με την ομάδα των άρθρων που εξετάζουμε, θέλω να εντοπίσω το ενδιαφέρον μου στο άρθρο 5 παρ. 4. Θεωρώ βέβαια σημαντικό το γεγονός ότι η Πολιτεία δείχνει ευαισθησία στα όργανα της έννομης τάξης που χάνουν την ζωή τους ή την σωματική τους ακεραιότητα κατά ή και στην εκτέλεση του καθήκοντός τους. Και φυσικά πολύ ορθά η Πολιτεία έρχεται αρωγός στα μέλη της οικογένειας αυτών των ανθρώπων.

Επίσης, θεωρώ σημαντικό το ότι με το νομοσχέδιο αυτό αναγνωρίζεται η προσφορά και η θυσία του πολίτη, ο οποίος συμβάλλει στην καταδίωξη και στην καταπολέμηση της εγκληματικότητος και εκεί ορθώς η Πολιτεία πάλι έρχεται αρωγός. 'Ομως θεωρώ ακόμα σημαντικό και το γέγονός ότι θα πρέπει το ίδιο μέτρο να χρησιμοποιηθεί και για τα θύματα της κρατικής βίας. Δηλαδή θα πρέπει σ'αυτό το νομοσχέδιο να προστεθεί κάποια διάταξη, που να προστατεύει τα άτομα εκείνα που χάνουν τη ζωή τους ή την σωματική τους ακεραιότητα, συνεπεία της κρατικής βίας. Θα είναι και αυτό ένα μέτρο της Πολιτείας που θα ικανοποιήσει σημαντικά και το αίσθημα του λαού μας, αλλά και τα θύματα που χάνουν τη ζωή τους από πράξεις της ίδιας της Πολιτείας. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ.Κηπουρός έχει το λόγο.

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, η όλη μου επιχειρηματολογία είχε μία ιστορική και πολιτική τεκμηρίωση, που όλη η Βουλή το αναγνώρισε και παρεδέχθη ότι πρέπει να γίνει αποδεκτή η κατατεθείσα τροπολογία. Σε επίπεδο πολιτικής, διεφώνησε το Κ.Κ.Ε..

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, με συγχωρείτε. Ούτως ή άλλως η τροπολογία θα συζητηθεί εφόσον είναι εμπρόθεσμη. Βλέπω ότι συνεχώς παίρνετε το λόγο και μιλάτε επί της τροπολογίας, την οποία όλοι δεχόμαστε, πλην όμως, δεν μπορούμε να καταπονούμε το Σώμα ενώ ήδη συζητάμε τα άρθρα, συζητώντας μια τροπολογία η οποία θα συζητηθεί όταν θα έρθει η ώρα της. Είναι άσχετη με τα άρθρα τα οποία συζητάμε. Θα συζητηθεί στην ώρα της.

ΧΡΗΣΤΟΣ ΚΗΠΟΥΡΟΣ: Μια λέξη, κύριε Πρόεδρε, και τελειώνω.

Σε επίπεδο πολιτικό, επαναλαμβάνω, ότι διαφωνεί μόνο το ΚΚΕ, επιλέγοντας μάλιστα να επιτεθεί ειδικά σε μας, ένα γνωστό μορφωτικό πολιτικό χώρο μέσα στο ΠΑ.ΣΟ.Κ., ΠΑΣΟΚ, γιατί εμείς ούτε γραφειοκράτες είμαστε, αλλά έχουμε σχέδιο και επίσης ασκούμε μεγάλη έλξη ακόμη και στο δικό τους κόσμο.

Θέλω να δηλώσω στη Βουλή δημόσια και επίσημα, ότι εγώ θα αγωνίζομαι ακόμη και μετά από την αναγνώριση των Ποντίων ως προσφύγων, ακόμη και μετά από την αναγνώριση της γενοκτονίας των Ποντίων. Εκείνο που έχει σημασία και αυτό θα πρέπει να ειπωθεί -είναι, ότι το Κ.Κ.Ε. δεν έχει ένα συγκροτημένο ιστορικό σχέδιο και για ναν πούμε την αλήθεια, για τα ζητήματα αυτά κανένα από τα υπαρκτά αθηναϊκά πολιτικά Κόμματα δεν ενδιαφέρεται να προχωρήσει αυτού του τύπου η πολιτική, και πρωτίστως το Κ.Κ.Ε., για το οποίο δεν χρειάζεται να πω καμία άλλη κουβέντα και να ασχοληθώ στο μέλλον.

ΣΤΡΑΤΗΣ ΚΟΡΑΚΑΣ: Αυτό το τελευταίο είναι κάτι πολύ θετικό.

ΠΡΟΕΔΡΕΥΩΝ (Παναγιώτης Σγουρίδης): Ο κ.Ανδρεουλάκος, Κοινοβουλευτικός Εκπρόσωπος της Νέας Δημοκρατίας, έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, επαναλαμβάνω τα όσα είπα χθες στη συζήτηση επί της αρχής. 'Εχετε καταξιωμένα στελέχη με επιστημονική κατάρτιση και νομίζω, ότι παρέλκει να δημιουργήσετε επιστημονικό συμβούλιο εκπαίδευσης από εξωτικά πρόσωπα. 'Οπως επίσης, έχετε καταξιωμένα στελέχη και μπορείτε να επανδρώσετε ειδικές επιτροπές μέσα από τα σπλάχνα της Ελληνικής Αστυνομίας.

Επίσης, θέλω να έλθω στη ρύθμιση που κάνετε για το δικαίωμα πρόσληψης για τον ή τη σύζυγο ή τα τέκνα ή τους λοιπούς συγγενείς του αστυνομικού οργάνου ή του υπαλλήλου της Πυροσβεστικής Υπηρεσίας, ο οποίος πίπτει εν τη εκτελέσει του καθήκοντος ή καθίσταται ανίκανος σε ποσοστό 67%.

Λέτε "κατά την εκτέλεση διατεταγμένης υπηρεσίας". Εάν δεν είναι σε διατεταγμένη υπηρεσία το αστυνομικό όργανο, αλλά επιλαμβάνεται, καθ'ο έχει καθήκον, διότι είναι εν υπηρεσία επί εικοσιτετραώρου βάσεως, ενός περιστατικού και εκεί χάσει τη ζωή του ή την αρτιμέλειά του, τότε τι γίνεται;

Δεν θα υπάρχει το δικαίωμα αυτό για τη σύζυγό του ή το τέκνο, να προσληφθεί στο Υπουργείο Δημοσίας Τάξεως; Μήπως θα πρέπει να κάνουμε μία διατύπωση καλύτερη, "κατά την εκτέλεση υπηρεσίας και ένεκεν αυτής".

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Υπάρχει κάλυψη που λέει: "Το προσωπικό θεωρείται, ότι βρίσκεται σε διατεταγμένη υπηρεσία, σε κάθε περίπτωση που καθίσταται αναγκαία η παρέμβασή του".

ΑΠΟΣΤΟΛΟΣ ΑΝΔΡΕΟΥΛΑΚΟΣ: Δηλαδή παραπέμπετε στον Κανονισμό της Αστυνομίας ή στο κείμενο;

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Είστε έγκριτος νομικός. Αν πρόκειται τώρα σε κάθε νομοσχέδιο να επαναλαμβάνουμε ρυθμίσεις που υπάρχουν, δεν είναι σωστό. Νομίζω ότι είναι σαφές αυτό.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, άλλο να λέμε "διατεταγμένη υπηρεσία". Γιατί δεν θέλετε τη διατύπωση "κατά την εκτέλεση υπηρεσίας", η οποία μπορεί να είναι διετεταγμένη ή να είναι οίκοθεν", βάσει της κειμένης νομοθεσίας και την θέλετε "διατεταγμένη"; Μπορούν να δημιουργηθούν ερμηνευτικά προβλήματα.

Αν, λοιπόν, πάθει ό,τι πάθει σε εκτέλεση υπηρεσίας και ένεκεν αυτής, να υπάρχει το ευεργετικό πλεονέκτημα για τα μέλη της οικογενείας του. Αυτή είναι η δική μου θέση.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Βασικά φαίνεται, ότι αυτές οι διατάξεις είναι σωστές, έγιναν ορισμένες παρατηρήσεις από συναδέλφους, θα έπρεπε προφανώς να ληφθούν υπόψη.

Δεν ξέρω, εδώ βλέπω και για τους διορισμούς, ότι δίνετε το δικαίωμα να διοριστούν στο Δημόσιο και ένας εκ των γονέων. Καταλαβαίνετε αν πρόκειται για αστυνομικό, ο γονεύς θα είναι σίγουρα άνω των σαράντα - σαρανταπέντε ετών. 'Ομως, για διορισμό στο Δημόσιο υπάρχει ένα όριο ηλικίας. Είναι κατ'εξαίρεση και αυτού;

ΑΠΟΣΤΟΛΟΣ ΑΝΔΡΕΟΥΛΑΚΟΣ: Λέει: "επιφυλασσομένων των διατάξεων περί κωλυμάτων διορισμού".

ΣΤΡΑΤΗΣ ΚΟΡΑΚΑΣ: Για μένα δεν είναι πρόβλημα. Και πενήντα να είναι, να διοριστεί, γιατί προφανώς, ειδικά ο γονεύς, αν είναι άνεργος και αφήσει πίσω παιδιά ανήλικα κ.λπ., θα χρειαστεί κάποια βοήθεια οικονομική. Δεν υπάρχει πρόβλημα.

Για τα ταμεία θα επιφυλαχθούμε, γιατί δεν μπόρεσα να ενημερωθώ συγκεκριμένα πάνω σε αυτό το ζήτημα, το θεωρω λίγο σοβαρό, γιατί έχει σημαντικά ποσοστά, δεν ξέρω τι σημαίνουν όλα αυτά ακριβώς.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 4 έως 6 και εισερχόμαστε στην ψήφιση των άρθρων κεχωρισμένα.

Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Το άρθρο 4 έγινε δεκτό κατά πλειοψηφία όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Το άρθρο 5 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 6;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Σγουρίδης): Το άρθρο 6 έγινε δεκτό κατά πλειοψηφία.

Εισερχόμαστε στη συζήτηση των τροπολογιών.

Κύριε Υπουργέ, να κάνουμε κάποια τακτοποίηση του θέματος. Υπάρχουν τρεις τροπολογίες υπουργικές, μία εμπρόθεσμος βουλευτική και υπάρχουν εκπρόθεσμες άλλες έξι τροπολογίες. Θα παρακαλούσα πολύ, να πείτε στο Σώμα αν θα κάνετε κάποιες από τις εκπρόθεσμες δεκτές -αν δεν 

Σελίδα 1830 

κάνετε, δεν τις συζητάμε- από εκεί και πέρα θα μπούμε στις υπουργικές τροπολογίες και θα δούμε αν θα συζητήσουμε και την εμπρόθεσμη τροπολογία.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Για τις εκπρόθεσμες είχα ήδη την ευκαιρία να σημειώσω, ότι δεν μπορώ να τις κάνω δεκτές, όχι γιατί είναι εκπρόθεσμες. Ορισμένα σημεία τα είχα ήδη αποδεχθεί, διότι υπήρχαν από πριν σαν σημείωμα του συναδέλφου και όσον αφορά τα άλλα, δεν μπορούμε να τα κάνουμε δεκτά.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, δεν τις συζητάμε.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Δεν τις συζητάμε.

'Οσον αφορά την τροπολογία του κυρίου Υπουργού, εξήγησα τις θέσεις μου. Είναι συναρμόδιο το Υπουργείο Εξωτερικών, δεδομένου ότι το 'Ιδρυμα Παλινοστούντων- όπως λέγεται- υπάγεται στο Υπουργείο Εξωτερικών και επομένως δεν είναι δυνατόν, γι' αυτούς τους λόγους, να αποδεχθώ την τροπολογία.

Σέβομαι απολύτως την ευαισθησία και την άποψη του κυρίου συναδέλφου, αλλά θα ήθελα να πω, ότι σ' αυτήν τη Βουλή χρόνια πριν είχε ψηφιστεί η σύσταση αυτού του Ιδρύματος και τώρα ανέκυψε αυτό το θέμα. Και πιστεύω, ότι είναι αρκετά σοβαρό, όχι μόνο ως προς την πρόταση, αλλά το όλο πρόβλημα. Και πιστεύω, ότι θα κάνετε λάθος -αυτή είναι η προσωπική μου εκτίμηση- με αυτήν τη μικρή παρουσία Βουλευτών, να αποφασιστεί η ρύθμιση ενός τόσο σοβαρού θέματος.

Πιστεύω, ότι θα πρέπει να μας δοθεί άλλη ευκαιρία, να συζητήσουμε, όχι μόνο τη μετονομασία, αλλά και την αντιμετώπιση του όλου προβλήματος.

ΠΡΟΕΔΡΕΥΩΝ (Παναγιώτης Σγουρίδης): Δεσμεύεσθε να προωθήσετε το θέμα στον κύριο Υπουργό Εξωτερικών;

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Βεβαίως, δεσμεύομαι και δεν υπάρχει αμφιβολία, ότι θα πρέπει κάποια στιγμή να αντιμετωπιστεί.

Θα πρέπει να κάνω την εξής διευκρίνιση, γιατί ο κ. Κατσανέβας, που έφυγε, είπε π.χ.. ότι πρέπει να χαρακτηριστούν "πρόσφυγες", γιατί θα έχουν κάποια πλεονεκτήματα χρηματοδοτήσεως από το Συμβούλιο της Ευρώπης.

Πρέπει να σας πω, γιατί χειρίστηκα αυτά τα θέματα, ότι όσα θα μπορούσαν να αντληθούν από την Ελλάδα για τους Ελληνοπόντιους, από το Συμβούλιο της Ευρώπης, έχουν ήδη εγκριθεί και όσες παρεμβάσεις έχουν γίνει στη Θράκη, είναι μέσα από το δανεισμό του Συμβουλίου της Ευρώπης.

Απλά το λέω και πιστεύω θα ήταν λάθος να πούμε, ότι ως κίνητρο της αναγνώρισης είναι, για να έχουν περισσότερα οικονομικά πλεονεκτήματα.

Γι' αυτό χρειάζεται μια διαφορετική ρύθμιση.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κηπουρός έχει το λόγο επί της τροπολογίας 66/1.

ΧΡΗΣΤΟΣ ΚΗΠΟΥΡΟΣ: Κύριε Υπουργέ, η τροπολογία αυτή δεν έπεσε ξαφνικά από τους ουρανούς. Εμπνευστής του όρου παλινοστούντων είναι ο κ. Σαμαράς. Στην παρθενική μου ομιλία, τον Οκτώβρη του 1993, του είχα πει, ότι είναι υπόλογος γι' αυτήν την ύβριν απέναντι στους Ποντίους αδελφούς μας και να ζητήσει συγγνώμη, από αυτό το μαρτυρικό κομμάτι του Ελληνισμού.

Το 1994, επίσης, σε μια συζήτηση στη Βουλή, παρόντος του κ. Πάγκαλου, ως Αναπληρωτή Υπουργού Εξωτερικών, είπε σχετικά με το διοικητικό συμβούλιο του ΕΙΥΑΠΟΕ, ότι δεν μπορεί να μπει σ' εκείνο το νομοσχέδιο η απαλειφή του όρου "παλινοστούντων" και να αντικατασταθεί με τον όρο "προσφύγων". Δηλαδή, είχαμε μεν την ιστορική ενοχή και την ευθύνη στον κ. Σαμαρά στο Υπουργείο Εξωτερικών και στη Νέα Δημοκρατία, σε ό,τι αφορά το "παλινοστούντων", έχουμε, όμως, την ανοχή και τη διατήρηση και από την Κυβέρνηση του ΠΑ.ΣΟ.Κ..

Η σημερινή τροπολογία εκτός των άλλων αποτελεί και ένα ιστορικό αίτημα όλων των ομοσπονδιών των ποντιακών σωματείων όλης της Χώρας. Και νομίζω, θα έπρεπε τα Κόμματα να είναι ενημερωμένα απέναντι στα ιστορικά αιτήματα, τουλάχιστον των ομοσπονδιών.

Επίσης πιστεύω, ότι επειδή αποκαθιστά την ιστορία και την ηθική και επειδή θα πρέπει να υπάρξει μια ομόφωνη αντιμετώπιση της πρότασης της τροπολογίας, για λόγους καλής θέλησης, κύριε Υπουργέ, δέχομαι να μπει σαν άρθρο στο νομοσχέδιό σας, ότι: "Οι 'Ελληνες Πόντιοι από τις χώρες της πρώην Σοβιετικής 'Ενωσης, αναγνωρίζονται ως πρόσφυγες. Ο μέχρι σήμερα ισχύων όρος περί "παλινοστούντων" διαγράφεται".

Αυτό νομίζω, ότι είναι δυνατόν να γίνει. Διαφορετικά, λυπάμαι, αλλά θα επιμείνω στην ψήφιση αυτής της τροπολογίας.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σαατσόγλου έχει το λόγο.

ΑΝΕΣΤΗΣ ΣΑΑΤΣΟΓΛΟΥ: Κύριε Υπουργέ, δυσαρεστούμαι, διότι σήμερα δεν μπορέσαμε ή δεν δεχθήκατε να περάσει αυτή η εμπρόθεσμη τροπολογία του κ.Κηπουρού. Μένω, όμως, εν μέρει ικανοποιημένος, διότι δεσμευθήκατε -έτσι τουλάχιστον κατανόησα- ότι σε αμέσως επόμενο νομοσχέδιο του Υπουργείου Δημοσίας Τάξης ή Εξωτερικών, αφού συνεννοηθείτε με τον κ.Πάγκαλο, θα έλθει, είτε τροπολογία είτε διάταξη, ώστε να μπορέσουμε να αποκαταστήσουμε τους αδελφούς μας Ποντίους με τον όρο "πρόσφυγες" και όχι "παλινοστούντες". Ερμηνεύτηκε εδώ και γλωσσολογικά και γραμματολογικά και ερμηνευτικά και γραμματικά και συντακτικά, ότι ο όρος "πρόσφυγας", είναι αυτός που πρέπει να προσαφθεί στους αδελφούς μας Ελληνοποντίους και όχι "παλινοστούντες". Είναι, ίσως, μια ύβρις η λέξη "παλινοστούντες", διότι γεννήθηκαν σε άλλη πατρίδα και έρχονται σαν πρόσφυγες, αφού εκδιώχθηκαν από τα πάτρια εδάφη. Δεν γεννήθηκαν εδώ. 'Εφυγαν από κάπου για να επιστρέψουν. Νομίζω, ότι γραμματικά έχει επεξηγηθεί ο όρος και ικανοποιούμαι με το ότι δεσμεύεσθε να επανέλθει αυτό το θέμα, για να λυθεί τελικά.

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος κ.Φοίβος Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, δεν υπάρχει αμφιβολία, ότι αναγνωρίζουμε όλοι και την ευαισθησία του συναδέλφου κ.Κηπουρού και την ενασχόλησή του με τα θέματα των Ποντίων και επί της ουσίας δεν διαφωνούμε ποιος είναι ο σωστότερος όρος. Ασφαλώς ο όρος "παλινοστούντες" δεν μας εκφράζει. 'Εχουμε δεδομένη, όμως, την καλή διάθεση του Υπουργού Δημόσιας Τάξης, τη συμφωνία του επί της ουσίας ως προς τη δοκιμότητα ή όχι του όρου, τη διαβεβαίωσή του ότι πρόκειται να συζητήσει το θέμα με το συνάδελφό του Υπουργό των Εξωτερικών.

'Ολα αυτά νομίζω θα ήταν αρκετά για να αποδεχθεί ο κύριος συνάδελφος -και κάνω έκκληση σ'αυτόν να το αποδεχθεί- να αποσύρει την ψήφιση της τροπολογίας. Με δεδομένο τον τρόπο λειτουργίας του Κοινοβουλίου και την έννοια της κομματικής αντίληψης που πρέπει να μας διακατέχει όλους- όχι περιέργως, αλλά λογικώς και συνταγματικώς, αλλά και με δεδομένη τη σύνθεση του Σώματος αυτήν τη στιγμή -μοιάζει να είναι δεδομένη και η απόρριψη της τροπολογίας, παρά την επί της ουσίας συμφωνία μας. Η απόρριψη της τροπολογίας έχει και αυτή μια έννοια, που δεν πρέπει να την διακινδυνεύσουμε αυτήν τη στιγμή.

Δεν είναι ανάγκη να τεθεί σε ψηφοφορία, όταν έχουμε δεδομένο, ότι ο Υπουργός δέχεται την ουσία και θέλει να το συζητήσει με τον αρμόδιο Υπουργό Εξωτερικών. Αυτά είναι πολύ λεπτά θέματα, για να είναι αναγκαίο αυτήν τη στιγμή να τεθεί σε ψηφοφορία ως διάταξη του συζητούμενου νομοσχεδίου, αφού δεν το δέχεται ο Υπουργός, έστω και με τη διατύπωση που έκανε τώρα ο κ.Κηπουρός.

Εγώ κάνω ιδιαίτερα θερμή έκκληση στο συνάδελφο, μπροστά στον κίνδυνο να έχουμε απόρριψη κάποιου θέματος, στο οποίο συμφωνούμε, να μην επιμείνει, αφού έχει δεδομένη την καλή πίστη του παρισταμένου κυρίου Υπουργού. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: Κοινοβουλευτική σχιζοφρένεια, κύριε Πρόεδρε!

Εάν είναι δυνατόν να απορριφθεί η τροπολογία, την οποία στηρίζουν τα Κόμματα που εκπροσωπούν το 80% του Ελληνικού Λαού μέσα στη Βουλή, συν τα άλλα Κόμματα, τα οποία δεν έχουν πάρει ακόμα θέση.

'Ηλθε μια τροπολογία, η οποία, πράγματι, κάνει αποκατάσταση της ελληνικής ιστορίας. Δεν είναι δυνατόν να αμφισβητεί, έστω και ένας, εάν είναι πρόσφυγες εκείνοι οι οποίοι εβιάσθησαν από τις τουρκικές δυνάμεις, εάν είναι πρόσφυγες εκείνοι οι οποίοι εκτελέσθησαν, εάν είναι πρόσφυγες εκείνοι οι οποίοι έχασαν τις περιουσίες τους, εάν είναι πρόσφυγες εκείνοι οι οποίοι γεννήθηκαν σε γη Ελλήνων του Πόντου, εδιώχθησαν από τους Τούρκους και εν συνεχεία ορισμένοι εξ αυτών, ανάλογα με τις ιδεολογικές διαστροφές του συστήματος του υπαρκτού σοσιαλισμού, εδιώχθησαν και από εκεί.

Και εμείς ήλθαμε και τους είπαμε, ότι κύριοι είστε παλινοστούντες. Παλινοστούντες θα ήταν, αν γύρναγαν στη γη που γεννήθηκαν οι παππούδες τους και οι προπαππούδες τους. Εκεί που ο Ελληνισμός γέννησε μία καινούρια εστία.

Πιστεύουμε, ότι από τη στιγμή που τα δύο μεγάλα Κόμματα, τουλάχιστον -δεν έχουν πάρει ακόμα θέση τα άλλα Κόμματα- συμφωνούν, δεν θα πρέπει με κανέναν τρόπο και αυτό θα ήταν υποχώρηση, να απορρίψουμε αυτήν την τροπολογία, που δεν έφερε συνάδελφος της Νέας Δημοκρατίας, αλλά συνάδελφος του ΠΑ.ΣΟ.Κ. και την οποία εμείς στηρίζουμε απόλυτα. Την στηρίζουμε διότι πρέπει να υπάρξει αποκατάσταση της ελληνικής ιστορίας. Την στηρίζουμε γιατί, τέλος πάντων, τα παιδιά μας πρέπει να μάθουν ελληνική ιστορία. Και την στηρίζουμε, επειδή είναι υποχρεώση της Βουλής των Ελλήνων.

Πιστεύουμε, ότι και η Κυβέρνηση δεν θα πρέπει ένα τέτοιο σοβαρό εθνικό θέμα να το αναβάλει για αύριο. Σήμερα να έρθει να το λύσουμε. Μπορεί να είμαστε λίγοι σ' αυτήν την Αίθουσα, αλλά είμαστε πολλοί εκπρόσωποι των Κομμάτων και των λοιπών συναδέλφων μας.

ΦΟΙΒΟΣ ΙΩΑΝΝΙΔΗΣ: Να κάνω μια διευκρίνιση. Επειδή ο κύριος συνάδελφος προηγουμένως είπε, ότι τα δυο μεγάλα Κόμματα συμφωνούν, να πω, ότι δεν έχει δοθεί η δυνατότητα στα Κόμματα επισήμως να πάρουν θέση πάνω σ' αυτό το θέμα, με την έννοια δηλαδή της ψηφίσεως αυτήν τη στιγμή της συγκεκριμένης διατάξεως.

Βεβαίως, μπορεί και εγώ ως Ιωαννίδης, καίτοι δεν είμαι Πόντιος, αλλά και ο συνάδελφος ο κ. Καμμένος, να έχουμε ενδεχομένως ταυτόσημη αντίληψη. Αυτό δε σημαίνει ότι συμφωνούν τα Κόμματα αυτήν τη στιγμή να ψηφιστεί η διάταξη σ' αυτό το νομοσχέδιο. Το πρόβλημα δημιουργείται από την επιμονή να γίνει ψηφοφορία επί της διατάξεως, όχι από τη συζήτηση.

Εγώ αυτήν τη στιγμή σας ομολογώ, ότι μπορώ να έχω προσωπική άποψη, αλλά ως Κοινοβουλευτικός Εκπρόσωπος του ΠΑ.ΣΟ.Κ. δεν έχω εξουσιοδότηση να υιοθετήσω κάτι τέτοιο και δε νομίζω, ότι την έχει δώσει αυτήν τη στιγμή το Κόμμα σε σας. Διότι δεν γνώριζε κανείς, ότι επρόκειτο να συζητηθεί μ' αυτήν τη μορφή αυτό το θέμα.

ΠΑΝΑΓΙΩΤΗΣ ΚΑΜΜΕΝΟΣ: Από τις δύο του μηνός έχει κατατεθεί.

ΦΟΙΒΟΣ ΙΩΑΝΝΙΔΗΣ: Δεν ξέρω αν έχει κατατεθεί.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Προς Θεού, δηλαδή. 'Ενα νομοσχέδιο που κυλάει ήρεμα, δεν μπορεί στις τροπολογίες να τορπιλίζεται.

Ο κ. Ανδρεουλάκος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Η λογική της τροπολογίας του κ. Κηπουρού είναι ακλόνητη. Θα σας φέρω ένα παράδειγμα, για να καταστεί πασίδηλο πόσο σωστή είναι αυτή η τροπολογία.

Διανοηθήκαμε ποτέ, οσάκις η Βουλή των Ελλήνων νομοθέτησε μετά τη Μικρασιατική καταστροφή, να πει στις εκατοντάδες χιλιάδες Ελλήνων της Μικράς Ασίας ή του Πόντου ή της Ανατολικής Θράκης και της Κωνσταντινουπόλεως, ότι ήταν παλινοστούντες;

ΦΟΙΒΟΣ ΙΩΑΝΝΙΔΗΣ: Μα, δεν το λέει σήμερα αυτό. 

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Δικό σας παιδί είναι οι παλινοστούντες!

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, μου επιτρέπετε κάτι; Εμείς, όμως, λέμε, ότι ήταν ένα λάθος. Και Βουλευτής του Κινήματός σας επισημαίνει αυτό το λάθος και φέρνει μια τροπολογία, η οποία είναι επιβεβλημένο να ψηφιστεί. Γιατί αντιδράτε; Γιατί πρέπει να συνεννοηθείτε με τον Υπουργό των Εξωτερικών; Εδώ είναι απλό το πράγμα. Η τροπολογία είναι σωστή. Διότι οι άνθρωποι αυτοί, οι οποίοι και θίγονται, όπως φαίνεται από τις εκδηλώσεις και τις δηλώσεις όλων των Ποντιακών σωματείων, δεν είναι παλινοστούντες, διότι δεν επιστρέφουν στη γενέτειρα γη. Είναι πρόσφυγες. Θα είναι παλινοστούντες, όταν επανέλθουν στην ποντιακή γη, η οποία κατέχεται από το τουρκικό κράτος.

ΛΕΩΝΙΔΑΣ ΑΥΔΗΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης): 'Εχει εξαντληθεί η συζήτηση από την αρχή του νομοσχεδίου.

ΛΕΩΝΙΔΑΣ ΑΥΔΗΣ: Το ξέρω, κύριε Πρόεδρε. Αλλά πρέπει να πάρω μια θέση για την τροπολογία.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αυδή. ΛΕΩΝΙΔΑΣ ΑΥΔΗΣ: Είπα από την αρχή, ότι οι Πόντιοι είναι μια κατηγορία που πρέπει να τύχει ιδιαίτερης στοργής και προστασίας. Αλλά αυτή η τροπολογία είναι εντελώς παράξενη. Διότι ποιοι απ' αυτούς μπορούν να χαρακτηριστούν πολιτικοί πρόσφυγες, με την τεχνική έννοια που χρησιμοποιούμε τον όρο σήμερα, εν όψει της σύμβασης της Γενεύης, που είναι ένα κείμενο με αυξημένη τυπική ισχύ;

Τι εννοούμε, όταν τους απονείμουμε τον όρο πρόσφυγας; Θα ζητήσουν πολιτικό άσυλο με τη διαδικασία που προβλέπει το νομοσχέδιο; Τι είναι αυτό που ζητάμε;

Αν πρόκειται μόνο για ζήτημα ορολογίας, δεν ξέρω αν αξίζει τον κόπο να το συζητούμε, όταν εκκρεμούν τοσα πολλά και ουσιώδη ζητήματα. Αλλά εδώ γεννάται ένα θέμα ουσίας. Ενώ εκκρεμούν τόσα ουσιαστικά ζητήματα προστασίας των Ποντίων, μήπως θέλουμε να τους παραμυθιάσουμε με κάποια ονομασία. Και για να θυμίσουμε το στίχο του ποιητή "και σαν γεμίσουν όλοι οι τόποι τάφους ηρώων, θεϊκές τιμές και λιγοστέψουν οι ανθρώποι, θε να περισσέψουν οι μαμές;".

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Καλύφθηκα, κύριε Πρόεδρε, από τον προηγούμενο συνάδελφο.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, είναι προφανές, ότι ο κ. Κηπουρός με την τροπολογία του δεν επιχειρεί να αναφερθεί σε πολιτικούς πρόσφυγες, αλλά μόνο σε πρόσφυγες. Κατά συνέπεια νομίζω, ότι δεν πρέπει να συνδεθεί με το συγκεκριμένο νομοσχέδιο εννοιολογικά, αλλά να αντιληφθούμε την τροπολογία, ως μια τροπολογία η οποία έρχεται συναφώς.

Η απάλειψη της δευτέρας παραγράφου της τροπολογίας νομίζω, ότι μας διευκολύνει. Το μόνο, όμως, που λέω με κάθε ειλικρίνεια στον κ. Κηπουρό είναι, ότι με δεδομένη την πλειοψηφία της Αίθουσας, φοβάμαι, ότι θα απορριφθεί η τροπολογία. Εγώ θα την ψηφίσω, σας βεβαιώνω. Αλλά μην τυχόν η εμμονή σας δημιουργήσει προβλήματα με την απόρριψη. Γιατί και η απόρριψη έχει το βάρος της.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και κύριε Υπουργέ, δεν καταλαβαίνω την άρνηση. Νομίζω ότι έχουμε ηθικό χρέος, σήμερα που ο Ελληνισμός έχει ανάγκη από ενότητα.'Απαξ και ήρθε η τροπολογία, όπως κατατέθηκε από τον κύριο συνάδελφο στη Βουλή, τουλάχιστον, να δείξουμε ευαισθησία και να μην την απορρίψουμε. Θα σας παρακαλέσω να την αποδεχθείτε και δε νομίζω ο Υπουργός Εξωτερικών να έχει αντίρρηση επ' αυτής. Ουσιαστικά τη δεχόμαστε, αλλά προσκρούουμε πού; Το αν την εγκρίνει ο Υπουργός Εξωτερικών. Είμαστε Βουλή ή δεν είμαστε; Ας ήταν εδώ ο κύριος Υπουργός να το ακούσει. Είμαστε Βουλή και αποφασίζουμε. Να μη διατρέξουμε τον κίνδυνο να απορρίψουμε αυτήν την τροπολογία, που η μόνη τουλάχιστον που θα έπρεπε να γίνει δεκτή, να ήταν αυτή.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση...

ΧΡΗΣΤΟΣ ΚΗΠΟΥΡΟΣ: Παρακαλώ, κύριε Πρόεδρε, να προσθέσω κάτι.

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, συμπληρωματικά, ήθελα να τονίσω το εξής. Εβδομήντα χρόνια έκανε η επίσημη Ελλάδα και το Ελληνικό Κοινοβούλιο να φθάσει στη στιγμή να αναγνωρίσει τη γενοκτονία των Ποντίων. Και νομίζω, ότι υπάρχουν ιστορικές ευθύνες για την αποκατάσταση αυτής της ιστορίας και της ηθικής. Και απ' αυτές τις ευθύνες δεν εξαιρείται κανείς. Αυτή η διαδικασία της σημερινής τροπολογίας νομίζω, ότι μπορεί να αναδείξει τη Βουλή στο ύψος των περιστάσεων. Και νομίζω ότι η αντιμετώπιση της όλης, αφοριστικά μεν από μια πλευρά, αλλά και περιφρονητικά από το σύνολο του αντιδημοκρατικού αθηναϊκού τηλεοπτικού πριγκιπάτου, είναι ακόμη ένα μήνυμα που έχει σχέση με την αντιμετώπιση των πραγματικών μας εθνικών ζητημάτων.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 66 και ειδικό 1 και εισερχόμαστε στην ψήφισή της .

Οι αποδεχόμενοι την τροπολογία να εγερθούν.

(Εγείρονται οι αποδεχόμενοι την τροπολογία)

Προφανώς δεν ηγέρθη ο απαιτούμενος αριθμός και η τροπολογία με γενικό αριθμό 66 και ειδικό 1 απορρίπτεται.

Εισερχόμαστε στη συζήτηση της τροπολογίας με γενικό αριθμό 94 και ειδικό 2, του κ. Γιαννόπουλου και του κ. Ρωμαίου.

Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Η τροπολογία, που υπογράφουμε με τον κ. Γιαννόπουλο, ήδη είναι γνωστή και αναφέρεται σε συμβιβαστική επίλυση των ιδιωτικών διαφορών. Απ' ό,τι κατάλαβα και χθες κατά τη συζήτηση, δεν υπάρχει πρόβλημα. Μπορεί να περάσει.

Σήμερα διανεμήθηκαν και άλλες δύο τροπολογίες. Δεν ξέρω αν τις έχετε υπόψη σας. 

ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Υπουργέ. 

Επί της τροπολογίας με γενικό αριθμό 94 και ειδικό 2, υπάρχει κανείς εκ των συναδέλφων που θέλει να πάρει το λόγο; Αφορά τη συμβιβαστική επίλυση των ιδιωτικών διαφορών. Είναι, όπως είπε και ο κύριος Υπουργός, καθαρά διαδικαστική.

Δεν βλέπω κάποιον κύριο συνάδελφο να θέλει να πάρει το λόγο.

Ερωτάται το Σώμα: Γίνεται δεκτή η τροπολογία με γενικό αριθμό 94 και ειδικό 2;

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, η τροπολογία με γενικό αριθμό 94 και ειδικό 2 έγινε δεκτή ομοφώνως και θα ενταχθεί στο νομοσχέδιο ως ίδιο άρθρο.

Εισερχόμεθα στη συζήτηση της τροπολογίας με γενικό αριθμό 109 και ειδικό 11. Αφορά το Συμβούλιο Αποδήμου Ελληνισμού, του οποίου η θητεία έληγε το Δεκέμβριο του 1996. Παρατείνεται η θητεία του για έναν ακόμα χρόνο, διότι έπρεπε τώρα να κάνουν εκλογές.

Ο κύριος Υπουργός έχει το λόγο επ' αυτής της τροπολογίας.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Η τροπολογία αυτή είχε συμφωνηθεί στη Διακομματική Επιτροπή της Βουλής. 'Οπως γνωρίζετε, το ΣΑΕ είχε εκλεγεί το Δεκέμβριο του 1995 για ένα χρόνο. 'Ομως, με σύμφωνη γνώμη και του ίδιου του ΣΑΕ προτείνεται η παράταση της θητείας του για έναν ακόμα χρόνο, προκειμένου η Γενική Συνέλευση εκλογής του νέου διοικητικού συμβουλίου, να συμπέσει με την Παγκόσμια Συνέλευση του Ελληνισμού, που έχει προσδιορισθεί να γίνει στη Θεσσαλονίκη, στα πλαίσια της Πολιτιστικής Πρωτεύουσας.

ΠΑΝΑΓΙΩΤΗΣ ΚΑΜΜΕΝΟΣ: Συμφωνούν οι απόδημοι;

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Απόλυτα. Και το Προεδρείο. Είναι ένα θέμα, που το είχα χειρισθεί και ως Αναπληρωτής Υπουργός Εξωτερικών. Προεβλέπετο σε ένα νομοσχέδιο που δεν έχει έλθει. Επειδή λήγει, πρέπει να ψηφίσουμε την παράτασή του.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας ζητά το λόγο επ' αυτής της τροπολογίας.

ΣΤΡΑΤΗΣ ΚΟΡΑΚΑΣ: Με αυτήν την τροπολογία γίνεται παράταση θητείας από ένα σε δύο χρόνια. Θα μπορούσε κανείς να συμφωνήσει, αλλά υπάρχει και ένα θέμα, για το οποίο τώρα δεν είμαι πρόχειρος, διότι αυτή η τροπολογία μόλις διανεμήθηκε. Είναι το εάν ενδιάμεσα σ' αυτά τα δύο χρόνια θα γίνεται και κάποιο ενδιάμεσο συνέδριο ή μήπως μετατίθεται και η σύγκλιση του συνεδρίου και γίνεται κάθε δύο χρόνια, για την εκλογή. Δεν ξέρω ποιο από τα δύο προβλέπεται. Εάν είναι κάθε χρόνο το συνέδριο, κατ' αρχήν δεν βλέπω να υπάρχει πρόβλημα. Αλλά εάν πάει και το συνέδριο κάθε δύο χρόνια, τότε ίσως χρειάζεται κάποια συνεννόηση. Ξέρω ότι το Σαββατοκύριακο που έρχεται, συνέρχεται το ΣΑΕ. Καλό θα ήταν να έχουμε κάποια γνωμοδότησή του.

ΠΡΟΕΔΡΕΥΩΝ (Παναγιώτης Σγουρίδης): Μα, το ΣΑΕ το ζήτησε.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Κύριε Πρόεδρε, επιτρέψτε μου μία διευκρίνιση.

Πρώτον, δεν αλλάζει τίποτα, όσον αφορά τις άλλες διαδικασίες. Το μεν συμβούλιο συνέρχεται δύο φορές το χρόνο στη Θεσσαλονίκη. Αυτό εξακολουθεί να ισχύει. Συνέρχεται Ιούλιο και Δεκέμβριο.

Δεύτερον, οι περιφερειακές συνελεύσεις διατηρούνται όπως ήταν. Επαναλαμβάνω, ότι είναι σε απόλυτη συμφωνία με το ΣΑΕ. Αυτό το ξέρω και προσωπικά, διότι αυτή η απόφαση έχει ληφθεί τον Ιούλιο κατά τη συνεδρίαση του ΣΑΕ στη Θεσσαλονίκη.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Παίρνω το λόγο για να έχω τη συγκεκριμένη τοποθέτηση του κυρίου Υπουργού, διότι το άρθρο που έρχεται ως τροπολογία, λέει "με απόφαση του Υπουργού Εξωτερικών παρατείνεται η θητεία του διοικητικού συμβουλίου του Ιδρύματος και πληρούνται οι εκάστοτε κενές θέσεις των μελών του". Δεν ορίζεται, κύριε Υπουργέ, ο χρόνος παρατάσεως της θητείας.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Νομίζω ότι εσείς αναφέρεσθε στο 'Ιδρυμα Πολιτισμού. 'Η όχι; Εμείς συζητάμε για το ΣΑΕ.

ΦΩΤΗΣ ΚΟΥΒΕΛΗΣ: Κύριε Υπουργέ, η τροπολογία αναφέρεται σε ρύθμιση θεμάτων προσφύγων, κατά τροποποίηση των διατάξεων του νόμου τάδε.Βλέπω εδώ παράγραφος 3 του άρθρου 17 του ν.1867...

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Συζητάμε για το ΣΑΕ.

ΦΩΤΗΣ ΚΟΥΒΕΛΗΣ: Μα είναι στο ίδιο κείμενο της τροπολογίας.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): 'Εχετε δίκιο.

ΦΩΤΗΣ ΚΟΥΒΕΛΗΣ: Είναι σε ενιαίο κείμενο της τροπολογίας και νομίζω ότι συζητούμε ολόκληρη την τροπολογία.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): 'Ετσι είναι. Μέχρι τώρα μίλησα για το πρώτο μέρος της τροπολογίας, που αναφέρεται στο ΣΑΕ. Το δεύτερο μέρος αναφέρεται στο 'Ιδρυμα Πολιτισμού, όπου πράγματι υπάρχει μία μεγάλη καθυστέρηση, σχετικά με την έκδοση προεδρικού διατάγματος για τον Οργανισμό. Επομένως, επιβάλλεται κατά την άποψη του Υπουργείου Εξωτερικών αυτή η παράταση μέχρι τον Ιούλιο του 1997. Στη δεύτερη παράγραφο της ίδιας τροπολογίας, με απόφαση του Υπουργού Εξωτερικών, παρατείνεται η θητεία του διοικητικού συμβούλιου και πληρούνται οι εκάστοτε κενές θέσεις των μελών. Η διαδικασία που ισχύει μέχρι τώρα, προβλέπει, ότι οι θέσεις των μελών του διοικητικού συμβουλίου 
καλύπτονται με απόφαση του Υπουργού. Αναφέρεται στις εκάστοτε κενές θέσεις, γιατί απ' ό,τι γνωρίζω υπάρχει μία παραίτηση από το διοικητικό συμβούλιο. Επομένως, προβλέπεται η διαδικασία πλήρωσης των κενών θέσεων.

ΠΡΟΕΔΡΕΥΩΝ (Παναγιώτης Σγουρίδης):Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Δεν έχω αντίρρηση σ' αυτό που λέτε, κύριε Υπουργέ. Εκείνο που εξακολουθεί να υπάρχει ως ερώτημα είναι, μέχρι ποίου χρόνου παρατείνεται η θητεία του διοικητικού συμβουλίου. Δεν έχει καταληκτικό χρονικό όριο αυτή η παράταση της θητείας.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Εδώ τώρα θυμήθηκα και άλλα ζητήματα. Υπάρχει ένα πρόβλημα από την ίδια διάταξη που ψηφίσαμε εδώ στη Βουλή και από το ίδιο το προεδρικό διάταγμα που εκδόθηκε μετά για την ίδρυση του ΣΑΕ. Τα είχαμε πει όταν έγινε το ιδρυτικό συνέδριο του ΣΑΕ. Εδώ δίνεται μία κηδεμονική αρμοδιότητα στη Γενική Γραμματεία Απόδημου Ελληνισμού. Πιο μπροστά ήταν το Υφυπουργείο Απόδημου Ελληνισμού. Βέβαια είναι ένα θέμα γιατί καταργήθηκε, ενώ δεν έπρεπε. 'Ομως, ενώ το ΣΑΕ θα θέλαμε να είναι -και όλοι οι απόδημοι επέμεναν- ένα ανεξάρτητο, αυτόνομο όργανο, ουσιαστικά είναι ένα όργανο υπό τη Γενική Γραμματεία Αποδήμου Ελληνισμού. Αυτή το συγκαλεί, κ.λπ.. Είναι σοβαρό πρόβλημα και επειδή έγινε σοβαρή κριτική, θα έπρεπε να τροποποιηθεί.

Εδώ, κύριε Πρόεδρε, τώρα που το διάβασα καλά, δεν τίθεται θέμα διάρκειας της θητείας του ΣΑΕ. Λέει απλώς, ότι συγκαλείται κάθε δύο χρόνια, αντί μια φορά το χρόνο. Εάν πρόκειται για τη θητεία αυτού καθ'αυτού του ΣΑΕ, συμφωνούμε η θητεία να είναι διετής, γιατί έτσι οργανώνει καλύτερα τη δουλειά του, αλλά αν πρόκειται, όμως, για τη σύγκλισή του, εδώ αναφέρεται ρητά, κύριε Υπουργέ, διαβάστε τη διάταξη που μας προτείνει: "Το ΣΑΕ συγκαλείται τακτικά, μια φορά κάθε δύο χρόνια από το Γενικό Γραμματέα, ή έκτακτα". Καταλάβατε;

Μετά, καταργείται η παράγραφος 1 του άρθρου 7 του προεδρικού διατάγματος, το οποίο δεν το έχω αυτήν τη στιγμή και δεν μπορώ να εκφέρω γνώμη. Τι να κάνουμε, δεν μπορούμε να κουβαλάμε όλο το αρχείο μαζί μας. Δεν ξέρω τι λέει αυτή η παράγραφος 1 του άρθρου 7 του προεδρικού διατάγματος. Αν μπορείτε, να μας τη βρείτε και να τη διαβάσετε.

Μετά βεβαίως, για την ισχύ, δεν υπάρχει πρόβλημα.

Τώρα από κάτω τίθεται το θέμα του Ιδρύματος Ελληνικού Πολιτισμού. Και εκεί γίνονται διάφορες ρυθμίσεις, πάνω στις οποίες, βεβαίως, δεν έχουμε τη δυνατότητα να πάρουμε θέση, διότι χρειάζεται κάποια μελέτη. 'Οσον αφορά το άλλο, επειδή συνέρχεται τώρα το ΣΑΕ, θα μπορούσα να το καταλάβω -εάν διευκρινιστεί, ότι αναφέρεται στη θητεία του ΣΑΕ- ότι είναι διετές το εκλεγμένο Συμβούλιο Απόδημου Ελληνισμού, αλλά για τη σύγκληση, δεν συμφωνούμε να γίνεται μια φορά στα δύο χρόνια, ενώ γίνεται τώρα μια φορά το χρόνο.

Να το διευκρινήσουμε, λοιπόν, αν θέλετε, για να συμφωνήσουμε και να πούμε: "Η θητεία του είναι διετής και συγκαλείται μια φορά τουλάχιστον το χρόνο".

ΑΠΟΣΤΟΛΟΣ ΑΝΔΡΕΟΥΛΑΚΟΣ:Αυτό ισχύει σήμερα.

ΣΤΡΑΤΗΣ ΚΟΡΑΚΑΣ:Δεν ισχύει αυτό σήμερα. Μάλλον, ναι, σήμερα συγκαλείται μια φορά το χρόνο, γιατί η θητεία δεν θυμάμαι πόση είναι.

Κύριε Υπουργέ, μήπως μπορείτε να μας βοηθήσετε για να το διευκρινίσουμε;

ΠΡΟΕΔΡΕΥΩΝ (Παναγιώτης Σγουρίδης):Στο άρθρο 7, η παράγραφος 1 λέει, ότι "το Συμβούλιο Απόδημου Ελληνισμού συγκαλείται σε τακτή συνεδρίαση μια φορά κάθε έτος από το Γενικό Γραμματέα του Απόδημου Ελληνισμού". Δηλαδή, αυτό που ήταν ετήσιο και αλλάζει στην αρχή του άρθρου, έπρεπε να αλλάξει και στην παράγραφο 1 του άρθρου 7.

ΣΤΡΑΤΗΣ ΚΟΡΑΚΑΣ:Η παράγραφος 3 του άρθρου 7, τι λέει;

ΠΡΟΕΔΡΕΥΩΝ (Παναγιώτης Σγουρίδης):Η παράγραφος 3 του άρθρου 7, αναφέρεται στο νόμο.

Ο κ. Χαϊτίδης έχει το λόγο για δύο λεπτά.

ΕΥΓΕΝΙΟΣ ΧΑΪΤΙΔΗΣ:Κύριε Πρόεδρε, αναφορικά με το δεύτερο άρθρο της προτεινόμενης τροπολογίας, δεν μπορώ να καταλάβω σε τι οφείλεται αυτή η δυστοκία. 'Εχουμε μια δεύτερη παράταση της εκδόσεως αυτού του προεδρικού διατάγματος για τον Οργανισμό του Ιδρύματος Ελληνικού Πολιτισμού και δεν μπορώ να καταλάβω γιατί το Υπουργείο αδυνατεί ή διστάζει να εκδόσει αυτό το προεδρικό διάταγμα.

Μετά έχουμε παράπονα, κύριε Υπουργέ Δημοσίας Τάξεως, βέβαια αναφέρομαι σε σας, ενώ δεν είστε ο προτείνων Υπουργός, αλλά εσείς είστε εδώ- ότι δεν μας καταλαβαίνουν οι ξένοι, γιατί δεν ενημερώνονται οι ξένοι, και είναι όλοι εναντίον της Ελλάδας. Εδώ δεν μπορούμε να συγκροτήσουμε και να θέσουμε σε λειτουργία ένα ίδρυμα, το οποίο μεταξύ άλλων θα παίξει πρωταρχικό ρόλο στην προβολή ανά τον κόσμο των ελληνικών δικαίων και της ελληνικής ιστορίας, την οποία σήμερα "οι φίλοι μας" -σε εισαγωγικά φίλοι μας, για μένα- οι Σκοπιανοί, θέλουν να την πλαστογραφήσουν και να την οικειοποιηθούν. Βέβαια, εκ των πραγμάτων είμαστε υποχρεωμένοι να δεχθούμε αυτήν την τροπολογία, αλλά δεν μπορώ να καταλάβω, γιατί υπάρχει αυτή η δυσκολία και μήπως στις 31 Ιουλίου 1997 θα χρειαστεί και νέα παράταση.

'Οσον αφορά στο πρώτο άρθρο, που αφήνω τελευταίο γιατί θεωρώ ότι είναι το σημαντικότερο, εδώ εκπλήσσομαι, διότι, πρώτον, η ετήσια προβλεπόμενη σύγκληση του ΣΑΕ είναι την ερχόμενη Κυριακή και ενδεχομένως, ψηφίζοντας εμείς, όπως είναι διατυπωμένο το άρθρο, να ακυρώσουμε τη σύγκληση αυτή του ΣΑΕ που γίνεται το Σαββατοκύριακο στη Θεσσαλονίκη, διότι θα έχει προηγηθεί η ψήφιση του άρθρου από την Ελληνική Βουλή. Καταλαβαίνετε τις συνέπειες.

Δεύτερον, επειδή δεν θυμάμαι ποια είναι η διάρκεια της θητείας του συμβουλίου, ενδεχομένως να υπάρχει ο εξής τραγέλαφος, ποιος θα συγκαλέσει στη διετία το συμβούλιο; 'Οταν η θητεία του Συμβουλίου θα έχει λήξει, δεν θα υπάρχει Συμβούλιο;

Τρίτον και κυριότερο είναι, ότι από τη μια είναι προφανής ο ρόλος αυτού του παγκόσμιου Συμβουλίου του Ελληνισμού -και όλοι νομίζω, ότι θέλουμε να τον ενισχύσουμε- και από την άλλη, νομίζω ότι το αποδυναμώνουμε. Διότι, συμφωνώ και εγώ με την πρόταση που έγινε, ότι άλλο πράγμα είναι η θητεία του να είναι διετής -αν δεν προβλέπεται να είναι διετής- και άλλο πράγμα είναι να συγκαλείται και επομένως, να συντονίζεται και να προγραμματίζει ενέργειες κάθε δύο χρόνια αντί κάθε ένα χρόνο, όπως πολύ σωστά προβλεπόταν στον ισχύοντα σήμερα νόμο.

Γι'αυτό νομίζω, ότι για μεν το άρθρο 2 θα πρέπει να κάνουμε δεκτή την τροπολογία με την υπόσχεση της Κυβερνήσεως, ότι δεν θα υπάρξει νέα παράταση στις 31 Ιουλίου του '97. Για δε το πρώτο, είμαι κατηγορηματικά αντίθετος, διότι θα προκαλέσουμε μέγιστα προβλήματα. Και απορώ, επειδή μετέχω στη μόνιμη επιτροπή Απόδημου Ελληνισμού, γιατί δεν ενημερώθηκε η επιτροπή γι'αυτήν την τροπολογία που την αφορά, ώστε να εκφέρει τη γνώμη της. Προσβάλλετε κατά κάποιον τρόπο και την επιτροπή, κύριε Υπουργέ, και δεν ξέρω μήπως υπάρχει και μια αντίδραση δικαιολογημένη της επιτροπής, η οποία δεν ερωτάται για ένα θέμα που την αφορά εξ ολοκλήρου και καθ'ύλην.

Επίσης, δεν ξέρω ποιες θα είναι οι αντιδράσεις των μελλών του ΣΑΕ. Ακούω και δεν έχω λόγο να μη δεχθώ τη διαβεβαίωσή σας, ότι είναι εις γνώσιν και υπάρχει σύμφωνη γνώμη του ΣΑΕ γι'αυτήν την τροπολογία, αλλά αυτό εγώ δεν το γνωρίζω. Χθες το βράδυ ήμουν με τον Πρόεδρο κ.'Αθενς, ο οποίος ένα τέτοιο σοβαρό θέμα δεν το ανέφερε.

ΓΕΩΡΓΙΟΣ ΡΩΜΑΙΟΣ (Υπ.ΔημόσιαςΤάξης): Υπάρχει μια παρεξήγηση.

ΠΡΟΕΔΡΕΥΩΝ (Παναγιώτης Σγουρίδης): Ακριβώς, υπάρχει μια παρεξήγηση. 'Αλλο συμβούλιο και άλλο συνέλευση, η οποία συνέλευση θα συγκαλείται κάθε δύο χρόνια. Το συμβούλιο θα λειτουργεί τακτικά. 

ΕΥΓΕΝΙΟΣ ΧΑΪΤΙΔΗΣ: Υπάρχει η μόνιμη επιτροπή, η οποία δεν ρωτήθηκε. 

ΓΕΩΡΓΙΟΣ ΡΩΜΑΙΟΣ (Υπ.ΔημόσιαςΤάξης): Είναι ακριβώς αυτό που είπε ο κύριος Πρόεδρος.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Μιλάμε για τη σύγκληση του συμβουλίου.

ΠΡΟΕΔΡΕΥΩΝ (Παναγιώτης Σγουρίδης): 'Αλλο ολόκληρο το σώμα να μαζευτεί και άλλο το συμβούλιο. 

ΓΕΩΡΓΙΟΣ ΡΩΜΑΙΟΣ (Υπ.ΔημόσιαςΤάξης): Κύριε Χαϊτίδη, είσαστε μέλος στη Διακομματική Επιτροπή και θυμόσαστε, ότι έχουμε ήδη αποφασίσει, η θητεία του συμβουλίου να είναι διετής. 'Ετσι δεν είναι; Το θυμόσαστε ή όχι;

ΕΥΓΕΝΙΟΣ ΧΑΪΤΙΔΗΣ: Δεν το θυμάμαι.

ΓΕΩΡΓΙΟΣ ΡΩΜΑΙΟΣ (Υπ.ΔημόσιαςΤάξης): Εν πάση περιπτώσει, υπάρχουν τα πρακτικά.

ΕΥΓΕΝΙΟΣ ΧΑΪΤΙΔΗΣ: Μας αιφνιδιάζετε.

ΓΕΩΡΓΙΟΣ ΡΩΜΑΙΟΣ (Υπ.ΔημόσιαςΤάξης): Με συγχωρείτε. Μετείχα στη Διακομματική Επιτροπή και ξέρω καλά, ότι υπήρξε συμφωνία, η θητεία του συμβουλίου αντί να είναι ένα χρόνο να είναι δύο χρόνια.

ΠΡΟΕΔΡΕΥΩΝ (Παναγιώτης Σγουρίδης): Θα έπρεπε τώρα να μαζευτούν στη Θεσσαλονίκη όλοι οι αντιπρόσωποι των ομογενών και μεταναστών για να ξαναεκλέξουν.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Για το διοικητικό συμβούλιο μιλάμε, κύριε Πρόεδρε.

ΓΕΩΡΓΙΟΣ ΡΩΜΑΙΟΣ (Υπ.ΔημόσιαςΤάξης): Τώρα αυτό το οποίο προβλέπει ο νόμος είναι, ότι στη Θεσσαλονίκη συνέρχεται δύο φορές το χρόνο το εννιαμελές προεδρείο.

ΣΤΡΑΤΗΣ ΚΟΡΑΚΑΣ: Αυτό είναι άλλο θέμα.

ΠΡΟΕΔΡΕΥΩΝ (Παναγιώτης Σγουρίδης): Αυτό είναι, κύριε Κόρακα.

ΓΕΩΡΓΙΟΣ ΡΩΜΑΙΟΣ (Υπ.ΔημόσιαςΤάξης): Δεν διακόπτεται αυτή η διαδικασία γι'αυτό και συνέρχεται τώρα το Δεκέμβριο. Το εννεαμελές προεδρείο συνέρχεται δύο φορές το χρόνο στην Ελλάδα. Διότι, βεβαίως, δεν είναι δυνατόν δύο φορές ή και μια φορά να συνέρχεται όλη η συνέλευση του Αποδήμου Ελληνισμού, κάποιες χιλιάδες.

Υπάρχει, λοιπόν, απόλυτη συμφωνία της Διακομματικής Επιτροπής και του ΣΑΕ, να παραταθεί η θητεία για δύο χρόνια.

ΕΥΓΕΝΙΟΣ ΧΑΪΤΙΔΗΣ: Αυτήν τη συμφωνία πού τη βρήκατε, κύριε Υπουργέ;

ΓΕΩΡΓΙΟΣ ΡΩΜΑΙΟΣ (Υπ.ΔημόσιαςΤάξης): Τι να σας κάνω αν αμφισβητείτε αυτά που λέω;

ΕΥΓΕΝΙΟΣ ΧΑΪΤΙΔΗΣ: Είμαι στη μόνιμη επιτροπή και δεν έλαβα γνώση.

ΠΡΟΕΔΡΕΥΩΝ (Παναγιώτης Σγουρίδης): Ο κ.Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Να σας πω κάτι αστείο εδώ πέρα. Διαβάζω στις καταργούμενες τροποποιούμενες διατάξεις και λέει πρώτον "με το άρθρο 1 παρ. 1 του σχεδίου νόμου, τροποποιείται η ακόλουθη διάταξη του άρθρου 17 παρ. 3 του ν.1867, προσωπική κράτηση κατ'εφαρμογή των διατάξεων του κώδικα εισπράξεως". Καμία σχέση με το συζητούμενο.

Παρακάτω λέει "το ΣΑΕ..." αυτό που καταργείται. ΣΑΕ δεν θα πει προεδρείο του ΣΑΕ, θα πει Συμβούλιο Απόδημου Ελληνισμού. Η ολομέλεια του συμβουλίου συγκαλείται μια φορά το χρόνο από το γενικό γραμματέα Απόδημου Ελληνισμού και έκτατα, κ.λπ. Και έρχεται τώρα και το μια φορά το χρόνο, με τη διάταξη που μας προτείνετε, γίνεται μια φορά κάθε δύο χρόνια. Αυτή είναι η τροποποίηση που μας προτείνετε. Για τη θητεία του ΣΑΕ ουδείς λόγος γίνεται στην προτεινόμενη τροπολογία. Διαβάζω μετά, και το Γενικό Λογιστήριο του Κράτους λέει "με τις διατάξεις της τροπολογίας με τις οποίες ορίζεται το Συμβούλιο Απόδημου Ελληνισμού θα συγκαλείται στο εξής κάθε δύο χρόνια αντί κάθε ένα χρόνο, όπως ισχύει σήμερα".

ΠΡΟΕΔΡΕΥΩΝ (Παναγιώτης Σγουρίδης):Αυτό ακριβώς.

ΣΤΡΑΤΗΣ ΚΟΡΑΚΑΣ:Ναι, θα συγκαλείται κάθε δύο χρόνια το ΣΑΕ...

ΠΡΟΕΔΡΕΥΩΝ (Παναγιώτης Σγουρίδης):Για να εκλέξει. 

ΣΤΡΑΤΗΣ ΚΟΡΑΚΑΣ:'Οχι, δεν λέει κάτι τέτοιο.

ΠΡΟΕΔΡΕΥΩΝ (Παναγιώτης Σγουρίδης): Το εννιαμελές διοικητικό συμβούλιο που εξελέγη από το ΣΑΕ...

ΣΤΡΑΤΗΣ ΚΟΡΑΚΑΣ:Αυτό είναι άλλο. 

ΠΡΟΕΔΡΕΥΩΝ (Παναγιώτης Σγουρίδης):Αυτού παρατείνεται η θητεία. 

ΣΤΡΑΤΗΣ ΚΟΡΑΚΑΣ:Αυτό είναι άλλο. Κύριε Πρόεδρε, είχαμε εκλογή δύο σωμάτων. Το ένα ήταν το Συμβούλιο Απόδημου Ελληνισμού, το οποίο δεν θυμάμαι από πόσα μέλη αποτελείται και το άλλο ήταν το προεδρείο του Συμβουλίου του Απόδημου Ελληνισμού. Το προεδρείο συνέρχεται μια φορά στους έξι μήνες, το ΣΑΕ μια φορά το χρόνο, με βάση το προεδρικό διάταγμα και έρχεται τώρα και το μια φορά στο χρόνο γίνεται μια φορά στα δύο χρόνια.

Εμείς πιστεύουμε, ότι θα έπρεπε η θητεία να είναι διετής και η σύγκληση του Συμβουλίου να γίνεται μια φορά το χρόνο. Αυτή είναι η πρότασή μας. 

ΠΡΟΕΔΡΕΥΩΝ (Παναγιώτης Σγουρίδης):Μα, το θέμα είναι καθαρά οικονομικό, κύριε Κόρακα.

ΣΤΡΑΤΗΣ ΚΟΡΑΚΑΣ:Τώρα, το δεύτερο άρθρο της τροπολογίας επειδή δεν είναι επείγον και άμεσο να αποσυρθεί και να έλθει να το συζητήσουμε με άνεση. Θυμάμαι όταν το έφερε και τότε το 1992 η κα Τσουδερού, το έφερε την τελευταία στιγμή και η πρόταση που κάναμε εμείς αλλά και άλλα Κόμματα ήταν, να μείνει και να περιμένουμε λίγο. Και η κα Τσουδερού το έφερε, γιατί βιαζόταν και έπρεπε να γίνει, για να σωθεί ο πολιτισμός μας διεθνώς. Φτάνουμε, λοιπόν, σήμερα τέσσερα χρόνια μετά και δεν έχουμε ακόμη βγάλει το προεδρικό διάταγμα!

Είναι κάτι, που θέλει πολλή συζήτηση.

ΠΡΟΕΔΡΕΥΩΝ (Παναγιώτης Σγουρίδης):Υπάρχει ένα διαδικαστικό θέμα, κύριε Υπουργέ. Βλέπω, ότι η τροπολογία έχει δύο άρθρα. Θα μπουν στο νομοσχέδιο ως δύο άρθρα ξέχωρα ή ως ένα άρθρο με δύο υποάρθρα ή δύο υποπαραγράφους;

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης):Μπορούν να μπουν ως ένα άρθρο, δεδομένου ότι είναι και του ίδιου Υπουργείου.

ΠΡΟΕΔΡΕΥΩΝ (Παναγιώτης Σγουρίδης):Νομοτεχνικά θα πρέπει να το δείτε αυτό. 

Ο κ. Ανδρεουλάκος έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, εδώ έχουμε το Συμβούλιο Αποδήμου Ελληνισμού με διετή θητεία και όλη αυτή η διετής θητεία με την τροπολογία που εισηγείσθε υλοποιείται σε μια μόνο σύγκληση . Αυτό είναι σχήμα οξύμωρο. Είναι σαν να λέτε, δηλαδή, ότι η Βουλή των Ελλήνων που έχει τετραετή διάρκεια θα συνεδριάζει μια φορά στα τέσσερα χρόνια. Αυτό είναι. Είναι σχήμα οξύμωρο. Αυτό ποιος σας το ζήτησε; Το προεδρείο του Αποδήμου Ελληνισμού που είναι κυβέρνηση ή η Βουλή του Αποδήμου Ελληνισμού που είναι το Συμβούλιο του Αποδήμου Ελληνισμού; Διότι αν σας το ζήτησε το Προεδρείο, νομίζω ότι δεν πρέπει να το υιοθετήσετε. Θα είναι προτιμότερο όταν θα συνέλθει σε τακτική συνέλευση, το Συμβούλιο του Αποδήμου Ελληνισμού να πάρει μια απόφαση, ότι είναι σύμφωνο με αυτήν την περικοπή ουσιαστικά των δικαιωμάτων του και τότε να μας το φέρετε ως πρόταση νόμου. Αλλιώς υπηρετείτε σκοπιμότητες, χωρίς μάλιστα να τις καθιστάτε διαφανείς.

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμμένος για να μιλήσει και εισερχόμαστε στην ψήφιση της τροπολογίας.

Ερωτάται το Σώμα: Γίνεται δεκτή η τροπολογία με γενικό αριθμό 109 και ειδικό 11; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΑΠΟΣΤΟΛΟΣ ΑΝΔΡΕΟΥΛΑΚΟΣ : Κατά πλειοψηφία.

ΦΩΤΗΣ ΚΟΥΒΕΛΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης):Συνεπώς η τροπολογία με γενικό αριθμό 109 και ειδικό 11 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.

Εισερχόμαστε στη συζήτηση της τροπολογίας με γενικό αριθμό 96 και ειδικό 3. Αφορά παράταση εκτέλεσης του Γενικού Κρατικού Προϋπολογισμού.

Ο κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Το θέμα έχει ως εξής: Πρόκειται περί μιας τυπικής τροπολογίας η οποία έχει τον εξής σκοπό. Πέρυσι το Ελληνικό Κοινοβούλιο ψήφισε το Νοέμβριο του 1995, ότι το οικονομικό έτος από λογιστικής απόψεως ξεκινά την 1η Ιανουαρίου και τελειώνει στις 31 Δεκεμβρίου του κάθε έτους. Επειδή ψηφίστηκε το 1995 ο προϋπολογισμός του 1995 συνέχισε και έκλεισε με βάση τους κανόνες δημοσίου λογιστικού, οι οποίοι ίσχυαν μέχρι τότε.

Mε βάση τους κανόνες αυτούς είχε δοθεί -και έτσι έκλεισε ο προϋπολογισμός του 1995- παράταση στην είσπραξη των βεβαιωθέντων κατά το ημερολογιακό έτος εσόδων κατά ένα μήνα και στην εκροή των εγκρινομένων δαπανών δύο μηνών.

Επειδή και ο προϋπολογισμός του 1994 και του 1995 και του 1996 και των δύο επομένων ετών είναι προϋπολογισμοί τα αποτελέσματα των οποίων πρέπει να είναι μεταξύ τους απολύτως συγκρίσιμα, δεδομένου ότι εξετάζονται αυτά τα αποτελέσματα κατά πόσο επιτυγχάνουν τους στόχους τους με βάση το πρόγραμμα σύγκλισης το οποίο έχει υιοθετηθεί από την Ελληνική Κυβέρνηση και την Ευρωπαϊκή Επιτροπή, αυτό το οποίο ζητούμε με την τροπολογία είναι να δοθεί η δυνατότητα ισοχρόνου παρατάσεως κατά την εκτέλεση του προϋπολογισμού, έτσι ώστε το κλείσιμο του Προϋπολογισμού του 1996 να είναι σε απολύτως συγκρίσιμο βάση με αυτούς των δύο προηγουμένων ετών.

Η τροπολογία αυτή έχει ένα συγκεκριμένο χρονικό ορίζοντα και ο λόγος για τον οποίο κατατίθεται αφορά τη συγκρισιμότητα, η οποία θα πρέπει να ισχύει μέχρι την εκτέλεση του προγράμματος σύγκλισης. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: 'Οπως είπαμε και χθες αυτή η τροπολογία ενεφανίσθη ως πρόσφυγας στο νομοσχέδιο περί προσφύγων. Δεν έχει καμία σχέση με το νομοσχέδιο. Είναι αντίθετη με τη λογική που η Κυβέρνηση ήθελε να παρουσιάσει με της δηλώσεις του Πρωθυπουργού στο Υπουργικό Συμβούλιο, είναι αντίθετη με το άρθρο 88 περί συναφών τροπολογιών και βεβαίως αυτό που επιβεβαιώνει είναι, ότι η Κυβέρνηση προσπαθεί να μαγειρέψει τα οικονομικά στοιχεία που θα παρουσιασθούν.

Η Νέα Δημοκρατία το είχε καταγγείλει και όταν το είχε καταγγείλει σας είχε πει ότι θα φθάσετε στο σημείο να ζητήσετε προθεσμία για να τα μαγειρέψετε και είχατε πει:"'Οχι εμείς δεν θα ζητήσουμε καμία προθεσμία πλέον". Και έρχεσθε σήμερα σε ένα άσχετο νομοσχέδιο να φέρετε αυτήν την τροπολογία προκειμένου να ζητήσετε παράταση, γιατί φαίνεται ότι όσο και αν μαγειρεύετε δεν βγαίνουν τα πράγματα όπως θέλετε να τα παρουσιάσετε.

Ικανοποιείτε πολλές φορές τον Ελληνικό Λαό δίνοντάς του μία εικόνα ότι πρέπει να είναι ιδιαίτερα ευτυχής για τα οικονομικά μέτρα της Κυβερνήσεως, ότι τα οικονομικά στοιχεία είναι τέτοια που κακώς ο 'Ελληνας έχει άνεργο στην οικογένειά του, ότι κακώς ο 'Ελληνας δύσκολα τα βγάζει πλέον, αλλά θα έπρεπε ο 'Ελληνας να ζει ως κάτοικος του Μόντε Κάρλο. Και τώρα προκειμένου να παραποιήσετε πάλι τα στοιχεία του Προϋπολογισμού έρχεσθε και ζητάτε πάλι προθεσμία.

Αυτήν την προθεσμία εμείς δεν θα τη δώσουμε. Αντιδρούμε σ' αυτήν την τακτική την οποία ακολουθείτε, αντιδρούμε σ' αυτήν την λογική την οποία έχετε, να φέρνετε άσχετες τροπολογίες κόντρα στη λογική των δηλώσεων του Πρωθυπουργού στο Υπουργικό Συμβούλιο. Και μάλιστα για να διαμαρτυρηθούμε εντόνως και να τα αντιληφθεί όλα ο Ελληνικός Λαός, δεν θα ψηφίσουμε το νομοσχέδιο αυτό και στο σύνολό του.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Το Σύνταγμα λέει ότι ο προϋπολογισμός ισχύει για ένα έτος, ψηφίζεται για το επόμενο έτος. Στο άρθρο 79, παρ. 4 λέει, ότι αν για οποιοδήποτε λόγο είναι ανέφικτη η διοίκηση των εσόδων και των εξόδων βάση του προϋπολογισμού, αυτή ενεργείται βάσει ειδικών νόμων κάθε φορά.

Εδώ ούτε βεβαιώνεται, ότι είναι ανέφικτη η εκτέλεση του προϋπολογισμού, δεν γίνεται καν επίκληση του λόγου που προβλέπει το Σύνταγμα, ούτε έρχεται με ειδικό νόμο όπως λέει το Σύνταγμα.

Επομένως, νομίζω ότι δεν είναι σύμφωνη η τροπολογία με το Σύνταγμα και αυτός είναι ένας πρόσθετος λόγος, πέραν των ουσιαστικών, για την καταψήφισή της.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε και χθες στην πρωτολογία μου είχα τη δυνατότητα να υποστηρίξω, ότι είναι απαράδεκτη αυτή η τακτική.

Δεν είναι δυνατόν, κύριε Υφυπουργέ, να επιλέγετε ως τακτική να φέρνετε τροπολογία που αφορά τον Κρατικό Προϋπολογισμό σ' ένα νομοσχέδιο του Υπουργείου Δημόσιας Τάξης. Δεν αποτελεί επί προσθέτως -θα έλεγα- και σεβασμό προς το Κοινοβούλιο, το οποίο πρέπει να συζητά πολύ ειδικά και πολύ συγκεκριμένα τόσο σημαντικά ζητήματα, όσο είναι αυτά του Κρατικού Προϋπολογισμού.

Δεν συμμερίζομαι ούτε το εσπευσμένο, ούτε το αναγκαίο, πολύ περισσότερο δε, που δεν βρίσκει έρεισμα και στο Σύνταγμα αυτή η τροπολογία.

Εμείς θα την καταψηφίσουμε, κύριε Πρόεδρε. Δεν θα αναφερθώ περισσότερο, γιατί όλοι έχουμε καταπονηθεί λόγω του περασμένου της ώρας. Νομίζω όμως ότι στοιχειώδης ευαισθησία εκ μέρους του Υπουργείου των Οικονομικών είναι να μην επιμείνει, να αποσύρει την τροπολογία.

Ταυτόσημη ευαισθησία πρέπει να επιδειχθεί και από τον Υπουργό Δημόσιας Τάξης,να μην δεχθεί σε δικό του νομοσχέδιο μια τόσο ξένη προς το περιεχόμενο του συζητουμένου νομοσχεδίου,τροπολογία.

ΠΡΟΕΔΡΕΥΩΝ (Παναγιώτης Σγουρίδης): Ο κ.Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και εμείς καταψηφίζουμε την τροπολογία ως απαράδεκτη.

ΠΡΟΕΔΡΕΥΩΝ (Παναγιώτης Σγουρίδης): Ο κ.Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εδώ έχουμε δύο θέματα που τίθενται με την εσπευσμένη εισαγωγή αυτής της απαράδεκτης τροπολογίας: Το ένα είναι το διαδικαστικό, το οποίο το έθεσαν και οι προλαλήσαντες. 'Ερχεται μια τροπολογία του Υπουργείου των Οικονομικών σε άσχετο νομοσχέδιο. Αντιβαίνει το άρθρο 88 παρ. 3 του Κανονισμού. Είναι μια τροπολογία η οποία, σύμφωνα με πληροφορίες μας, έχει απορριφθεί και στο παρελθόν από τον Πρόεδρο της Βουλής. Και είμαι περίεργος, εάν η τροπολογία αυτή κατατίθεται εν αγνοία του Πρωθυπουργού, ο οποίος στο Υπουργικό Συμβούλιο είχε δηλώσει ότι δεν πρέπει να κατατίθενται τροπολογίες σε άσχετα νομοσχέδια, αλλά και του Προέδρου της Βουλής, ο οποίος έχει τόσο μεγάλη ευαισθησία στα θέματα του Κανονισμού. Γιατί εδώ πράγματι έχουμε στο παρά πέντε, λίγο πριν κλείσει το οικονομικό έτος και τρεις-τέσσερις μέρες πριν συζητηθεί ο κρατικός προϋπολογισμός, να έρχεται μια τροπολογία για να παραταθεί αυτό το οικονομικό έτος με δικαιολογίες απαράδεκτες.

Και έρχομαι τώρα στο ουσιαστικό. Ο ν.2392/95, που ψήφισε η Βουλή, νόμος αυτής της κυβέρνησης, στην εισηγητική του έκθεση όταν ήρθε στη Βουλή αναφέρει τα εξής: "Το νομοσχέδιο εμπλουτίστηκε επίσης με θεσμικού χαρακτήρα διατάξεις και καινοτομίες οι οποίες αποσκοπούν α)Στην εδραίωση της διαφάνειας στη διαχείριση του δημόσιου χρήματος και την περιφρούρηση της δημόσιας περιουσίας, β)Στην υποχρέωση των αρμοδίων υπηρεσιών του Υπουργείου των Οικονομικών να συντάσσουν εκθέσεις για την πορεία των εσόδων και δαπανών κ.λπ.".

Και ανάμεσα σ'αυτές τις διατάξεις που εισήγαγε αυτό το νομοσχέδιο, ήταν η κατάργηση της παράτασης του οικονομικού έτους για τις εισπράξεις των βεβαιωθέντων εσόδων και τις πληρωμές των δαπανών, με εξαίρεση την παράταση για συμψηφιστικές εγγραφές από το Γραφείο Συμψηφισμών.


'Ηταν ένας νόμος, ο οποίος θεωρήθηκε τότε εκσυγχρονιστικός. 'Ενας νόμος σοβαρός. 'Ενας νόμος που συζητήθηκε στη Βουλή και τον ψήφισε η κυβερνητική πλειοψηφία.

Και τώρα τι άλλαξε και έρχεται ο νέος Υπουργός των Οικονομικών να ξηλώσει τις διατάξεις του προκατόχου του -γιατί περί αυτού πρόκειται- στο παρά πέντε; Γιατί εδώ αυτό έχουμε: Τον κ. Παπαντωνίου, ο οποίος δεν είχε καν την ευπρέπεια να έρθει σήμερα στη Βουλή να υποστηρίξει αυτό το ξήλωμα, να ξηλώνει διατάξεις που ψήφισε η Βουλή με εισήγηση του κου Παπαδόπουλου.

Γιατί γίνεται αυτό; Προφανώς για λόγους παραπλάνησης και πάλι της Βουλής και της Ευρωπαϊκής 'Ενωσης, γιατί αναφέρεται και η Ευρωπαϊκή 'Ενωση στην εισηγητική έκθεση. Και με δεδομένο μάλιστα ότι ο νυν Υπουργός Οικονομικών, ως Υπουργός Εθνικής Οικονομίας, έχει σε πολλές περιπτώσεις κατηγορηθεί και από Βουλευτές και από άλλους ειδικούς για παραποίηση στοιχείων, στοιχείων όχι του προϋπολογισμού, γιατί δεν χειριζόταν τα στοιχεία του προϋπολογισμού, χειριζόταν τα εθνικολογιστικά στοιχεία. 'Εχει, λοιπόν, κατηγορηθεί πολλές φορές για παραποίηση στοιχείων του παρελθόντος. 'Εχει κατηγορηθεί και συγκεκριμένα από τον κ. Μάνο χθες στην ουσία για προσπάθεια να ξαναγράψει την ιστορία. Και θέλει τώρα να παραποιήσει και τα στοιχεία του προϋπολογισμού.

Και το ερώτημα είναι: Γιατί η σπουδή; Γιατί στον προϋπολογισμό που θα συζητήσουμε την ερχόμενη εβδομάδα και που συζητήσαμε στην επιτροπή, όπου ήδη καταγγείλαμε την Κυβέρνηση για ορισμένες λογιστικές αλχημείες -τα δισεκατομμύρια να χοροπηδούν από κονδύλι σε κονδύλι- φαίνεται ότι ο Υπουργός έχει ήδη προεξοφλήσει ορισμένες προκρούστειες προσαρμογές και έρχεται τώρα να τις νομιμοποιήσει εκ των υστέρων με την εισαγωγή αυτής της τροπολογίας.

Και με τον καλύτερο τροπο η τρόπολογία αυτή επιβεβαιώνει τις καταγγελίες μας για παραποίηση των δημοσιονομικών στοιχείων. Μεγαλύτερη επιβεβαίωση αυτών που είπαμε στην επιτροπή την περασμένη εβδομάδα, από την κατάθεση αυτής της τροπολογίας, δεν μπορεί να υπάρξει.

Και απορώ, κύριε Χριστοδουλάκη, εσείς που είστε γνωστός και για μια ευαισθησία που έχετε για την ακρίβεια των οικονομικών στοιχείων, πως έρχεστε εδώ να υπερασπίσετε αυτήν την απαράδεκτη τροπολογία.

Θεωρούμε, ότι πρέπει να αποσυρθεί. Θεωρούμε ότι ο Υπουργός Δημοσίας Τάξεως δεν έπρεπε να την είχε δεχθεί αυτήν την τροπολογία και για τους τυπικούς λόγους -το διαδικαστικό ότι είναι σε άσχετο νομοσχέδιο προφανώς- αλλά κυριότερα για τους ουσιαστικούς.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τζωάννος έχει το λόγο.

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, συμπληρωματικά με τα όσα είπε ο συνάδελφος κ. Αλογοσκούφης θα ήθελα κι εγώ να επαναλάβω, ότι εδώ δεν πρόκειται για μια απλή τακτοποίηση θεμάτων, αλλά μία ουσιαστική παλινδρόμηση σε καταδικασμένες πρακτικές, όπου διαπιστώνουμε μάλιστα ότι άλλα λέει ο Πρωθυπουργός και άλλα κάνουν οι Υπουργοί. Δηλαδή, αυτήν τη στιγμή, αντί να έχουμε εκσυγχρονισμό της πρακτικής της Δημόσιας Διοίκησης, έχουμε απλώς εκσυγχρονισμένη ασυνεννοησία.

Το δεύτερο στοιχείο, που θα ήθελα να επισημάνω σε σχέση με αυτά που είπε ο κ. Χριστοδουλάκης, είναι ότι στην εισηγητική έκθεση δεν αναφέρεται απλώς μία χρονική περίοδος συγκεκριμένη, αλλά μία μεταβατική περίοδος ολοκλήρωσης των διαδικασιών της ΟΝΕ, που η καταληκτική ημερομηνία είναι αβέβαιη.

Τρίτον, στην εισηγητική έκθεση του νόμου που είχε κατατεθεί πέρυσι έχουμε και μία διατύπωση ότι από την αλλαγή, που επέφερε τότε ο κ.Παπαδόπουλος, θα είχαμε μία βελτίωση στο πραγματικό και ουσιαστικό έλεγχο των δημοσίων διαχειρίσεων. Και πως θα υπάρξει ουσιαστική βελτίωση, όταν έχουμε την τελευταία στιγμή κυριολεκτικά αυτές τις τροπολογίες, πέραν του διαδικαστικού θέματος στο οποίο αναφέρθηκε ο κ.Αλογοσκούφης, που αποτελεί και ασέβεια προς τη Βουλή.

Στην εισηγητική έκθεση για τον Προϋπολογισμό, που συζητήσαμε προχθές, υπάρχει στη πρώτη σελίδα η αναφορά σε αξιόπιστη εκτέλεση. Πώς θα υπάρξει αξιόπιστη εκτέλεση του Προϋπολογισμού, όταν έχουμε αυτά τα φαινόμενα; Και πως θα συνδεθούν στοιχεία του τακτικού προϋπολογισμού με τα απολογιστικά και τα προϋπολογιστικά στοιχεία για το 1997 των ΔΕΚΟ, των επιχειρήσεων που επιχορηγούνται;

'Ολα αυτά τα θέματα είναι σοβαρά θέματα και δεν μπορεί να έρχονται την τελευταία στιγμή. Επιπρόσθετα θα ήθελα να επισημάνω ότι η Κυβέρνηση έστω και για λόγους ευγένειας, αν θέλετε, έστω και για λόγους βελτίωσης της διαδικασίας είχε την ευχέρεια να συζητήσει το θέμα στη Μόνιμη Επιτροπή Οικονομικών. Γιατί δεν έρχεται εκεί το θέμα να το αναλύσουμε εκτενώς να δούμε και τους πραγματικούς λόγους; Διότι δεν μπορούμε να δεχθούμε ότι απλώς λόγοι στατιστικής ισοτιμίας των ετών αποτελούν την αιτία για να καταργηθεί παντελώς κάποια καινοτομία θετική στην οποία προέβη πέρυσι ο τότε Υπουργός Οικονομικών.

Θεωρούμε, λοιπόν, απαράδεκτη όλη τη μεθόδευση και για λόγους διαδικαστικούς και για λόγους ουσίας και γι' αυτό την καταψηφίζουμε και ζητάμε να αποσυρθεί.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, νομίζω ότι μπαίνουν τρία στοιχεία στην υπό συζήτηση τροπολογία. 

Το πρώτο είναι καθαρά κυβερνητικό, που έχει να κάνει με την αυτοαναίρεση ουσιαστικά της Κυβέρνησης μέσα σε πολύ λίγο χρονικό διάστημα. Και αυτό βέβαια δεν μας ενδιαφέρει. Ωστόσο κρίνεται και βαθμολογείται γι'αυτές τις ενέργειες η Κυβέρνηση και στον Ελληνικό Λαό, αλλά και στη συνείδηση των Βουλευτών ακόμα και αν ανήκουν στα άλλα Κόμματα.

Το δεύτερο στοιχείο είναι ακριβώς το τυπικό στοιχείο της διαδικασίας. Και εδώ δεν μπορεί να μην καταγράψουμε σ' αυτήν την Aίθουσα την προσβολή που γίνεται συστηματικά τον τελευταίο καιρό από πλευράς της Κυβέρνησης προς την Eθνική Aντιπροσωπεία και βεβαίως και προς τους Βουλευτές, όταν μάλιστα η Aίθουσα μπορεί να μετρήσει τόσους λίγους Βουλευτές, εν κρυπτώ.

Το τρίτο και το ουσιαστικότερο είναι ακριβώς αυτή η ίδια η τροπολογία. Και θα πρέπει να πούμε, κύριε Πρόεδρε, ότι αυτή η τροπολογία μου θυμίζει την υπερδωδεκάμηνη χρήση των επιχειρήσεων, αλλά που αυτή η υπερδωδεκάμηνη χρήση αρχίζει, όταν ξεκινάνε οι επιχειρήσεις. Εδώ έρχεται να πάμε σε μία υπερδωδεκάμηνη χρήση, αφού τελειώνει το έτος.

Και ακριβώς εδώ ερχόμαστε να επισημάνουμε την δόλια προσπάθεια -και θα μου συγχωρέσετε αυτό τον χαρακτηρισμό- από πλευράς της Κυβέρνησης,για την αλλοίωση ακριβώς των στοιχείων του Προϋπολογισμού που έρχεται αφ'ενός και την παραπλάνηση ουσιαστικά και της Ευρωπαϊκής 'Ενωσης,αλλά και του Ελληνικού Λαού αφ'ετέρου, σε ό,τι αφορά την διαμόρφωση των δεικτών, αλλά και της πολιτικής που θέλει να περάσει η Κυβέρνηση με το νέο Προϋπολογισμό.

Νομίζω, κύριε Πρόεδρε, ότι με την δική σας παρέμβαση και με αυτά που είπαν οι προηγούμενοι ομιλητές, σαν θεματοφύλακας της Εθνικής Αντιπροσωπείας και του Κοινοβουλευτισμού, δεν θα πρέπει να επιτρέψετε να προχωρήσει και να ψηφιστεί αυτή η τροπολογία, γιατί πρώτα και κύρια, έρχεται σε αντίθεση με αυτά που διακήρυξε ο κύριος Πρωθυπουργός στις προγραμματικές δηλώσεις και ο Πρόεδρος της Βουλής, δηλαδή ότι άσχετες τροπολογίες δεν μπορεί να έχουν θέση σε άσχετα νομοσχέδια.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΝΙΚΟΛΑΟΣ ΧΡΙΣΤΟΥΔΟΥΛΑΚΗΣ (Υφυπ. Οικονομικών): Να απαντήσω, καταρχήν, επί του θέματος το οποίο ετέθη από αρκετούς ομιλητές, σχετικά με την θέση την οποία έχει η τροπολογία αυτή στο συζητούμενο νομοσχέδιο.

Θα ήθελα να ενημερώσω το Σώμα ότι σε νομοσχέδιο, το οποίο έχει ήδη κατατεθεί προ αρκετών εβδομάδων στην Βουλή, προς συζήτηση στην αρμόδια επιτροπή, περιλαμβάνεται αυτή ακριβώς η διάταξη, την οποία φέρουμε σήμερα ως τροπολογία.

Πιστεύαμε ότι θα προωθείτο εγκαίρως το νομοσχέδιο αυτό, έτσι ώστε να υπάρχει η δυνατότητα συζητήσεως, και στην Κοινοβουλευτική Επιτροπή -παρά το γεγονός ότι πρόκειται περί μιάς τυπικής ρυθμίσεως, εν πάση περιπτώσει θα συζητείτο στην αρμόδια Κοινοβουλευτική Επιτροπή- και φυσικά, θα ερχόταν και στην Ολομέλεια κανονικά.

Σας υπενθυμίζω επίσης, ότι προ εβδομάδος συζητήσαμε σε πάρα πολλές συνεδριάσεις νομοσχέδιο του Υπουργείου Οικονομικών, το οποίο αφορούσε τις μισθολογικές διατάξεις των Ενόπλων Δυνάμεων και θα είχαμε, θεωρητικώς, την ευχέρεια να φέρουμε την τροπολογία στο νομοσχέδιο εκείνο. Δεν την φέραμε όμως, ακριβώς επειδή είχε κατατεθεί, κατά την άποψή μας εγκαίρως, ούτως ή άλλως σε νομοσχέδιο περί δαπανών, το οποίο επέβαλλε το Υπουργείο Οικονομικών.

Η διαδικασία αυτή, όμως, δεν ξεκίνησε. Κατά πάσα πιθανότητα θα έρθει το νομοσχέδιο αυτό προς συζήτηση και στην Κοινοβουλευτική Επιτροπή και στην Ολομέλεια της Βουλής, μετά τις γιορτές.

Αυτό κατέστησε αναγκαία την κατάθεση της τροπολογίας σε ένα διαφορετικό νομοσχέδιο. Δεν υπάρχει η παραμικρή πρόθεση, ίσα-ίσα έχει εκτενώς ανακοινωθεί αυτή η τροπολογία, εδώ και πάρα πολύ καιρό, στο άλλο νομοσχέδιο. Δεν έχει να κρύψει απολύτως τίποτα η Κυβέρνηση.

'Ερχομαι τώρα στο θέμα ουσίας. Δεν επηρεάζει η τροπολογία αυτή σε τίποτα την εκτέλεση του Προϋπολογισμού, διότι αφορά έσοδα, τα οποία έχουν βεβαιωθεί εντός του οικονομικού έτους, το οποίο προβλέπει ο κυρωθείς νόμος του 1995. Αφορά επίσης και δαπάνες, οι οποίες έχουν ήδη αναληφθεί εντός του ημερολογιακού έτους, το οποίο προβλέπει η διάταξη του 1995.

Κατά συνέπεια, δεν πρόκειται, ούτε για επιμήκυνση, ούτε για σμίκρυνση, ούτε για παραποίηση, ούτε για οτιδήποτε άλλο, των οικονομικών δοσοληψιών του Υπουργείου Οικονομικών, σε σχέση με τον Προϋπολογισμό.

Αυτά αφορούν την εισροή ή εκροή δαπανών, τα οποία ενδεχομένως μπορεί να λάβουν χώρα, έπειτα από ένα μικρό χρονικό διάστημα, μετά την βεβαίωση ή μετά την έγκριση και επιπλέον εξασφαλίζουν τη συγκρισιμότητα των στοιχείων. Η αδιαφάνεια θα προέκυπτε, εάν μπερδεύονταν, συγχέοντο οι χρονικές περίοδοι, εντός των οποίων θα αναφέροντο τα έσοδα και τα έξοδα διαφορετικών ετών. Διότι, δεν θα ήταν τότε εύκολο να συγκρίνει κανείς τα πραγματικά οικονομικά μεγέθη.

Για λόγους, λοιπόν, συγκρισιμότητας και μάλιστα σε μία περίοδο η οποία σχετίζεται με την επίτευξη ορισμένων στόχων σύγκλισης, πρέπει να υπάρχει η ευχέρεια τακτοποιήσεως, είτε εισροών, είτε εκροών, οι οποίες έχουν βεβαιωθεί και οι οποίες έχουν εγκριθεί εντός του οικονομικού έτους, το οποίο προβλέπει ο νόμος, ο οποίος κυρώθηκε πέρσι, το 1995.

Διαφορετικά, θα γίνει δύσκολη η σύγκριση αντιστοίχων στοιχείων. Αυτός και μόνο είναι ο λόγος, για τον οποίο η τροπολογία αυτή εισάγεται προς ψήφιση.

Και αν μου επιτρέπετε μία συμπλήρωση, όσον αφορά τον Υπουργό τον κ. Παπαντωνίου, ο οποίος δήθεν δεν καταδέχεται να έρθει. Τη στιγμή αυτή ο Υπουργός Εθνικής Οικονομίας βρίσκεται στο Δουβλίνο, προκειμένου να παρακολουθήσει τις εργασίες της Ευρωπαϊκής Διασκέψεως.

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, διαδικαστικά και ουσιαστικά διαφωνούμε με την τροπολογία που εισάγουν οι παριστάμενοι Υπουργοί και ιδιαιτέρως ο Υφυπουργός των Οικονομικών. Διαδικαστικά, διότι έρχεται σε ένα άσχετο νομοσχέδιο -θα μου πείτε δεν είναι η πρώτη φορά που γίνεται αυτό, ούτε είναι η πρώτη φορά που ρεζιλεύεται η νομοθετική λειτουργία- και επέρχεται σύγχυση της νομοθετικής γονής με τέτοιες παρεμβάσεις και τέτοιες τροπολογίες.

ΠΡΟΕΔΡΕΥΩΝ (Παναγιώτης Σγουρίδης): Συμφωνώ απολύτως μαζί σας.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Μάλιστα, θα θυμίσω στον κύριο Υπουργό ότι απεπειράθη να τη φέρει κατά τη συζήτηση άλλου νομοσχεδίου και ο ίδιος ο Πρόεδρος της Βουλής σας είπε να την αποσύρετε, διότι ήτο άσχετη.

Και επί της ουσίας διαφωνούμε. Ουσιαστικά, τι κάνετε, κύριε Υπουργέ;

Αναιρείτε την περσινή νομοθετική πρωτοβουλία του Υπουργού των Οικονομικών. Με τέτοιες ρυθμίσεις που είναι μάλιστα και μεγάλου χρονικού ορίζοντα -διότι θα ισχύει αυτή η ρύθμιση μέχρι την ολοκλήρωση των διαδικασιών της οικονομικής και νομισματικής ενοποίησης στο πλαίσιο της Ευρωπαϊκής 'Ενωσης, δηλαδή "ζήσε μαύρε μου να φας τριφύλλι"- δεν προάγεται ούτε η ευκρίνεια, ούτε η ειλικρίνεια του Προϋπολογισμού και της εκτελέσεως αυτού. Γι'αυτό, λοιπόν, είμεθα αντίθετοι και την καταψηφίζουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, όπως ειπώθηκε και από τον Ειδικό μας Αγορητή, αυτή η τροπολογία είναι απαράδεκτη, είναι παράνομη -μπορείτε να τη χαρακτηρίσετε όπως θέλετε- και θα ήθελα να σας παρακαλέσω να μη δεχθείτε να τη συζητήσουμε παραπέρα. Είναι κάτι πάρα πολύ σοβαρό. Πρώτα απ'όλα είναι ρητά, κατηγορηματικά αντίθετο το Σύνταγμα προς τέτοιες διαδικασίες.

Θέλω να καθορίζει συγκεκριμένα διαδικασία για τέτοιους είδους παρατάσεις, κύριε Υπουργέ. Δεν ξέρω αν είναι δική σας πρωτοβουλία, αν είναι πρωτοβουλία του κ. Παπαντωνίου, αλλά είναι μία μεθόδευση όλως διόλου αντισυνταγματική και αν ξεκινήσουμε τέτοιες διαδικασίες, κύριε Πρόεδρε, δεν ξέρω που θα φθάσουμε.

'Οπως είπε ο κ. Αυδής, το Σύνταγμα προβλέπει τι πρέπει να γίνει. Χρειάζεται ειδικός νόμος κ.λπ., ή χρειάζεται να μην έχει προλάβει η Βουλή να ψηφίσει προϋπολογισμό, οπότε παίρνουμε μία παράταση τριών, τεσσάρων μηνών για να μπορέσει η Βουλή να ψηφίσει. Αλλά εδώ δεν έχει η Βουλή ισχύ -υπάρχει Βουλή- δεν έχει επικαλεστεί ότι υπάρχει κάποιο πρόβλημα συγκεκριμένο. Δεν φέρνει ειδικό νόμο. Είπε κάτι ότι σκόπευε να φέρει κ.λπ., αλλά τι να κάνουμε; Προφανώς, δεν προκάνατε. Δεν θα καταπατάμε θεσμούς, Συντάγματα κ.λπ.

Επίσης, θέλω να πω ότι βασικός στόχος για να αλοιώσετε κάπως την πραγματική εικόνα, είναι το γεγονός ότι η ίδια σας η πρόταση αναγνωρίζει την αποτυχία σας σ'αυτόν τον τομέα. Είναι μια έγγραφη, θα λέγαμε, ομολογία της αποτυχίας της δημοσιονομικής διοίκησης, τουλάχιστον για το έτος που διανύουμε και για τα επόμενα έτη.

Τώρα καταλαβαίνουμε ότι προσπαθείτε να εκτελέσετε εντολές, διαταγές κ.λπ. και την αγωνία σας να μπούμε στην ΟΝΕ. Βεβαίως, ποτέ δεν κάνατε τον κόπο και ειδικά τώρα που όλη η Ελλάδα βρίσκεται σε αναβρασμό να πείτε στον Ελληνικό Λαό, τι θα κερδίσει απ'αυτήν την υπόθεση.'Οτι θα κερδίσουν τα μεγάλα συμφέροντα, αυτό το ξέρουμε. Αλλά ο εργαζόμενος λαός, οι άνεργοι, οι αγρότες, οι εργατοϋπάλληλοι, οι συνταξιούχοι τι θα κερδίσουν πέρα από τις δραστικές μειώσεις των εισοδημάτων τους;

'Ετσι λοιπόν, κύριε Πρόεδρε, θέλω να σας καλέσω -για να μην μακρυγορήσω άλλο- όπως έγινε και προηγούμενα -ακούσατε τους συναδέλφους τι είπαν- να μη συνεχίσουμε άλλο αυτήν τη συζήτηση. Είναι παράνομη, δηλαδή είναι απαράδεκτο. Και μου κάνει εντύπωση γιατί ο μεν κύριος Υφυπουργός είναι νέος, δεν είναι κοινοβουλευτικός και εν πάση περιπτώσει έτσι του είπαν να κάνει, έτσι κάνει, αλλά το Προεδρείο έχει υποχρέωση να μας προστατεύσει.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Εξακολουθώ να έχω την άποψη, κύριε Πρόεδρε, που διατύπωσα λίγο πριν και μετά τις εξηγήσεις, που έδωσε ο κύριος Υφυπουργός, οι οποίες δεν κρίνονται επαρκείς. Δεν απαντά, επί παραδείγματι, στο ζήτημα της συνταγματικότητας. Δεν απαντά η εξήγηση που έδωσε ο κύριος Υφυπουργός, πως, τόσο ξένη προς το συζητούμενο νομοσχέδιο διάταξη, έρχεται σήμερα με τη μορφή της τροπολογίας. Και θα επαναλάβω την έκκληση, που έκανε ο προλαλήσας συνάδελφος. 'Εχετε κι εσείς, κύριε Πρόεδρε, υποχρέωση, επαναλαμβάνοντας την προηγούμενη στάση του Προεδρείου της Βουλής, να ζητήσετε και από τον αξιότιμο κύριο Υπουργό να μην επιμείνει στην υιοθέτηση της τροπολογίας, αλλά και από τον κύριο Υφυπουργό Οικονομικών να την αποσύρει.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, είπαμε ότι είναι απαράδεκτη συνταγματικά, ηθικά, κοινοβουλευτικά. Δεν μπορούμε να ψηφίσουμε τέτοια τροπολογία, γι' αυτό και την καταψηφίζουμε. Αρκετά έγινε λόγος γι' αυτή και νομίζω πως πρέπει να την αποσύρετε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, γι' αυτήν την τροπολογία τα Κόμματα πήραν θέση. Το Προεδρείο της Βουλής πήρε θέση, αλλά το πιο σπάνιο είναι ότι και η ίδια η Κυβέρνηση πήρε θέση. Ο κύριος Υπουργός προσπαθώντας να δικαιολογήσει την τροπολογία, μας είπε ότι δεν είναι κανονική. Τα Πρακτικά της Βουλής έχουν τη λέξη "κανονικά". Παρά φύσιν λοιπόν τροπολογία ερχόμαστε να ψηφίσουμε.

ΠΡΟΕΔΡΕΥΩΝ (Παναγιώτης Σγουρίδης): Προσφυγική.

ΠΑΝΑΓΙΩΤΗΣ ΚΑΜΜΕΝΟΣ: Προσφυγική ήταν η προηγούμενη.

Και οι πάντες συμφωνούμε ότι δεν είναι κανονινή. Είναι κατά παράβαση του Συντάγματος, κατά παράβαση του Κανονισμού της Βουλής, συμφωνούμε σ' αυτό όλα τα Κόμματα και όμως θα την ψηφίσουμε.

Νομίζω ότι πέραν της ευθύνης που έχετε εσείς, κύριε Υπουργέ, να την πάρετε πίσω είναι και ευθύνη του Προεδρείου να μην τη συζητήσει. Είναι μία ευθύνη, αν θέλετε, που και ο ίδιος ο Πρόεδρος της Βουλής, την είχε αντιληφθεί σε προηγούμενο νομοσχέδιο, όταν επιχείρησε πάλι το δικό σας Υπουργείο να φέρει να το συζητήσει και αρνήθηκε να τη συμπεριλάβει. 'Εχουμε λοιπόν την υποχρέωση όλοι να αρνηθούμε να ψηφίσουμε αυτήν την τροπολογία και να σταματήσουμε πλέον να τη συζητούμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, κανείς δεν είναι ευτυχής, όταν αντιμετωπίζει το φαινόμενο των τροπολογιών, που έρχονται χωρίς, αν θέλετε, την πλήρη τακτική διαδικασία μέσω κοινοβουλευτικών επιτροπών κ.λπ. Ούτε η σημερινή Κυβέρνηση ιδιαίτερα, και πολύ περισσότερο, αν θέλετε, και ο σημερινός Πρόεδρος της Βουλής μπορούν να κατηγορηθούν ότι έχουν πρωτοτυπήσει, εισάγοντες τροπολογίες αυθαιρέτως και συχνά. Το αντίθετο έχει συμβεί. Δυστυχώς, η πρακτική των τροπολογιών είναι πολύ παλιά πρακτική και θα ήθελα τουλάχιστον στους συναδέλφους της Νέας Δημοκρατίας να θυμίσω ότι όταν πριν από λίγα χρόνια ήταν Κυβέρνηση, βροχή τροπολογιών κατατίθεντο την τελευταία στιγμή. Μάλιστα μία φορά ψηφίστηκαν άνευ συζητήσεως πενήντα τροπολογίες σε τρία λεπτά. Δεν λέω ότι είναι παράδειγμα προς μίμηση. Προσπαθούμε να το αποφύγουμε. Πολύ σωστά κάνει και ο Πρόεδρος της Βουλής και ακόμη περισσότερο ο Πρωθυπουργός με όσα είπε, τα οποία επικαλεστήκατε. Αλλά πάντοτε υπάρχει η ταχύτητα των πραγμάτων και πάντοτε υπάρχουν οι ανάγκες, που εμφανίζονται, διότι υπήρξαν κάποιες ενδεχομένως δυσχέρειες, σε κάποιες άλλες φάσεις.

'Οταν ο αρμόδιος Υφυπουργός κ. Χριστοδουλάκης απάντησε με πληρότητα, νομίζω, και με σαφήνεια στην ουσία του θέματος, ποια είναι η ανάγκη να εισαχθεί αυτή η τροπολογία, εφ' όσον έχουμε μία δεδομένη ανάγκη, λήγει το έτος, δεν υπάρχει περιθώριο να εισαχθεί σε άλλο νομοσχέδιο, χωρίς να είμαστε ευτυχείς κι εμείς, διότι εξαναγκαζόμαστε από τα πράγματα να νομοθετούμε όχι κατά τον ιδεώδη, αν θέλετε, τρόπο, δεν είναι όμως ανάγκη να θεωρούμε ότι υπάρχουν ύποπτες διαδικασίες και πονηρές σκέψεις, που κρύβονται πίσω από την τροπολογία. Διότι αν επρόκειτο περί αυτού, δεν θα είχε κατατεθεί πριν από πολύ καιρό σε άλλο σχέδιο νόμου, στην αρμόδια Κοινοβουλευτική Επιτροπή.

Δεν κατέστη δυνατόν να προχωρήσει αυτή η διαδικασία. Ανάγκα και θεοί πείθονται, κύριοι συνάδελφοι. Υπάρχει ανάγκη να έρθει στο παρόν σχέδιο νόμου. Ευχαριστώ.

ΠΡΟΕΔΡΕΥΩΝ (Παναγιωτης Σγουρίδης): Ο κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν μας έπεισε η απάντηση του κυρίου Υφυπουργού. Νομίζω, ότι απ' όλες τις τοποθετήσεις προέκυψε ότι η Κυβέρνηση δεν εχει καμία νομιμοποίηση να φέρνει αυτήν την τροπολογία, ούτε από το Σύνταγμα ούτε από τον Κανονισμό της Βουλής. Και η Βουλή δεν εχει καμία νομιμοποίηση να ψηφίσει αυτήν την τροπολογία, διότι σε παρόμοια προσπάθεια στο πρόσφατο παρελθόν, ο κύριος Πρόεδρος την απέρριψε.

'Ερχομαι τώρα στην ουσία. Μας είπε ο κύριος Υφυπουργός, ότι η τροπολογία αυτή δεν εχει καμιά ουσιαστική επίδραση στην εκτέλεση του Προϋπολογισμού. Το μόνο που τον ενδιαφέρει είναι η παρουσία -όχι η ουσία- των στοιχείων του Προϋπολογισμού.

Ακούστηκε επίσης από τον Κοινοβουλευτικό Εκπρόσωπο του ΠΑ.ΣΟ.Κ. για "την ταχύτητα των πραγμάτων". Δεν υπάρχει ταχύτητα των πραγμάτων. Το νομοσχέδιο που όρισε το ημερολογιακό έτος, ψηφίστηκε πριν από ένα χρόνο και είχε ένα χρόνο ολόκληρο η Κυβέρνηση -αν πραγματικά έκανε τότε λάθος, που εγώ δεν πιστεύω ότι έκανε- μέσα στην πλειάδα των νομοσχεδίων που έφερε το Υπουργείο των Οικονομικών να ενσωματώσει την τροπολογία αυτή. Προσφάτως συζητήσαμε το νομοσχέδιο για την αναμόρφωση του τελωνειακού κώδικα και άλλες διατάξεις, υπήρχε αρκετός χρόνος και δεν ήρθε αυτή η τροπολογία.

'Εχουμε λοιπόν εδώ μια πραγματική προσπάθεια και πάλι παραποίησης της εικόνας, αναφορικά με τα στοιχεία του Προϋπολογισμού. Δεν είναι τίποτε άλλο και νομίζω ότι το παραδέχεται και ο κύριος Υπουργός και τον ευχαριστώ πολύ γι' αυτό. Δεν είναι θέμα παρουσίας. Και θέλω εδώ να τονίσω ότι ο Υπουργός των Οικονομικών και της Εθνικής Οικονομίας δεν έχει κανένα ενδοιασμό τα τελευταία χρόνια να παραποιεί τα στοιχεία και να δίνει μη συγκρίσιμα μεταξύ τους στοιχεία, προκειμένου να παρουσιάζει τη δική του πολιτική ως καλύτερη.

Ο ίδιος λόγος νομίζω βρίσκεται πίσω και από την εισαγωγή αυτής της τροπολογίας. Είναι απλώς λόγος παρουσίας της πολιτικής του σημερινού Υπουργού των Οικονομικών σε σχέση με τον αμέσως προηγούμενο.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Τζωάννος έχει το λόγο.

ΙΩΑΝΝΗΣ ΤΖΩΑΝΝΟΣ:Κύριε Πρόεδρε, η εισηγητική έκθεση της τροπολογίας αναφέρει, ότι κατά τη μεταβατική περίοδο εκπλήρωσης των διαδικασιών της ΟΝΕ, κρίνεται σκόπιμο να καμφθεί η παραπάνω αρχή, η αρχή την οποία θέσπισε αν θέλετε η μεταρρύθμιση, η καινοτομία του προηγουμένου Υπουργού κ. Παπαδόπουλου.

Συνεπώς, δεν είναι κάτι ευκαιριακό και έκτακτο. Εδώ είναι κάτι γενικό. Και αυτό το λέω εις απάντηση προς τον Κοινοβουλευτικό Εκπρόσωπο του ΠΑ.ΣΟ.Κ.. Είναι κάτι πολύ σοβαρό. Και αφήνει και υπόνοιες, όπως διατυπώνεται, ότι το καθιερώνουμε για να μπορούμε στη μεταβατική περίοδο να κάνουμε μασάζ στα στοιχεία και να κοροϊδεύουμε και τους "κουτόφραγκους". Διότι αυτήν την εντύπωση δίνει, τουλάχιστον σ' εμένα, αυτή η διάταξη. Συνεπώς, είναι ιδιαίερα επικίνδυνη αυτή η ρύθμιση και ιδιαίτερα απαράδεκτη και θα έπρεπε να αποσυρθεί πέραν του θέματος δεοντολογίας, που υπάρχει, σαν θέμα προσβολής της Βουλής και του Συντάγματος.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

Κύριε Υφυπουργέ, παρακαλώ μην πείτε όμως για τους τύπους, αλλά επί της ουσίας να απαντήσετε, για τα "μαγειρέματα" που λένε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ.Οικονομικών): Κύριε Πρόεδρε, έχω την εντύπωση ότι προσπαθώ να μιλώ πάντα επί της ουσίας. 

'Οσον αφορά την παραποίηση στοιχείων που αναφέρθηκε ο κ. Αλογοσκούφης, θα ήθελα να πω ότι τα στοιχεία έχουν προσαρμοστεί από το 1988 σε πλήρη συνεργασία με την Ευρωπαϊκή 'Ενωση και είναι έτσι απολύτως συγκρίσιμα. Αυτό όσον αφορά την κατηγορηθείσα παραβίαση των προηγουμένων ετών. Δεν υπάρχει καμία παραποίηση. Τα στοιχεία είναι αποδεκτά απ' όλους τους διεθνείς οργανισμούς και γίνονται σε μια περίοδο τέτοια, η οποία επιτρέπει τη σύγκριση και των περιόδων και ενός μέρους της 10ετίας του 80' και ενός μέρους της 10ετίας του '90 και της παρελθούσης κυβερνήσεως και της σημερινής.

Κατά συνέπεια η αλλαγή των στοιχείων, η οποία έγινε σε συμφωνία με τις διεθνείς και ευρωπαϊκές προδιαγραφές, δεν μπορεί να κατακριθεί ως παραποίηση.

'Οσον αφορά αυτό το οποίο είπατε περί της ουσίας, ανέφερα ότι η διάταξη αυτή δεν επηρεάζει, δεν μεταθέτει έσοδα του '97 να τα βάλει στο 1996. Τα έσοδα θα έχουν βεβαιωθεί εντός του οικονομικού έτους. Οι δαπάνες θα έχουν εγκριθεί εντός του οικονομικού έτους, όπως προβλέπει ο κυρωθείς νόμος του 1995.Υπάρχουν όμως περιπτώσεις κατά τις οποίες η πραγματική είσπραξη μπορεί για κάποιο λόγο να βραδύνει, διότι πάρα πολλές υπηρεσίες ενδέχεται να έχουν ένα πρόβλημα. 'Ομως ούτως ή άλλως, για να είναι συγκρίσιμα τα στοιχεία του Προϋπολογισμού του 1996 με εκείνα του 1995, καλό θα είναι ο Υπουργός Εθνικής Οικονομίας και Οικονομικών να κρίνει πότε όντως έχουν εισπραχθεί τα έσοδα, τα οποία ούτως ή άλλως έχουν βεβαιωθεί, να τα θέτει σε μια βάση συγκρίσιμη με εκείνη του προηγουμένου έτους και να εξασφαλίζει την αξιόπιστη, και όχι το αντίθετο, παρουσίαση των στοιχείων.

Θέλω επίσης να πω σ' αυτό που είπε ο κ. Τζωάννος, ότι δηλαδή αναφέρεται αυτό το θέμα του χρόνου της ΟΝΕ, επειδή η Χώρα μας έχει δεσμευθεί με ένα πρόγραμμα σύγκλισης ως προς την επίτευξη ορισμένων μακροοικονομικών στόχων, του ελλείμματος, του χρέους, του πληθωρισμού κ.λπ.. Τι σημαίνει αυτό; Σημαίνει ότι θα πρέπει οι προϋπολογισμοί να είναι συγκρίσιμοι από το έτος 1994 και εφεξής. Επειδή, λοιπόν, το 1994 υπήρξε αυτή η παράταση, επειδή το 1995 υπήρξε απόφαση για παράταση και ουδείς, απ' ό,τι θυμάμαι διεμαρτυρήθη, θα πρέπει να υπάρχει η ευχέρεια ενδεχόμενης παρατάσεως και των επομένων ετών, έτσι ώστε να υπάρχει απόλυτη συγκρισιμότητα των στοιχείων. Αυτά και μόνο, κύριε Πρόεδρε. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Κηρύσσεται περαιωμένη η συζήτηση επί της τροπολογίας με γενικό αριθμό 96 και ειδικό 3 και ερωτάται το Σώμα αν γίνεται δεκτή η τροπολογία.

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.

ΛΕΩΝΙΔΑΣ ΑΥΔΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 96 και ειδικό 3 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.

Εισερχόμεθα στη συζήτηση της τροπολογίας με γενικό αριθμό 123 και ειδικό 12. Αυτή η τροπολογία, κύριοι συνάδελφοι, είναι μια τυπική τροπολογία, γιατί οι αιρετοί σύμβουλοι των εργαζομένων οι οποίοι θα έπρεπε να αντικατασταθούν στο συμβούλιο του Ο.Τ.Ε. δεν έχουν εκλεγεί από τους εργαζομένους και ζητείται μια δίμηνη προθεσμία.

Υπάρχει κανείς που θέλει το λόγο επί της τροπολογίας;

Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Κύριε Πρόεδρε, αυτή η τροπολογία κατατέθηκε στις 14.20', ενώ συζητούσαμε το νομοσχέδιο και εξ συμπτώσεως δεν είχε λυθεί η συνεδρίαση. Δεν ξέρω αν είναι τυπική. Δεν υπάρχουν στοιχεία για να καταλάβω τι λέγει αυτή η τροπολογία, γιατί είναι αναγκαία η παράταση αυτής της θητείας.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Αναφέρεται στα αιρετά μέλη του Δ.Σ. του Ο.Τ.Ε., τα οποία εκλέγουν οι εργαζόμενοι.

ΛΕΩΝΙΔΑΣ ΑΥΔΗΣ: Αυτά δεν τα λέει καν η εισηγητική έκθεση. Κατατέθηκε στις 14.20'. Αυτήν τη στιγμή που μιλάμε μπορεί να κατατεθεί και άλλη τροπολογία και καθυστερήσετε τη λήξη συνεδριάσεως, μήπως έλθει και καμιά άλλη τροπολογία!

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, για λόγους αρχής, δεν είναι δυνατόν να ασχοληθώ καν με την τροπολογία. Ποιος αισθάνεται επάρκεια επί παραδείγματι αυτή την ώρα 15.50' να ενημερώσει το Σώμα τι λέγει το άρθρο 2 παρ. 1 του ν. 2414; Δεν υπάρχουν ούτε οι διατάξεις που τροποποιούνται.

Δεν θέλουμε να δημιουργήσουμε κανένα πρόβλημα στη λειτουργία του Δ.Σ. του Ο.Τ.Ε.. Αλλά είναι ακριβές αυτό το οποίο είπε ο κ. Αυδής. Είναι σωστό να μας διανέμεται τροπολογία στις 14.20' την ώρα που μιλάμε; Ποιος αισθάνεται επάρκεια ότι μπορεί να ελέγξει το περιεχόμενό της;

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, από το κείμενο της τροποποίησης νομίζω, ότι προκύπτει ότι εδώ πρόκειται περί εκπροσώπων των εργαζομένων που ζητάνε αυτήν τη ρύθμιση. Και επειδή θέλει αναπλήρωση το Διοικητικό τους Συμβούλιο για να λειτουργήσει νόμιμα, ζητούν κάποια παράταση. Εαν πράγματι είναι αυτό, τότε το ψηφίζουμε. Δεν θέλουμε να δυσχεράνουμε τη λειτουργία του Δ.Σ.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Αυτό είναι.

ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Δημόσιας Τάξης κ. Ρωμαίος έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Είναι ακριβώς αυτό, κύριε Πρόεδρε. 'Αλλωστε υπήρξε και θέμα στις εφημερίδες πριν από καιρό, ότι δεν μπορούσαν να μετάσχουν οι εκπρόσωποι των εργαζομένων στο Δ.Σ. του ΟΚΕ και μάλιστα σε φάσεις αποφασιστικές. Εδώ παρατείνεται η θητεία του και να λειτουργήσει το Συμβούλιο, αλλά και να υπάρχουν εκπρόσωποι των εργαζομένων σ' αυτό.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Πρώτα απ' όλα θέλω να σημειώσω κι εγώ κάτι το απαράδεκτο. Δεν ξέρω, συνεχίζεται δηλαδή αυτή η ιστορία. 'Ερχεται ο κύριος Υπουργός Δημόσιας Τάξης να υποστηρίξει μία τροπολογία, που δεν έχει απολύτως καμία σχέση με αυτό. Τουλάχιστον την προηγούμενη ήλθε ο κ. Χριστοδουλάκης. Εδώ έρχεσθε σεις. Πώς το δέχεσθε αυτό, κύριε Υπουργέ; Βεβαίως, θα μου πείτε ότι συλλογική είναι η ευθύνη της Κυβέρνησης, αλλά δεν είναι δυνατόν να γίνονται αυτά. Δεν ξέρω τι θα δουν ακόμα τα μάτια μας με αυτή την Κυβέρνηση, κύριε Πρόεδρε. Και όχι τίποτε άλλο, αλλά είμαι βέβαιος ότι και ο ίδιος ο κ. Ρωμαίος δεν συμφωνεί με αυτήν την πρακτική, γιατί τον ξέρω. Γιατί δέχεσθε και συνεργείτε;

Αυτή είναι η μία παρατήρηση που έχω να κάνω, σε όλωσδιόλου άσχετο νομοσχέδιο, μας φέρνετε πράγματα άσχετα. Και αν ήταν κάτι που εν πάση περιπτώσει έπρεπε να γίνει, μπορούσε να το είχε φέρει πιο μπροστά.

Τώρα πώς έχει το θέμα; Πράγματι έληξε η θητεία των εκλεγμένων αντιπροσώπων των εργαζομένων. 'Ομως, δεν είναι τόσο απλά τα πράγματα, όσο πάτε να τα παρουσιάσετε, όπως σας τα παρουσίασαν, κύριε Υπουργέ. Εδώ ψηφίσθηκε το καλοκαίρι ο ν. 2414 για τον δήθεν εκσυγχρονισμό των ΔΕΚΟ. Και εκεί προβλέπεται ότι όλες οι ΔΕΚΟ μετατρέπονται σε ανώνυμες εταιρείες πολυμετοχικές κ.λπ. Και κάνετε μία άλλη λαθροχειρία, αν μπορώ να την πω έτσι, σε βάρος της διαφάνειας και της αντιπροσωπευτικότητας. Από τρεις που ήταν οι αντιπρόσωποι των εργαζομένων στη διοίκηση του Ο.Τ.Ε., γίνονται τώρα δύο. Και τον τρίτο, τον παίρνει από την ΟΚΕ, μην τυχόν και είναι απ' έξω οι βιομήχανοι.

'Ερχονται, λοιπόν, κόβουν τον κακό τρίτο, ο οποίος μπορεί να ήταν και του ΚΚΕ και να έχουμε άλλα παρατράγουδα. Ο νόμος ψηφίστηκε το καλοκαίρι. 'Επρεπε να εναρμονιστεί το καταστατικό του Ο.Τ.Ε., για να προβλέπει τους δύο. Μέχρι σήμερα, ενώ το Συμβούλιο άλλαξε το καταστατικό, με καταψήφιση των τριών εκπροσώπων των εργαζομένων, οι λίγοι εκεί το προώθησαν, τα Υπουργεία Μεταφορών και Εθνικής Οικονομίας δεν έχουν ακόμα επικυρώσει αυτό το καταστατικό, όπως προβλέπει ο νόμος. Και σας λέω, πριν από πολλούς μήνες με ενημέρωσαν συνδικαλιστές του Ο.Τ.Ε...

ΠΡΟΕΔΡΕΥΩΝ (Παναγιώτης Σγουρίδης): Δεν διαφωνούμε. Υπάρχει ευθύνη, όμως. 

ΣΤΡΑΤΗΣ ΚΟΡΑΚΑΣ: Δεν έχει ακόμα επικυρωθεί και γι' αυτό παρατείνεται για δύο μήνες. Δεν ξέρω τι μπορεί να συμβεί σ' αυτούς τους δύο μήνες, αλλά εν πάση περιπτώσει, δεν μπορούμε εμείς να ψηφίσουμε τροπολογίες που έρχονται, την τελευταία στιγμή, χωρίς προετοιμασίας και για λόγους αρχής, αλλά και για ένα λόγο παραπάνω, που εδώ η όλη αυτή ρύθμιση έχει να κάνει και με τη μείωση των αντιπροσώπων στο Δ.Σ. των εργαζομένων. Βεβαίως, σωστό είναι κατ' αρχήν ότι πρέπει να παραταθεί, αλλά έχουμε άλλους λόγους να μη μπορούμε να ψηφίσουμε την τροπολογία, αυτούς που ανέφερε και ο κ. Αυδής και εγώ μόλις προ ολίγου.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 123 και ειδικό 12 και ερωτάται το Σώμα αν γίνεται δεκτή. 

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΣΤΡΑΤΗΣ ΚΟΡΑΚΑΣ: Συνεχίζετε δηλαδή;

ΠΡΟΕΔΡΕΥΩΝ (Παναγιώτης Σγουρίδης): Η τροπολογία με γενικό αριθμό 123 και ειδικό 12, έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο. 

Εισερχόμαστε στην ψήφιση του ακροτελευτίου άρθρου του νομοσχεδίου. 

Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία. 

Συνεπώς το νομοσχέδιο: "Ρύθμιση θεμάτων προσφύγων κατά τροποποίηση διατάξεων του ν.1975/1991 και άλλες διατάξεις", έγινε δεκτό και επί των άρθρων. Η ψήφισή του στο σύνολο αναβάλλεται για άλλη συνεδρίαση.

'Εχουν διανεμηθεί τα Πρακτικά της Δευτέρας, 25 Νοεμβρίου 1996 και ερωτάται το Σώμα αν τα επικυρώνει.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας, 25 Νοεμβρίου 1996 επικυρώθηκαν.

Δέχεται η Βουλή να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.57', λύεται η συνεδρίαση, για αύριο Παρασκευή, 13η Δεκεμβρίου 1996 και ώρα 10.00', με αντικείμενο εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και επερώτησης κατά των Υπουργών Εθνικής Οικονομίας, Οικονομικών, ΠΕ.ΧΩ.Δ.Ε. και Ανάπτυξης, Βουλευτών του ΔΗΚΚΙ και στη συνέχεια Νομοθετική Εργασία, ψήφιση στο σύνολο του σχεδίου νόμου: "Τροποποίηση του ν. 711/1977 (ΦΕΚ 284 Α)", περί Ειδικών Τουριστικών Λεωφορείων" και άλλες διατάξεις", σύμφωνα με τη συμπληρωματική ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
