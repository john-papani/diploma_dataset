ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΛΖ’

Πέμπτη 18 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτή κ. Χ. Αράπογλου, σελ.
3. Ανακοινώνεται ότι τη συνεδρίαση παρακολουθούν μαθητές από το 22ο Δημοτικό Σχολείο Κερατσινίου, το 1ο Δημοτικό Σχολείο Φερών Βελεστίνου Μαγνησίας και το 1ο Δημοτικό Σχολείο Μουρνιών Χανίων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 19 Μαΐου 2006, σελ.
4. Συζήτηση επικαίρων ερωτήσεων:
α) Προς την Υπουργό Τουριστικής Ανάπτυξης σχετικά με τη λήψη μέτρων βελτίωσης της προσβασιμότητας των τουριστικών υποδομών και προορισμών για τα άτομα με αναπηρία κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τις ζημιές που προκλήθηκαν από τον πρόσφατο σεισμό στη Ζάκυνθο, το χαρακτηρισμό της περιοχής ως σεισμόπληκτης, σελ.
γ) Προς τον Υπουργό Υγείας και Κοινωνικής Αλληλεγγύης σχετικά με την εισαγωγή υπερτιμολογημένων φαρμάκων, σελ.
δ) Προς τον Υπουργό Εθνικής Παιδείας και Θρησκευμάτων σχετικά με τις εξετάσεις για την αναγνώριση πτυχίων ιατρικής από χώρες εκτός Ευρωπαϊκής ‘Ενωσης κ.λπ., σελ.
ε) Προς τον Υπουργό Απασχόλησης και Κοινωνικής Προστασίας σχετικά με τη χρησιμοποίηση μικρών παιδιών στις τηλεοπτικές διαφημίσεις, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Δήμων και Κοινοτήτων», σελ.

ΟΜΙΛΗΤΕΣ
Α. Επί των Επικαίρων Ερωτήσεων
ΒΑΡΒΑΡΙΓΟΣ Δ., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΛΟΒΕΡΔΟΣ Α., σελ.
ΜΠΕΡΝΙΔΑΚΗ-ΑΛΝΤΟΥΣ Ε., σελ.
ΞΑΝΘΟΠΟΥΛΟΣ Θ., σελ.
ΠΕΤΡΑΛΙΑ-ΠΑΛΛΗ Φ., σελ.
ΤΑΛΙΑΔΟΥΡΟΣ Σ., σελ.
ΧΟΥΡΜΟΥΖΙΑΔΗΣ Γ., σελ.

Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΑΓΟΡΑΣΤΟΣ Κ., σελ.
ΓΕΙΤΟΝΑΣ Κ., σελ.
ΔΑΙΛΑΚΗΣ Σ., σελ.
ΖΩΗΣ Χ., σελ.
ΘΑΛΑΣΣΙΝΟΣ Θ., σελ.
ΚΑΡΠΟΥΖΑΣ Α., σελ.
ΚΑΣΤΑΝΙΔΗΣ Χ.,σελ.
ΚΕΓΚΕΡΟΓΛΟΥ Β., σελ.
ΚΟΥΒΕΛΗΣ Φ., σελ.
ΚΟΥΣΕΛΑΣ Δ., σελ.
ΜΑΓΓΙΝΑΣ Β., σελ.
ΜΠΟΥΓΑΣ Ι., σελ.
ΝΑΚΟΣ Α., σελ.
ΟΘΩΝΑΣ Ε., σελ.
ΠΑΝΤΕΛΑΚΗ Ε., σελ.
ΠΑΠΑΙΩΑΝΝΟΥ Μ., σελ.
ΠΑΠΑΝΔΡΕΟΥ Β., σελ.
ΠΑΥΛΟΠΟΥΛΟΣ Π., σελ.
ΣΑΜΠΑΖΙΩΤΗΣ Δ. σελ.
ΣΤΡΑΤΑΚΗΣ Ε., σελ.
ΣΚΥΛΛΑΚΟΣ Α., σελ.
ΤΖΙΜΑΣ Μ., σελ.
ΤΟΓΙΑΣ Β., σελ.
ΧΡΥΣΗΣ Β., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΛΖ΄
      Πέμπτη 18 Μαΐου 2006
      Αθήνα, σήμερα στις 18 Μαΐου 2006, ημέρα Πέμπτη και ώρα 11.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
       ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Χρύση, Βουλευτή Δωδεκανήσου τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Αγροτικός Δασικός Συνεταιρισμός Σταυρού Θεσσαλονίκης «Η ΕΝΩΣΗ» ζητεί να δοθούν οι πιστώσεις για υλοτομικές εργασίες, στα Δασαρχεία Καβάλας και Κοζάνης, ώστε να μπορέσουν να απασχολήσουν δασεργάτες στις περιοχές αρμοδιότητάς τους.
      2) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο ζητείται η συνέχιση της λειτουργίας του Νοσοκομείου Δυτικής Αττικής.
      3) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Αγροτικός Δασικός Συνεταιρισμός «Η ΕΝΩΣΗ» Σταυρού Θεσσαλονίκης ζητεί να χορηγηθούν πιστώσεις προς τα Δασαρχεία προκειμένου να αρχίσουν οι υλοτομίες.
      4) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ο κ. Θ. Πολίτης, οδοντίατρος, καταγγέλλει ως μη αντικειμενική τη διαδικασία κρίσης για τη θέση Επιμ. Α’ ή Β’ Οδοντιατρικής στο Κ.Υ. Αρεόπολης Λακωνίας.
      5) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη μείωση του ΦΠΑ στα Τεχνολογικά βοηθήματα και στα αναλώσιμα υλικά για τα άτομα με αναπηρία.
      6) Οι Βουλευτές Β΄ Αθηνών και Β΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Ομοσπονδία Εργατοϋπαλλήλων Κλωστοϋφαντουργίας – Ιματισμού – Δέρματος Ελλάδας ζητεί την οικονομική ενίσχυση των εργαζομένων στους κλάδους κλωστοϋφαντουργίας, ένδυσης και δέρματος.
      7) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί να εξασφαλιστεί η συνέχιση της λειτουργίας της Μονάδας Αντιμετώπισης Νόσου Αλτσχάιμερ στις Αλυκές του Νομού Μαγνησίας.
      8) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία ο Σύλλογος Πληττομένων από τα εκτελούμενα έργα της ΔΕΗ στην περιοχή Αχλάδας – Σκοπού – Παπαδιάς Νομού Φλώρινας ζητεί την αποκατάσταση των προβλημάτων στην επαρχιακή οδό Αχλάδας – ΑΗΣ.
      9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Μιχάλης Πλευράκης, υποψήφιος Δήμαρχος Γουβών, ζητεί τη δημιουργία συγκοινωνιακού κόμβου στην περιοχή Κοκκίνη Χάνι του Νομού Ηρακλείου.
      10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Δημήτρουλας Φώτης, ασφαλισμένος στο ΤΑΠΙΛΤ-ΑΤ διαμαρτύρεται για ενέργειες της Διοίκησης της Τράπεζας EFG EUROBANK.
      11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας με το οποίο ζητείται η επίσπευση έκδοσης των αδειών παραμονής για τους αλλοδαπούς εργάτες που θα απασχοληθούν στη συγκομιδή των φρούτων στους Νομού Ημαθίας και Πέλλας.
      12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Ένωση Λειτουργών Μέσης Εκπαίδευσης – Πόλης και Επαρχίας Γιαννιτσών ζητεί την ένταξη του Νομού Πέλλας στις παραμεθόριες και προβληματικές περιοχές κατηγορίας Α.
      13) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Ένωση Λειτουργών Μέσης Εκπαίδευσης – Πόλης και Επαρχίας Γιαννιτσών ζητεί την ένταξη του Νομού Πέλλας στις παραμεθόριες και προβληματικές περιοχές κατηγορίας Α.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9596/5-4-06 ερώτηση του Βουλευτή κ. Xρίστου Βερελή δόθηκε με το υπ’ αριθμ. Β-786/28-4-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9596/5-4-2006, που κατέθεσε στη Βουλή ο Βουλευτής κ. Χρίστoς Βερελής, θέτουμε υπόψη σας τα πιο κάτω:
      Δεν εμπίπτει στις αρμοδιότητες του ΥΠ.Μ.Ε. η εποπτεία του επιχειρησιακού έργου της ανωνύμου εταιρίας ΕΛΛΑΣ ΣΑΤ Α.Ε., και τα ζητούμενα με το πρώτο ερώτημα στοιχεία αποτελούν το περιεχόμενο εμπορικών συμφωνιών που η ως άνω εταιρεία έχει συνυπογράψει.
      Αναφορικά με την αξιοποίηση των αναμεταδοτών των οποίων η χρήση έχει παραχωρηθεί στο Ελληνικό Δημόσιο, πληροφορούμε:
      Στο πλαίσιο του Γ΄ Κοινοτικού Πλαισίου Στήριξης και συγκεκριμένα στο ΕΠ ΚτΠ, στο μέτρο 4.2, η Γενική Γραμματεία Επικοινωνιών υλοποιεί το έργο: «Προσδιορισμός και Εξυπηρέτηση Αναγκών των Φορέων του Δημοσίου Τομέα Λιγότερο Ευνοημένων και Απομακρυσμένων Γεωγραφικά Περιοχών για Προηγμένες Τεχνολογίες Επικοινωνιών με την Αξιοποίηση των Δυνατοτήτων που Προσφέρει το Δημόσιο Δορυφορικό Σύστημα Hellas Sat».
      Το έργο αυτό χωρίζεται σε δύο υποέργα. Το πρώτο αφορά στη μελέτη και τον προσδιορισμό των αναγκών φορέων του Δημοσίου που βρίσκονται σε απομακρυσμένες και δυσπρόσιτες περιοχές και πώς' οι ανάγκες αυτές μπορούν να εξυπηρετηθούν με βέλτιστο τρόπο με χρήση της χωρητικότητας των αναμεταδοτών. Το έργο αυτό ολοκληρώθηκε τον lούλιο 2005.
      Με βάση τις προβλεπόμενες διαδικασίες για έγκριση της Μελέτης του Α' υποέργου από τη Διαχειριστική Αρχή, η Γενική Γραμματεία Επικοινωνιών προβαίνει στην υλοποίηση του Β΄ Υποέργου και συγκεκριμένα στην Ανάπτυξη Υποδομών για την εξυπηρέτηση των αναγκών που έχουν επισημανθεί. Το υποέργο αυτό είχε τεθεί μέχρι την 20η Απριλίου 2006 σε δημόσια διαβούλευση με τίτλο: «Δορυφορικό Δίκτυο Φορέων του Δημοσίου Τομέα λιγότερο ευνοημένων και απομακρυσμένων γεωγραφικά περιοχών - ΔΟΡΥ», πριν από την προβλεπόμενη διαγωνιστική διαδικασία.
      Η προθεσμία για υπογραφή σύμβασης με τον Ανάδοχο υλοποίησης, τίθεται μέχρι το τέλος του 2006.
      Ενδιαμέσως, σας γνωρίζουμε, επίσης, ότι Φορείς του δημοσίου έχουν καταθέσει αιτήματα για χρήση φάσματος από τους αναμεταδότες του Δημοσίου και ήδη έχει εκχωρηθεί φάσμα στο Υπουργείο Εθνικής Άμυνας και στο Υπουργείο Δημόσιας Τάξης (ΕΥΠ).
      Επίσης, μέσω των αναμεταδοτών αυτών έχει πραγματοποιηθεί η αναμετάδοση διεθνών ημερίδων και άλλων συμβάντων επιστημονικού ενδιαφέροντος.
      Η ανάπτυξη δορυφορικού δικτύου εξυπηρέτησης των αναγκών των φορέων του Δημόσιου Τομέα που βρίσκονται σε απομακρυσμένες ή δυσπρόσιτες περιοχές, θα συμβάλει στην ενίσχυση της προσπάθειας περιφερειακής ανάπτυξης, βελτίωσης της παραγωγικότητας του Δημόσιου Τομέα καθώς και αναβάθμισης της ποιότητας ζωής των πολιτών.
      Τέλος, πληροφορούμε ότι η χώρα μας έχει εξασφαλίσει προτεραιότητα έναντι άλλων δορυφορικών συστημάτων στις τροχιακές θέσεις 12, 20, 28 W μέσω των προβλεπομένων δικαιολογητικών που κατατέθηκαν στην ITU τον Αύγουστο και Σεπτέμβριο του 2001.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      2. Στην με αριθμό 9099/23-3-06 ερώτηση του  Βουλευτή  κ. Πέτρου Ευθυμίου δόθηκε με το υπ’ αριθμ. 31301/ΙΗ/27-4-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9099/23-3-06 την οποία κατέθεσε ο Βουλευτής κ. Πέτρoς Ευθυμίου, σας γνωρίζουμε τα ακόλουθα:
      1. Το ΥΠ.Ε.Π.Θ. εποπτεύει αποκλειστικά εκπαιδευτικούς φορείς που λειτουργούν στο πλαίσιο των αρμοδιοτήτων του, και δεν είναι δυνατή η εποπτεία φορέων της αλλοδαπής και μορφωτικών ιδρυμάτων η οποία δεν προβλέπεται από την κείμενη νομοθεσία.
      Συνεπώς, δεν δύναται να κρίνει αποφάσεις ξένων πανεπιστημίων, εν προκειμένου του πανεπιστημίου του Cambridge, που αφορούν στα πτυχία και τα πιστοποιητικά που χορηγούν.
      2. Ο θεσμός. της επάρκειας θα συνεχίσει να λειτουργεί με το υφιστάμενο πλαίσιο, ανεξάρτητα από τις δραστηριότητες μη κρατικών φορέων. Εξάλλου σύντομα αναμένεται να ολοκληρωθεί η υπό μελέτη αναθεώρηση του θεσμικού πλαισίου που διέπει την ίδρυση και λειτουργία των Φροντιστηρίων και των Κέντρων Ξένων Γλωσσών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      3. Στην με αριθμό 9777/11-4-06 ερώτηση του  Βουλευτή κ. Θάνου Μωραΐτη δόθηκε με το υπ’ αριθμ. 1013/20-4-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
      1. Όπως προκύπτει από το υπ' αριθμ. πρωτ. 128/14-4-2006 έγγραφο του Επιτρόπου του Ελεγκτικού Συνεδρίου Νομού Αιτωλοακαρνανίας, το χρηματικό ένταλμα πληρωμής για τη δαπάνη της ηχητικής κάλυψης της εκδήλωσης, για την οποία γίνεται λόγος στην Ερώτηση, έχει ήδη θεωρηθεί.
      2. Επισημαίνεται ότι ο ασκούμενος από τους Επιτρόπους του Ελεγκτικού Συνεδρίου προληπτικός έλεγχος επί των δαπανών του Κράτους, των Οργανισμών Τοπικής Αυτοδιοίκησης και άλλων Νομικών Προσώπων Δημοσίου Δικαίου είναι δικαστικός έ'λεγχος που ασκείται από δικαστικά όργανα του Ελεγκτικού Συνεδρίου, σύμφωνα με το άρθρο 98 του Συντάγματος.
      Το Υπουργείο Δικαιοσύνης αυτονόητα, κατά συνταγματική εmταγή, δεν παρεμβαίνει στο δικαιοδοτικό έργο της ανεξάρτητης Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      4. Στην με αριθμό 8718/14-3-06 ερώτηση του  Βουλευτή κ. Νικολάου Νικολόπουλου δόθηκε με το υπ’ αριθμ. 27529/ΙΗ/20-4-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8718/14-3-06., που κατέθεσε ο Βουλευτής κ. Νίκος Ι. Νικολόπουλος σχετικά με τη λειτουργία παιδικής και εφηβικής βιβλιοθήκης στο νομό Αχαίας, σας γνωρίζουμε τα ακόλουθα:
      Ο Οργανισμός Παιδικών και Εφηβικών Βιβλιοθηκών είναι Νομικό Πρόσωπο Ιδιωτικού Δικαίου, μη κερδοσκοπικό, κοινωφελούς χαρακτήρα, που επιχορηγείται κατά ένα μόνο μέρος από το ΥΠΕΠΘ, ενώ κατά τα λοιπά καταβάλλεται συνεχής προσπάθεια για την κάλυψη των εξόδων λειτουργίας του από χορηγούς.
      Λειτουργεί επί 22 χρόνια και είναι το μοναδικό Ερευνητικό Κέντρο στην Ελλάδα που ειδικεύεται στο παιδί, τον έφηβο και το βιβλίο. Έχει ιδρύσει και λειτουργεί 29 πρότυπες Παιδικές-Εφηβικές Βιβλιοθήκες, μερικές από τις οποίες βρίσκονται σε ακριτικές περιοχές και προσφέρουν σημαντικό μορφωτικό, κοινωνικό και εθνικό έργο.
      	Ωστόσο, στο νομό Αχαΐας δε λειτουργεί καμία βιβλιοθήκη του Οργανισμού Παιδικών και Εφηβικών Βιβλιοθηκών.
      Η ίδρυση κάθε νέας βιβλιοθήκης είναι μια πολυδάπανη προσπάθεια, γι' αυτό κάθε τέτοιο βήμα επιχειρείται μόνο αφού έχουν εξασφαλιστεί οι προϋποθέσεις επιβίωσης και άρτιας λειτουργίας της, με την υποστήριξη των τοπικών κοινωνιών.
      Για τη λειτουργία ενός τέτοιου χώρου πνευματικής προσφοράς στα παιδιά και τους έφηβους, κρίνεται απαραίτητο να εξασφαλιστούν οι προϋποθέσεις δημιουργίας του, οι οποίες είναι σε γενικές γραμμές οι ακόλουθες:
      1. Εξεύρεση και διαμόρφωση ενός χώρου κατάλληλου για βιβλιοθήκη 400 περίπου τ,μ., που μπορεί να είναι προσφορά της Τοπικής Αυτοδιοίκησης, όπως συχνά συμβαίνει, ή να καλύπτεται το κόστος του ενοικίου από αυτή.
      2, Εξασφάλιση των αρχικών εξόδων εγκατάστασης της βιβλιοθήκης, προμήθεια εξοπλισμού, αγορά βιβλίων, πρόσληψη και εκπαίδευση του υπεύθυνου για τη λειτουργία υπαλλήλου, ο οποίος θα λειτουργήσει τη βιβλιοθήκη με βάση τα ειδικά προγράμματα εμψύχωσης που εφαρμόζονται και στα οποία οφείλεται η αθρόα προσέλευση των παιδιών. Το αρχικό αυτό κόστος ανέρχεται στις 500.000,00 ευρώ περίπου.
      3. Η ανάληψη - από έναν ή περισσότερους χορηγούς - της υποχρέωσης καταβολής της ετήσιας δαπάνης λειτουργίας, που είναι 40.000,00 ευρώ συνολικά.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      5. Στην με αριθμό 9230/28-3-06 ερώτηση του  Βουλευτή κ. Ευγένιου Χαϊτίδη δόθηκε με το υπ’ αριθμ. 983/17-4-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή ότι το Υπουργείο Δικαιοσύνης δεν προτίθεται να τροποποιήσει το νομοθετικό πλαίσιο σχετικά με την άσκηση αστικών ενδίκων βοηθημάτων και μέσων εναντίον Βουλευτή εν ενεργεία, προς την κατεύθυνση την οποία εισηγείται ο κ. Βουλευτής.
      Ενδεχόμενη νομοθετική ρύθμιση προς αυτή την κατεύθυνση θα συνιστούσε απαράδεκτα προνομιακή μεταχείριση των εν ενεργεία Βουλευτών έναντι των απλών πολιτών και θα περιόριζε υπέρμετρα το δικαίωμά τους για δικαστική προστασία, όπως αυτό κατοχυρώνεται στο άρθρο 20 του Συντάγματος και στο άρθρο 6 της Ευρωπαϊκής Σύμβασης Δικαιωμάτων του Ανθρώπου.
      Άλλωστε, η Βουλευτική ασυλία των άρθρων 61 και 62 του Συντάγματος έχει ως δικαιολογητική βάση την προστασία των Βουλευτών από τυχόν πολιτικές διώξεις που σχετίζονται με την άσκηση των καθηκόντων τους και όχι για αδικήματα άσχετα με αυτά.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      6. Στην με αριθμό 5228/6-12-05 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 381/23-11-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 6/12/2005 Ερώτησης του Βουλευτή κ. Ντ. Ρόβλια, σχετικά με «Μετατάξεις υπαλλήλων» στη Γ.Γ.Α. και στα εποπτευόμενα Ν.Π.Δ.Δ. από 7-3-2004 και εντεύθεν, σας γνωρίζουμε ότι κατά το αναφερόμενο χρονικό διάστημα, στη Γενική Γραμματεία Αθλητισμού και στα εποπτευόμενα από αυτήν Ν.Π.Δ.Δ. δεν έχει γίνει καμία μετάταξη υπαλλήλου.»
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 5612/15-12-06 ερώτηση του Προέδρου του Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου δόθηκε με το υπ’ αριθμ. 383/3-1-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 15-12-2005 ερώτησης του Βουλευτή κ. Αλ. Αλαβάνου, σας γνωρίζουμε ότι έχουν εξοφληθεί πλήρως, τόσο ο προϋπολογισμός και οι τακτικές εmχορηγήσεις της Εθνικής Αθλητικής Ομοσπονδίας Ατόμων με Αναπηρίες, όσο και τα οφειλόμενα οδοιπορικά. Μάλιστα, έχουμε καταβάλει και τα ανεξόφλητα από την προηγούμενη κυβέρνηση οδοιπορικά έτους 2003.
      Όσον αφορά στην προσβασιμότητα των αθλητών ΑμεΑ στις αθλητικές εγκαταστάσεις του Αγ. Κοσμά, σας γνωρίζουμε, ότι δεν είχε γίνει καμία μελέτη από την προηγούμενη Κυβέρνηση, κατά το στάδιο σχεδιασμού. Η Γ.Γ.Α. βρίσκεται στη διαδικασία μελέτης της προσβασιμότητας τόσο στις εγκαταστάσεις όσο και στους ξενώνες του ΕΑΚΝ Αγίου Κοσμά.
      Τέλος, για την παραχώρηση αθλητικού υλικού από τους Παραολυμmακούς Αγώνες, αρμόδια είναι η εταιρία Ολυμmακά Ακίνητα, στην οποία θα πρέπει να απευθυνθούν οι ενδιαφερόμενοι.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      8. Στην με αριθμό 6165/9-1-06 ερώτηση του Βουλευτή κ. Βασίλη Έξαρχου δόθηκε με το υπ’ αριθμ. Δ5/Β/Φ6/2/2207/3-2-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ.6165/9.1.06 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ'αριθ.ΓΔΝΣ/387/31-01-06 έγγραφο της ΔΕΗ Α.Ε.το οποίο καλύπτει το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 6246/11-1-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Δ13/Β/Φ5.25/1883/3-2-2006 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής κ. Μ. Καρχιμάκης, σας διαβιβάζουμε το υπ' αριθ. Γ.ΔΝΣ/386/31-1-06 έγγραφο της ΔΕΗ Α.Ε., με το οποίο δίδεται απάντηση στα θιγόμενα στην ανωτέρω ερώτηση θέματα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 6197/10-1-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Δ5/Β/06/3/2208/3-2-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ. 6197/1 0.1.06 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ'αριθ.ΓΔΝΣ/411/1-2-06 έγγραφο της Δ.Ε.Η. Α.Ε. το οποίο καλύπτει το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 19 Μαΐου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παραγράφος 2 και 3, 130 παράγραφος 2 και 3 του Κανονισμού της Βουλής)
      1. Η με αριθμό 727/16-5-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Ανάπτυξης, σχετικά με την αξιοποίηση των Ανανεώσιμων Πηγών Ενέργειας κ.λπ..
      2. Η με αριθμό 730/16-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δικαιοσύνης, σχετικά με την επίλυση αιτημάτων των δικαστικών υπαλλήλων κ.λπ..
      3. Η με αριθμό 724/39/16-5-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις απαγωγές των Πακιστανών κ.λπ..
      (Θα απαντήσει ο Υπουργός Δημόσιας Τάξης)
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
       1. Η με αριθμό 726/16-5-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Απασχόλησης και Κοινωνικής Προστασίας, σχετικά με την απασχόληση εργαζομένων με τη μέθοδο της αυτοεργολαβίας κ.λπ..
      2. Η με αριθμό 731/16-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων βαμβακοπαραγωγών από τις βροχοπτώσεις στους νομούς Τρικάλων, Λάρισας και Καρδίτσας κ.λπ..
      3. Η με αριθμό 729/16-5-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Μεταφορών και Επικοινωνιών και Οικονομίας και Οικονομικών, σχετικά με τη μετοχοποίηση-ιδιωτικοποίηση του Ταχυδρομικού Ταμιευτηρίου κ.λπ..
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 716/15-5-2006 επίκαιρη ερώτηση της Βουλευτού της Νέας Δημοκρατίας κ. Ελευθερίας Μπερνιδάκη-Άλντους προς την Υπουργό Τουριστικής Ανάπτυξης, σχετικά με τη λήψη μέτρων βελτίωσης της προσβασιμότητας των τουριστικών υποδομών και προορισμών για τα άτομα με αναπηρία κ.λπ.
      Η επίκαιρη ερώτηση της κυρίας συναδέλφου έχει ως εξής:
      «Τα άτομα με αναπηρία αντιπροσωπεύουν μία μεγάλη και αναπτυσσόμενη αγορά για τις τουριστικές επιχειρήσεις σύμφωνα με το ευρωπαϊκό πρόγραμμα «Ευρωπαϊκό Δίκτυο για τον Προσβάσιμο Τουρισμό» (European Network for Accessible Tourism), υπολογίζεται ότι σε ευρωπαϊκό επίπεδο μόνο πάνω από σαράντα πέντε εκατομμύρια καταναλωτές με αναπηρία, χωρίς να συνυπολογίζονται οι συνοδοί τους, θα μπορούσαν να ταξιδέψουν και να χρησιμοποιήσουν τις τουριστικές υποδομές στη χώρα μας, εάν αυτές ήταν προσβάσιμες.
      Παρά το γεγονός ότι η Ελλάδα είναι ένας από τους σημαντικότερους τουριστικούς προορισμούς παγκοσμίως, οι περισσότερες υποδομές της δεν είναι φιλόξενες για τους τουρίστες με αναπηρία. Μάλιστα, παρατηρείται ότι πολλά τουριστικά καταλύματα και μονάδες εστίασης εμφανίζονται ως προσβάσιμα, ενώ δεν είναι στην πραγματικότητα.
      Η πολιτεία οφείλει να αναπτύξει συγκεκριμένους μηχανισμούς πιστοποίησης της προσβασιμότητας των τουριστικών υποδομών της χώρας, αλλά και να ελέγχει με συστηματικό τρόπο τις σχετικές προδιαγραφές. Ο πολίτης με αναπηρία πρέπει να έχει τη δυνατότητα να επιλέγει τον τουριστικό προορισμό της αρεσκείας του, χωρίς το όνειρο των διακοπών του να γίνεται τελικά εφιάλτης.
      Ερωτάται η κυρία Υπουργός: 
      Τι μέτρα θα λάβει για τη βελτίωση της προσβασιμότητας των τουριστικών υποδομών και προορισμών;
      Τι μέτρα θα λάβει για την παροχή αξιόπιστων και εύκολα προσβάσιμων υπηρεσιών πληροφόρησης σχετικά με τις διαθέσιμες τουριστικές υποδομές και υπηρεσίες, οι οποίες μπορούν να καλύψουν τις ιδιαίτερες ανάγκες και τις προτιμήσεις των ατόμων με αναπηρία;»
      Κυρία Υπουργέ, έχετε το λόγο για τρία λεπτά.
      ΦΑΝΗ ΠΕΤΡΑΛΙΑ-ΠΑΛλΗ (Υπουργός Τουριστικής Ανάπτυξης): Ευχαριστώ, κύριε Πρόεδρε.
      Κύριοι συνάδελφοι, θα ήθελα να συγχαρώ την κ. Μπερνιδάκη, η οποία με αυτή την ερώτηση φέρνει στην επικαιρότητα ένα πάρα πολύ σημαντικό ζήτημα, όπως αυτό της προσβασιμότητας των ατόμων με αναπηρίες, ένα ζήτημα το οποίο απασχολεί όχι μόνον τον τομέα του τουρισμού, αλλά την κοινωνία στο σύνολο της. 
      Οι δυσκολίες στην προσβασιμότητα των ατόμων με αναπηρίες δεν αφορούν μόνο τον τομέα του τουρισμού, τα ξενοδοχεία και τους χώρους εστίασης, αλλά και την καθημερινότητα των ατόμων αυτών που κινούνται μέσα στην πόλη, στις δημόσιες υπηρεσίες. Γενικότερα δεν θα έλεγα ότι ως χώρα είμαστε ιδιαίτερα φιλικοί ως προς την προσβασιμότητα και τις υποδομές μας για τα άτομα με αναπηρίες. 
      Μόλις προχθές ο Υπουργός Μεταφορών εξήγγειλε το νέο Κώδικα Οδικής Κυκλοφορίας με τον οποίο επιβάλλεται η αφαίρεση του διπλώματος οδήγησης σε όσους παρκάρουν μπροστά σε ράμπες που εξυπηρετούν κινητικά αναπήρους. Έχουν γίνει σημαντικά βήματα στη χώρα μας τα τελευταία χρόνια, σίγουρα, όμως, δεν είμαστε ευχαριστημένοι. 
      Στο χώρο του Τουρισμού η συστηματική και θεσμοθετημένη προσβασιμότητα για τα άτομα με αναπηρίες ουσιαστικά ξεκίνησε το 2002 με το προεδρικό διάταγμα 43. Με αυτό το διάταγμα επιβάλλεται σε όλα τα νεοανεγειρόμενα ξενοδοχειακά καταλύματα -προκειμένου να αδειοδοτηθούν- να καλύπτουν τις βασικές προδιαγραφές της προσβασιμότητας, να έχουν ράμπες, να έχουν ειδικά διαμορφωμένα δωμάτια και τουαλέτες και ελάχιστο εμβαδό στους ανελκυστήρες. Αυτό τηρείται με αυστηρότητα.
      Τι γίνεται, όμως, με αυτά τα ξενοδοχεία που είναι ήδη χτισμένα; Εκεί πρέπει να πω ότι υπάρχει ο έλεγχος, όμως δεν θεωρώ ότι η κατάσταση είναι εκείνη που θα έπρεπε να είναι. Βεβαίως έγιναν πολλές προσπάθειες κατά τη διάρκεια της διοργάνωσης των Ολυμπιακών Αγώνων του 2004. Κατά τη διάρκεια των Ολυμπιακών Αγώνων όσα από τα ξενοδοχεία είχαν υπογράψει συμβάσεις με την Οργανωτική Επιτροπή ήταν πιστοποιημένα, βασικός όρος της σύμβασης ήταν να έχουν την προσβασιμότητα.
       Ο Ε.Ο.Τ. έδωσε ιδιαίτερη έμφαση στις μικρότερες ξενοδοχειακές μονάδες και κυρίως στις μονάδες των χαμηλοτέρων κατηγοριών μέσω των προγραμμάτων της ανακαίνισης και του εκσυγχρονισμού. Και πιο συγκεκριμένα μέσω των μέτρων του Ε.Π.Α.Ν., δηλαδή του Κοινοτικού Προγράμματος Ανταγωνιστικότητας, στο οποίο πρέπει να σας πω ότι έχουμε δώσει έμφαση. Είναι ένα πρόγραμμα στο οποίο προχωρούμε με γοργούς ρυθμούς, ώστε να γίνονται οι απορροφήσεις όσο το δυνατόν πιο γρήγορα.
      Το μέτρο 2.2.2 του Ε.Π.Α.Ν. έχει έναν πολύ θετικό όρο για την προσβασιμότητα. Εφόσον στην ανακαίνιση επενδυθεί το 20% του ποσού του προϋπολογισμού στην προσβασιμότητα, τότε η επιδότηση η οποία λαμβάνεται από τον δικαιούχο μπορεί να φθάσει και τα 50.000 ευρώ. Επίσης, στη δράση 5.3.1 για την ελληνική κουζίνα, καμία πιστοποίηση δεν δίδεται εάν δεν υπάρχει η προσβασιμότητα. Είναι μέσα δηλαδή στις επιλέξιμες  δαπάνες το θέμα της προσβασιμότητας, είναι κυρίαρχο και κατ’ εξοχήν θέμα που οδηγεί στην πιστοποίηση.
      Στο Υπουργείο Τουριστικής Ανάπτυξης δίνουμε και μια ιδιαίτερη έμφαση και κίνητρα ως προς τις υπηρεσίες σε ό, τι αφορά την εξυπηρέτηση των ατόμων με αναπηρίες. Δεν είναι μόνον οι ράμπες, δεν είναι η προσβασιμότητα, είναι και οι άνθρωποι να είναι σε θέση να προσφέρουν τις ειδικές υπηρεσίες που χρειάζονται τα άτομα με αναπηρίες. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία Υπουργέ, και συνεχίζετε στη δευτερολογία σας.
      ΦΑΝΗ ΠΕΤΡΑΛΙΑ-ΠΑΛλΗ (Υπουργός Τουριστικής Ανάπτυξης): Έτσι –και τελειώνω με αυτό, στη δευτερολογία μου θα πω άλλα θέματα, θα αναφερθώ σε άλλα μέτρα- πρέπει να σας πω ότι στον Ο.Τ.Ε.Κ., που είναι ο Οργανισμός της Επαγγελματικής Κατάρτισης για τον Τουρισμό, υπάρχουν ειδικά προγράμματα, ειδικά μαθήματα για τις υπηρεσίες τις οποίες πρέπει οι εργαζόμενοι στον τουρισμό να προσφέρουν στα άτομα με αναπηρία. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ. 
      Ορίστε, κ. Μπερνιδάκη, έχετε το λόγο για δύο λεπτά. 
      ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Ευχαριστώ, κύριε Πρόεδρε.
      Κυρία Υπουργέ, αγαπητοί συνάδελφοι, είναι αλήθεια ότι πολλά από τα μέτρα που αναφέρατε δείχνουν και την προσωπική σας ευαισθησία και την καλή προσπάθεια του Υπουργείου, αλλά είναι γεγονός ότι πρέπει να επισημάνουμε ορισμένα σημεία ακόμη και για την πληροφόρηση των συναδέλφων. Το θέμα είναι μεγάλο και τα δύο λεπτά λίγα.
      Είναι αλήθεια ότι πολλές από τις διαθέσιμες τουριστικές επιλογές τόσο στην Ευρωπαϊκή Ένωση, όσο και στη χώρα μας, δεν είναι προσβάσιμες για τους τουρίστες με αναπηρία. Το αποτέλεσμα είναι ότι εκατομμύρια άνθρωποι, εκτός από τα δεινά της αναπηρίας τους, καταδικάζονται και σε μια ιδιόμορφη απομόνωση, που σίγουρα δεν την έχουν επιλέξει οι ίδιοι για τον εαυτό τους. Αυτή η κατάσταση, η απομόνωση οφείλεται στην άγνοια σίγουρα, ίσως και στην αδιαφορία της πολιτείας, πολλές φορές,  για τις ιδιαίτερες ανάγκες των πολιτών με αναπηρία. 
      Το  ζήτημα της προσβασιμότητας δεν είναι όμως μόνον κοινωνικό. Από οικονομικής απόψεως οι ανάπηροι αντιπροσωπεύουν μια αναπτυσσόμενη αγορά στην Ευρώπη για τις τουριστικές επιχειρήσεις. Εκατομμύρια Ευρωπαίοι με αναπηρία θα μπορούσαν να ταξιδέψουν στην πατρίδα μας εάν διαθέταμε προσβάσιμες υποδομές. Η Ελλάδα, ένας από τους σημαντικότερους ευρωπαϊκούς τουριστικούς προορισμούς, έχει όλες τις δυνατότητες να απορροφήσει αυτή τη μεγάλη τουριστική πελατεία. Για να γίνει όμως αυτό, όλοι οι εμπλεκόμενοι φορείς πρέπει να αντιμετωπίσουν το ζήτημα της προσβασιμότητας με σοβαρότητα και σεβασμό προς τους αναπήρους. 
      Κυρία Υπουργέ, στο προεδρικό διάταγμα που αναφερθήκατε, υπάρχουν όλες αυτές οι προβλέψεις, αλλά νομίζω ότι πρέπει να παρακολουθήσουμε την εφαρμογή του από πολύ πιο κοντά. Το μεγάλο ερώτημα είναι, αν αυτές οι προδιαγραφές τηρούνται. Άραγε ελέγχουμε αρκετά και συστηματικά αυτές τις προδιαγραφές που ορίζει το προεδρικό διάταγμα στο οποίο αναφερθήκατε; Δυστυχώς, όπως ξέρουμε, στη χώρα μας επικρατεί συχνά το «ό,τι δηλώσεις είσαι». Δεν είναι λίγες οι περιπτώσεις καταλυμάτων που δηλώνουν προσβάσιμα και στην πραγματικότητα δεν είναι. Γι’ αυτό το λόγο, είναι απολύτως απαραίτητος ο συστηματικός έλεγχος των προδιαγραφών προσβασιμότητας σε όλες τις τουριστικές υποδομές.
      Δεν αρκεί όμως μόνον ο έλεγχος, κυρία Υπουργέ. Οι πολίτες με αναπηρία απαιτούν και την αυστηρή τιμωρία των ξενοδοχειακών επιχειρήσεων οι οποίες, ενώ υποχρεούνται να έχουν προσβάσιμες υποδομές για τους αναπήρους, δεν το πράττουν. Η πολιτεία οφείλει να επιδείξει μηδενική ανοχή και σ’ αυτόν τον τομέα, όπως τώρα και με το παρκάρισμα στις θέσεις που προβλέπονται για τους αναπήρους. Πρέπει να τιμωρούνται παραδειγματικά οι ασυνείδητοι επιχειρηματίες που αγνοούν τους νόμους, δυσφημούν τη χώρα μας και καταπατούν με τον πλέον φασιστικό, θα έλεγα, τρόπο τα δικαιώματα των αναπήρων.  
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε, κυρία συνάδελφε.
      Κυρία Υπουργέ, έχετε το λόγο για δύο λεπτά.
      ΦΑΝΗ ΠΕΤΡΑΛΙΑ-ΠΑΛλΗ (Υπουργός Τουριστικής Ανάπτυξης): Κυρία συνάδελφε, πρέπει να σας πω ότι με το ερέθισμα το οποίο πήρα από την κατάθεση της ερώτησής σας,  έχω συγκαλέσει μία σύσκεψη όλων των περιφερειακών διευθύνσεων του Υπουργείου Τουριστικής Ανάπτυξης και των εποπτευομένων φορέων, ώστε –όπως πολύ σωστά είπατε- να γίνονται αυστηρότεροι και ουσιαστικοί έλεγχοι. 
      Συμφωνώ μαζί σας ότι είναι μια μεγάλη και οικονομικά αναπτυσσόμενη τουριστική αγορά – το βλέπουμε σ’ όλη την Ευρώπη, όπου υπάρχουν ειδικά προγράμματα τουρισμού για άτομα με αναπηρίες- οφείλω όμως να σας πω ότι, όσον αφορά τα ευρωπαϊκά προγράμματα υπηρεσιών η χώρα μας είναι εταίρος του προγράμματος OSSATE που είναι το πρόγραμμα one stop shop for accessible tourism in Europe, ένα πολύ μεγάλο πρόγραμμα, όπως επίσης και στο E.N.A.T., το European Network for accessible tourism.
      Ήδη, όσον αφορά σ’ αυτό που αναφέρεστε και στην ερώτησή σας, κυρία Μπερνιδάκη, το ευρωπαϊκό δηλαδή αυτό δίκτυο για τον προσβάσιμο τουρισμό, έγινε η συνεδρίαση πριν από τρεις μέρες στις Βρυξέλλες, όπου το Υπουργείο Τουριστικής Ανάπτυξης είχε παρουσία με τους υπεύθυνους και τους γνώστες, θα έλεγα, των θεμάτων αυτών. Με πολύ γοργούς ρυθμούς προχωρούμε αυτό το πρόγραμμα το οποίο, όπως κι εσείς έχετε ήδη αναφέρει και σε προσωπικές  συναντήσεις μας, είναι ιδιαίτερα εποικοδομητικό ώστε να υπάρχει η πληροφόρηση για τα άτομα με αναπηρίες από όλο τον κόσμο, το πού και πώς μπορούν να κινηθούν και να επισκεφθούν τη χώρα μας, η οποία πραγματικά έχει το συγκριτικό πλεονέκτημα να είναι μια ασφαλής, σύγχρονη χώρα, φιλική χώρα και μια πάρα πολύ όμορφη χώρα. 
      Θέλω να σας πω, κυρία και κύριοι συνάδελφοι, ότι πάντα στην πορεία μου είχα μια ιδιαίτερη ευαισθησία για τα άτομα με αναπηρίες –και το γνωρίζετε- αλλά ιδιαίτερα από την εποχή που υπηρέτησα στη θέση της Υφυπουργού Υγείας και Πρόνοιας είχα την ευκαιρία να συνεργαστώ πολύ στενά με τον χώρο των ατόμων με αναπηρίες. Δεν έπαψα να αναγνωρίζω την αγωνιστικότητά τους, την δημιουργικότητά τους και την προσφορά τους στην κοινωνία. Και από αυτή τη θέση σήμερα βλέπω μια άλλη διάσταση των προβλημάτων και των δυνατοτήτων τους, παράλληλα, των ατόμων με αναπηρία και θέλω να επαναλάβω ότι η συγκεκριμένη ερώτηση μας κινητοποίησε, θα έλεγα, ακόμη περισσότερο το Υπουργείο Τουριστικής Ανάπτυξης και είμαι βέβαιη, ότι σύντομα θα έχουμε ακόμη κυριότερα αποτελέσματα από ό,τι έχουμε σήμερα.  
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κυρία Υπουργέ.
      Η δεύτερη και η τρίτη επίκαιρη ερώτηση, επειδή έχουν το ίδιο αντικείμενο θα συζητηθούν μαζί. 
      Πρόκειται για τη με αριθμό 718/15-5-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Βαρβαρίγου προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με τις ζημιές που προκλήθηκαν από τον πρόσφατο σεισμό στη Ζάκυνθο, το χαρακτηρισμό της περιοχής ως σεισμόπληκτης κ.λπ. και για τη με αριθμό 719/15-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας, σχετικά με την αντιμετώπιση των προβλημάτων που δημιουργήθηκαν από τον πρόσφατο σεισμό στη Ζάκυνθο. 
      Συγκεκριμένα, η επίκαιρη ερώτηση του κ. Βαρβαρίγου έχει ως εξής:
      «Πριν το φετινό Πάσχα, η Ζάκυνθος χτυπήθηκε από αλλεπάλληλες ισχυρές σεισμικές δονήσεις. Η αντισεισμική κατασκευή των σπιτιών απέτρεψε την πρόκληση εκτεταμένων καταστροφών. Όμως δημιουργήθηκε ένα σύνολο προβλημάτων σ’  όλο το νησί: 
      Α) Σε ένα σημαντικό αριθμό κατοικιών προκλήθηκαν βλάβες. Το Ταμείο Αποκατάστασης Σεισμοπλήκτων (Τ.Α.Σ.), που έκανε ελέγχους, διαπίστωσε σε 370 σπίτια ανάγκη επισκευής (κίτρινα) και σε 80 κατεδάφισης (κόκκινα).
      Β) Σε πολλές επιχειρήσεις υπήρξαν καταστροφές στον εξοπλισμό τους ή στα εμπορεύματά τους (υαλοπωλεία-σούπερ μάρκετ κ.λπ.).
      Γ) Οι κρατήσεις επισκεπτών ενόψει των διακοπών του Πάσχα ακυρώθηκαν όλες. Συνολικά επλήγη η οικονομία όλου του νησιού, η οποία στηρίζεται άμεσα ή έμμεσα κατά 80% στον τουρισμό. Οι επιχειρήσεις βρέθηκαν σε δύσκολη θέση, αδυνατώντας να ανταποκριθούν στις υποχρεώσεις τους, όπως καταβολή ασφαλιστικών εισφορών, Φ.Π.Α. και άλλες υποχρεώσεις στην Εφορία. Στις 18-4-2006 με ερώτηση που καταθέσαμε στη Βουλή με τον Βουλευτή Αχαΐας κ. Κώστα  Σπηλιόπουλο, ζητήσαμε την άμεση συνδρομή της Κυβέρνησης στην αντιμετώπιση των προβλημάτων που δημιουργήθηκαν, όμως ακόμη δεν έχει γίνει τίποτα για τον χαρακτηρισμό της Ζακύνθου ως σεισμόπληκτης.
      Παράλληλα, ο Υπουργός ΠΕ.ΧΩ.Δ.Ε. κατήργησε το Τ.Α.Σ. Ζακύνθου, υπηρεσία πολύτιμη τούτη την ώρα για τους πληγέντες. Οι Ζακυνθινοί, με πίκρα και αγανάκτηση, ως Έλληνες πολίτες ζητούν από την Κυβέρνηση να προσφέρει την βοήθεια που οφείλει σε μια περιοχή της χώρας που επλήγη από μια μεγάλη θεομηνία.
      Ερωτώνται οι κύριοι Υπουργοί:
      1. Εάν προχωρήσουν άμεσα στην έκδοση των δύο Κ.Υ.Α για το χαρακτηρισμό της Ζακύνθου ως σεισμόπληκτης και για το ύψος της δαπάνης για βοήθεια (ενάριθμο έργο).
           2. Εάν ανασταλεί η υποχρέωση των επιχειρήσεων σε ασφαλιστικά ταμεία, πληρωμή Φ.Π.Α. και οφειλές στο Δημόσιο για ένα εξάμηνο και η απόφαση κατάργησης του Τ.Α.Σ. Ζακύνθου».
      Η επίκαιρη ερώτηση του κ. Κοσιώνη έχει ως εξής:
      «Οι τελευταίοι σεισμοί στη Ζάκυνθο ανέδειξαν πλήθος προβλημάτων όσον αφορά την αντισεισμική θωράκιση του νησιού, τον ουσιαστικό δημόσιο και επιστημονικό έλεγχο όλων των δημόσιων κτηρίων, σχολείων, νοσοκομείων, δημοσίων υπηρεσιών, ξενοδοχείων, χώρων συγκέντρωσης των κατοίκων, των ιστορικών μνημείων και των υποδομών (λιμάνι-αποχέτευση-ύδρευση), τους ειδικούς όρους πολεοδομίας και κατασκευής κτηρίων που πρέπει να ισχύουν στο νησί, αλλά και την οικονομική και κοινωνική ζωή του νησιού. 
      Οι εργαζόμενοι και οι μικρομεσαίοι μαγαζάτορες έχουν δεχθεί μεγάλο πλήγμα με αποτέλεσμα να μείνουν χιλιάδες ξενοδοχοϋπάλληλοι, οικοδόμοι και άλλοι εργαζόμενοι άνεργοι και τα μαγαζιά χωρίς πελάτες.
      Για την αντιμετώπιση της κατάστασης επιβάλλονται άμεσα μέτρα ανακούφισης των εργαζομένων και ανέργων με την καταβολή έκτακτου επιδόματος 2.000 ευρώ, σε όλους τους ξενοδοχοϋπαλλήλους και εργαζομένους στον ιδιωτικό τομέα που είχαν γραφτεί την προηγούμενη χρονιά στο ταμείο ανεργίας και δεν έχουν πιάσει ακόμα δουλειά, καθώς και την επιμήκυνση για φέτος του χρόνου ανεργίας. Παρόμοιο επίδομα πρέπει να δοθεί και στους οικοδόμους που επλήγησαν από την πτώση της οικοδομικής δραστηριότητας. Επιπλέον, άμεση αποζημίωση για το σύνολο των ζημιών που υπέστησαν τα σπίτια και οι επαγγελματικές εγκαταστάσεις των αυτοαπασχολουμένων. 
      Ερωτώνται οι κύριοι Υπουργοί: Τι συγκεκριμένα μέτρα προτίθεται να πάρει η Κυβέρνηση για την άμεση υλοποίηση των παραπάνω».
      Ο Υφυπουργός κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Είναι πράγματι γεγονός ότι η Ζάκυνθος επλήγη από το σεισμό όχι από πλευράς υλικών ζημιών που ήταν ευτυχώς περιορισμένες, αλλά από πλευράς κυρίως οικονομικής σε μια κρίσιμη περίοδο όπως ήταν το Πάσχα. Είναι όμως επίσης γεγονός, ότι και αυτός ο σεισμός όπως ο προηγούμενος των Κυθήρων απέδειξαν κατά τρόπο προφανή σε όλους και στην τοπική κοινωνία ότι το σύστημα το οποίο έχει οργανωθεί πράγματι επί ΠΑ.ΣΟ.Κ. από το 1999 και μετά, επί των ημερών μας λειτουργεί το ίδιο και ακόμη καλύτερα. 
      Σε ελάχιστες ώρες ήταν εκεί πολλοί μηχανικοί –έφθασαν να είναι και εβδομήντα κάποια στιγμή- της Υπηρεσίας Αποκατάστασης Σεισμοπλήκτων και του Οργανισμού Αντισεισμικής Προστασίας, οι οποίοι πράγματι σε χρόνο ρεκόρ  κατέγραψαν τις ζημιές, που όπως σας είπα είναι ευτυχώς περιορισμένες. Έλεγχοι έγιναν σε χίλια εξακόσια δώδεκα κτίσματα εκ των οποίων τα ογδόντα τρία μόνον έχουν χαρακτηριστεί κόκκινα και αυτά είναι κατά κανόνα αποθήκες και άλλα δευτερεύουσας χρήσης και ελάχιστα ευτυχώς μόνον σπίτια κατοικούμενα. 
      Έγινε και η καταγραφή των άλλων υποδομών του νησιού και συγχρόνως το Υπουργείο κεντρικά έκανε μια σειρά συσκέψεων επιστημονικών, σε βάθος, υπό την ηγεσία του κ. Σουφλιά. Ευτυχώς όλοι οι σεισμολόγοι, μετά από πολύ μελέτη, και εμείς, πείσαμε και πειστήκαμε ότι το κακό το μεγάλο είχε περάσει και δεν αναμένονταν μεγαλύτερος σεισμός, πράγμα που κατά κάποιον τρόπο βελτίωσε και την ψυχολογία των κατοίκων της περιοχής. Για πρώτη φορά δηλαδή έγινε πρόγνωση επίσημα από χείλη Υπουργού η οποία ευτυχώς επαληθεύτηκε γιατί τίποτε δεν είναι βέβαιο με τους σεισμούς, όπως ξέρετε.
      Η εικόνα αυτή τη στιγμή έχει ως εξής: Πρώτον, έχει ήδη υπογραφεί το σχέδιο το οποίο ορθώς ζητάτε να προχωρήσει γρήγορα, της κοινής υπουργικής απόφασης με το οποίο οριοθετείται η Ζάκυνθος ως σεισμόπληκτος νομός και ζητούνται συγκεκριμένα ποσά για την αποκατάσταση των ζημιών δηλαδή τη χορήγηση στεγαστικής συνδρομής, άτοκο δάνειο και δωρεάν κρατική αρωγή, για επισκευή και ανακατασκευή κτηρίων κ.λπ.. Παράλληλα, έχει φύγει από τον Απρίλη ήδη σχετικό αίτημα στο Υπουργείο Οικονομίας και Οικονομικών για τη χορήγηση 5.000.000 ευρώ τα οποία θα καλύψουν και ζημιές υποδομών πέραν των όσων ανέφερα προηγουμένως. Έχουν ήδη δε σταλεί στη Ζάκυνθο δεκατέσσερα λυόμενα και αναμένεται, μετά από κατάσταση που στέλνει ο νομάρχης με τον οποίον υπάρχει άριστη συνεργασία και έγινε πολύ καλή δουλειά εκείνες τις κρίσιμες μέρες –και τον ευχαριστούμε γι’ αυτό- για όσα άλλα λυόμενα χρειαστούν.
      Υπάρχει όμως και ένα άλλο μείζον θέμα το οποίο ορθώς εθίγη από τον κ. Κοσιώνη, κυρίως, αλλά και από εσάς κύριε  Βαρβαρίγο, τι γίνεται με τις οικονομικές ζημιές του νησιού. Στο σημείο αυτό τα πράγματα είναι επίσης ξεκάθαρα. Δηλαδή ήδη έχει ουσιαστικώς ανασταλεί μέχρι τις 30 Ιουνίου η προθεσμία υποβολής δηλώσεων εφορίας, έχουν σταματήσει για ένα εξάμηνο οι καταβολές των πάσης φύσεως βεβαιωμένων και ληξιπρόθεσμων οφειλών προς το δημόσιο, ρυθμίστηκε η καταβολή των χρεών έως είκοσι τέσσερις άτοκες δόσεις κ.ο.κ.. Δηλαδή και εκεί κινήθηκε η πολιτεία για να ανακουφίσει κάποιους κατοίκους. Βέβαια, υπάρχουν και άλλα θέματα που είναι αρμοδιότητας άλλων Υπουργείων τα οποία δεν ξέρω πώς ακριβώς αντιμετωπίζονται, έχω όμως την πληροφορία ότι και αυτά αντιμετωπίζονται παράλληλα, ώστε το νησί να μπορέσει τουλάχιστον το καλοκαίρι να ζήσει φυσιολογικά, να ανακουφιστούν οι άνεργοι, που πράγματι πλήττονται σήμερα και κυρίως οι από τους ξενοδοχοϋπαλλήλους προερχόμενοι και να ανακάμψει οικονομικά από τον Σεπτέμβρη και μετά. Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Βαρβαρίγος έχει το λόγο για τρία λεπτά.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, είναι γνωστό το γεγονός ότι η Ζάκυνθος πράγματι συγκλονίστηκε στο διάστημα του Απριλίου και πριν από το Πάσχα από μια σειρά ισχυρών σεισμών. Ο πρώτος έγινε στις 5 Απριλίου, στις 11 Απριλίου είχαμε έναν το πρωί και ένα δεύτερο το βράδυ, στις 12 Απριλίου άλλους δύο και πάλι στις 19 Απριλίου. 
      Το ζήτημα είναι πως συμπεριφέρθηκε η Κυβέρνηση στο διάστημα αυτό κατά τη διάρκεια των σεισμών και μετά τους σεισμούς. Στο διάστημα  λοιπόν αυτό και αφού είχε συγκλονιστεί από πέντε ισχυρούς σεισμούς η Ζάκυνθος και αφού τη Μεγάλη Τρίτη καταθέτω εγώ ερώτηση μαζί με τον συνάδελφό μου Κώστα Σπηλιόπουλο ζητώντας συμβολή και βοήθεια από την πολιτεία, ήρθε τελικώς στη Ζάκυνθο η κ. Πετραλιά με ένα ελικόπτερο σε μια επίσκεψη πολυτελείας για να δει τι γίνεται. Έκανε μια κλειστή σύσκεψη φορέων στη νομαρχία, χωρίς να κληθεί ο Βουλευτής του νομού. Υποτίθεται ότι ενημερώθηκε και έφυγε για να ενημερώσει την Κυβέρνηση. 
      Βέβαια, πέρασε ο χρόνος, πέρασε το Πάσχα, ευτυχώς ηρέμησε η Ζάκυνθος –ουδέν κακόν αμιγές καλού- εκτονώθηκε η σεισμική ενέργεια και πιστεύουμε σήμερα ότι η πιθανότητα να γίνει ένας άλλος σεισμός στη Ζάκυνθο είναι πολύ μικρότερη απ’ ό,τι στις υπόλοιπες περιοχές της χώρας, αλλά οι συνέπειες παραμένουν και η Κυβέρνηση δεν βοήθησε, δεν έδωσε την αρωγή της ως όφειλε, σ’ αυτήν την θεομηνία που έπληξε το νησί. Και δεν είναι μόνον οι ζημιές που έπαθαν οι επιχειρήσεις από καταστροφές στα προϊόντα τους ή στον εξοπλισμό  τους, δεν είναι μόνον οι ζημιές στα σπίτια που πρέπει να επισκευαστούν και εκείνα που πρέπει να κατεδαφιστούν. Γιατί αν δεν γίνει αυτό τουλάχιστον σε αυτήν τη διάρκεια που είναι ο καιρός ακόμη καλός και μέχρι τον Οκτώβριο, κύριε Υπουργέ, πότε θα γίνει; Θα έρθει ο χειμώνας και θα είναι τα σπίτια άφτιαχτα; Πότε θα πάρετε την απόφαση για να χαρακτηριστεί σεισμόπληκτη η περιοχή; Γιατί, στην ερώτηση που κατέθεσα δεν πήρα απάντηση από τον Υπουργό ΠΕ.ΧΩ.Δ.Ε. και δεν πήρα απάντηση και για την ερώτηση που είχα καταθέσει πριν από λίγο καιρό γιατί ήταν μια πιθανή εξέλιξη η μη κατάργηση του Τ.Α.Σ.. Ζητούσα να ανασταλεί η απόφαση του Υπουργού για κατάργηση του Τ.Α.Σ. και δεν πήρα απάντηση ούτε στη μια περίπτωση ούτε στην άλλη. Το συνηθίζει ο κ. Σουφλιάς να μην απαντάει.
      Εδώ στις απαντήσεις που πήρα πάντως από τους υπόλοιπους Υπουργούς στους οποίους έθεσα το ερώτημα, από το Υπουργείο Οικονομίας τίθεται ως προϋπόθεση για την αναστολή και τη ρύθμιση των οφειλών και τα λοιπά, να χαρακτηριστεί ο νομός ως σεισμόπληκτος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Χαρακτηρίστηκε. Το είπα προηγουμένως.
      ΔΗΜΗΤΡΙΟΣ ΒΑΡΒΑΡΙΓΟΣ: Δεν το είπατε, κύριε Υπουργέ.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Σας είπα ότι υπεγράφη και έχει φύγει ήδη. Σας το είπα.
      ΔΗΜΗΤΡΙΟΣ ΒΑΡΒΑΡΙΓΟΣ: Είπατε κάτι τέτοιο…
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως.
      ΔΗΜΗΤΡΙΟΣ ΒΑΡΒΑΡΙΓΟΣ: ...ότι χαρακτηρίστηκε ως σεισμόπληκτος; Με συγχωρείτε αλλά εγώ γνωρίζω ότι για να γίνει κάτι τέτοιο πρέπει να υπογράψουν ο Υπουργός ΠΕ.ΧΩ.Δ.Ε..
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Υπέγραψε ο Υπουργός ΠΕ.ΧΩ.Δ.Ε.. 
      ΔΗΜΗΤΡΙΟΣ ΒΑΡΒΑΡΙΓΟΣ: ..ο Υπουργός Οικονομίας και Οικονομικών και ο Υπουργός Εσωτερικών. Μέχρι προχθές δεν είχε υπογράψει. Εάν υπέγραψε σήμερα …
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Υπέγραψε, κύριε.
      ΔΗΜΗΤΡΙΟΣ ΒΑΡΒΑΡΙΓΟΣ: …έχει καλώς, αλλά αυτό δε σημαίνει ακόμη ότι ολοκληρώθηκε η διαδικασία. Πρέπει να μπουν ακόμη τρεις υπογραφές και πρέπει να βγει και μια άλλη κοινή υπουργική απόφαση για το ύψος της βοήθειας από τον Υπουργό ΠΕ.ΧΩ.Δ.Ε. και από τον Υπουργό Οικονομίας και Οικονομικών.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Σύμφωνοι.
      ΔΗΜΗΤΡΙΟΣ ΒΑΡΒΑΡΙΓΟΣ: Πότε θα γίνουν αυτά; Σε ποιο χρόνο; 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έγιναν.
      ΔΗΜΗΤΡΙΟΣ ΒΑΡΒΑΡΙΓΟΣ: Δεν έγιναν. Δεν μας λέτε την αλήθεια. Μακάρι να έγιναν, αλλά εδώ αυτά λένε οι συναρμόδιοι Υπουργοί…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε συνάδελφε. Το ανέφερε πάντως ο κύριος Υπουργός.
      ΔΗΜΗΤΡΙΟΣ ΒΑΡΒΑΡΙΓΟΣ:  ...ότι για να υπάρξουν ρυθμίσεις πρέπει να χαρακτηριστεί ως σεισμόπληκτη η Ζάκυνθος και για τις οικονομικές ρυθμίσεις και για τις ασφαλιστικές εισφορές.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΔΗΜΗΤΡΙΟΣ ΒΑΡΒΑΡΙΓΟΣ: Μισό λεπτό, κύριε Πρόεδρε. Το θέμα είναι τόσο μεγάλο, που με δύο λεπτά δεν μπορεί να περιγραφεί, αλλά επιτρέψτε μου γιατί και οι άλλοι μίλησαν παραπάνω.
      ΠΡΟΕΔΡΕΥΩΝ (Ιωάννης Τραγάκης): Κανένας δεν μίλησε παραπάνω. Τέλος πάντων, συνεχίστε.
      ΔΗΜΗΤΡΙΟΣ ΒΑΡΒΑΡΙΓΟΣ: Επιμένω και ζητάω από το Υ.ΠΕ.ΧΩ.Δ.Ε. να δει το ζήτημα του Τ.Α.Σ., του Ταμείου Αποκατάστασης, της υπηρεσίας που είχε στη Ζάκυνθο που κατήργησε την υπηρεσία αυτή. Τέσσερις υπάλληλοι είναι και σήμερα υπάρχουν τουλάχιστον πεντακόσιοι που έχουν ζημιωθεί και θα χρειαστούν τη βοήθεια και τη συνεργασία της υπηρεσίας και άλλοι εκατό τουλάχιστον από προηγούμενους σεισμούς που έχουν γίνει. Πώς θα πάνε στην Πάτρα; Με ποιόν τρόπο θα εξυπηρετηθούν; Είναι σαν να αρνείται η πολιτεία να τους βοηθήσει. Παρακαλούμε να αναστείλετε την απόφαση και να παραμείνει η υπηρεσία στο νομό για να εξυπηρετήσει τους κατοίκους και να υπάρξει η ρύθμιση στις εισφορές. 
      Και για το Φ.Π.Α., κύριε Πρόεδρε, επικοινώνησα με τον κ. Μπέζα και η απάντηση που μου έδωσε λέει, ότι δεν υπάρχει δυνατότητα αναστολής, γιατί απαιτείται νομοθετική ρύθμιση. Υπάρχει εδώ μια σειρά αποφάσεων από τους φορείς του νησιού, Τ.Ε.Δ.Κ., Νομαρχιακό Συμβούλιο, Επιμελητήριο, εμπορικούς συλλόγους, οι οποίοι ζητάνε ακριβώς αυτές τις ρυθμίσεις. Υπάρχουν τα δημοσιεύματα του Τύπου «η επόμενη ημέρα καταστροφή!». 
      ΠΡΟΕΔΡΕΥΩΝ (Ιωάννης Τραγάκης): Εντάξει, κύριε συνάδελφε, σας παρακαλώ τελειώστε. 
      ΔΗΜΗΤΡΙΟΣ ΒΑΡΒΑΡΙΓΟΣ: 10.000.000 οικονομική ζημιά. Ενώ η γή σείετε, μας βάζουν και πρόστιμα. Αυτό, κύριε Πρόεδρε, είναι το πιο προκλητικό. Πήγαν να πληρώσουν στην εφορία και επειδή ήταν εκπρόθεσμοι τους έβαλαν πρόστιμο σε μια περιοχή σεισμόπληκτη. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΔΗΜΗΤΡΙΟΣ ΒΑΡΒΑΡΙΓΟΣ: Η Κυβέρνηση όμως στη διπλανή Κεφαλονιά πριν από λίγους μήνες που υπέστη μια θεομηνία πολύ μικρότερης κλίμακας, ενήργησε με πολύ διαφορετικό τρόπο και πολύ πιο σύντομα.
      Παρακαλούμε, λοιπόν ακριβώς για τη βοήθεια της Κυβέρνησης, την ευαισθησία της και την ανταπόκρισή της στην υποχρέωση που έχει!
      ΠΡΟΕΔΡΕΥΩΝ (Ιωάννης Τραγάκης): Ο κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε, αν και όταν υπάρχει μία περίπτωση σαν τη σημερινή, πρέπει να ρωτώνται και οι ερωτώντες Βουλευτές αν συμφωνούν να συζητηθούν μαζί οι δύο επίκαιρες ερωτήσεις. Εγώ δεν θα είχα αντίρρηση, όμως οι ερωτήσεις δεν είναι ίδιες, αλλά έχουν ομοιότητες. Αυτό σαν εισαγωγή.
      ΠΡΟΕΔΡΕΥΩΝ (Ιωάννης Τραγάκης): Να μην αναγκαστώ να σας διαβάσω το άρθρο του Κανονισμού της Βουλής. Συνεχίστε όμως και θα τα πούμε. Το άρθρο είναι σαφέστατο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Καταλαβαίνετε ότι έχει μία λογική αυτό που σας λέω. Δεν σημαίνει ότι όλοι οι κανονισμοί που έχουν γίνει μέχρι τώρα πρέπει να είναι και σωστοί. Όταν ο ελεγχόμενος απαντάει τελευταίος και ο ελέγχων δεν έχει το δικαίωμα να απαντήσει στα τελευταία που συνήθως είναι προκλητικά, καταλαβαίνετε ότι είναι και θέμα κανονισμών που πρέπει κάποτε να αναμορφωθούν.
      Η ερώτηση έχει δύο σκέλη. Το ένα είναι εάν έχει γίνει προληπτικός επιστημονικός έλεγχος όλων των δημοσίων χώρων -μιλάμε για τα Επτάνησα, αλλά τώρα συγκεκριμένα για τη Ζάκυνθο- σε όλους εκείνους τους χώρους όπου μαζεύεται ο πληθυσμός -και δεν είναι μόνο οι τουριστικές επιχειρήσεις, είναι τα νοσοκομεία, οι δημόσιοι χώροι κ.λπ.- μ’ έναν τέτοιο τρόπο που να λέει πώς πρέπει να λειτουργήσει η πολιτεία πολεοδομικά από κει και πέρα για τις συγκεκριμένες κατασκευές. 
      Ήθελα να σας πω κάτι, κύριε Υπουργέ, το οποίο μπορεί να μην το έχετε αντιληφθεί γιατί καμιά φορά οι πληροφορίες που έρχονται είναι «φιλτραρισμένες». Διαπιστώθηκε και είναι καταγεγραμμένο σε ανακοίνωση του εργατικού κέντρου Ζακύνθου ότι στις 19 Απριλίου, πάνω στην έξαρση της σεισμικής δραστηριότητας, σε ένα χωριό, στα Λιθακιά, μία επιχείρηση έριχνε κολώνες και μπετόν κατασκευής δημοτικού σχολείου και οι κάτοικοι ξεσηκώθηκαν και τους σταμάτησαν. Καμία υπηρεσία, κανένας δήμος, καμία νομαρχία δεν τους σταμάτησε, να τους πει «είναι δυνατόν να βγει ένα κτήριο σωστό;». Δεν ξέρουμε αν έχει γίνει λοιπόν τέτοιος προληπτικός έλεγχος με επιστημονικά χαρακτηριστικά ώστε να αντέξει σε έναν σεισμό, που κανένας δεν μπορεί να πει με σιγουριά μέχρι πού θα φτάσει.
      Το δεύτερο στοιχείο είναι τα κοινωνικά χαρακτηριστικά με τα οποία πρέπει να λειτουργήσει ένα κοινωνικό κράτος. Εσείς είπατε ότι δεν μπορείτε να απαντήσετε σε όλα. Δεν είναι όμως μόνο οι μεγάλες τουριστικές επιχειρήσεις, κύριε Υπουργέ, είναι και οι μικρομαγαζάτορες και άλλοι επιχειρηματίες οι οποίοι έχουν υποστεί ζημιές λόγω του ότι δεν προσήλθε κόσμος εκεί. Υπάρχουν και άνθρωποι από την προηγούμενη φορά που είναι γραμμένοι στο ταμείο ανεργίας που δεν έχουν αποζημιωθεί και οικοδόμοι οι οποίοι δεν δούλεψαν καθόλου αυτό το χρονικό διάστημα. Μία εφάπαξ αποζημίωση. Κουβέντα γι’ αυτό. Βέβαια, δεν μπορείτε να απαντήσετε εσείς, αλλά το κοινωνικό κράτος έπρεπε να είχε απαντήσει. 
      Τελειώνω με τούτο, γιατί έχουμε και προηγούμενα: Κεφαλλονιά, πριν από μερικούς μήνες. Ακραία καιρικά φαινόμενα, έλλειψη ηλεκτροδότησης επί εβδομάδος, οικονομικές ζημιές σε πολλούς επαγγελματίες διαφόρων κατηγοριών, ακόμα και στους αγρότες. Υπόσχεση από την Κυβέρνηση ότι θα δοθούν αποζημιώσεις. Έχει δοθεί 1 ευρώ; Ούτε 1 ευρώ. Αυτό, κύριε Πρόεδρε, έχει και μία διαφορετικότητα στο θέμα της ουσίας της επίκαιρης ερώτησης.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Πρόεδρε.
      Ο κύριος Υφυπουργός έχει το λόγο για δύο λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Ομολογώ ότι δυσκολεύομαι να κατανοήσω γιατί πρέπει όταν ο ερωτώμενος αναγνωρίζει τα καλά όλων των προηγούμενων κυβερνήσεων, οι ερωτώντες Βουλευτές να είναι τόσο οξείς και να μη θέλουν να ακούσουν αυτά που λέχθηκαν λίγα λεπτά πιο πριν.
      Είπα χαρακτηριστικά και καθαρά: Η Κ.Υ.Α. για το χαρακτηρισμό έχει υπογραφεί προ αρκετών ημερών από τον Υπουργό μας, έπρεπε όμως να γίνει σωστά, έπρεπε να περιγράψει ακριβώς την έκταση των ζημιών και αυτή η καταγραφή, όπως ξέρουμε όλοι μας, δεν γίνεται σε πέντε-έξι μέρες διότι γίνεται επιπόλαια. Πράγματι, το σύνολο επιτέλους κατεγράφη με εβδομήντα μηχανικούς επί τόπου -πρωτοφανής αριθμός για τέτοιου είδους κινητοποιήσεις- με συμφωνία των τοπικών αρχών και των ζημιών στην ευρύτερη περιοχή, στο λιμάνι κ.λπ.. Έχουμε υπογράψει την Κ.Υ.Α. και είμαστε έτοιμοι να πούμε ότι αντιμετωπίσαμε σοβαρά τις πραγματικές ζημιές. 
      Δεύτερον: Ποια αδράνεια; Έχει καμία σημασία το αν κάποιος κάνει μία βόλτα στη Ζάκυνθο για να δει τι γίνεται; Σημασία έχει ότι είμαστε σε συνεχή επικοινωνία και σε εξίμισι ώρες από τον πρώτο σεισμό. Ήταν εκεί πέρα κλιμάκια και της Υ.Α.Σ. και του Α.Σ.Π. που εσείς πράγματι δημιουργήσατε προ εξαετίας. Αυτή είναι η πραγματικότητα και όλοι έμειναν έκπληκτοι από την ταχύτητα επέμβασης της παρούσας ηγεσίας του Υ.ΠΕ.ΧΩ.Δ.Ε.. Ας μη θέλουμε, λοιπόν, να δημιουργήσουμε εντυπώσεις εκεί που δεν υπάρχουν. 
      Εκεί που θα μπορούσε ενδεχομένως να υπάρχει πρόβλημα είναι στο Τ.Α.Σ. που είπατε. Σας λέω λοιπόν ότι αυτό το Τ.Α.Σ. είχε όλους κι όλους τρεις υπαλλήλους, έναν αρχιτέκτονα και δύο υπομηχανικούς. Αυτοί οι υπάλληλοι με αίτηση του νομάρχη έχουν ήδη πάει στη νομαρχία. Δεν έφυγαν από την περιοχή. Επιπλέον, εκεί πέρα υπάρχει μόνιμο κλιμάκιο που είναι εγκατεστημένο και αποτελείται από πολλούς μηχανικούς για να καλύψει αυτά που ορθώς επισημαίνετε, δηλαδή τις ανάγκες των επόμενων μηνών κ.λπ..
      ΔΗΜΗΤΡΙΟΣ ΒΑΡΒΑΡΙΓΟΣ: Στην Πάτρα έχουν πάει. Αλλάξατε τις αποφάσεις;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι. Έχουμε κάνει ήδη πρόχειρο κλιμάκιο. Επιτρέψτε μου να ολοκληρώσω. Πράγματι η Πάτρα είναι το κέντρο τώρα γιατί λειτουργεί επιχειρησιακά, γιατί έχει πολλές δυνατότητες παρέμβασης. Τι να κάνει το τοπικό κλιμάκιο του ενός μηχανικού και των δύο υπομηχανικών; Δεν μπορούσε να κάνει απολύτως τίποτα. Πέραν αυτού, εγκαταστήσαμε εκεί πέρα ένα μόνιμο πολυπληθές κλιμάκιο το οποίο πράγματι καταγράφει τα πάντα. 
      Τέλος, είναι άδικο να λέτε ότι δεν απαντάει ο κ. Σουφλιάς. Απαντάει όσο μπορεί πιο γρήγορα και όσο μπορεί πιο σαφώς και εν πάση περιπτώσει η παρουσία του Υπουργείου εδώ πέρα είναι όσο μπορούμε καλύτερη κάθε φορά που υπάρχει μία ερώτηση.
      Πάω τώρα στο δεύτερο σκέλος, σ’ αυτά που είπε ο κ. Κοσιώνης. Ο πολιτικός έλεγχος έχει πράγματι προχωρήσει. Ξεκίνησε επί της προηγούμενης κυβέρνησης, επιταχύνθηκε και σήμερα μπορούμε να πούμε με ικανοποίηση ότι πεντέμισι χιλιάδες δημόσια κτήρια μεγάλης σημασίας, όπως είναι σχολεία, δημόσιες υπηρεσίες κ.λπ. έχουν ήδη ελεγχθεί πλήρως πρωτοβαθμίως. 
      Στη Ζάκυνθο δε ειδικά έχουμε την πλήρη εικόνα για το τι ακριβώς συμβαίνει η οποία ευτυχώς είναι καλή. Μετά τον περίφημο σεισμό της δεκαετίας του 1950, όπως ξέρετε, η περιοχή αυτή χτίστηκε καλά και τα δημόσια κτήρια ευτυχώς δεν έχουν ουσιαστικό πρόβλημα αυτήν τη στιγμή. Υπάρχουν άλλες περιοχές της χώρας όπου υπάρχει μεγάλο πρόβλημα για το οποίο θα επανέλθουμε κάποια άλλη φορά, αν θέλετε να κάνετε μία ανάλογη ερώτηση.
      Τέλος, πρέπει να επισημάνω ότι τα κοινωνικά χαρακτηριστικά που λέει ο κ. Κοσιώνης είναι πράγματι πολύ σημαντικά από πλευράς πληγών από τον πρόσφατο σεισμό και εκεί άκουσα με μεγάλη ικανοποίηση προηγουμένως ότι κινείται το αρμόδιο Υπουργείο. 
      Είπατε κάτι για την Κεφαλλονιά. Μου λέει ο κ. Γιακουμάτος ότι ήδη ολοκληρώθηκε η νομοθετική ρύθμιση που αποκαθιστά πλήρως τις ζημιές εκεί. Ανάλογα θα γίνει και στη Ζάκυνθο, ώστε πράγματι να βοηθηθούν κοινωνικά οι αρμόδιοι και πληγέντες φορείς του νησιού.
      Θα ήθελα να επισημάνω –και κλείνω μ’ αυτό- ότι στο πλαίσιο των γενικών προσπαθειών πρόγνωσης των σεισμών που έχουν επίσης μεγάλη σημασία, παραμένουν στη Ζάκυνθο εγκατεστημένοι φορητοί σεισμογράφοι πέραν του κανονικού δικτύου και -όπως σωστά είπατε, ας το πούμε για να το ακούσει και ο ζακυνθινός λαός- η Ζάκυνθος πράγματι περνάει σε μία εποχή σχετικής ασφάλειας γιατί εκτονώθηκε πράγματι ενέργεια και, αν θέλετε, για πολλά χρόνια οι κάτοικοι θα μπορούν –αν και είναι σε σεισμόπληκτη περιοχή- να κοιμούνται ασφαλείς.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο Υπουργό.
      Θα συζητηθεί η με αριθμό 723/15-5-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την εισαγωγή υπερτιμολογημένων φαρμάκων κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Δημοσίευμα στον ημερήσιο τύπο (Βήμα της Κυριακής στις 14-5-2006) αναφέρει πως το Ινστιτούτο Φαρμακευτικής Έρευνας και Τεχνολογίας (Ι.Φ.Ε.Τ.), θυγατρική εταιρεία του Εθνικού Οργανισμού Φαρμάκων (Ε.Ο.Φ.) υπερτιμολογεί περισσότερα από διακόσια εισαγόμενα φάρματα από 20% έως 100% σε σχέση με τους επίσημους καταλόγους άλλων ευρωπαϊκών χωρών.
      Τα φάρμακα αυτά δεν διατίθενται στην ελληνική αγορά από τις φαρμακευτικές εταιρείες για διάφορους λόγους, με αποτέλεσμα το Ι.Φ.Ε.Τ. για την αποφυγή ελλείψεων να τα εισάγει και να τα διαθέτει σε νοσοκομεία, ασφαλιστικούς οργανισμούς και φαρμακαποθήκες σε τιμές που εγκρίνει ο Ε.Ο.Φ. με βάση κάθε φορά την τιμή εισαγωγής τους.
      Επειδή σύμφωνα με το δημοσίευμα: 
      -Το κόστος των υπερτιμολογήσεων επιφέρει ετήσια βλάβη στο Δημόσιο 6 έως 10.000.000 ευρώ.
      -Η κατάσταση αυτή έχει προκαλέσει την αντίδραση των ασφαλιστικών οργανισμών που ζητούν διευκρινίσεις από τον Ι.Φ.Ε.Τ. για τις υψηλές τιμές αυτών των φαρμάκων. 
      Ερωτάται ο κύριος Υπουργός:
      -Τι μέτρα προτίθεται να πάρει ώστε να διερευνηθούν όλα τα στοιχεία που σχετίζονται με τις ενέργειες του Ι.Φ.Ε.Τ. και του Ε.Ο.Φ. στην υπερκοστολόγηση των φαρμάκων και να αναζητηθούν τυχόν ευθύνες;
      -Είναι στις προθέσεις του Υπουργείου η διερεύνηση της τιμής όλων των κυκλοφορούντων φαρμάκων και η σύγκρισή τους με τους επίσημους καταλόγους των άλλων ευρωπαϊκών χωρών, ώστε να αλλάξει ο τρόπος υπολογισμού της τιμής των και να αποφευχθούν υπερβάσεις;»
      Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, πάνω σ’ αυτό που αναφέρεται ο εκλεκτός συνάδελφος κ. Λεβέντης για το θέμα του Ι.Φ.Ε.Τ. θα πρέπει να κάνω μία μικρή ιστορική αναδρομή.
      Όπως ξέρετε, το Ινστιτούτο Φαρμακευτικής Έρευνας και Τεχνολογίας είχε ένα συγκεκριμένο σκοπό όταν ιδρύθηκε. Ποιος ήταν αυτός ο σκοπός; Ο σκοπός του ήταν –και ενδυναμώθηκε επί προεδρίας Κουτσελίνη και αντιπροέδρου του μακαρίτη καθηγητού Διονύση Βαρώνου- ότι θα πρέπει το Ινστιτούτο αυτό να έχει την έρευνα σαν συγκεκριμένη αποστολή και βέβαια να έχουμε τη βιοϊσοδυναμία και τον ποιοτικό έλεγχο.
      Δυστυχώς, κύριε Λεβέντη, όπως θα ξέρετε, το Ινστιτούτο Φαρμακευτικής Έρευνας και Τεχνολογίας μετετράπη σε μια κρατική φαρμακαποθήκη. Η αποστολή του ήταν να υπάρχει διαθεσιμότητα στην ελληνική αγορά κάποιων φαρμακευτικών ιδιοσκευασμάτων που δεν κυκλοφορούσαν για πολλούς και ποικίλους λόγους, όπως –επί παραδείγματι- φάρμακα τα οποία κυκλοφορούσαν και λόγω χαμηλής τιμής απεσύρθησαν. 
      Ξέρετε πολύ καλά ότι το φαινόμενο αυτό είχε δημιουργήσει υπερβολική αύξηση των φαρμάκων λόγω των εισαγομένων με κοινόχρηστη ονομασία και χημική ουσία. Ήταν τα φάρμακα τα οποία δεν έπαιρναν τιμή άμεσα, οπότε αναγκαζόταν το Ινστιτούτο και έφερνε τα φάρμακα σε πολύ μεγαλύτερη τιμή. Ήταν τα φάρμακα τα οποία είχαν αδειοδοτηθεί, αλλά δεν είχαν κοστολογηθεί. Ήταν τα φάρμακα αυτά τα οποία δεν είχαν μπει στην παραγωγική διαδικασία, όπως ήταν τα προϊόντα κλασματοποίησης, του πλάσματος, ιχνοστοιχεία, πρωτεΐνες. 
      Αυτό θα πρέπει να ξέρετε ότι με τη λειτουργία του εργοστασίου που έχουμε στους Θρακομακεδόνες θα λυθεί και για την πατρίδα μας και για τα φάρμακα –αυτά που λέμε «ορφανά» φάρμακα- τα οποία δεν είχαν εμπορικό ενδιαφέρον. Αναγκαζόταν λοιπόν το Ι.Φ.Ε.Τ. να φέρνει τα φάρμακα αυτά. Η αποστολή του όμως δεν ήταν μόνο αυτή και δεν θα έπρεπε να ήταν μόνο αυτή, αλλά θα έπρεπε να έχει εναρμονιστεί με τη φιλοσοφία που υπήρχε και στην ονοματολογία του ως Ινστιτούτο Φαρμακευτικής Έρευνας και Τεχνολογίας. Δυστυχώς, αυτό δεν υπήρξε.
      Σήμερα υπάρχει μια μεγάλη επιστημονική κινητοποίηση στο θέμα αυτό του Ι.Φ.Ε.Τ. και πράγματι αναλαμβάνει δραστηριότητες τέτοιες βιοϊσοδυναμιών. Ήδη έχουν γίνει πάρα πολλές βιοϊσοδυναμίες και από εταιρείες ελληνικές, αλλά και από ξένες. Γίνεται ένας ποιοτικός έλεγχος και εντός ολίγου αυτό το εργαστήριο το οποίο υπήρχε και το οποίο είχε παροπλιστεί –αξίας δεκάδων εκατομμυρίων ευρώ- όσον αφορά και την παρασκευή ακόμα της μεθαδόνης, θα μπει σε λειτουργία.
      Θα μου πείτε «κύριε Υφυπουργέ, αυτό το ιστορικό δεν μ΄ ενδιαφέρει. Μ΄ ενδιαφέρει να μου απαντήσετε στο θέμα του δημοσιεύματος από την εφημερίδα «ΤΟ ΒΗΜΑ» για τις υπερτιμολογήσεις ενδεχομένως που υπήρξαν στα φάρμακα τα οποία έφερνε το Ινστιτούτο Φαρμακευτικής Έρευνας και Τεχνολογίας».
      Στη δευτερολογία μου να είστε σίγουρος ότι θα σας απαντήσω, κύριε Λεβέντη. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ορίστε, κύριε συνάδελφε, έχετε το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Το κακό είναι ότι θα απαντήσετε στη δευτερολογία σας επί της ερωτήσεώς μου, κύριε Υπουργέ και έτσι είναι δύσκολο και εγώ να τοποθετηθώ. Γεγονός είναι ότι η υγεία είναι το πολυτιμότερο αγαθό. Η πολιτεία είναι υποχρεωμένη να εξασφαλίσει την υγεία σε όλους τους πολίτες. 
      Τα φάρμακα είναι βασικό συστατικό στοιχείο της αντιμετώπισης των ασθενειών και της προστασίας της υγείας και από αυτήν την άποψη θα πρέπει να πούμε ότι δυστυχώς το εμπόριο που γίνεται γύρω από τα φάρμακα δημιουργεί σοβαρά προβλήματα. Οι πολίτες γονατίζουν γιατί πολλές φορές πρέπει να πάνε μόνοι τους να αγοράσουν τα φάρμακα και επιβαρύνονται από την τσέπη τους λόγω των διαδικασιών που τηρούνται εδώ στην προμήθεια των φαρμάκων.
      Αυτό που είναι ανησυχητικό, κύριε Πρόεδρε και κύριε Υπουργέ, είναι ότι δυστυχώς στη χώρα μας είναι πολύ πιο ακριβά τα φάρμακα από άλλες χώρες και έχει συγκεκριμένες αναφορές εδώ «ΤΟ ΒΗΜΑ». Δεν μπορεί, κύριε Υπουργέ, να αγνοήσουμε, παραδείγματος χάριν, το συγκεκριμένο. Ένα φάρμακο πέρυσι τιμολογείτο 4,15 ευρώ, φέτος 21,7 ευρώ, ενώ στην Ιταλία έχει 2,68 ευρώ! Αυτό τι σημαίνει; Ένα άλλο φάρμακο μέσω του Ι.Φ.Ε.Τ. το προμηθεύεται ο ασθενής ή το Ταμείο έναντι 230 ευρώ, ενώ μέσω του internet το προμηθεύεται με 99 ευρώ. Τι γίνεται εδώ πέρα; Δεν πρέπει να ανησυχήσουμε; Ο ίδιος ο Υπουργός Υγείας ο κ. Αβραμόπουλος είπε ότι θα διεξαχθεί έρευνα. 
      Εμείς, λοιπόν, ζητάμε πάνω σ’ αυτό –και όχι μόνο για τα συγκεκριμένα φάρμακα, αλλά για όλα τα φάρμακα- πως θα πρέπει να παρθούν όλα τα μέτρα, ώστε τα φάρμακα να μη θεωρούνται εμπόρευμα με την κοινή του όρου έννοια και έτσι όπως αντιμετωπίζονται ως τώρα από την πολιτεία και από τον Ι.Φ.Ε.Τ.. Πράγματι ο Ι.Φ.Ε.Τ. θα έπρεπε να είναι ινστιτούτο έρευνας και τεχνολογίας. 
      Τώρα, ας αναλάβει αυτό το έργο κάποια άλλη υπηρεσία, κάποιος άλλος οργανισμός. Σε καμία περίπτωση όμως δεν πρέπει να μείνουν οι πολίτες απροστάτευτοι απέναντι στη βουλιμία των φαρμακευτικών εταιρειών, οι οποίες λειτουργούν με αυτόν τον τρόπο και οι οποίες προσπορίζονται δισεκατομμύρια κάθε χρόνο από αυτήν την εκμετάλλευση και την υπερεκμετάλλευση. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ορίστε, κύριε Υφυπουργέ, έχετε το λόγο για δυο λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι, κύριε συνάδελφε, γιατί έχετε την ίδια άποψη με εμένα ότι το Ινστιτούτο Φαρμακευτικής Έρευνας και Τεχνολογίας πρέπει πράγματι να έχει αυτήν την αποστολή, αποστολή που θα μας καθιερώσει και διεθνώς και παράλληλα θα έχουμε και εισροή μεγάλων χρηματικών ποσών λόγω των βιοϊσοδυναμιών και ερευνών που θα γίνονται στη χώρα μας. 
      Στο δημοσίευμα με το συγκεκριμένο θέμα υπήρξε άμεση αντίδραση, όπως και εσείς το είπατε, του κυρίου Υπουργού και του Υπουργείου στέλνοντας αμέσως την υπόθεση στο Σώμα Ελεγκτών του Υπουργείου Υγείας, τους ράμπο υγείας, οι οποίοι ήδη από σήμερα έχουν ξεκινήσει έναν ενδελεχή έλεγχο σε όλα αυτά τα δεδομένα, στα δημοσιεύματα, αλλά παράλληλα θα ελεγχθούν όλα τα στοιχεία.
      Και δεν θα μείνουμε μόνο σε αυτήν την περίπτωση, αλλά θα ελεγχθεί και η προτεραία κατάσταση σε βάθος χρόνου πενταετίας τουλάχιστον, για να δούμε τι γινόταν τις προηγούμενες χρονιές, όχι για κανένα άλλο λόγο, αλλά απλώς και μόνο για να έχουμε ένα συγκριτικό στοιχείο για την ίδια τη κατάσταση που επικρατούσε τότε και μήπως βρήκαμε μια πολύ καλή συνέχεια –χωρίς να θέλω να προδικάσω τίποτα- χρησιμοποιώντας όλες αυτές τις διαδικασίες.
      Το Ι.Φ.Ε.Τ. είναι θυγατρική εταιρεία του Ε.Ο.Φ.. Ο Ε.Ο.Φ. έχει δώσει συγκεκριμένες εντολές ώστε να μη λειτουργεί ως μια εταιρεία κερδοσκοπικής φύσεως, αλλά ακριβώς να δίνει τη δυνατότητα της προσβασιμότητας στα φαρμακευτικά ιδιοσκευάσματα –που σας είπα για ποιους λόγους δεν κυκλοφορούν στη χώρα μας- στον πολίτη και σε κάθε ασφαλιστικό ταμείο, χωρίς να υπάρχουν υπερκοστολογήσεις. 
      Για οτιδήποτε έχει συμβεί στο χώρο του Ι.Φ.Ε.Τ., να είστε βέβαιος, κύριε Λεβέντη –και απευθύνομαι προς όλους τους συναδέλφους- ότι θα χυθεί άπλετο φως. Θα υπάρξει πλήρης διαφάνεια. Δεν θα υπάρξει κανένα στοιχείο συγκάλυψης ενδεχομένως παρανόμων διαδικασιών και να είστε βέβαιος ότι το Ι.Φ.Ε.Τ. θα παίξει το συγκεκριμένο ρόλο για τον οποίο ιδρύθηκε. Θα σταματήσει να είναι κυρίως κρατική φαρμακαποθήκη. Μπορεί να συμπληρώνει αυτό το στοιχείο, όπως και σε πάρα πολλά άλλα κράτη το ίδιο συμβαίνει. 
      Η Κύπρος, επί παραδείγματι, που δεν έχει αντίστοιχο Ινστιτούτο Φαρμακευτικής Έρευνας και Τεχνολογίας κάνει χρήση των δυνατοτήτων των δικών μας και κατ’ αυτόν τον τρόπο θα ξέρετε, κύριε συνάδελφε –και χαίρομαι γιατί εσείς έχετε την ίδια άποψη- ότι εντός ολίγου το Ινστιτούτο Φαρμακευτικής Έρευνας και Τεχνολογίας θα επιτελεί πλέον τον ιδρυτικό ρόλο του και όχι σε αυτό που παραμορφώθηκε από τα 1993 και μετά.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Εισερχόμεθα στις επίκαιρες ερωτήσεις του δευτέρου κύκλου.
      Πρώτη είναι η με αριθμό 715/15.5.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς την Υπουργό Εθνικής Παιδείας και Θρησκευμάτων, σχετικά με τις εξετάσεις για την αναγνώριση πτυχίων ιατρικής από χώρες εκτός Ευρωπαϊκής Ένωσης κ.λπ..
      Το περιεχόμενο της επίκαιρης ερώτησης του κ. Λοβέρδου έχει ως εξής:
      «Στη συνεδρίαση της Επιτροπής Μορφωτικών Υποθέσεων της Βουλής την 1η Μαρτίου 2006 δεσμευτήκατε ότι οι επόμενες εξετάσεις που θα εφαρμόσει ο Δ.Ο.Α.Τ.Α.Π. για αναγνώριση πτυχίων ιατρικής από χώρες εκτός Ευρωπαϊκής Ένωσης “θα γίνουν με δεξαμενή ερωτήσεων από τράπεζα θεμάτων”.
      Η εξεταστική περίοδος πλησιάζει, αλλά συνοδεύεται με την οργή και το άγχος των υποψηφίων, που για μια ακόμα φορά αισθάνονται να εμπαίζονται λόγω της πλήρους ακινησίας των αρμοδίων του Υπουργείου σας. 
      Το Υπουργείο Παιδείας είναι υποχρεωμένο να αναλάβει τις ευθύνες του, να σεβαστεί την απόφαση της Επιτροπής Μορφωτικών Υποθέσεων της Βουλής αλλά και τις δικές του δεσμεύσεις, βάζοντας τέλος στο αδιέξοδο και την ανασφάλεια αυτών των ανθρώπων.
      Βάσει όλων των ανωτέρω, ερωτάσθε, κυρία Υπουργέ:
      α. Γιατί καθυστερεί και πού οφείλεται η στασιμότητα του Υπουργείου στη δέσμευση για τη δημιουργία τράπεζας ερωτήσεων;
      β. Σε ποιες ενέργειες προτίθεστε να προβείτε ώστε να αντιμετωπιστεί το σοβαρό αυτό πρόβλημα;»
      Η επίκαιρη ερώτηση είναι υποδειγματική σε ό,τι αφορά το μέγεθος και την ποιότητα των ερωτήσεων. 
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για τρία λεπτά. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Θα ήθελα να πω ότι, ως γνωστό, στο παρελθόν, πριν από τρία χρόνια οι εξετάσεις του τότε Δ.Ι.Κ.Α.Τ.Σ.Α. για τους πτυχιούχους ιατρικών σχολών εκτός Ευρωπαϊκής Ένωσης είχαν συνοδευτεί με διάφορα παρατράγουδα, που οδηγήθηκε η υπόθεση στον εισαγγελέα. 
      Έκτοτε το σύστημα τροποποιήθηκε. Μπήκε το σύστημα των απαντήσεων πολλαπλών επιλογών και στην πορεία εκσυγχρονίστηκε και διασφαλίστηκε και η ακαδημαϊκή πληρότητα και η διαφάνεια του συστήματος και η έγκυρη και έγκαιρη γνωστοποίηση των αποτελεσμάτων. 
      Ύστερα από συζητήσεις που είχαμε με τη διοίκηση του Δ.Ο.Α.Τ.Α.Π. το Δεκέμβριο του 2005, θέσαμε υπ΄ όψιν των προέδρων των Ιατρικών Σχολών την πρόταση του Οργανισμού για δημιουργία τράπεζας ερωτήσεων από τις οποίες θα κληρώνονται οι εκατό ή όσες ερωτήσεις μπαίνουν κατά την ημέρα των εξετάσεων. Πρόκειται για ένα σύστημα, το οποίο εφαρμόζεται διεθνώς, διασφαλίζει τη διαφάνεια και είναι επιστημονικά άρτιο. Διότι όταν κανείς διαβάσει τις δυόμισι χιλιάδες περίπου ερωτήσεις ανά μάθημα και είναι τέσσερα έως πέντε τα μαθήματα, στα οποία εξετάζεται, αντιλαμβάνεστε ότι κατέχει την ύλη.
      Κι ενώ σε εκείνη τη συνεδρίαση, τον Οκτώβριο, οι πρόεδροι των Ιατρικών Σχολών ομοφώνως συμφώνησαν με αυτό το σύστημα και δημιουργήθηκαν επιτροπές επεξεργασίας των θεμάτων σε συνεργασία με τον Οργανισμό και τη διοίκηση του Δ.Ο.Α.Τ.Α.Π., υπήρξε υπαναχώρηση πρώτα από την Ιατρική Σχολή Αθηνών με απόφαση της Γενικής Συνέλευσης. Εν όψει αυτού και εν όψει της καθυστέρησης που αυτό συνεπάγεται, φέραμε το θέμα στις αρχές Μαρτίου στην Επιτροπή Μορφωτικών Υποθέσεων της Βουλής, ούτως ώστε να συζητηθεί από όλες τις πτέρυγες της Βουλής. Εκεί ομόφωνα πάρθηκε η απόφαση ότι το σύστημα αυτό το στηρίζουν όλα τα κόμματα και επιβεβαιώθηκε η γενικότερη πολιτική βούληση όλων των πτερύγων της Βουλής να προχωρήσουμε σ’ αυτό το σύστημα. Παρά ταύτα όμως, στη συνέχεια υπήρξαν αποφάσεις των γενικών συνελεύσεων και των υπόλοιπων Ιατρικών Σχολών, πράγμα το οποίο οδήγησε στη δυσχέρεια της γρήγορης επίλυσής του.
      Θα ήθελα όμως να πω ότι η διοίκηση του Δ.Ο.Α.Τ.Α.Π. εξακολουθεί να εργάζεται με σύστημα, με επιμονή και υπομονή, ώστε να υπερβεί τις δυσκολίες που έχουν παρουσιαστεί και τελικά να πετύχει το στόχο της, να συγκεντρώσει δηλαδή αυτήν την τράπεζα ερωτήσεων. Θα έλεγα ότι βρίσκεται σ΄ ένα δρόμο ικανοποιητικό. Με την ευκαιρία αυτή θα ήθελα ακόμη να πω ότι η απόφασή μας, η απόφαση της Κυβέρνησης, είναι σταθερή στο να προχωρήσουμε σ’ αυτό το νέο σύστημα της τράπεζας ερωτήσεων, ώστε οι επόμενες εξετάσεις να διεξαχθούν με αυτό το σύστημα. Και πιστεύω ότι ο Δ.Ο.Α.Τ.Α.Π. με την εργασία που κάνει θα πετύχει ώστε να έχουμε όσο το δυνατόν γρηγορότερα τις ερωτήσεις, να δοθούν στο διαδίκτυο, οι υποψήφιοι να τις μελετήσουν και να προσέλθουν στις εξετάσεις. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κύριε Λοβέρδο, έχετε το λόγο για δύο λεπτά.
      ΑΝΔΡΕΑΣ ΛΟΒΕΡΔΟΣ: Κύριε Υφυπουργέ, σας παρακαλώ πάρα πολύ να δώσετε πιο ειδικές διευκρινίσεις στη δευτερολογία σας, γιατί ερμηνεύοντας αυτά που λέτε εκτιμώ ότι πάτε ένα βήμα πίσω από την κ. Γιαννάκου της περασμένης εβδομάδας στη Διαρκή Επιτροπή Μορφωτικών Υποθέσεων.
      Δεν ασκούμε κοινοβουλευτικό έλεγχο σήμερα για να σας αντιπολιτευτούμε. Ασκούμε κοινοβουλευτικό έλεγχο χάριν αυτών που μας ακούν για να δοθεί μία λύση και για να βοηθήσουμε στη λύση αυτή, όπως το έχουμε κάνει επανειλημμένα στη Διαρκή Επιτροπή Μορφωτικών Υποθέσεων, όπου εμφανίζεται μια αξιοσημείωτη συνεργασία των κομμάτων για επίλυση προβλημάτων. Και χάριν αυτής της καλής τακτικής και πρακτικής υποβάλλουμε και το σημερινό ερώτημα. Δεν θέλουμε ούτε κορώνες ένθεν κακείθεν ούτε κούφια λόγια. Θέλουμε συγκεκριμένα πράγματα.
      Όλοι μαζί είχαμε δεσμευθεί -και εσείς ως Κυβέρνηση, που είστε αρμοδία- ότι στις 15 Μαΐου θα δινόταν η δεξαμενή των θεμάτων στους ανθρώπους, που η μεταχείρισή τους έθετε ζήτημα ισοπολιτείας, ισονομίας και σεβασμού του κράτους δικαίου. Είχαμε λοιπόν δεσμευθεί πως εσείς θα κάνατε ό,τι μπορούσατε με τον Δ.Ο.Α.Τ.Α.Π., ώστε να υπάρχει στις 15 Μαΐου αυτή η τράπεζα ερωτήσεων, η δεξαμενή όπως τη λέγαμε, προκειμένου να γίνουν οι εξετάσεις τον Ιούλιο για ισοτιμία τίτλου σπουδών στην Ιατρική. Παρήλθε αυτή η προθεσμία και παρήλθε άπρακτη. 
      Φέρατε την Πέμπτη στη Διαρκή Επιτροπή μια τροπολογία που θα ενσωματωθεί στο σχέδιο νόμου για τα στελέχη της εκπαίδευσης, ώστε όσοι δεν εφαρμόζουν το νόμο –κι εμείς είμαστε κοντά σας σ’ αυτό το σημείο, δηλαδή απέναντι σ’ αυτούς που δεν εφαρμόζουν το νόμο- να μην δημιουργούν τελικώς εμπόδια, τα οποία η διοίκηση να μην μπορεί να τα υπερβεί. Δεν αναφερθήκατε σ’ αυτή την τροπολογία σήμερα. Και αναρωτιέμαι: Αλλάξατε γνώμη; Εμείς καταθέτουμε την επίκαιρη ερώτηση για να σας επαναλάβουμε ότι πρέπει να προσέξετε ένα πράγμα: Στο σχέδιο τροπολογίας που καταθέσατε είχαμε δει ένα πρόβλημα, που θα μπορούσε να δημιουργήσει αξεπέραστα νομικά εμπόδια. Και είχαμε πει στην κυρία Υπουργό μήπως το να επικαλείται στις εξετάσεις αυτές μια λογική αντίστοιχη με αυτή που υπάρχει όταν δίνουμε, λόγου χάρη, εμείς οι δικηγόροι εξετάσεις στο Δικηγορικό Σύλλογο για να γίνουμε δικηγόροι μετά την άδεια ασκήσεως επαγγέλματος, είναι έωλο; Μήπως αυτή η λογική, στην οποία θεμελιώνετε την τροπολογία, είναι έωλη; Διότι εδώ πέρα έχουμε εξετάσεις περί ισοτιμίας τίτλου σπουδών και όχι για την απόκτηση άδειας ασκήσεως επαγγέλματος. Έτερον θέμα. Μήπως έπρεπε στην τροπολογία σας να δώσετε ένα διαφορετικό περιεχόμενο ή να την κάνετε πιο σαφή, να δώσετε μια περαιτέρω κατεύθυνση; 
      Ένα προβληματισμό θέσαμε. Και περίμενα ότι σήμερα θα ήσασταν πολύ πιο συγκεκριμένοι και ότι θα μας καταθέτατε και το σχέδιο αυτής της υπουργικής απόφασης, για την οποίαν ο νόμος θα σας δώσει εξουσιοδότηση, για να συμβάλουμε έτσι περαιτέρω. Γιατί την επόμενη εβδομάδα έχουμε την Ολομέλεια. Σας ζητώ να το κάνετε αυτό ή να παράσχετε έστω διευκρινίσεις τώρα στη δευτερολογία σας και να δώσετε και το καινούργιο χρονοδιάγραμμα: Πότε περίπου βλέπετε να τελειώνει αυτή η νομοθετική διαδικασία, η δική σας κανονιστική πρωτοβουλία, η συλλογή των ερωτημάτων για τη δεξαμενή των ερωτήσεων και τελικώς πότε θα γίνουν οι εξετάσεις;
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Λοβέρδο.
      Κύριε Υφυπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, θα ήθελα να πω ότι η καθυστέρηση που παρατηρήθηκε είναι προφανές ότι οφείλεται στην υπαναχώρηση όλων των υπόλοιπων Ιατρικών Σχολών μετά τη συνεδρίαση της Επιτροπής Μορφωτικών Υποθέσεων την 1η Μαρτίου. Το πρώτο είναι αυτό.
      Δεύτερον, την τροπολογία τη φέραμε ακριβώς για να διευκολύνουμε και να μπορέσει ο Οργανισμός να κινηθεί ελεύθερα στη συνεργασία του για τη συγκρότηση της τράπεζας ερωτήσεων και τη διεξαγωγή των εξετάσεων. Προχωρούμε στη συλλογή των ερωτήσεων, όπως σας είπα. Το ακριβές χρονοδιάγραμμα, όπως εξήγησα και στο Σύλλογο Πτυχιούχων της Ιατρικής Πανεπιστημίων εκτός Ευρωπαϊκής Ένωσης που με είδαν την προηγούμενη εβδομάδα, θα το γνωρίζουμε στις 29 Μαΐου. Έτσι τότε θα γνωρίζουμε εάν θα έχουμε την τράπεζα ερωτήσεων, ούτως ώστε οι εξετάσεις να γίνουν τον Ιούλιο ή εάν θέλουμε κι άλλο χρόνο, να τις πάμε λίγο παραπίσω, το Σεπτέμβριο, όπως συνεννοηθήκαμε με το Σύλλογο των Πτυχιούχων, ούτως ώστε, όπως είπα και στην πρωτολογία μου, την επόμενη φορά οι εξετάσεις να γίνουν με την τράπεζα ερωτήσεων. 
      Από κει και πέρα, θα έχουμε την ευκαιρία και στη Βουλή, όπου έρχεται το νομοσχέδιο, να συζητήσουμε εάν αυτή η τροπολογία χρειάζεται περαιτέρω συμπλήρωση ή βελτίωση κατά την άποψή σας. Δεν έχουμε καμία αντίρρηση να ακούσουμε τις απόψεις σας και να τη βελτιώσουμε. Ο σκοπός πάντως, αυτός ο οποίος φαίνεται μέσα στην τροπολογία που καταθέσαμε, είναι να δώσουμε τη δυνατότητα αυτονόμησης του Δ.Ο.Α.Τ.Α.Π. και να έχει συνεργασία με επιστημονικούς φορείς που υπάρχουν στην πατρίδα μας, για να έχει αυτήν την τράπεζα ερωτήσεων.
      Νομίζω, λοιπόν, ότι είμαστε σ΄ έναν καλό δρόμο παρά τις δυσχέρειες, παρά τις δυσκολίες. Και σε κάθε περίπτωση, όταν ομόφωνα αποφασίζει η Βουλή, η οποία εκφράζει την πλειοψηφία -για να μην σας πω την παμψηφία- του ελληνικού λαού, είναι όλοι υποχρεωμένοι να σεβαστούν αυτές τις αποφάσεις και αυτές τις απόψεις. Δεν μπορεί ο καθένας να κάνει αυτό που νομίζει. Εμείς έχουμε τις δυνατότητες να προχωρήσουμε προς αυτήν την κατεύθυνση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δεκαεπτά μαθητές και μαθήτριες και δύο συνοδοί δάσκαλοι από το 22ο Δημοτικό Σχολείο Κερατσινίου, την ιδιαίτερη περιφέρειά μου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Εισερχόμεθα τώρα στη δεύτερη επίκαιρη ερώτηση του δεύτερου κύκλου με αριθμό 720/15-5-2006 του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Επικρατείας και Απασχόλησης και Κοινωνικής Προστασίας, σχετικά με τη χρησιμοποίηση μικρών παιδιών στις τηλεοπτικές διαφημίσεις, κ.λπ..
      Το περιεχόμενο της επίκαιρης ερώτησης του κ. Χουρμουζιάδη έχει ως εξής:
      «Τα τελευταία χρόνια η χρησιμοποίηση μικρών παιδιών, τις πιο πολλές φορές μάλιστα κάτω από την ηλικία των δέκα ετών, έχει επικρατήσει σε εντυπωσιακό βαθμό στο χώρο των τηλεοπτικών διαφημίσεων και χωρίς το διαφημιζόμενο προϊόν να σχετίζεται με την παιδική ηλικία. Μια τέτοια πρακτική, που αποβλέπει αποκλειστικά και μόνο στην αύξηση των κερδών των επιχειρήσεων που παραγγέλλουν τις διαφημίσεις αυτές, συνιστά ένα άκρως επικίνδυνο κοινωνικό ατόπημα για δύο κυρίως λόγους: α) αναγκάζει τα μικρά παιδιά να απομακρυνθούν από τη φυσιολογική συμπεριφορά της ηλικίας τους γιατί υποχρεώνονται από τη σκηνοθεσία της διαφήμισης να μιμηθούν το ύφος, τις κινήσεις, αλλά και την έκφραση των μεγάλων, που διεκπεραιώνουν τις ίδιες διαφημιστικές δραστηριότητες και β) η συμμετοχή των παιδιών σε διαφημίσεις αποτελεί παράνομη παιδική εργασία, γιατί ασφαλώς η συμμετοχή αυτή αμείβεται.
      Ερωτώνται οι κύριοι Υπουργοί, εάν συμφωνούν με την κατάσταση αυτή και τι μέτρα σκέπτονται να πάρουν για να αντιμετωπίσουν το απαράδεκτο αυτό φαινόμενο;» 
      Πολύ ενδιαφέρουσα η επίκαιρη ερώτησή σας, κύριε Χουρμουζιάδη.
      Στην επίκαιρη ερώτηση του κ. Χουρμουζιάδη θα απαντήσει ο Υφυπουργός Απασχόλησης και Κοινωνικής Προστασίας, κ. Γιακουμάτος.
      Ορίστε κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, όπως ορίζει το άρθρο 5 του προεδρικού διατάγματος 62/98, μόνο με άδεια της αρμόδιας επιθεώρησης εργασίας επιτρέπεται η απασχόληση παιδιών που έχουν συμπληρώσει το τρίτο έτος της ηλικίας τους, προκειμένου να απασχοληθούν σε θεατρικές παραστάσεις, σε εκτελέσεις φυσικών έργων ή άλλες καλλιτεχνικές εκδηλώσεις, σε διαφημιστικά προγράμματα, σε ραδιοφωνικές ή τηλεοπτικές εγγραφές και εκπομπές. 
      Αυτό γίνεται με άδεια της επιθεώρησης και αφού εξεταστεί ότι δεν βλάπτεται η ασφάλεια, η υγεία σωματική και ψυχική και η σωματική και πνευματική ανάπτυξή τους. Επίσης, δεν πρέπει να εμποδίζεται η τακτική σχολική φοίτησή τους και η συμμετοχή τους σε προγράμματα επαγγελματικού προσανατολισμού ή επαγγελματικής κατάρτισης. Στα πλαίσια αυτών των αρμοδιοτήτων, σας ενημερώνω, κύριε Χουρμουζιάδη, ότι οι περιφερειακές και οι κεντρικές υπηρεσίες του Σ.ΕΠ.Ε. χορήγησαν εντός του 2005 επτά τέτοιες άδειες. 
      Κατά το τρέχον έτος το Σ.ΕΠ.Ε. δεν έχει λάβει κάποια συγκεκριμένη καταγγελία για απασχόληση ανηλίκου σε εργασία παρόμοια με αυτές που αναφέρετε στην ερώτησή σας. Καλό θα είναι, λοιπόν, εάν έχετε κάποιες συγκεκριμένες καταγγελίες να τις κάνετε στο Σ.ΕΠ.Ε. ή στο Υπουργείο. Το Υπουργείο εφαρμόζει το νομικό πλαίσιο που υφίσταται στη χώρα μας και ελέγχει τους όρους και τις προϋποθέσεις χωρίς να παρακάμπτει τη σωματική και ψυχική υγεία και όλα τα υπόλοιπα που μπορούν να προέλθουν από την άσκηση αυτής της συγκεκριμένης εργασίας. 
      ΠΡΟΕΔΡΕΥΩΝ (Ιωάννης Τραγάκης): Ο κ. Χουρμουζιάδης έχει το λόγο. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, ομολογώ ότι δεν κατάλαβα την απάντηση του κυρίου Υπουργού. Ζητάτε να κάνουμε καταγγελία μιας συγκεκριμένης πράξης, ενώ εάν οπλιστείτε με υπομονή και παρακολουθήσετε ένα πρόγραμμα διαφημίσεων θα δείτε ότι κάθε μέρα η συμμετοχή των παιδιών στις διαφημίσεις αυξάνεται. Το αποτέλεσμα τελικά δεν είναι εάν παραβιάζεται ή όχι ο νόμος που ρυθμίζει αυτά τα θέματα, αλλά ότι τελικά γίνεται μια κατάφωρη αδικία ή καταστροφή της παιδικής αθωότητας. 
      Όπως μιλάμε, κύριε Υπουργέ, για γκρίζα διαφήμιση θα πρέπει να δεχτούμε ότι μέσα από τις διαφημίσεις προβάλλεται και μία γκρίζα παιδευτική διαδικασία. Θα αναφερθώ σε μία διαφήμιση που τυχαία άκουσα χθες. 
      Ένα παιδάκι μπροστά σ΄ έναν καθρέπτη λέει «Τελικά όταν μεγαλώσω θα γίνω μπαμπάς». Αυτό σημαίνει ότι τελικά πηγαίνει η πληροφορία στο μικρό παιδί ότι το να γίνει μπαμπάς ένας άνδρας είναι άποψη προσωπικής βούλησης και ότι δεν είναι μια φυσιολογική λειτουργία. Υπάρχουν και άλλα, αλλά ο χρόνος δεν μου επιτρέπει να τα αναφέρω. 
      Τελικά, μέσα από τη διαφήμιση, δηλαδή στο όνομα του κέρδους δημιουργείται ένα ολόκληρο σύστημα παιδείας. Και αυτό δεν αντιμετωπίζεται με μία καταγγελία. Κύριε Υπουργέ, εσείς δίνετε στο θέμα ένα δικονομικό χαρακτήρα και λέτε εμείς να καταγγείλουμε και η δικαιοσύνη να επιληφθεί. Τελικά η πολιτεία να παρακολουθήσει όλη αυτή τη διαδικασία. Δεν είναι, όμως, αυτό. 
      Η χρησιμοποίηση παιδιών στη διαφήμιση είναι επικίνδυνη και πρέπει να προσέξετε αυτό το θέμα. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πράγματι, κύριε Χουρμουζιάδη, υπάρχουν οριακές καταστάσεις διαφήμισης, ειδικά σε μία ηλικία τριών ετών και κάτω, όπου χρειάζονται ειδικοί όροι και προϋποθέσεις. Γι’ αυτό το νομικό οπλοστάσιο έχει δώσει στην Επιθεώρηση Εργασίας τη δυνατότητα να ελέγχει και να παρακολουθεί. 
      Δώσαμε για το 2005 επτά άδειες που τις ελέγχουμε και τις παρακολουθούμε. Το κράτος δεν είναι ο μεγάλος αδελφός. Μπορεί να υπάρχει κάτι που να μην έχει πέσει στην αντίληψή μας. Εάν πέσει στην αντίληψή σας κάτι που είναι άσεμνο, που επηρεάζει την ψυχική υγεία, όχι μόνο εσείς προσωπικά, αλλά και ο οποιοσδήποτε πολίτης μπορεί να απευθυνθεί στο Σ.ΕΠ.Ε.. 
      Πρέπει να ξέρετε ότι σε μία σύγχρονη κοινωνία, όπως είναι ο 21ος αιώνας, στον οποίο ζούμε την τεχνολογική επανάσταση με τα Μ.Μ.Ε. να έχουν μπει όχι μόνο μέσα στα σπίτια μας, αλλά παντού, το παιδί δύο και τριών ετών σχηματίζει εικόνες. Το να φτάσουμε σε μια ακραία κατάσταση να απαγορεύσουμε να βλέπει το παιδί, ή να μην συμμετέχει σε μία διαφήμιση δεν είναι δυνατό. Τότε θα φτάναμε σε ακραίες περιπτώσεις. Οι σύγχρονες δημοκρατίες σε όλον τον κόσμο θέτουν όρους και προϋποθέσεις για την ψυχική και σωματική υγεία αυτών των παιδιών. Ελεγχόμενα εμείς παρακολουθούμε το θέμα. Εγώ δεν σας είπα να καταγγείλετε. Όμως, εάν κάτι μας ξεφύγει, θα είναι καλό και στους Βουλευτές και στους πολίτες να τους επισημανθεί, εάν αυτό δηλητηριάζει την παιδική αθωότητα και την ψυχούλα αυτών των παιδιών. 
      ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Χρυσή Αράπογλου ζητά ολιγοήμερη άδεια απουσίας στο εξωτερικό. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου «Κύρωση του Κώδικα Δήμων και Κοινοτήτων». 
      Ο κ. Χρύσης έχει το λόγο. 
      ΧΡΥΣΗΣ ΒΑΣΙΛΕΙΟΣ: Η Τοπική Αυτοδιοίκηση από συστάσεως του ελληνικού κράτους υπήρξε ο θεμελιώδης θεσμός πάνω στον οποίο στηρίχτηκε η ανασύνταξη και η οργάνωση της περιφερειακής λειτουργίας και ανάπτυξης του κράτους. Από το βασιλικό διάταγμα του 1833 περί συστάσεως των δήμων μέχρι το ν. 1065/80, ο οποίος θεωρείται ο πρώτος δημοτικός και κοινοτικός Κώδικας, και με τις κωδικοποιήσεις που αποσπασματικά επηκολούθησαν, δημιουργήθηκε μια δαιδαλώδης πολυνομία, σχετικά με την Τοπική Αυτοδιοίκηση. 
      Αυτός ο λόγος σε συνδυασμό με την αναγκαιότητα προσαρμογής στις σύγχρονες απαιτήσεις καθιστούσε επιβεβλημένη τη δημιουργία του νέου Κώδικα Δήμων και Κοινοτήτων. Αυτήν την προσπάθεια ξεκίνησε από το 1995 η σημερινή Αξιωματική Αντιπολίτευση ως κυβέρνηση τότε, συντάσσοντας σχετικό σχέδιο Κώδικα μέχρι την πτώση της το Μάρτιο του 2004. Δεν κατάφερε, όμως, να υλοποιήσει αυτήν την προσπάθεια. 
      Παρά την πολιτική αυτή αλήθεια, σήμερα η Αξιωματική Αντιπολίτευση αντιφάσκοντας στις τότε επιλογές της γίνεται αγνώριστη και ακατανόητη με όσα εξέφρασαν από αυτό το Βήμα οι συνάδελφοι Βουλευτές της Αντιπολίτευσης. Εμείς, όμως, δεν στεκόμαστε σε αυτά. Με τολμηρά βήματα προχωρούμε παράγοντας έργο, επιδιώκοντας παράλληλα την ευρύτερη δυνατή κοινωνική συναίνεση. Αυτή η συναίνεση εκφράστηκε από τους εκπροσώπους της πρωτοβάθμιας Τοπικής Αυτοδιοίκησης στη Ρόδο στο τακτικό Συνέδριο της Κ.Ε.Δ.Κ.Ε., το οποίο παρηκολούθησα και λόγω καταγωγής και λόγω ενδιαφέροντος. Είναι επομένως ακατανόητος και αντιφατικός ο πολιτικός λόγος που εκφράζεται από την Αντιπολίτευση. 
      Χωρίς να διασαλεύεται από σημερινό υπό ψήφιση Κώδικα το υφιστάμενο καθεστώς στην Τοπική Αυτοδιοίκηση γίνεται συστηματοποίηση, εκσυγχρονισμός και προσαρμογή της Τοπικής Αυτοδιοίκησης στα νέα δεδομένα με τις καινοτομίες τις οποίες εμπεριέχει ο νέος Κώδικας. Οι αρμοδιότητες των δήμων και κοινοτήτων ταξινομούνται σε επτά τομείς, της ανάπτυξης, του περιβάλλοντος, της ποιότητας ζωής, της εύρυθμης λειτουργίας πόλεων και οικισμών, της απασχόλησης, της κοινωνικής προστασίας και αλληλεγγύης, της παιδείας, του πολιτισμού και αθλητισμού και της πολιτικής προστασίας. 
      Οι αρμοδιότητες εκείνες που σχετίζονται με τις συναλλαγές των πολιτών με τους δήμους και τις κοινότητες απλουστεύονται με απώτερο σκοπό την καλύτερη εξυπηρέτηση του πολίτη. Ενδεικτικά αναφέρω τις άδειες καταστημάτων υγειονομικού ενδιαφέροντος που μέχρι πρότινος ταλαιπωρούσαν τον πολίτη. 
      Κυρίες και κύριοι συνάδελφοι και η εισαγωγή του θεσμού του τοπικού δημοψηφίσματος με εισήγηση του δημοτικού και κοινοτικού συμβουλίου για θέματα που ορίζονται στον Δημοτικό και Κοινοτικό Κώδικα, αποτελεί αναμφίβολα πρωτοποριακή καινοτομία, σύμφωνα με την οποία ο ενεργός πολίτης διαμορφώνει αποφάσεις σε θέματα που τον αφορούν. 
      Η δημοκρατία στην Τοπική Αυτοδιοίκηση διευρύνεται ακόμη περισσότερο. Τις αναγκαστικές συνενώσεις που επιβλήθηκαν με το ν. 2539/97 διαδέχονται τώρα οι εκούσιες συνενώσεις σε έναν Ο.Τ.Α. με τη διαδικασία του δημοψηφίσματος, ύστερα από απόφαση του οικείων δημοτικών ή κοινοτικών συμβουλίων που λαμβάνεται με πλειοψηφία των 3/5 των μελών τους. 
      Οι προερχόμενοι από εκούσιες συνενώσεις νέοι δήμοι δεν εγκαταλείπονται οικονομικά, αλλά χρηματοδοτούνται από το ειδικό πρόγραμμα ενώσεων. Επίσης, στο νέο Κώδικα προβλέπεται η αύξηση του αριθμού των δημοτικών συμβούλων και αντιδημάρχων και ενισχύεται τοιουτοτρόπως η ποιότητα της διοίκησης των Ο.Τ.Α., καθώς εκφράζεται ευρύτερα η κοινωνία. Αναγνωρίζεται ως δημοτική παράταξη η έχουσα έστω και έναν δημοτικό σύμβουλο και ο αντιπρόεδρος του δημοτικού συμβουλίου προτείνεται και εκλέγεται υποχρεωτικά από τη μειοψηφία. Τοιουτοτρόπως, ενισχύεται και ο ρόλος της δημοτικής μειοψηφίας.
      Κυρίες και κύριοι συνάδελφοι, για την ανάδειξη της δημοτικής αρχής με ποσοστό τουλάχιστον 42% από τον πλειοψηφούντα συνδυασμό, ειπώθηκαν για τη σκοπιμότητα αυτή αρκετά κατά την ψήφιση του σχετικού νόμου. Σε γενικές γραμμές οι προγραμματικές συμπράξεις προ των εκλογών ενθαρρύνονται και αποτρέπονται οι σκόπιμες μετεκλογικές ευκαιριακές συμπράξεις. 
      Κυρίες και κύριοι συνάδελφοι, με το νέο Κώδικα αναγνωρίζεται και καθιερώνεται η ιδιάζουσα δωσιδικία για τους Δημάρχους και τους Προέδρους των Κοινοτήτων από τα Τριμελή Ποινικά Εφετεία, τα οποία παρέχουν καλύτερες εγγυήσεις αμεροληψίας και καλύτερης απονομής της δικαιοσύνης. 
      Άμεσα με την ψήφιση του νέου Κώδικα, οι υφιστάμενες κοινότητες με πληθυσμό τεσσάρων χιλιάδων κατοίκων αναβαθμίζονται σε Δήμους με όλα τα πλεονεκτήματά τους. Δεν θα παραλείψω να κάνω ιδιαίτερη αναφορά στην κοινωνική πολιτική που μπορεί να ασκείται δια μέσου των Δήμων και Κοινοτήτων προς τους πολίτες που χρειάζονται την κοινωνική ευαισθησία. Η μείωση των δημοτικών φόρων ή τελών μέχρι 50% ή και ακόμη η πλήρης απαλλαγή των αναπήρων, πολυτέκνων και απόρων, πιστεύω ότι βρίσκει σύμφωνες όλες τις πτέρυγες της Βουλής. Τα προγράμματα για ένταξη μεταναστών, προσφύγων και παλιννοστούντων αποτελούν μία έμπρακτη απόδειξη για το ότι πρέπει να τύχουν ειδικής μέριμνας και φροντίδας από την πολιτεία. 
      Επίσης, μέσω του νέου Κώδικα Δήμων και Κοινοτήτων προωθείται ο εθελοντισμός και η κοινωνική αλληλεγγύη. Ως Βουλευτής προερχόμενος από τον νησιωτικό χώρο, οφείλω να κάνω ιδιαίτερη μνεία και αναφορά στην επιχορήγηση από το κράτος ή από τους Δήμους και τις Κοινότητες της ανώνυμης εταιρείας που έχει συσταθεί από αυτούς για τη διεξαγωγή θαλασσίων συγκοινωνιών και μεταφορών. Αυτό βγάζει από πολλά αδιέξοδα και τη ναυτιλιακή εταιρεία της Τήλου και ενθαρρύνει και άλλους νησιωτικούς Δήμους προς την κατεύθυνση αυτή, για να βγουν από την απομόνωση με την κρατική συμπαράσταση. 
      Τέλος, κυρίες και κύριοι συνάδελφοι, σταματά ο μαρασμός των δημοτικών διαμερισμάτων που επήλθε μετά την ψήφιση του ν. 2539/97 με την υποχρεωτική διάθεση ποσοστού 30% εκ των πιστώσεων του καποδιστριακού δήμου αποκλειστικά και μόνο για έργα στα τοπικά διαμερίσματα. Επέρχεται αναζωογόνηση στα εγκαταλελειμμένα δημοτικά διαμερίσματα.
      Οι συνοπτικές αυτές αναφορές καθιστούν αναμφίβολα αναγκαία την υπερψήφιση του νέου Κώδικα Δήμων και Κοινοτήτων, ο οποίος αναβαθμίζει την Τοπική Αυτοδιοίκηση και την καθιστά λειτουργική και κοινωνική. Ψηφίζοντας την κύρωση του Κώδικα Δήμων και Κοινοτήτων, υπηρετούμε κατά τον καλύτερο τρόπο τον τόπο και τον πολίτη και αφήνουμε την Αξιωματική Αντιπολίτευση στο στείρο αντιπολιτευτικό της λόγο. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει η συνάδελφος κ. Βάσω Παπανδρέου.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, η Νέα Δημοκρατία μετά από δύο χρόνια φέρνει τον Κώδικα, χωρίς καμία τομή, χωρία καμία προοπτική και χωρίς να ανταποκρίνεται και στο παρόν, αλλά και στο μέλλον της Τοπικής Αυτοδιοίκησης. Αυτό αποδεικνύει την αντίληψή της την οποία έχει εκφράσει επανειλημμένα στο παρελθόν, όταν είχε αντίρρηση στην εκλεγμένη Νομαρχιακή Αυτοδιοίκηση, στη διεύρυνση των αρμοδιοτήτων της Τοπικής Αυτοδιοίκησης, τον «ΚΑΠΟΔΙΣΤΡΙΑ» κ.λπ.. Θέλει μία Τοπική Αυτοδιοίκηση απλώς ελεγχόμενη από την κρατική εξουσία. 
      Σήμερα, οι εξελίξεις σε όλες τις χώρες επιβάλουν μία Τοπική Αυτοδιοίκηση ισχυρή, με αρμοδιότητες, με πόρους και με δυνατότητες για άμεση εξυπηρέτηση των πολιτών. 
      Θα αναφερθώ ειδικότερα σε μία διάταξη, γιατί ο νέος Κώδικας σε κάποια σημεία κάνει βελτιώσεις, αλλά σε κάποια άλλα χειροτερεύει την κατάσταση. Θα αναφερθώ, λοιπόν, σε μία διάταξη που αναφέρεται στο ποσοστό συμμετοχής των γυναικών στα ψηφοδέλτια, στην Τοπική Αυτοδιοίκηση. 
      Στις 8 Μαρτίου 2001 έκανα μία πρόταση για την υποχρεωτική συμμετοχή γυναικών στα ψηφοδέλτια -τουλάχιστον κατά το 1/3- και τότε, υπήρξαν διάφορα επιχειρήματα για το ότι είναι δύσκολο γιατί δεν θα βρίσκονται γυναίκες. Τελικά, βρέθηκαν γυναίκες στις τελευταίες εκλογές και είχαμε για πρώτη φορά πάνω από τριάντα χιλιάδες γυναίκες οι οποίες συμμετείχαν σε εκλογική διαδικασία. Αυτό απέδειξε ότι οι γυναίκες έχουν και τη θέληση, αλλά και τη δυνατότητα να συμμετέχουν στα κοινά, όταν τους δίνεται η ευκαιρία. 
      Είναι απαράδεκτη η μη συμμετοχή των γυναικών στα κέντρα λήψης αποφάσεων. Δυστυχώς, είμαστε η χώρα με το μικρότερο ποσοστό σε όλες τις ευρωπαϊκές χώρες, αλλά είμαστε και πολύ πιο κάτω σε σχέση και με άλλες πολύ λιγότερο ανεπτυγμένες χώρες από εμάς. Σύμφωνα με την κατάταξη των χωρών των Ηνωμένων Εθνών, είμαστε στην ενενηκοστή τρίτη θέση, κάτι το οποίο δεν μας τιμά, διότι αυτό δείχνει έλλειψη δημοκρατίας, όταν το 52% του πληθυσμού δεν εκπροσωπείται σε ικανοποιητικό βαθμό στα κέντρα λήψης αποφάσεων. Γι’ αυτό είναι απαραίτητο να υπάρχουν οι ποσοστώσεις, όπως υπάρχουν ποσοστώσεις σε όλες τις ανεπτυγμένες χώρες, γιατί μόνο με τέτοια θετικά μέτρα μπορεί πράγματι να προωθηθεί η συμμετοχή των γυναικών. 
      Έτσι, λοιπόν, στις 8 Μαρτίου 2001 έκανα αυτήν την πρόταση για την υποχρεωτική συμμετοχή γυναικών στα ψηφοδέλτια στην ελληνική Βουλή και τότε, ψηφίστηκε από όλες τις πτέρυγες. Το αποτέλεσμα ήταν ότι στις προηγούμενες Δημοτικές και Νομαρχιακές εκλογές είχαμε μία σημαντική αύξηση των εκλεγμένων γυναικών στα Δημοτικά και Νομαρχιακά Συμβούλια και νομίζω ότι οι γυναίκες έχουν αποδείξει ότι μπορούν και τα καταφέρνουν εξίσου καλά στα κοινά με τους άνδρες.
      Σήμερα, έρχεται η Νέα Δημοκρατία, η οποία στα λόγια και αυτή είναι υπέρ της ισότητας και προεκλογικά δίνει διάφορες υποσχέσεις, και καταργεί αυτό το ποσοστό και μειώνει τη συμμετοχή, με το επιχείρημα ότι δήθεν δεν είναι εύκολο να βρεθούν γυναίκες και ότι σε ορισμένες μικρές κοινωνίες βάζουν συγγενείς ή την κουμπάρα. Πιθανόν να γίνεται και αυτό. Γιατί κανείς δεν αναφέρεται στον κουμπάρο στις μικρές κοινωνίες και όλοι αναφέρονται στις κουμπάρες; 
      Το δεύτερο επιχείρημα είναι ότι κατά πλειοψηφία συμφώνησε και η Κ.Ε.Δ.Κ.Ε.. Κατ’ αρχήν, στο Διοικητικό Συμβούλιο της Κ.Ε.Δ.Κ.Ε. συμμετέχει μόνο μία γυναίκα και έτσι, είναι λογικό αυτή η νοοτροπία που υπάρχει σε όλη την κοινωνία να εκφράζεται και στο Διοικητικό Συμβούλιο της Κ.Ε.Δ.Κ.Ε.. 
      Όμως, το ερώτημά μου είναι το εξής: Γιατί σ’ αυτό το θέμα η Κυβέρνηση ρωτάει την γνώμη της Κ.Ε.Δ.Κ.Ε., ενώ στο θέμα του 42% που αλλάζει και αποτελεί εκλογική αλχημεία, η Κ.Ε.Δ.Κ.Ε. διαφωνεί, αλλά η Κυβέρνηση δεν την ακούει. 
      Κυρίες και κύριοι συνάδελφοι, έμπρακτα η Νέα Δημοκρατία δείχνει ότι δεν πιστεύει στην ισότητα, δεν πιστεύει ότι οι γυναίκες έχουν τις ίδιες ικανότητες και ότι θα πρέπει να έχουν και τις ίδιες δυνατότητες συμμετοχής στα κοινά και αυτό αποδεικνύεται όχι μόνο από αυτή τη διάταξη, αλλά και από την όλη της πορεία. 
      Το 2000 είχα προτείνει και είχε ψηφιστεί στο ν. 2839 άρθρο 6 η υποχρεωτική συμμετοχή γυναικών, κατά το 1/3 τουλάχιστον, σε όλα τα διοικητικά συμβούλια τα οποία ορίζονται, όπως και σε όλες τις επιτροπές που ορίζονται στο δημόσιο και τον ευρύτερο δημόσιο τομέα. 
      Παραβιάζει συστηματικά αυτή τη διάταξη η Κυβέρνηση η οποία αν δεν κάνω λάθος θα πρέπει να εγγυάται, υποτίθεται, τη λειτουργία και το σεβασμό των νόμων. Έχουν γίνει επανειλημμένες ερωτήσεις, έχουμε κάνει επερώτηση. Ποτέ δεν δέχθηκε η Νέα Δημοκρατία να συζητηθεί. Υπάρχουν πάρα πολλά διοικητικά συμβούλια που παραβιάζεται αυτός ο νόμος, οπότε ή θα πρέπει να τον καταργήσετε…
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πριν από δύο χρόνια εφαρμοζόταν;
      ΒΑΣΩ ΠΑΠΑΝΔΡΕΟΥ: Βεβαίως εφαρμοζόταν, κύριε Υφυπουργέ. Παντού εφαρμοζόταν ο νόμος, διότι τότε και το Υπουργείο Εσωτερικών Δημόσιας Διοίκησης, αλλά και η Γενική Γραμματεία Ισότητας παρακολουθούσε όλα τα Υπουργεία, αλλά και τους οργανισμούς και την Τοπική Αυτοδιοίκηση.
      Το ερώτημά μου είναι: τόσο ανίκανες θεωρείτε τις γυναίκες της Νέας Δημοκρατίας; Βεβαίως δεν θα ήταν απαραίτητο να είναι μόνο γυναίκες που είναι μέλη ή οπαδοί της Νέας Δημοκρατίας, αλλά έστω να βάλετε γυναίκες οπαδούς, φίλες, μέλη της Νέας Δημοκρατίας. Τόσο υποτιμάτε τις γυναίκες που ακολουθούν την Νέα Δημοκρατία; Δεν έχετε καμία εμπιστοσύνη στις ικανότητές τους στις γνώσεις τους και στις δυνατότητές τους; 
      Αλλά η διάταξη εκείνη έλεγε και λέει ότι οι αποφάσεις των διοικητικών συμβουλίων που δεν έχουν νόμιμη σύνθεση είναι ακυρωτέες. Και σας έχουμε προειδοποιήσει πάρα πολλές φορές ότι δημιουργείτε ανασφάλεια νόμου. Διότι αν υπάρξουν προσφυγές θα καταπέσουν οι αποφάσεις. Και μιλάμε για αποφάσεις κεφαλαιαγοράς, αποφάσεις μεγάλων δημοσίων οργανισμών, αποφάσεις που αφορούν τεράστια οικονομικά προβλήματα. Και αυτό θα το βρούμε ως χώρα και ως κοινωνία στα επόμενα χρόνια. Ήδη άρχισαν οι πρώτες ακυρωτικές αποφάσεις. Στα πειθαρχικά συμβούλια τα οποία έχετε βάλει -και εκεί δεν τηρείται αυτή η διάταξη- υπάρχουν ήδη αποφάσεις ακύρωσης των αποφάσεων των πειθαρχικών συμβουλίων, λόγω μη νόμιμης σύνθεσης. 
      Καλούμε ξανά την Κυβέρνηση αλλά και τις γυναίκες της Νέας Δημοκρατίας τελικά -γιατί οι άντρες της Νέας Δημοκρατίας από ό,τι φαίνεται, στα λόγια πιστεύουν στην ισότητα- να ωθήσουν, να πιέσουν, να εξεγερθούν τελικά ενάντια στην παραβίαση συγκεκριμένων διατάξεων ενάντια στην παραβίαση της αρχής της ισότητας. Και να συμπληρώσω ότι βεβαίως εμείς θα επαναφέρουμε αυξημένο το ποσοστό.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο για να κάνω μια διευκρίνιση.
      ΠΡΟΕΔΡΕΥΩΝ (Ιωάννης Τραγάκης): Ορίστε κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, και χθες και σήμερα διάφοροι ομιλητές του ΠΑ.ΣΟ.Κ. ισχυρίζονται ότι έχει γίνει -και δημιουργείται η εντύπωση αυτή- κάποια πολύ σημαντική αλλαγή όσον αφορά το ποσοστό των γυναικών που συμμετέχει στα ψηφοδέλτια.
      ΒΑΣΩ ΠΑΠΑΝΔΡΕΟΥ: Είναι αλλαγή προς τα κάτω, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι αληθές αυτό, διότι η εντύπωση που δημιουργείται είναι ότι εμείς καταργήσαμε την ποσόστωση. 
      Ποιες είναι οι διαφορές και θέλω να το διευκρινίσω αυτό: Πρώτον, η διαφορά είναι ότι το ένα τρίτο είναι επί του συνόλου του αθροίσματος των δημοτικών διαμερισμάτων. Δηλαδή εάν σε ένα δημοτικό διαμέρισμα υπάρχουν δέκα υποψήφιοι και σε άλλο δημοτικό διαμέρισμα υπάρχουν επίσης δέκα μπορεί να είναι τέσσερις στο ένα και δυο στο άλλο δηλαδή το άθροισμα να είναι έξι, όσο το ένα τρίτο των είκοσι. Αυτή πράγματι είναι μια διαφορά η οποία ζητήθηκε για να υπάρχει αυτή η ευχέρεια.
      Βεβαίως υπάρχει και μια άλλη διαφορά, ότι ο αριθμός των υποψηφίων του ενός φύλου –διότι δεν λέμε για γυναίκες- δεν προσδιορίζεται επί του συνολικού αριθμού που μπορεί να έχει το ψηφοδέλτιο, αλλά από τον αριθμό των μελών των δημοτικών ή τοπικών συμβουλίων. Αυτό τι σημαίνει; Ότι δεν υπάρχει στο 30% της πιθανής κατά 50% προσαύξησης των υποψηφίων.
      Εγώ θέτω ευθέως το ερώτημα: Αυτή η διαφοροποίηση λειτουργεί εις βάρος των γυναικών ή υπέρ των γυναικών; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εις βάρος! 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κατά την γνώμη μας υπέρ των γυναικών, διότι είναι λιγότερος ο αριθμός και κατά συνέπεια υπάρχει ενίσχυση στην πιθανότητα εκλογής των γυναικών.
      Θα σας πω και ένα άλλο επιχείρημα και εκφράζω μόνο προσωπική άποψη: Εάν ήταν έτσι, γιατί δεν υπάρχει η ίδια ποσόστωση και στα βουλευτικά ψηφοδέλτια; 
      ΒΑΣΩ ΠΑΠΑΝΔΡΕΟΥ: Μακάρι! 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Άρα λειτουργεί υπέρ των γυναικών η ρύθμιση αυτή. Δεν υπάρχει κάποια μείωση, γιατί εδώ εμφανίζεται από μερικούς ότι στην πραγματικότητα καταργούμε την ποσόστωση των γυναικών. Αυτό είναι ψευδέστατο.
      Δεύτερο θέμα: Το 42% το οποίο έγινε με νόμο, κυρία Παπανδρέου, ενσωματώνει το νόμο στον Κώδικα. Το άλλο είναι με τη διαδικασία των Κωδίκων. Και η διαδικασία των Κωδίκων. Το ξέρετε πολύ καλύτερα από εμένα- απαιτεί τη διαδικασία όπου συμμετέχει η Κ.Ε.Δ.Κ.Ε. υποχρεωτικά. Αυτή είναι η διαφορά και δεν είναι σωστό να αφήνετε εντυπώσεις γιατί στο 42% δεν ρωτάτε την Κ.Ε.Δ.Κ.Ε. και στο άλλο ρωτάτε. Το ξέρετε πολύ καλύτερα από εμένα, αλλά προσπαθείτε να δημιουργήσετε ψευδείς εντυπώσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κύριε Παπαϊωάννου έχετε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρίες και κύριοι συνάδελφοι, αναμφίβολα υπάρχει ουσιαστικός αντίλογος σε αυτά που είπε ο κ. Υπουργός, αλλά νομίζω και ο Εισηγητής μας και ο Κοινοβουλευτικός μας Εκπρόσωπος -που έχει μεγαλύτερη δυνατότητα χρόνου από εμάς- θα απαντήσουν.
      Εγώ θέλω να μείνω στη καρδιά του προβλήματος. Και η καρδιά του προβλήματος είναι οι θέσεις. Όταν είσαι κόμμα εξουσίας, όταν κυβερνάς τον τόπο, οι θέσεις προσδιορίζονται με πράξεις. Δεν αρκούν μόνο τα λόγια πώς ο καθένας από εμάς αντιμετωπίζει το πρόβλημα της Τοπικής Αυτοδιοίκησης στη χώρα. Και αυτό είναι το κρίσιμο θέμα όταν συζητείται Κώδικας Τοπικής Αυτοδιοίκησης.
      Κατ΄ αρχήν, θα ήθελα να πω ότι ο συντάκτης της εισηγητικής έκθεσης δεν γνωρίζει σε κάθε περίπτωση τι παραχαράσσει την αλήθεια. Και δεν γνωρίζει την ιστορική αλήθεια της εξέλιξης του θεσμού της Τοπικής Αυτοδιοίκησης στη χώρα μας ή την αποσιωπά, όπως είπα, τη διαστρεβλώνει.
      Κύριε Υπουργέ, αναφέρεστε σε τομές. Εγώ θα πω πράγματι ότι το Σύνταγμα του 1975 είναι τομή. Από εκεί και πέρα στις μεγάλες τομές που έγιναν στο χώρο της Τοπικής Αυτοδιοίκησης απουσιάζατε, δεν ήσασταν παρόντες. Φεύγατε από την Αίθουσα ή καταψηφίζατε.
      Σας θυμίζω ότι μετά το Σύνταγμα του ’75 κυβερνήσατε τη χώρα για έξι χρόνια και μετά για ένα άλλο διάλλειμα τριών χρόνων. Όλα αυτά τα χρόνια η Τοπική Αυτοδιοίκηση στο σύνολό της έκανε βήμα προς τα πίσω. Είσαστε κατά συνέπεια η παράταξη της οπισθοδρόμησης στη χώρα όσον αφορά την Τοπική Αυτοδιοίκηση, γιατί ποτέ δεν πιστέψατε στην αποκέντρωση, στην ουσιαστική συμμετοχή της Τοπικής Αυτοδιοίκηση στις εξελίξεις της χώρας. Σας θυμίζω ότι μετά το 1975 υπήρχε ο περίφημος έλεγχος της σκοπιμότητας. Δημοτικά συμβούλια κυρίαρχα δεν υπήρχαν και δήμαρχοι ή κοινοτάρχες. Έπαιρναν αποφάσεις και για να εκτελεστούν οι αποφάσεις έπρεπε να είχαν την υπογραφή του διορισμένου από την Κυβέρνηση τότε νομάρχη. Δεν μπορούσαν να αλλάξουν την ονομασία ενός δρόμου. Δεν μπορούσαν να μεταφέρουν πιστώσεις από μια πλατεία για να φτιάξουν ένα δρόμο. Και βέβαια, αναφέρομαι και στη συμπεριφορά σας απέναντί τους- και αυτά τα λέω για την άλλη αριστερά- γιατί τελευταία η παραδοσιακή αριστερά και κύρια το Κ.Κ.Ε. πολύ συμπλέει μαζί σας, κύριε Υπουργέ.
      ΕΛΠΙΔΑ ΠΑΝΤΕΛΑΚΗ: Αυτή είναι προεκλογική τακτική για να αντιμετωπίσετε το Κ.Κ.Ε.; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ξεχνούν οι της άλλης αριστεράς ότι ο Φωλόπουλος, ο Μακρής και μια σειρά αγωνιστές δήμαρχοι πήγαιναν φυλακή επί Νέας Δημοκρατίας, γιατί κατέθεταν στεφάνι για την Εθνική Αντίσταση. Όλα αυτά άλλαξαν και άλλαξαν από εμάς, γιατί επικυρώσαμε λαϊκές κατακτήσεις και τους αγώνες της ίδιας της Τοπικής Αυτοδιοίκησης.
      Αρμοδιότητες η Τοπική Αυτοδιοίκηση, κύριοι συνάδελφοι –αναφέρομαι στους παλαιότερους- είχε ουσιαστικά τρεις: μάζευαν σκουπίδια, έθαβαν νεκρούς στα νεκροταφεία και εξέδιδαν πιστοποιητικά. 
      Σήμερα η Τοπική Αυτοδιοίκηση θα μπορούσε να έχει ακόμη περισσότερες αρμοδιότητες, αλλά είναι στο αθλητικό και στο πολιτικό γίγνεσθαι, στα ζητήματα της κοινωνικής προστασίας και σε τόσα άλλα. 
      Τι να θυμίσω; «ΚΑΠΟΔΙΣΤΡΙΑ», Νομαρχιακή Αυτοδιοίκηση, περιφέρειες, οικονομική αυτοδυναμία, στο βαθμό που υπάρχει; Γιατί θα έπρεπε να υπήρχε ακόμα μεγαλύτερη. Θα συμφωνήσω μαζί σας. Απόντες είστε, κύριε Υπουργέ. Σήμερα αποδυναμώνετε και τους δημοκρατικούς θεσμούς. Όλους τους δημοκρατικούς θεσμούς! Θα σας έρθει ερώτηση ή επερώτηση για το Α.Σ.Ε.Π., τι κάνετε αυτές τις μέρες και τι γίνεται μέσα από τα γραφεία σας. Σήμερα τα γράφουν οι εφημερίδες. Έχουμε γυρίσει στα «κατόπιν ενεργειών μας». Εκεί πάτε τη χώρα! 
      Ο Κώδικας τι κάνει; Ενδεχόμενα κάποιες διαχειριστικές βελτιώσεις. Εγώ δεν τις αρνούμαι. Ποια είναι η τομή του; Ποια είναι η μεταρρύθμιση που κάνατε; Για τις συνενώσεις, επειδή όλοι διαπιστώνουμε ότι θέλουμε μεγαλύτερους οργανισμούς, απαντάει το Βραχάσι και όχι μόνο. Αυτή είναι η πολιτική σας. 
      Ο προηγούμενος Κώδικας και οι προηγούμενες ρυθμίσεις προέβλεπαν κίνητρα για συνενώσεις. Εμείς μιλάμε για ένα νέο «ΚΑΠΟΔΙΣΤΡΙΑ». Δεν μπορούσατε να περιγράψετε έστω πέντε-δέκα κίνητρα, για να πάμε σε συνενώσεις παραπέρα; 
      Τον έλεγχο νομιμότητας, που πρέπει να υπάρχει, τον μετατρέπετε ουσιαστικά σε έλεγχο σκοπιμότητας. Δηλαδή ερχόμαστε από την πίσω πόρτα στις παλιές πρακτικές και στις παλιές λογικές. Είναι πρόοδος το 42%; Είναι απάντηση αυτή που δώσατε στην κ. Παπανδρέου; Προφανώς συμμετέχει στην Επιτροπή Σύνταξης του Κώδικα, αλλά με διαφωνίες πάνω στα ζητήματα του 42%. Αυτό σας είπε προηγουμένως. Και την πλειοψηφία που την κατοχυρώσατε μέσα από το νόμο που κάνατε σε σχέση με τη σύνθεση της επιτροπής, αυτό το αγνοήσατε, ενώ το άλλο σε σχέση με την ποσόστωση των γυναικών το κάνατε όπως θέλατε. Φθάσαμε στο σημείο να καταργούμε ουσιαστικά και την επιτροπή που έχει την αρμοδιότητα, γιατί ο κ. Παυλόπουλος έλεγε «αυτό θα το δεχθώ και αυτό όχι». Δηλαδή, η επιτροπή λειτουργούσε κατ’ εντολή και για λογαριασμό της Κυβέρνησης. Είχαμε μια ανεξάρτητη, αυτή τη στιγμή, Επιτροπή που συνέταξε Κώδικα Δήμων και Κοινοτήτων; Αυτά λέτε στον ελληνικό λαό και αποκαλύπτεσθε καθημερινά. Έχετε υποβαθμίσει όλους τους θεσμούς, όλες τις δημοκρατικές λειτουργίες! 
      Να σας πάω λίγο παραπέρα; Ποια είναι η καινούργια σας ρύθμιση; Αυξάνετε τους αντιδημάρχους, όπως έχετε αυξήσει και τους αντινομάρχες και όλο φτιάχνουμε έμμισθες θέσεις. Θα μου πείτε: «Το έκανε και το ΠΑ.ΣΟ.Κ.» Εδώ μπορώ να μιλάω για τον εαυτό μου, επειδή έχω και εγώ τη δική  μου παρουσία σ’ αυτόν το χώρο. Είναι λάθος τεράστιο. Γεμίσαμε τους δήμους και τις  νομαρχίες έμμισθες θέσεις. 
      Και δεν είναι μόνο τα χρήματα. Έχει φύγει το στοιχείο της προσφοράς από την Τοπική Αυτοδιοίκηση. Πέρα από το στοιχείο της προσφοράς κάποιοι διεκδικούν θέσεις και δεν κάνουν μετά τις δικές τους δουλειές. 
      Θα ξεφύγουμε απ’ αυτές τις λογικές; Θα εξορθολογήσουμε τα συστήματα ή θα υποκύπτουμε κάθε φορά στις πιέσεις που κάποιοι φέρνουν για να βολευτούν οι ίδιοι και όχι βέβαια για να υπηρετήσουν το δημόσιο ή το δημοτικό συμφέρον; Περί αυτού πρόκειται. 
      Ποιες είναι, κύριε Υπουργέ, οι άλλες μεγάλες ρυθμίσεις; Ποιες είναι οι τομές; Να τις ακούσουμε. Πού πάει το θέμα –έστω- ένα βήμα μπροστά; 
      Θα ήθελα ακόμη να πω δυο κουβέντες όσον αφορά το μεγάλο ζήτημα των οικονομικών της Τοπικής Αυτοδιοίκησης. Έχουμε ακούσει πολλά λόγια. Θα σας φέρω ένα παράδειγμα. Μιλάτε για τα παρακρατηθέντα ή τα υπεξαιρεθέντα από το ΠΑ.ΣΟ.Κ. Πράγματι το ΠΑ.ΣΟ.Κ. δεν εξεπλήρωσε τα δύο τελευταία χρόνια τις υποχρεώσεις του, λόγω του μεγάλου δημοσιονομικού προβλήματος. Τι κάνετε σήμερα εσείς εδώ; Λέτε: «Θα τα ρυθμίσουμε με ομόλογα μη μετατρέψιμα, μη προεξοφλητέα.» Δηλαδή το λογαριασμό στην επόμενη Κυβέρνηση. Τα εξοφλείτε εσείς; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επτά χρόνια! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν με καταλάβατε! Στο μέλλον τα μεταθέτουμε. Δώσατε μία δραχμή σε σχέση με αυτά; Μειώθηκαν -ναι ή όχι- τα ποσοστά στον κρατικό προϋπολογισμό; Βρήκαμε μόνο το θέμα της Νομαρχιακής Αυτοδιοίκησης για το οποίο όλοι είχαμε αναλάβει μία υποχρέωση. Πράγματι, τα πληρώνει απευθείας σήμερα. Και παλαιότερα αυτά τα χρήματα ήσαν χρήματα που έπρεπε να αναπτύξει ο κρατικός προϋπολογισμός. Με δυσκολίες επληρώνοντο από τον κρατικό προϋπολογισμό. Αυτό το έχουμε κάνει σημαία. Τουλάχιστον να πάμε στις επιλεκτικές χρηματοδοτήσεις. 
      Τι να πρωτοπώ για όλα αυτά τα ζητήματα; Ένα παράδειγμα μόνο θα σας φέρω: Υπουργείο Απασχόλησης. Δημοτική Επιχείρηση Αιγάλεω, 1.602.000 ευρώ. Κέντρο κοινωνικής πολιτικής Δήμου Κηφισιάς, Δήμου Καβάλα, Βόλου, Δράμας, Βούλας. Ξέρετε πού; Όχι μόνο εκεί που είναι οι δικοί σας δήμαρχοι που στηρίξατε, αλλά και εκεί που κινδυνεύουν για να τους στηρίξουμε. Πάμε να δούμε στη Δυτική Αθήνα όπου ο Αναπτυξιακός Σύνδεσμος Δυτικής Αθήνας δεν έχει πάρει τα δύο τελευταία χρόνια ούτε μία δραχμή. Αυτές είναι οι πολιτικές σας. Και αν δεν είναι αυτές πολιτικές οπισθοδρόμησης, τι είναι πολιτική οπισθοδρόμησης; Άρα, μιλάμε για επιθετικές χρηματοδοτήσεις και για μια τοπική αυτοδιοίκηση που τη θέλουμε «κομμένη και ραμμένη στα μέτρα μας». 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ). 
      Εμείς ήδη, κύριοι συνάδελφοι, έχουμε καταθέσει ένα νέο πρόγραμμα, γιατί τα πράγματα αλλάζουν. Τομές, αλλαγές που θα αποτυπωθούν, αν συμφωνήσετε, αλλά και αν δεν συμφωνήσετε, εμείς θα προχωρήσουμε και στη διαδικασία του Συντάγματος. Έτσι πάει ο τόπος  μπροστά. Έτσι  υπηρετούνται οι θεσμοί. Έτσι αισθάνεται ο λαός συμμέτοχος. 
      Έχετε καμία σχέση με το λεγόμενο δημοκρατικό προγραμματισμό; Είδατε πουθενά ουσιαστική συμμετοχή; Εμείς, κατά συνέπεια, καταψηφίζουμε, γιατί αυτός ο Κώδικας, καθώς και η όλη πολιτική σας, είναι πολιτική οπισθοδρόμησης όσον αφορά την πορεία της Τοπικής Αυτοδιοίκησης στη χώρα μας. 
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καρπούζας. 
      ΑΝΤΩΝΙΟΣ ΚΑΡΠΟΥΖΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ακούγοντας τελικά τους συναδέλφους της Αξιωματικής Αντιπολίτευσης, πραγματικά χάνει κανείς το μέτρο και κυρίως τη λογική και την ισορροπία στις σκέψεις του και γενικά στη λειτουργία μιας κοινωνίας που πραγματικά, επιτέλους, πρέπει να πάρει την πορεία προς την ανάπτυξη, αλλά και τη χρηστή διοίκηση. 
      Θα έπρεπε να διαβάσετε, κύριοι συνάδελφοι της Αξιωματικής Αντιπολίτευσης, καλύτερα τον Κώδικα που φέρνουμε εμείς προς ψήφιση. Ιδιαίτερα η συνάδελφος κ. Παπανδρέου που τελικά, απαξιωτικά μιλώντας για το Κόμμα της Νέας Δημοκρατίας και για τις γυναίκες της Νέας Δημοκρατίας, μίλησε περί ποσοστώσεων, κάτι το οποίο πραγματικά προσβάλλει γενικά τις γυναίκες. Διότι είναι αλήθεια πως η  γυναίκα δεν έχει ανάγκη την ποσόστωση για τη συμμετοχή στα ψηφοδέλτια ή οπουδήποτε. 
      Κυρίες και κύριοι συνάδελφοι, οι βάσεις στις Τοπικές Αυτοδιοικήσεις τέθηκαν το 1834 με το Βασιλικό Διάταγμα, σύμφωνα με το οποίο η χώρα διαιρέθηκε σε δήμους που απέκτησαν αιρετή διοίκηση. Ως προς τη χωροταξική διάρθρωση οι δήμοι αντιστοιχούσαν σε ευρείες περιφέρειες, είχαν στοιχειώδη οικονομική δυνατότητα και αρμοδιότητες σε σημαντικούς τομείς, όπως η εκπαίδευση, η πρόνοια, η δημόσια τάξη κ.λπ. 
      Η συγκρότηση των δήμων σε ευρεία χωροταξική βάση, η άσκηση σημαντικών αρμοδιοτήτων και η σταδιακή συγκρότηση του πολιτικού συστήματος, με άξονες τη σύνθεση τοπικών κέντρων πολιτικής επιρροής, ανέδειξαν το πολιτικό προσωπικό των δήμων και ιδιαίτερα τους δημάρχους σε σημαντικούς πολιτικούς παράγοντες, οι οποίοι επηρέαζαν τη διαμόρφωση του κεντρικού πολιτικού συστήματος. 
      Η κυβέρνηση του Ελευθερίου Βενιζέλου, με στόχο την ανατροπή αυτού του κατεστημένου, έφερε και ψήφισε στη Βουλή το 1912 το νόμο, μέσω του οποίου επιχείρησε την ενδυνάμωση του κεντρικού πολιτικού συστήματος και την ανύψωση του κοινοβουλευτισμού. Ο νόμος αυτός εισήγαγε το σύστημα της οργάνωσης των πρωτοβάθμιων Οργανισμών Τοπικής Αυτοδιοίκησης με βάση την αντιστοιχία σε αγροτικό ή αστικό πληθυσμό. 
      Ως δήμοι αναγνωρίζονταν οι πόλεις με πληθυσμό άνω των δέκα χιλιάδων κατοίκων και οι πρωτεύουσες των νομών, ανεξαρτήτως πληθυσμού. Ως κοινότητες αναγνωρίζονταν οι οικισμοί που είχαν περισσότερους από τριακόσιους κατοίκους και σχολείο στοιχειώδους εκπαίδευσης. 
      Η πολυδιάσπαση των Οργανισμών Τοπικής Αυτοδιοίκησης σε συνδυασμό με το δημογραφικό πρόβλημα, την ανεργία και την αστυφιλία επέφερε το μαρασμό χιλιάδων μικρών Οργανισμών Τοπικής Αυτοδιοίκησης εξαιτίας του θεσμικού καθεστώτος και της έλλειψης πόρων για τη βασική λειτουργία τους. Όσοι νόμοι προηγήθηκαν μέχρι πρότινος αποδείχτηκαν στην πράξη άτολμοι και δεν συνέβαλαν στην επίλυση του προβλήματος. Η εμπειρία των ευρωπαϊκών κρατών είχε δείξει ότι οι δρόμοι για τη διευθέτηση των προβλημάτων πολυδιάσπασης ήταν κυρίως δύο: Η συνένωση και η συνεργασία. 
      Στη χώρα μας ήταν ανύπαρκτες οι στατιστικές και οι εικονομετρικές μελέτες οι οποίες θα αποδείκνυαν την ορθότητα των επιχειρημάτων για συνένωση και μόνο. Έτσι, το Πρόγραμμα «ΙΩΑΝΝΗΣ ΚΑΠΟΔΙΣΤΡΙΑΣ» ήρθε βεβιασμένα να καλύψει την ανασυγκρότηση, δήθεν, των Οργανισμών Τοπικής Αυτοδιοίκησης. Το συγκεκριμένο σχέδιο, παρά την πραγματική ανάγκη της εφαρμογής του, υπέκρυπτε γενικότερο πολιτικό σχεδιασμό του ΠΑ.ΣΟ.Κ. πελατειακής σημασίας και ερωτοτροπίες με την κεντροαριστερά. Εμείς συμφωνήσαμε τότε ότι η πολυδιάσπαση των Ο.Τ.Α. δεν μπορούσε να συνεχιστεί, όπου χιλιάδες μικροκοινότητες, κυρίως ορεινές, δεν μπορούσαν να επιβιώσουν. 
      Προτείναμε την ανασυγκρότηση κατά γεωγραφική ενότητα και χωρική δομή σε δύο μορφές, δηλαδή τις εκούσιες συνενώσεις και τα διακοινοτικά δίκαια συνεργασίας, με την υποχρέωση η πολιτεία να παρέχει τα μέσα, το απαραίτητο επιστημονικό προσωπικό, να συντάξει ολοκληρωμένες μελέτες τοπικών αναπτυξιακών προγραμμάτων για κάθε κοινότητα που προτίθεται να συνενωθεί, να προχωρήσει σε σύγχρονη διοικητική αναδιοργάνωση και να εξασφαλίσει τις ανάλογες πιστώσεις για την υλοποίηση των παραπάνω.
      Κυρίες και κύριοι συνάδελφοι, η οργάνωση του κράτους θα πρέπει να στηρίζεται στην αρχή της επικουρικότητας. Βασικοί στόχοι σύγχρονης διακυβέρνησης της χώρας πρέπει είναι η αποκέντρωση της Αυτοδιοίκησης και η εξυπηρέτηση του πολίτη, η ισόρροπη εθνική ανάπτυξη και η ορθολογική οργάνωση των περιφερειών.
      Όλες οι εκτελεστικές δραστηριότητες θα πρέπει να μεταφερθούν στις αποκεντρωμένες αυτοδιοικούμενες μονάδες, ενώ στις κεντρικές υπηρεσίες να παραμείνει ο επιτελικός σχεδιασμός. Αυτό σημαίνει ότι η Κυβέρνηση έχει επιτελικό χαρακτήρα και οι κεντρικές υπηρεσίες είναι αρμόδιες για το στρατηγικό σχεδιασμό, τον προγραμματισμό και τη στήριξη του νομοθετικού έργου. Έχουν όμως το συντονισμό, την αξιολόγηση και τον έλεγχο της νομιμότητας, χωρίς να εμποδίζουν την πρωτοβουλία των δήμων για ελεύθερη δράση.
      Η αποτίμηση της πορείας της Τοπικής Αυτοδιοίκησης μέχρι πρότινος εξαιτίας των κυβερνήσεων ΠΑ.ΣΟ.Κ. μας οδηγεί στις παρακάτω διαπιστώσεις. Είχαμε προχειρότητες και θεσμικές παλινδρομήσεις, έλλειψη ολοκληρωμένου στρατηγικού σχεδιασμού και διοικητικής οργάνωσης, αδιαφορία για την οικονομική αυτοδιοίκηση και αυτοτέλεια των Οργανισμών Τοπικής Αυτοδιοίκησης, μεταφορά αρμοδιοτήτων χωρίς τη μεταφορά των αντίστοιχων πόρων.
      Οι κυβερνήσεις του ΠΑ.ΣΟ.Κ. παραβιάζοντας το Σύνταγμα και την ισχύουσα νομοθεσία δεν απέδιδαν στην Τοπική Αυτοδιοίκηση θεσμοθετημένους πόρους, με αποτέλεσμα να παραδώσουν σε μας, την Κυβέρνηση της Νέας Δημοκρατίας, χρέη προς τους Ο.Τ.Α. 3.000.000.000 ευρώ, περίπου ένα τρισεκατομμύριο δραχμές. Οι δε Ο.Τ.Α. χρωστούσαν 4,5 δισεκατομμύρια ευρώ, δηλαδή 1,5 τρισεκατομμύριο δραχμές.
      Η αναγκαστική συγχώνευση έγινε χωρίς μελέτη, με κομματική ιδιοτέλεια και σκοπιμότητα. Ως εκ τούτου υπήρξε σύγχυση στην κατανομή των αρμοδιοτήτων μεταξύ διαφόρων βαθμών Τοπικής Αυτοδιοίκησης και αδυναμία μετατροπής του «ΕΠΤΑ» σε πραγματικό πρόγραμμα στήριξης της Τοπικής Αυτοδιοίκησης. Στοχεύουμε, λοιπόν, με αυτό το νομοσχέδιο στη δημιουργία πραγματικά αυτοδιοικούμενων Οργανισμών, όπου η διοίκηση των Οργανισμών Τοπικής Αυτοδιοίκησης θα στηρίζεται στη διαφάνεια, τη νομιμότητα και το σεβασμό των δικαιωμάτων των πολιτών.
      Η Κυβέρνηση της Νέας Δημοκρατίας μετά τις εκλογές, υλοποιώντας τις προεκλογικές της δεσμεύσεις και εφαρμόζοντας το πρόγραμμά της, έφερε στη Βουλή και ψήφισε το ν. 3242/2004, αντιμετωπίζοντας στα πλαίσια των οικονομικών δυνατοτήτων εκκρεμότητες των Οργανισμών Τοπικής Αυτοδιοίκησης και θέτοντας τις βάσεις για τη σύνταξη του νέου Κώδικα Δήμων και Κοινοτήτων. Μετά από διάλογο με τους αρμόδιους φορείς και μετά από συνεννόηση με την Κ.Ε.Δ.Κ.Ε. έφερε προς ψήφιση το παρόν νομοσχέδιο, με το οποίο ξεκινάει μια νέα πορεία Τοπικής Αυτοδιοίκησης. Δίνεται τέρμα στις ασάφειες και τις αοριστίες και καθορίζεται σωστή διαχείριση του δημοσίου χρήματος.
      Για πρώτη φορά ανατίθεται στους Ο.Τ.Α. η προστασία του περιβάλλοντος, της πολιτιστικής κληρονομιάς, της βιώσιμης ανάπτυξης, βασικά στοιχεία υπευθυνότητας μιας κοινωνίας με όραμα και στόχους. Ενισχύεται η ευθύνη στη λήψη καθοριστικών αποφάσεων, που επηρεάζονται από την άμεση ετυμηγορία των πολιτών, δηλαδή το δημοψήφισμα τοπικού χαρακτήρα. Εφαρμόζεται η πραγματική δημοκρατία, η οποία στηρίζεται επιτέλους, όχι μόνο στην αρχή της πλειοψηφίας, αλλά και στο σεβασμό της μειοψηφίας.
      Η άσκηση κοινωνικής πολιτικής σε τοπικό επίπεδο από τους Ο.Τ.Α. έχει ιδιαίτερη σημασία. Η δυνατότητα λήψης αποφάσεων με κριτήριο κοινωνικό θα δείξει το ανθρώπινο πρόσωπο μιας κοινωνίας που πρέπει να στηρίζεται στην αλληλεγγύη. Η εφαρμογή πολιτικής που έχει επίκεντρο τον άνθρωπο θα αναδείξει τις αρετές μιας κοινωνίας ευαισθητοποιημένης, μακριά από διακρίσεις, προκαταλήψεις και αφορισμούς. Η συμμετοχή των Ο.Τ.Α. στην ουσιαστική αντιμετώπιση του προβλήματος της ανεργίας θα βοηθήσει σημαντικά την εκάστοτε κυβέρνηση της χώρας μας. Στον τομέα της πολιτιστικής ανάπτυξης, για την υλοποίηση του στόχου, απαραίτητη είναι η συμμετοχή των πολιτών. Με το νομοσχέδιο αυτό υλοποιείται η έννοια του δημοκρατικού προγραμματισμού, σύμφωνα με το Σύνταγμα.
      Κυρίες και κύριοι συνάδελφοι, πρέπει να αντιληφθούμε την πραγματική κατάσταση, η οποία επικρατεί στη χώρα μας. Η Αξιωματική Αντιπολίτευση, που δεν θέλει να παραδεχθεί αυτή την πραγματικότητα, να κάνει την αυτοκριτική της και να συμβάλλει στην επίλυση των προβλημάτων, αναλώνεται δυστυχώς στην εφαρμογή μιας άγονης αντιπολίτευσης σε όλα τα επίπεδα.
      Πρέπει να αποδεχθούμε όλοι μας τη σημασία που έχει ο παράγοντας άνθρωπος και να ασχοληθούμε με αυτόν. Η επιλογή των υποψηφίων που θα μπορούν να ανταποκριθούν στις απαιτήσεις μιας πολιτικής στην κατεύθυνση της ανάκαμψης και της ανάπτυξης είναι η βασική προϋπόθεση. Χρειαζόμαστε ικανούς και άξιους τοπικούς άρχοντες, με προσωπικότητα, απαλλαγμένους από κομματική εξάρτηση και πάτρονες. Χρειαζόμαστε τοπικούς άρχοντες που θα αγαπούν τον τόπο τους, θα υπηρετούν τον πολίτη και το κοινωνικό σύνολο.
      Στην κατεύθυνση αυτή, αγαπητοί κύριοι συνάδελφοι, έχουμε υποχρέωση όλοι μας να συμβάλλουμε.
      Ευχαριστώ πολύ.
      (Χειροκροτήματα από την πτέρυγα Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρπούζα.
      Το λόγο έχει ο συνάδελφος κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, με τις δηλώσεις σας δυο χρόνια τώρα είχατε δημιουργήσει την εντύπωση ότι ετοιμάζετε κάτι σημαντικό, ένα μεγαλόπνοο πόνημα για την Αυτοδιοίκηση, για την τοπική και την περιφερειακή ανάπτυξη. Κυρίες και κύριοι συνάδελφοι, η Κυβέρνηση ώδινεν όρος και έτεκεν μυν. Ο Κώδικας που συζητάμε σήμερα είναι κατώτερος των προσδοκιών και των αναγκών του σήμερα και του αύριο.
      Ζούμε σε ένα νέο περιβάλλον, σε μια εποχή με μεγάλες και σημαντικές εξελίξεις σε παγκόσμιο και ευρωπαϊκό επίπεδο. Η χώρα μας οφείλει, όχι μόνο να διατηρήσει τους ρυθμούς σύγκλισης που είχε, αλλά να τους επιταχύνει. Πρέπει να αξιοποιήσουμε όλες τις παραγωγικές δημιουργικές δυνάμεις του τόπου, με συμμετοχική δημοκρατία, με διαφάνεια και αποτελεσματικότητα. Η Κυβέρνηση επέλεξε απλώς να διαχειριστεί τα υπάρχοντα προβλήματα, χωρίς να λύνει ουσιαστικά κανένα, χωρίς ασφαλώς να δημιουργεί προϋποθέσεις για μια πιο αποτελεσματική Αυτοδιοίκηση στον τόπο μας.
      Κυρίες και κύριοι συνάδελφοι, το ΠΑ.ΣΟ.Κ. τοποθετείται ξεκάθαρα. Το θεσμικό πλαίσιο που ισχύει σήμερα για τον πρώτο και το Β΄ Βαθμό Αυτοδιοίκησης, έργο και επεξεργασία αποκλειστικά του ΠΑ.ΣΟ.Κ. και του κινήματος της Αυτοδιοίκησης, έχει συμβάλλει μέχρι σήμερα, στην ενίσχυση της αποκέντρωσης, στην ανάπτυξη του τόπου, έχει συμβάλλει στην ανάπτυξη του ρόλου των τοπικών κοινωνιών.
      Σήμερα όμως, μέσα στις νέες συνθήκες που έχουν διαμορφωθεί πια, χρειάζεται μια βαθιά τομή, μια τομή που η Κυβέρνηση όχι μόνο δεν μπορεί να αντιληφθεί, αλλά δεν  μπορεί και να προχωρήσει και να την κάνει πολύ περισσότερο, γιατί πάντα η παράταξή σας ήταν σταθερά απέναντι στις μεγάλες μεταρρυθμίσεις που έκανε το ΠΑ.ΣΟ.Κ., σταθερά απέναντι στις μεγάλες αλλαγές που χρειάζεται ο τόπος.
      Η αποκέντρωση δεν πρέπει να αντιμετωπίζεται με γραφειοκρατικούς όρους, ως ένα απλό διαδικαστικό ζήτημα. Δεν αρκεί απλά μια αποκέντρωση πόρων, δεν αρκεί η ονομαστική μεταφορά αρμοδιοτήτων. Απαιτείται ένα ολοκληρωμένο σχέδιο με ξεκάθαρους και προσδιορισμένους ρόλους για την κεντρική διοίκηση και το κράτος από τη μια μεριά και για την Αυτοδιοίκηση με τον Α΄ και το Β΄ Βαθμό από την άλλη. Ένα τέτοιο σχέδιο θα πρέπει να προσδιορίζει για την κεντρική Κυβέρνηση και το κράτος έναν εξωστρεφή, σημαντικό, αλλά επιτελικό και αποτελεσματικό ρόλο και για τις τοπικές κοινωνίες μέσα από την αποφασιστική ενίσχυση των δήμων που απαιτείται να δοθεί το σύνολο της ευθύνης των τοπικών υποθέσεων, το σύνολο της ευθύνης για την τοπική ανάπτυξη.
      Η ολική αυτή αποκέντρωση απαιτεί ασφαλώς επανακαθορισμό των αρμοδιοτήτων, κρατικών, περιφερειακών και τοπικών. Η αιρετή περιφερειακή αυτοδιοίκηση είναι πλέον αναγκαιότητα. Η περιφερειακή ανάπτυξη προϋποθέτει την αυτοτέλεια πόρων σε περιφερειακό επίπεδο, περιφερειακούς προϋπολογισμούς και ασφαλώς ενιαίο και συλλογικό σχεδιασμό.
      Θεμέλιος λίθος γι’ αυτό είναι η ανακατανομή των πόρων κεντρικής διοίκησης και αυτοδιοίκησης μέσα από ένα νέο φορολογικό σύστημα. Ο ομφάλιος λώρος φορολογούμενου δημότη – Υπουργείου Οικονομικών και έξω από τα γραφεία των Υπουργών, δήμαρχοι και νομάρχες που επαιτούν για χρηματοδοτήσεις, πρέπει να κοπεί. Πρέπει να πάρει τέλος αυτή η ιστορία, γιατί το κάθε ευρώ που πληρώνει ο φορολογούμενος πολίτης θα πρέπει να αξιοποιείται αποτελεσματικά.
      Σήμερα δεν επιστρέφει στο βαθμό που πρέπει στον πολίτη, στο δημότη, στο φορολογούμενο και στον τόπο του. Θα πρέπει επομένως οι αναγκαίοι πόροι να πάνε απευθείας στην Αυτοδιοίκηση. Πρέπει να σταματήσουν τα Υπουργεία να παίζουν το μεσίτη ανάμεσα στο φορολογούμενο και στο δήμο.
      ΜΑΡΓΑΡΙΤΗΣ ΤΖΙΜΑΣ: Εσείς το κάνατε αυτό;
      ΒΑΣΙΛΕΙΟΣ ΚΕΓΚΕΡΟΓΛΟΥ: Αυτή είναι η νέα πραγματικότητα που πρέπει να αντιληφθείτε. Εμείς την έχουμε αντιληφθεί, γι’ αυτό έχουμε προχωρήσει στη νέα πολιτική μας πρόταση, που έχει ως μοντέλο ένα νέο αποκεντρωμένο πολιτικό και αναπτυξιακό σχέδιο, με επαρκείς πόρους, όπου η Τοπική Αυτοδιοίκηση, η Περιφερειακή Αυτοδιοίκηση θα έχουν το σύνολο των ευθυνών για τη βιώσιμη ανάπτυξη, το σύνολο των ευθυνών για τις κοινωνικές υπηρεσίες της υγείας, της παιδείας και της πρόνοιας.
      Κυρίες και κύριοι συνάδελφοι, της Νέας Δημοκρατίας, όπως καταλαβαίνετε απέχουμε παρασάγγας και ως προς τη φιλοσοφία για το ρόλο του πολίτη και ως προς τη φιλοσοφία για το ρόλο της Αυτοδιοίκησης. 
      Ο Κώδικας, που προτείνετε, υπηρετεί την πολιτική σας και καθιστά την Αυτοδιοίκηση το φτωχό συγγενή του κράτους, ενός κρατικοσυγκεντρωτικού μοντέλου, το οποίο προωθείτε πράγματι με συνέπεια. Απαξιώνετε το τοπικό συμβούλιο και τον πρόεδρό του. Απαξιώνετε και υποβαθμίζετε το δημοτικό σύμβουλο και τη συλλογικότητα μέσα στο δημοτικό συμβούλιο, αφού διατηρείτε και ενισχύετε τα μονοπρόσωπα όργανα της Αυτοδιοίκησης. Υποβαθμίζετε το ρόλο της Αυτοδιοίκησης συνολικά και ενισχύετε το ρόλο του περιφερειάρχη. Μήπως όμως όλα αυτά είναι μια παρένθεση; Μήπως  και οι άλλες πολιτικές σας δεν είναι στην ίδια κατεύθυνση; 
      Ανακοινώσατε πρόσφατα τις γνωστές υπερπεριφέρειες, υπερσυγκέντρωση αρμοδιοτήτων για έργα που σήμερα εκτελούν οι περιφέρειες σε περισσότερο αποκεντρωμένο πλαίσιο και ο κ. Παυλίδης είχε τη φαεινή ιδέα να προτείνει ότι το Αιγαίο και η Κρήτη, που είναι κατ’ εσάς μια ενιαία περιφέρεια, θα πρέπει να έχει έδρα τον Πειραιά, να το νέο μοντέλο της περιφερειακής αποκέντρωσης σας. 
      Αφού καταργήσατε το «Ε.Π.Τ.Α.». Θεσπίσατε το «ΘΗΣΕΑ», με την ίδια αντίληψη και υποτίθεται ότι τα έργα στους δήμους και στην ύπαιθρο θα ήταν στο επίκεντρο. Η κάθε απόφαση για κάθε έργο στην κάθε γωνιά της Ελλάδας πρέπει να παρθεί από τον Υπουργό Εσωτερικών. Αυτή είναι η αποκέντρωση και  η αντίληψη που πιστεύετε! Ήταν επόμενο, λοιπόν, όλα ή τα περισσότερα χρήματα να έλθουν στην Αθήνα, στα μεγάλα αστικά κέντρα. 
      Εδώ βέβαια είσαστε ειλικρινείς από την αρχή, γιατί μόνο με το όνομα «ΘΗΣΕΑΣ» που δώσατε, υποδηλώνατε αυτή την πολιτική, υποδηλώνατε το ισχυρό αθηνοκεντρικό κράτος που δόμησε τότε ο Θησέας για να επιβληθεί στις άλλες περιφερειακές κοινωνίες  που είχαν αναπτύξει σημαντικούς πολιτισμούς. 
      Κύριε Υπουργέ, και σήμερα, όπως και τότε, ο Μινωικός πολιτισμός, η Κρήτη υποφέρει από τον αθηνοκεντρισμό και από τις πολιτικές της Νέας Δημοκρατίας. Πάνω από 37.000.000 ευρώ είναι αυτά τα οποία χρωστάτε στους εργολήπτες δημοσίων έργων για  έργα στην Κρήτη. Έχετε προβλέψει στον προϋπολογισμό μόνο 16.000.000 και έχετε πληρώσει μόνο 7.000.000. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Από ποιο πρόγραμμα; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Συνεχώς πιστοποιούνται και νέοι λογαριασμοί για εκτελεσμένα έργα. Με τους ρυθμούς που πληρώνετε, θα πληρωθούν τα έργα το 2021. Έχουν σταματήσει εκατόν πενήντα έργα στην Κρήτη. Κωφεύετε στην κραυγή αγωνίας των δημάρχων, των δημοτών και των εργοληπτών. Γιατί δεν πληρώνετε αυτό το ποσό από τον κωδικό που φτιάξατε στο Υπουργείο Εσωτερικών για έκτακτες δήθεν ανάγκες που πενταπλασιάσατε τα ποσά από 20.000.000 ευρώ σε 100.000.000 ευρώ; Μόνο παραπέμπετε συνεχώς στις ερωτήσεις μας στον Υπουργό κ. Φώλια. Δεν χρειάζεται τροποποίηση του προϋπολογισμού. Έχετε τα χρήματα στο Υπουργείο και «δουλεύετε» τους δημάρχους ότι είναι  θέμα του Υπουργείου Οικονομίας. Είναι δικό σας θέμα αποκλειστικό. Λέει πουθενά ο Κώδικας, που μας φέρατε για ψήφιση, ότι το κράτος πρέπει να είναι εντάξει στις συναλλαγές του ότι πρέπει να πληρώνει ενίοτε; Έχετε βάλει καμία τέτοια διάταξη μέσα;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Από ποιο πρόγραμμα; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Και όταν δεν είστε εντάξει σαν Υπουργείο
      απέναντι στους δήμους και στους εργολήπτες, τότε μήπως  η συζήτηση περισσεύει για τον Κώδικα, τη βελτίωσή του, τα δήθεν τοπικά δημοψηφίσματα; Τι να κάνουμε τοπικό δημοψήφισμα; Για να δούμε αν χρωστάτε ή όχι; Χρωστάτε 37.000.000. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν μας λέτε από ποιο πρόγραμμα. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Α, χρειάζεται πρόγραμμα!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν χρειάζεται; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ρωτήστε τον περιφερειάρχη κ. Τσιόγκα, κύριε Υπουργέ. Νομίζω ότι θα σας δώσει τις απαραίτητες πληροφορίες, για να σας πει και από ποιο πρόγραμμα είναι, εκτός και αν δεν συνεννοείστε πια ούτε με τους περιφερειάρχες, τους οποίους εσείς διορίσατε. Και οι εργολήπτες κατά πλειοψηφία δικοί σας είναι. Και αυτούς, στην ίδια κατηγορία. Και δεν είναι θέμα εργοληπτών, είναι θέμα της περιφέρειας και της ανάπτυξης, η «ώρα της περιφέρειας», αυτή η ωραία έκφραση την οποία μας λέγατε προεκλογικά, «είναι αυτή που ζούμε τώρα», η μακάβρια, όμως, ώρα της περιφέρειας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κεγκέρογλου. 
      Ο κ. Θαλασσινός Θαλασσινός  έχει το λόγο. 
      ΘΑΛΑΣΣΙΝΟΣ ΘΑΛΑΣΣΙΝΟΣ: Κυρίες και κύριοι συνάδελφοι, ακούγοντας τους συναδέλφους του ΠΑ.ΣΟ.Κ να μιλούν για την Τοπική Αυτοδιοίκηση, έχοντας διατελέσει αυτοδιοικητικός, στο Β’ Βαθμό βέβαια, έχω την εντύπωση ότι δεν ζω σ’ αυτήν τη χώρα. Δηλαδή προκύπτει ότι όλα ήταν τέλεια και ήλθε η Κυβέρνηση της Νέας Δημοκρατίας, τάχα, με τον προς ψήφιση νέο Κώδικα Δήμων και Κοινοτήτων να τα καταστρέψει. 
      Δεν υπάρχει αμφιβολία, κυρίες και κύριοι συνάδελφοι, ότι ο θεσμός της Αυτοδιοίκησης συντελεί σημαντικά στην ποιότητα της δημοκρατίας μας, είναι το μέσον υλοποίησης της αποκέντρωσης, είναι βασικός μοχλός ανάπτυξης, είναι η εγγύτερη προς τον πολίτη αρχή ταγμένη στην υπηρεσία του. Όμως, για να είναι ο θεσμός αυτός πιο αποτελεσματικός, πιο ευέλικτος και πιο αξιόπιστος, πρέπει και το θεσμικό πλαίσιο που διέπει τη λειτουργία του να είναι σύγχρονο, εναρμονισμένο προς τις νέες επιταγές και απαλλαγμένο από τις αποσπασματικές ρυθμίσεις που σήμερα είναι διάσπαρτες, με συνέπεια να δημιουργούνται δυσχέρειες κατά την εφαρμογή του –και, εν πάση περιπτώσει, να δημιουργείται σύγχυση- και πολλά άλλα προβλήματα.
      Όλοι αυτοί οι λόγοι, πιστεύω, οδήγησαν αναπόδραστα στην απόφαση αναμόρφωσης και αντικατάστασης του υφιστάμενου θεσμικού πλαισίου, μιας και είχε γίνει από όλους αντιληπτό, ακόμη και από τους φορείς της Τοπικής Αυτοδιοίκησης, ότι το ισχύον θεσμικό πλαίσιο αποτελούσε σοβαρό εμπόδιο για την απόκτηση αναπτυξιακού ρόλου από την Τοπική Αυτοδιοίκηση και την καθιστούσε αδύναμη να ανταποκριθεί αποτελεσματικά στις σύγχρονες προκλήσεις και κυρίως στις απαιτήσεις των πολιτών. 
      Η νέα διακυβέρνηση, εναρμονισμένη απόλυτα με τις εξαγγελίες της για σύγχρονη και δυνατή Αυτοδιοίκηση, εξέφρασε έμπρακτα την πολιτική βούλησή της να στηρίξει και να ενδυναμώσει αυτόν το θεσμό. Από τους πρώτους μήνες κιόλας της θητείας της έφερε στη Βουλή και ψηφίστηκε ο ν. 3242/2004, με τον οποίο αντιμετώπισε δραστικά τις οικονομικές εκκρεμότητες των δήμων και  των κοινοτήτων από το παρελθόν και πρόβλεψε τη σύσταση επιτροπής για τη σύνταξη του νέου Κώδικα. Σήμερα μπορεί να περηφανεύεται ότι παραδίδει στην πρωτοβάθμια Τοπική Αυτοδιοίκηση  ένα χρήσιμο, σύγχρονο και αποτελεσματικό εργαλείο για την ουσιαστική συμμετοχή της στο αναπτυξιακό «γίγνεσθαι», μετατρέποντάς τη από θεατή σε πραγματικό μέτοχο, σε πραγματικό θεσμικό εταίρο, όπως ο ρόλος της το επιβάλλει. 
      Κυρίες και κύριοι συνάδελφοι, προσωπικά πιστεύω ότι ο νέος Κώδικας Δήμων και Κοινοτήτων που συζητάμε σήμερα -και ο οποίος διαμορφώθηκε ύστερα από έναν ευρύ και ειλικρινή διάλογο με τους αρμόδιους θεσμικούς φορείς, αυτοδιοικητικά όργανα και ενώσεις- σηματοδοτεί νέα πορεία για την Τοπική Αυτοδιοίκηση με αναβαθμισμένο πια ρόλο και αποδεικνύει τις προθέσεις της Κυβέρνησης να προχωρήσει παραπέρα σε τομές και μεταρρυθμίσεις για τα μεγάλα ζητήματα που απασχολούν το θεσμό αυτόν. 
      Όμως, εδώ και δύο ημέρες ακούμε τους συναδέλφους της Αντιπολίτευσης να σφυροκοπούν το νέο Κώδικα, προσπαθώντας να τον απαξιώσουν, παρά το γεγονός ότι και η Κ.Ε.Δ.Κ.Ε. και τα άλλα αυτοδιοικητικά όργανα αναγνωρίζουν τη χρησιμότητά του και τις προοπτικές που δημιουργεί για το θεσμό. Με κορώνες  παρελκυστικής τακτικής και άστοχη ρητορεία σε σχέση με το νέο Κώδικα, οι συνάδελφοι του ΠΑ.ΣΟ.Κ. γίνονται τελικά κριτές και τιμητές των άστοχων πολιτικών που οι κυβερνήσεις τους είχαν ακολουθήσει, γιατί οι τοποθετήσεις τους είναι τέτοιες σαν να  μην κυβέρνησαν ποτέ αυτήν τη χώρα, σαν να μην είχαν ποτέ ευθύνες για την υποβάθμιση του ρόλου της Αυτοδιοίκησης. 
      Χωρίς να θέλω να μηδενίσω τις πρωτοβουλίες που έλαβαν κατά καιρούς οι κυβερνήσεις του ΠΑ.ΣΟ.Κ., ρυθμίζοντας, κατά την άποψή μου, αποσπασματικά διάφορα ζητήματα αυτοδιοίκησης, αποδείξατε ότι είτε δεν θέλατε είτε δεν μπορούσατε να ενισχύσετε και να ενδυναμώσετε την Τοπική Αυτοδιοίκηση. Και μπορώ να το πω αυτό με βεβαιότητα, έχοντας βιώσει την Αυτοδιοίκηση ως νομάρχης. Οι πρακτικές που ακολουθούσατε σε κρίσιμα ζητήματα, όπως στο δημοκρατικό προγραμματισμό, τα οικονομικά και τη στελέχωση των Ο.Τ.Α. ήταν απαράδεκτες. Άκουσα συναδέλφους να μιλούν σήμερα για δημοκρατικό προγραμματισμό. Ποιον; Σε αυτόν, που  οι κυβερνήσεις του ΠΑ.ΣΟ.Κ έβαλαν ταφόπετρα! 
      Ειλικρινά, μου είναι αδύνατον να καταλάβω τη λογική σας και να επιμένετε σε συγκρίσεις είκοσι χρόνων διακυβέρνησης του ΠΑ.ΣΟ.Κ. με τα δύο μόλις χρόνια της Νέας Δημοκρατίας. Όμως, όλα αυτά τα χρόνια συγκριτικά κάνατε πολύ λιγότερα σε σχέση με αυτά που κάναμε εμείς τα δύο τελευταία χρόνια. 
      Κυρίες και κύριοι συνάδελφοι, ο Κώδικας Δήμων και Κοινοτήτων είναι βέβαιο ότι ανταποκρίνεται στις νέες συνθήκες που επικρατούν στον ευρωπαϊκό και διεθνή χώρο, αλλά κυρίως ανταποκρίνεται στις προκλήσεις του επερχόμενου Δ’ Κοινοτικού Πλαισίου Στήριξης. 
      Με τον νέο Κώδικα εισάγονται πάρα πολλές καινοτομίες. Σταχυολογώ  και παραθέτω πολύ περιληπτικά μερικές πολύ σημαντικές κατά τη γνώμη μου. Αναλυτικότατα τις εξέθεσε ο εισηγητής μας, ο κ. Τζίμας. Έτσι λοιπόν θεσπίζεται το 42% των έγκυρων ψηφοδελτίων ως όρος επιτυχούς συνδυασμού που το συγκεντρώνει. Η κ. Παπανδρέου μίλησε για εκλογική αλχημεία. Εκλογική αλχημεία δεν είναι αυτό, είναι οι ευκαιριακές συμμαχίες της δεύτερης Κυριακής που γίνονταν με το προηγούμενο σύστημα εκλογής. 
      Εισάγεται ο θεσμός τοπικού δημοψηφίσματος. Προβλέπεται διάθεση του 30% των πιστώσεων από το τεχνικό πρόγραμμα του δήμου και μόνο για έργα στα τοπικά διαμερίσματα. Παρέχεται η δυνατότητα στους δήμους να εκδίδουν ομολογιακά δάνεια. Παρέχεται η θεσμική δυνατότητα για την άσκηση κοινωνικής πολιτικής σε τοπικό επίπεδο από τους δήμους και τις κοινότητες. 
      Παρέχονται κίνητρα για την προώθηση εθελούσιων, εκουσίων συνενώσεων. Ορίζεται αντιπρόεδρος του δημοτικού συμβουλίου από τη μειοψηφία και διευρύνονται τα δικαιώματά της. Για πρώτη φορά συστηματοποιούνται, κατηγοριοποιούνται και αποσαφηνίζονται πλήρως οι αρμοδιότητες δήμων και κοινοτήτων. 
      Κυρίες και κύριοι συνάδελφοι, επιτρέψτε μου μία ολιγόλεπτη αναφορά στη δυνατότητα που παρέχεται κατ’ εξαίρεση με την παράγραφο 3 του άρθρου 265 για την επιχορήγηση από τους Ο.Τ.Α. νησιωτικών περιοχών ανώνυμης εταιρείας, ναυτικής εταιρείας –νόμου 959- που αυτοί έχουν συστήσει ή συμμετέχουν κατά πλειοψηφία στο εταιρικό τους κεφάλαιο για τη διεξαγωγή θαλάσσιων συγκοινωνιών και μεταφορών, καθώς επίσης και στις περιπτώσεις για τις οποίες υφίσταται ειδική νομοθετική ρύθμιση. 
      Αυτό το ζήτημα μπορούμε να το καταλάβουμε μόνο εμείς οι νησιώτες, οι οποιοί αντιμετωπίζουμε καθημερινά το πρόβλημα αυτό της επικοινωνίας με την υπόλοιπη Ελλάδα και τα άλλα νησιά. Θεωρώ πάρα πολύ σημαντική αυτή τη διάταξη για τις νησιωτικές περιοχές. 
      Η Κυβέρνηση της Νέας Δημοκρατίας και η παράταξή μας αποδεικνύουν ότι στηρίζουν την Τοπική Αυτοδιοίκηση, με συνέπεια και όραμα, με ειλικρινή συνεργασία με τον κατ’ εξοχήν αρμόδιο φορέα την Κ.Ε.Δ.Κ.Ε.. Δίνουμε λύσεις σε χρονίζοντα προβλήματα του θεσμού, όπως τη λήξη της αβεβαιότητας χιλιάδων συμβασιούχων των Ο.Τ.Α., την απόδοση των παρακρατηθέντων πόρων, τον τριπλασιασμό των πόρων για τη Νομαρχιακή Αυτοδιοίκηση. 
      Χειραγώγηση της Αυτοδιοίκησης, κυρίες και κύριοι συνάδελφοι του ΠΑ.ΣΟ.Κ., δεν προκαλείται από το ρόλο του περιφερειάρχη ούτε από το 42% της εκλογής. Προέκυπτε από την παρακράτηση των πόρων, από την οικονομική ασφυξία στην οποία οι δικές σας κυβερνήσεις είχαν καταδικάσει την Τοπική και Νομαρχιακή Αυτοδιοίκηση. 
      Προχωρούμε με σεβασμό στους Έλληνες πολίτες, οι οποίοι σε τελική ανάλυση έχουν αμεσότερη επαφή με το δήμο ή την κοινότητα και κάνουμε πράξη την αρχή της επικουρικότητας. Προχωρούμε με συνέπεια στη ολοκλήρωση του προγράμματος μας, ανοιχτοί στο διάλογο και τις απόψεις των άμεσα ενδιαφερόμενων φορέων χωρίς τακτικές κομματικού ή πολιτικού αποκλεισμού. 
      Παραδίδουμε στην Τοπική Αυτοδιοίκηση ένα χρήσιμο εργαλείο, το οποίο πιστεύω ότι θα βοηθήσει στο μέγιστο βαθμό τους δήμους και τις τοπικές κοινωνίες στο σχεδιασμό τους για μια ολοκληρωμένη ανάπτυξη προς όφελος των πολιτών. Γι’ αυτό και αξίζουν συγχαρητήρια στην πολιτική ηγεσία του Υπουργείου Δημόσιας Διοίκησης και Αποκέντρωσης. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Θαλασσινό. 
      Το λόγο έχει ο συνάδελφος κ. Μπούγας. 
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το νομοθέτημα το οποίο εισάγεται προς συζήτηση σήμερα στην Εθνική Αντιπροσωπεία δέχθηκε από την πλευρά των Βουλευτών της Αξιωματικής Αντιπολίτευσης γενικόλογη και ασαφή κριτική. 
      Σταχυολόγησα μερικές από τις φράσεις με τις οποίες επιτέθηκαν κατά του συζητούμενου Κώδικα οι αξιότιμοι συνάδελφοι του ΠΑ.ΣΟ.Κ.. Είπαν ότι δεν εισάγει τομές, ότι δεν έχει προοπτική, δεν ανταποκρίνεται στο μέλλον και συνιστά πολιτική οπισθοδρόμηση. 
      Κυρίες και κύριοι συνάδελφοι της Αντιπολίτευσης, αν θέλετε να έχετε σοβαρό πολιτικό λόγο και αν θέλετε να ισχυρίζεστε ότι εκπροσωπείτε ένα σοβαρό κόμμα το οποίο αντιπολιτεύεται σοβαρά την Κυβέρνηση, θα πρέπει να στηρίζουμε με επιχειρήματα τους ισχυρισμούς σας. 
      Επιτρέψτε μου να πω το εξής: Άκουσα με πολλή προσοχή τις τοποθετήσεις όλων των συναδέλφων. Κανείς μα κανείς από αυτούς τους ισχυρισμούς-αφορισμούς δεν τεκμηριώθηκε. Οι συνάδελφοι δεν επιχειρηματολόγησαν επαρκώς για να τους στηρίξουν. 
      Κάποιοι οι οποίοι επιχείρησαν να κάνουν συγκεκριμένη κριτική, αναφερόμενοι σε διατάξεις του Κώδικα, είτε από άγνοια είτε από ελλιπή ενημέρωση ή από πρόθεση διαστρέβλωσης της πραγματικότητας – αναφέρομαι συγκεκριμένα στις διατάξεις που αφορούν τον προληπτικό έλεγχο των δαπανών των δήμων, καθώς και σε εκείνες που εισάγουν ασυμβίβαστα- δεν αναφέρθηκαν στην ουσία, διαστρέβλωσαν την πραγματικότητα και πήραν άμεσα την απάντηση από τον παριστάμενο Υπουργό Εσωτερικών και Δημοσίας Διοίκησης. 
      Έγινε λόγος για τα παρακρατηθέντα ποσά. Μα, ξεχνάτε, κυρίες και κύριοι συνάδελφοι του ΠΑ.ΣΟ.Κ., ότι τα ποσά αυτά είχαν θεσμοθετηθεί με νόμο του 1989 και επί δεκαπέντε χρόνια -πολλά από τα οποία είχατε εσείς την ευθύνη της διακυβέρνησης της χώρας- δεν δώσατε τίποτα στους Οργανισμούς Τοπικής Αυτοδιοίκησης, με συνέπεια να υφίσταται αυτή η απραξία, απραξία η οποία δεν έδωσε τη δυνατότητα ανάπτυξης των Οργανισμών Τοπικής Αυτοδιοίκησης και δεν μπόρεσαν να ανταποκριθούν στο συνταγματικό τους ρόλο, διότι δεν έγινε εφαρμογή της συνταγματικής διάταξης, ότι οποιαδήποτε αρμοδιότητα μεταφέρεται στους δήμους και τις κοινότητες πρέπει να συνοδεύεται και από αντίστοιχη μεταφορά πόρων προκειμένου να μπορούν να την ασκήσουν. 
      Ακούστηκε εδώ ότι υπήρξε από το ΠΑ.ΣΟ.Κ. κατάργηση του ελέγχου σκοπιμότητας. Ο ισχύων Κώδικας ο οποίος θεσμοθετήθηκε, κυρίες και κύριοι συνάδελφοι του ΠΑ.ΣΟ.Κ., το 1980 γνωρίζετε αν εισάγει το θεσμό του ελέγχου σκοπιμότητας; Διότι έκτοτε είχε καταργηθεί αυτός ο θεσμός. Δεν είναι λοιπόν επίτευγμα των ημερών σας. Εδώ και είκοσι έξι χρόνια από την ισχύ του Κώδικα έχει καταργηθεί ο έλεγχος σκοπιμότητας. 
      Αντιλαμβάνεστε, λοιπόν, ότι η έλλειψη επιχειρημάτων σάς οδηγεί σε ολισθήματα, διότι δεν κινείστε από πρόθεση να συνεισφέρετε στον κοινοβουλευτικό διάλογο για να καταστεί καλύτερο το νομοθέτημα, αλλά διαπνέεστε από μια στείρα αντιπολιτευτική τακτική που σας επιβάλλει το κομματικό σας καθήκον να λέτε όχι σε οποιοδήποτε νομοσχέδιο εισάγει προς συζήτηση και ψήφιση η Κυβέρνηση. 
      Κυρίες και κύριοι συνάδελφοι, τα οφέλη της διοίκησης των τοπικών υποθέσεων από αιρετούς άρχοντες αναφέρθηκαν από προηγούμενους ομιλητές. Εγώ εκείνο το οποίο θα ήθελα να πω είναι ότι η επωφελέστερη θεσμική επίδραση της Τοπικής Αυτοδιοίκησης, κατά την άποψή μου, βρίσκεται στον οιονεί εκπαιδευτικό της χαρακτήρα, γιατί μυούνται οι πολίτες στις δημοκρατικές διαδικασίες διαλόγου, συλλογικού προβληματισμού και λήψης αποφάσεων. 
      Ταυτόχρονα όμως, κύριε Υπουργέ, το αυτοδιοικητικό σύστημα παρουσιάζει αρκετές αδυναμίες, πολλές από τις οποίες αντιμετωπίζει ο Κώδικας. Οι σοβαρότερες δε από τις αδυναμίες του, τις οποίες οφείλουμε να αντιμετωπίσουμε, έχουν πηγή τις ίδιες τις αρετές του. 
      Η παραχώρηση εξουσίας στις τοπικές κοινωνίες και στους τοπικούς άρχοντες οδηγεί ενίοτε σε καταχρήσεις, υπέρβαση των αρμοδιοτήτων τους και άσκοπους ανταγωνισμούς με την κεντρική εξουσία, τους οποίους επιτείνει η σύγχυση στην κατανομή των αρμοδιοτήτων, όχι μόνο μεταξύ των Οργανισμών της Τοπικής Αυτοδιοίκησης και της κεντρικής εξουσίας αλλά και μεταξύ των βαθμών Αυτοδιοίκησης. 
      Για την υπέρβαση των προβλημάτων αυτών απαιτείται, κυρίες και κύριοι συνάδελφοι, η επίδειξη πνεύματος συνεργασίας από όλες τις πλευρές, δεδομένου ότι οι σύγχρονες τάσεις που αναπτύσσονται στην Ευρωπαϊκή Ένωση και θέλουν την άσκηση της εξουσίας όσο το δυνατόν πιο κοντά στον πολίτη, υπαγορεύουν τη μεταφορά περισσότερων αρμοδιοτήτων από την κεντρική εξουσία προς τους Οργανισμούς Τοπικής Αυτοδιοίκησης. 
      Η Κυβέρνηση της Νέας Δημοκρατίας πιστεύει ειλικρινά στο θεσμό της Τοπικής Αυτοδιοίκησης. Πιστεύει ότι η Τοπική Αυτοδιοίκηση πρέπει να κινηθεί στο σύγχρονο ευρωπαϊκό περιβάλλον, όπως αυτό διαμορφώνεται. Γι΄ αυτόν το λόγο εμείς, για οποιαδήποτε αρμοδιότητα αναθέτουμε στους Οργανισμούς Α’ και Β’ Βαθμού Αυτοδιοίκησης, δίνουμε και τους αντίστοιχους πόρους. 
      Το Πρόγραμμα «ΘΗΣΕΑΣ» δίνει για εκτέλεση έργων στους Οργανισμούς Τοπικής Αυτοδιοίκησης 3,5 δισεκατομμύρια ευρώ και έχει καταστρωθεί κατά τέτοιον τρόπο, ώστε να ωφελούνται οι μικροί Οργανισμοί Τοπικής Αυτοδιοίκησης, αντίθετα με το προηγούμενο πρόγραμμα, το «Ε.Π.Τ.Α.», το οποίο ευεργετούσε μεγάλους Οργανισμούς Τοπικής Αυτοδιοίκησης. 
      	Έχουμε λοιπόν όχι μόνο μία ποσοτική αλλά κυρίως μια ποιοτική διαφορά μεταξύ του Προγράμματος «Ε.Π.Τ.Α.» και του Προγράμματος «ΘΗΣΕΑΣ», το οποίο εφαρμόζει σήμερα η Κυβέρνηση.
      	Κυρίες και κύριοι συνάδελφοι, είπα και πριν ότι οποιοδήποτε νομοθέτημα αφορά το θεσμό της Τοπικής Αυτοδιοίκησης πρέπει να λαμβάνει υπ΄ όψιν του το άρθρο 102 του Συντάγματος, που αναγνωρίζει το τεκμήριο αρμοδιότητας των τοπικών υποθέσεων και συνδέει τη μεταβίβαση αρμοδιοτήτων με την αντίστοιχη μεταφορά πόρων. 
      Εντός του συνταγματικού αυτού πλαισίου κινείται και ο νέος Κώδικας Δήμων και Κοινοτήτων, ο οποίος αποτελεί προϊόν μακρού και γόνιμου διαλόγου.  Με τον παρόντα Κώδικα οι Ο.Τ.Α. Α’ βαθμού διευρύνουν τα περιθώρια δράσης τους, ενδυναμώνουν τη συμμετοχή του πολίτη, ασκούν κοινωνική πολιτική, ανοίγουν νέους ορίζοντες για την οικονομική ανάπτυξη, την απασχόληση, τον πολιτισμό. 
      Ενισχύεται η τοπική δημοκρατία. Εισάγεται υπό προϋποθέσεις, που διαφυλάσσουν το κύρος του ως θεσμού, η δυνατότητα τοπικού δημοψηφίσματος. Και εδώ θα πρέπει να είμαστε ιδιαίτερα προσεκτικοί,  ώστε να προσδιορίσουμε τις περιπτώσεις εκείνες στις οποίες θα μπορούν να διεξάγονται τοπικά δημοψηφίσματα, για να μην έχουμε, κύριε Υπουργέ, τάση κατάχρησης του θεσμού των τοπικών δημοψηφισμάτων. 
      Διευρύνεται, με βάση τις διατάξεις του Κώδικα, το δικαίωμα του πολίτη να απευθύνει ερωτήσεις και αναφορές προς όλα τα όργανα και τις υπηρεσίες του δήμου. Προβλέπεται η δυνατότητα προσφυγής ενώπιον του Γενικού  Γραμματέα της Περιφέρειας και στις περιπτώσεις παράλειψης οφειλόμενης ενέργειας. Αυτό είναι κάτι ιδιαίτερα σημαντικό για τους πολίτες, διότι επιταχύνει μια δικαστικοδιοικητική διαδικασία με βάση την οποία, εάν δεν λαμβάνει στο νόμιμο χρόνο απάντηση, ο πολίτης δικαιούται  κατά της παράλειψης αυτής να προσφύγει πρώτα στο Γενικό Γραμματέα της Περιφέρειας και όχι κατευθείαν στα δικαστήρια, με ό,τι αυτό συνεπάγεται, προκειμένου να ακυρώσει την παράλειψη της οφειλόμενης ενέργειας.
      Αυτά και αρκετά άλλα, πολλά εκ των οποίων τονίστηκαν και δεν υπάρχει ο αναγκαίος χρόνος για να τα επαναλάβω, είναι μερικές καινοτομίες του νέου Κώδικα που προάγουν τον θεσμό της Τοπικής Αυτοδιοίκησης και προβλέπουν τη δυνατότητα παροχής χρημάτων για την ανάπτυξη των ορεινών περιοχών, των ορεινών δημοτικών διαμερισμάτων. Είναι οι παλιές κοινότητες, που δυστυχώς με τον «ΚΑΠΟΔΙΣΤΡΙΑ» εγκαταλείφθηκαν από το ΠΑ.ΣΟ.Κ., με αποτέλεσμα σήμερα να έχουν απερημωθεί και να έχουν εγκαταλειφθεί από τους κατοίκους τους.  
      Κυρίες και κύριοι συνάδελφοι, η Κυβέρνηση, το Υπουργείο Εσωτερικών, Δημόσιας Διοίκησης και Αποκέντρωσης, δίνει σήμερα ένα σύγχρονο Κώδικα προς όφελος των τοπικών κοινωνιών, για να μπορούν οι δήμοι και οι κοινότητες να διαδραματίσουν  τον αναπτυξιακό τους ρόλο, τόσο σε περιφερειακό όσο και σε τοπικό επίπεδο, προς όφελος των Ελλήνων πολιτών. Υπερψηφίζω τον Κώδικα και καλώ τις παρατάξεις της Βουλής που έχουν δηλώσει την άρνησή τους, να το ξανασκεφθούν και να αναθεωρήσουν τη στάση τους. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Μπούγα. 
      Κυρία και κύριοι συνάδελφοι, έχω την τιμή να ανακοινώσω στο Σώμα ότι την Παρασκευή 26 Μαΐου και ώρα 10.30 θα διεξαχθεί προ ημερησίας διατάξεως συζήτηση με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκας Παπαρήγα, σε επίπεδο Αρχηγών κομμάτων, με θέμα την ανωτάτη παιδεία. 
      Το λόγο έχει ο συνάδελφος κ. Σταύρος Δαϊλάκης.
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κύριοι συνάδελφοι, κατ΄ αρχάς τα συγχαρητήριά μου στον Υπουργό, στους Υφυπουργούς, στο επιτελείο του Υπουργείου, στον εισηγητή μας και συμπολίτη μου, το Βουλευτή κ. Τζίμα. 
      Μπαίνω  στην ουσία. Δύο κώδικες την ίδια εβδομάδα: Κώδικας Δήμων και Κοινοτήτων και Κώδικας Ντα Βίντσι!. Στον μεν έναν δεν είχαμε καμία απολύτως άρνηση. Από πού φαίνεται αυτό; Όταν εκεί πάνω δεν υπάρχουν, κατά τις τρεις ημέρες της συζήτησης για τον Κώδικα Δήμων και Κοινοτήτων, δήμαρχοι που να διαφωνούν σημαίνει  ότι έχετε κάνει μια επιτυχημένη δουλειά. Δεν υπάρχει καμία αμφισβήτηση ότι πετύχατε αυτό που η Τοπική Αυτοδιοίκηση πρώτου βαθμού, κύρια, θέλει από το αρμόδιο Υπουργείο. Έσκυψε, έλυσε πολλά προβλήματα προ του Κώδικα, με τον Κώδικα ολοκληρώνει όλο το πλαίσιο, ούτως ώστε να έχουμε την εύρυθμη λειτουργία του πρώτου και δεύτερου βαθμού και έτσι το «ευαγγέλιο» της Τοπικής Αυτοδιοίκησης από δω και πέρα θα είναι προς χρήση των δημάρχων και των νομαρχών, δύο θεσμοί για τους οποίους με έκπληξη άκουσα από κάποιους συναδέλφους του ΠΑ.ΣΟ.Κ. ότι αυτοί ήταν οι κύριοι που έφεραν και ενίσχυσαν την Τοπική Αυτοδιοίκηση. 
      Επειδή δεν υπάρχει καμία αμφισβήτηση για τη δουλειά που έκανε το Υπουργείο, έρχομαι στα λεχθέντα από εσάς. 
      Έτυχε να είμαι δήμαρχος επί των ημερών σας και ξέρω τι τραβούσαμε εμείς οι δήμαρχοι επί των ημερών σας. Μιλάτε για κομματικό κράτος και μεταχείριση από το Υπουργείο Εσωτερικών. Μα, είναι το μόνο Υπουργείο που κατηγορούν οι υπόλοιποι Υπουργοί ότι δεν κάνει διακρίσεις. Αν θέλετε να σας δώσω στοιχεία για το νομό μου, ό,τι παίρνουν οι «μπλε» παίρνουν και οι «πράσινοι», γιατί σ’ αυτό το Υπουργείο υπάρχει αχρωματοψία.  
      ΠΑΝΑΓΙΩΤΗΣ ΣΓΟΥΡΙΔΗΣ: Στο Νομό Δράμας δεν υπάρχουν «πράσινοι». Είναι όλοι «μπλε».
      ΣΤΑΥΡΟΣ ΔΑΪΛΑΚΗΣ: Γι’ αυτό κατηγορείται ότι υπάρχει αχρωματοψία. Στο Νομό Δράμας υπάρχουν και «πράσινοι» κι έχουν την ίδια μεταχείριση. Εσείς, αν τα βλέπετε αλλιώς…Μάλλον χρησιμοποιείτε και λουλάκι τελευταία! 
      ΠΡΟΕΔΡΕΥΩΝ (Γεώργιος Σούρλας): Θα παρέμβω ως οφθαλμίατρος τώρα όπου να’ ναι.
      ΣΤΑΥΡΟΣ ΔΑΪΛΑΚΗΣ: Σωστό είναι!
      Κύριοι, πρέπει να καταλάβετε ότι η μεταχείριση που τυγχάνετε από τη Νέα Δημοκρατία είναι το κυρίαρχο στοιχείο και μάλιστα είναι ο αφανής ή, αν θέλετε, ο άτυπος Κώδικας Δήμων και Κοινοτήτων: μη κομματισμός. Αυτό λέει εν γένει η μεταχείριση που τυγχάνουν οι δήμαρχοι που δεν ανήκουν στη Νέα Δημοκρατία.
      Κατηγορήθηκε και η Αριστερά από εσάς, από τον κ. Παπαϊωάννου. Ο κ. Παπαϊωάννου έδειξε ότι ζει στο 1950. Σκέφθηκε φυλακές, σκέφθηκε κυνηγητά. Μα, η Νέα Δημοκρατία είναι αυτή που σήμερα έχει ανοίξει πόρτες Υπουργείων και δίνει το στίγμα του πώς πρέπει να κινηθεί η Τοπική Αυτοδιοίκηση. Εσείς ήσασταν που κάνατε «πολιτικό τοστ» τη Νομαρχιακή Αυτοδιοίκηση αφαιρώντας αρμοδιότητες, δίνοντας μόνο περιορισμένη κίνηση στους νομάρχες, αφήνοντας πολλά χρέη. Και ήρθε η Νέα Δημοκρατία και τακτοποίησε τα οικονομικά τόσο των δήμων όσο και των νομαρχιών και από εδώ και πέρα τους δίνει ένα ξεκάθαρο σύστημα με χρονικό ορίζοντα ανάλογα με το πρόγραμμα, ούτως ώστε να ξέρουν να προγραμματίζουν, να εκτελούνται έργα στην περιφέρεια, έργα που έλειπαν επί των ημερών σας. Πετυχημένος δήμαρχος θεωρούνταν αυτός που ερχόταν εδώ και έπαιρνε ένα εκατομμύριο και ανέβαινε πάνω και έλεγε: «πήρα ένα εκατομμύριο». Αυτή δεν ήταν Τοπική Αυτοδιοίκηση. Ήταν όντως κομματική αυτοδιοίκηση.
      Θα σας πω ένα στοιχείο για το πώς δουλεύατε εσείς. Όταν κάνατε τον δήθεν πετυχημένο «ΚΑΠΟΔΙΣΤΡΙΑ» –και το ξέρει κι ο συνάδελφός μου κ. Μαργαρίτης Τζίμας που έτυχε να είμαστε δήμαρχοι μαζί- δώσατε στη Νομαρχιακή του ΠΑ.ΣΟ.Κ. στη Δράμα να κάνει τον «ΚΑΠΟΔΙΣΤΡΙΑ». Πήγαν λοιπόν και συναντήθηκαν σε μια περιοχή που λέγεται πηγές του Κεφαλαρίου. Εκεί λοιπόν «΄σφάξαν» και το Δοξάτο. Και λένε: Πώς θα το συνενώσουμε κομματικά κατά τέτοιο τρόπο που να το κερδίσουμε; Όνομα; Λένε: Μια και είμαστε στις πηγές, δεν δίνουμε το όνομα Πηγές; Το λέω για να καταλάβετε πόσο σοβαρά δουλεύατε εσείς τον «ΚΑΠΟΔΙΣΤΡΙΑ». Ποιους θα βάλουμε; Αυτούς και αυτούς. Έδρα; Λένε: εδώ κοντά ποιο είναι το πλησιέστερο σημείο; Το Βαθύσπηλο. Βάλανε έδρα -ενώ υπήρχε ο Δήμος Δοξάτου- το Βαθύσπηλο.  Το Βαθύσπηλο έχει εκατόν ογδόντα κατοίκους και τίποτε άλλο. Ποιμνιοστάσια έχει. Εκεί λοιπόν είναι η έδρα ακόμη. Πόσο σοβαροί είστε! Και μιλάτε εδώ για  «ΚΑΠΟΔΙΣΤΡΙΑ» κ.λπ..
      Αλλά μια και έτυχε να μιλούμε για τον «ΚΑΠΟΔΙΣΤΡΙΑ» και επειδή βλέπω μέσα στο νομοσχέδιο, στον Κώδικα, ότι έχετε ως κίνητρα τις συνενώσεις, με ειδικό ταμείο, που δείχνει τη σοβαρή δουλειά που έκανε η Νέα  Δημοκρατία, θα ήθελα να σας πω το εξής, κύριε Υπουργέ: Δείτε την ακριτική Ελλάδα. 
      Δηλαδή, σ’ αυτήν τη χώρα υπάρχει μια ιδιαιτερότητα. Η ηπειρωτική ακριτική Ελλάδα στον επόμενο τόνο που θα έρθει ο «ΚΑΠΟΔΙΣΤΡΙΑΣ» –εξαιρέστε τους ακριτικούς νομούς, γιατί έμμεσα σημαίνει και μια υποχώρηση- θέλει ενίσχυση. Και εδώ αυτό που θέλω να πω είναι ότι πρέπει να δικαιώσετε και αυτούς που αδίκησαν. Αυτές οι σφαγές που έγιναν σε κάθε πηγή δεν έγιναν μόνο στο Νομό της Δράμας. Σε όλους τους νομούς έδωσαν την εντολή, δείτε πως θα κερδίζουμε δήμους και κάντε ό,τι πρέπει εκεί. Γι’ αυτό έχουμε τώρα τα φαινόμενα σφαγών μεγάλων πόλεων. 
      Είμαι σίγουρος ότι θα δικαιώσετε αυτούς και από εκεί και πέρα ο Κώδικας Δήμων και Κοινοτήτων που αποτελεί το ευαγγέλιο της Τοπικής Αυτοδιοίκησης να είστε σίγουροι ότι θα τιμηθεί από τους δημάρχους από όπου και αν προέρχονται. Εννοείται ότι υπερψηφίζουμε ένα τέλειο νομοθέτημα και από εκεί και πέρα ο λαός θα κρίνει γιατί επί τόσα χρόνια ενώ το ΠΑ.ΣΟ.Κ. ήταν στην κυβέρνηση η Τοπική Αυτοδιοίκηση στην πλειονότητα ερχόταν στη Νέα Δημοκρατία και είχαμε την πολυτέλεια όταν έβγαιναν τα αποτελέσματα ο χάρτης να είναι μπλε. Τώρα, σ’ αυτές τις εκλογές Α’ και Β’ βαθμού Τοπικής Αυτοδιοίκησης θα είναι ακόμη πιο μπλε.
      Και πάλι συγχαρητήρια!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Σαμπαζιώτης.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κυρίες και κύριοι συνάδελφοι, η Τοπική Αυτοδιοίκηση και η εξέλιξή της αφορά σήμερα την καρδιά της πολιτικής. Από τη Μεταπολίτευση και μετά η Τοπική Αυτοδιοίκηση γνωρίζει μια άλλη εποχή. Δεν είναι πλέον η Τοπική Αυτοδιοίκηση των μικρών καθημερινών υποθέσεων, γι’ αυτό και οι θεσμοί της αποκέντρωσης αποκτούν στην εποχή μας καίρια σημασία. Δυστυχώς, όμως, οι κυβερνήσεις του ΠΑ.ΣΟ.Κ. δεν κατόρθωσαν να ανταποκριθούν στις υποχρεώσεις τους απέναντι στην Τοπική Αυτοδιοίκηση για πολλούς λόγους. Παραλείψεις, κομματισμός, έλλειψη προνοητικότητας, συγκεντρωτισμός και μάλιστα συγκεντρωτισμός όχι μόνο σε επίπεδο δομών, αλλά και σε επίπεδο νοοτροπίας ή και ακόμη ιδεολογίας και επιπλέον η οικονομική δυσπραγία ήταν ορισμένες από τις βασικές αιτίες. 
      Η κατάσταση αυτή οδήγησε σε μια Τοπική Αυτοδιοίκηση η οποία μη έχοντας όλα τα μέσα για να εκπληρώσει στο ακέραιο την αποστολή της, δεν μπόρεσε ούτε να φθάσει στο ύψος που έπρεπε να είναι ούτε και βεβαίως να αποδώσει στους πολίτες εκείνα που ανήκουν στο φυσικό της ρόλο. 
      Μπροστά σ’ αυτήν την πραγματικότητα, η Κυβέρνηση της Νέας Δημοκρατίας μόλις ανέλαβε τα καθήκοντά της, έσπευσε προκειμένου να προλάβει τις εξελίξεις για να καλύψει τις παραλείψεις του παρελθόντος. Στο πλαίσιο αυτό έπρεπε και πρέπει να γίνουν σημαντικές τομές. Αλλά αυτές οι τομές πρέπει να γίνουν μέσα από συναίνεση και μέσα από διάλογο. Όχι ατέρμονα διάλογο, αλλά συνεννόηση και μάλιστα υπερκομματική με πνεύμα συνέχειας και στρατηγική μακροπρόθεσμη απαλλαγμένη από τη στενή λογική του πολιτικού κόστους. 
      Οι αλλαγές οι οποίες αφορούν την Τοπική Αυτοδιοίκηση, εντοπίζονται σε δύο επίπεδα. Πρώτα στο πολιτικό και ύστερα στο θεσμικό.  Σήμερα όμως οι ανάγκες σύνταξης ενός σύγχρονου Δημοτικού και Κοινοτικού Κώδικα ως ενιαίου κειμένου εναρμονισμένο προς τις νέες απαιτήσεις και επιταγές και απαλλαγμένο από τις διάσπαρτες σε σειρά νόμων ειδικές αποσπασματικές προβλέψεις οι οποίες δημιουργούσαν όχι μόνον δυσχέρεια εντοπισμού τους αλλά έδιναν και την εντύπωση μεμονωμένων παρεμβάσεων, επέβαλε την αναμόρφωση και αντικατάσταση του υφιστάμενου θεσμικού πλαισίου. 
      Παράλληλα η ίδια η Τοπική Αυτοδιοίκηση είχε αντιληφθεί ότι το υπάρχον θεσμικό πλαίσιο επέτρεπε την εκδήλωση και συντήρηση ορισμένων παθογενειών οι οποίες δεν είχαν θέση στους κόλπους της και αποτελούσαν ανασταλτικό παράγοντα στην προσπάθειά της να αποκτήσει αναπτυξιακό ρόλο και να ανταποκριθεί στις απαιτήσεις του πολίτη. 
      Ο νέος Κώδικας Δήμων και Κοινοτήτων, κύριοι συνάδελφοι, περιλαμβάνει ορισμένες πολύ σημαντικές καινοτομίες, οι οποίες έγιναν στο μεγαλύτερο μέρος τους αποδεκτές από τους εκπροσώπους της Τοπικής Αυτοδιοίκησης. Αναφέρω ενδεικτικά τη συστηματοποίηση για πρώτη φορά των αρμοδιοτήτων των δήμων και κοινοτήτων προς αποφυγήν επικαλύψεων και προς απλοποίηση του προληπτικού ελέγχου, την ανάπτυξη θεσμών τοπικής δημοκρατίας, την εισαγωγή για πρώτη φορά του τοπικού δημοψηφίσματος, την προώθηση της συμμετοχής του πολίτη στη διοίκηση των τοπικών υποθέσεων, τη διαμόρφωση εγγυήσεων κοινωνικού ελέγχου της τοπικής εξουσίας με το δικαίωμα που έχουν πλέον οι δημότες και οι κάτοικοι των κοινοτήτων να υποβάλλουν αναφορές και ερωτήσεις προς τα όργανα του δήμου και της κοινότητας. Περαιτέρω πλέον καθιερώνεται η χάρτα δικαιωμάτων του δημότη, η κατάρτιση οδηγού του δημότη και η υποχρέωση της δημοτικής και κοινοτικής αρχής να προβαίνει σε ετήσιο απολογισμό πεπραγμένων σε δημόσια συνεδρίαση. 
      Επίσης, κυρίες και κύριοι συνάδελφοι, θεσμοθετείται πλέγμα διατάξεων με τις οποίες περιορίζεται σημαντικά η κρατική εποπτεία που ασκείται στις πράξεις των δήμων και κοινοτήτων από το Γενικό Γραμματέα της Περιφέρειας. Ενισχύεται πλέον ο κοινωνικός ρόλος των Ο.Τ.Α., εκσυγχρονίζεται η οικονομική τους διοίκησης με όρους διαφάνειας και εξυγιαίνονται, επιτέλους, οι δημοτικές επιχειρήσεις που αποτελούν εστία οικονομικής καχεξίας και αιμορραγίας για πολλούς δήμους. 
      Αυτές οι τομές και οι μεταρρυθμίσεις αποσκοπούν στην εξυπηρέτηση ενός κοινού σκοπού που αποτελεί αξίωμα για εμάς και που διαρρέει όλο το φάσμα της πολιτικής μας για την Τοπική Αυτοδιοίκηση, δηλαδή τη δημιουργία Τοπικής Αυτοδιοίκησης στην υπηρεσία του πολίτη με σταθερούς πόρους και αναπτυξιακό προσανατολισμό. Και είμαστε απολύτως συνεπείς, κύριοι συνάδελφοι, προς τις δεσμεύσεις μας απέναντι στην Αυτοδιοίκηση. Λυπάμαι πάρα πολύ γιατί κάποιοι συνάδελφοι του ΠΑ.ΣΟ.Κ. λένε διαρκώς ένα «όχι» και το οποίο όχι αυτό, κύριοι συνάδελφοι του ΠΑ.ΣΟ.Κ. δεν στηρίζεται σε καμία απολύτως επιχειρηματολογία. Το ΠΑ.ΣΟ.Κ. εξάλλου δεν έχει πει και ποτέ «ναι» σε κανένα νομοσχέδιο. Εδώ δεν μπορείτε να συνεννοηθείτε μεταξύ σας για μια τροπολογία. Κάποιος είπε κάτι να ψηφίσετε και φθάσατε στο σημείο να επιχειρήσετε να τον διαγράψετε και από το κόμμα σας.
      Πρέπει να αντιληφθείτε ότι με την τακτική και τη συμπεριφορά σας, είστε πλέον το κόμμα του «όχι» και της άρνησης. Αυτή είναι η τακτική σας και επομένως δεν μπορεί να είναι αξιόπιστη η κριτική την οποία κάνετε μέσα σ’ αυτήν εδώ την Αίθουσα.
      Εμείς στεκόμαστε μπροστά στην Αυτοδιοίκηση με πολύ σεβασμό και ιδιαίτερα, αν όλοι επιθυμούμε το κεντρικό κράτος να αποκεντρώσει λειτουργίες και αρμοδιότητες, έχουμε ακόμα περισσότερη ανάγκη μια ισχυρή, σοβαρή και υπεύθυνη αυτοδιοίκηση. ‘Εχουμε ήδη αργήσει πολύ και πρέπει να προχωρήσουμε με γοργά βήματα γιατί η Τοπική Αυτοδιοίκηση δεν ανήκει σε κανένα κόμμα, δεν ανήκει σε καμία παράταξη. Η Τοπική Αυτοδιοίκηση ανήκει στη δημοκρατία και στο λαό μας και πρέπει να τη θεμελιώσουμε με όρους συνέχειας σεβόμενοι το ρόλο της και την αποστολή της.
      Κυρίες και κύριοι συνάδελφοι, μέσα σε δύο χρόνια η Κυβέρνηση Καραμανλή κατόρθωσε να κάνει ό,τι δεν είχε ενδιαφερθεί και καταφέρει να κάνει το ΠΑ.ΣΟ.Κ. τα τελευταία δέκα και πλέον χρόνια της διακυβέρνησής του. Ωστόσο, δεν είμαστε ικανοποιημένοι από αυτό το οποίο έχουμε κάνει. Φιλοδοξούμε για την Τοπική Αυτοδιοίκηση να κάνουμε ακόμα περισσότερα στο μέλλον, ώστε να μπορέσει επιτέλους, η Τοπική Αυτοδιοίκηση να αναλάβει το ρόλο ο οποίος της αναλογεί κατά το Σύνταγμα και κατά την κείμενη νομοθεσία και να ολοκληρώσει, επιτέλους, την καταξίωσή της στη συνείδηση των τοπικών κοινωνιών τις οποίες εκπροσωπεί. 
      Για όλους αυτούς τους λόγους ψηφίζω ανεπιφύλακτα το νομοσχέδιο και στηρίζω τις μεταρρυθμίσεις στις οποίες προχωρεί με επιτυχία η Κυβέρνηση. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, παρακολουθώ με προσοχή τις αγορεύσεις των Βουλευτών της Συμπολίτευσης και διαπιστώνω την εναγώνια προσπάθεια να αποδείξουν ότι το ΠΑ.ΣΟ.Κ. δεν έχει επιχειρηματολογία για το «όχι» που λέει στο συγκεκριμένο νομοσχέδιο ή δεν έχει επιχειρηματολογία και για άλλα νομοσχέδια που έχει καταψηφίσει. Διερωτώμαι λοιπόν, γιατί αυτή η αγωνία; Γιατί θέλουν μέσα από αυτήν την αγωνία να δείξουν ότι εμείς δεν έχουμε θέσεις, να δείξουν ότι εκείνοι υποστηρίζουν τα σωστά και εμείς τα λανθασμένα ή εν πάση περιπτώσει είμαστε γενικά σε μια γραμμή αντιπολιτευτική και δεν λέμε σε τίποτε «ναι» απ’ ό,τι καλό κάνει η Νέα Δημοκρατία; Δεν θα πω τίποτε περισσότερο, παρά θα τους παραπέμψω στα Πρακτικά της Βουλής και στα πρακτικά των επιτροπών, για να διαπιστώσουν ότι ό,τι είναι προς την κατεύθυνση, που εμείς εκτιμούμε ότι υπηρετεί τα καλώς εννοούμενα συμφέροντα του τόπου, έχει πάρει τη θετική μας ψήφο είτε επί της αρχής, ως σχέδιο νόμου είτε σε συγκεκριμένα άρθρα ή οτιδήποτε σχετικό.
      Και δεν θα είχαμε καμία αντίρρηση να ψηφίσουμε και το συγκεκριμένο σχέδιο νόμου, αν πραγματικά ήταν προς την αντίληψη που εμείς θέλουμε και που είναι κυρίαρχο ζήτημα να περάσει στο χώρο της Αυτοδιοίκησης. Είναι κυρίαρχο ζήτημα η Αυτοδιοίκηση να διέπεται από αποκεντρωτικές διαδικασίες. Είναι κυρίαρχο ζήτημα η Αυτοδιοίκηση να είναι ένας αυτοδιοικούμενος θεσμός που να προάγεται και όχι να υποβαθμίζεται. 
      Δυστυχώς, όμως, διαπιστώνουμε ότι αυτό δεν υλοποιείται με τον παρόντα Κώδικα Δήμων και Κοινοτήτων. Και δεν υλοποιείται, γιατί άλλαξε συνολικά η φιλοσοφία σε σχέση μ’ αυτόν που εμείς είχαμε προετοιμάσει. 
      Βρήκατε ένα σχεδόν έτοιμο Κώδικα Δήμων και Κοινοτήτων τον οποίο περιμένατε δύο χρόνια για να τον επαναφέρετε, έστω και αν δεν αλλάζουν πολλές από τις διατάξεις του, να τον επαναφέρετε εδώ εντελώς αλλοιωμένο προς μία κατεύθυνση εντελώς αρνητική, που την έχουμε βιώσει στο παρελθόν.
      Παρά τα όσα λέγονται από τους συναδέλφους της Νέας Δημοκρατίας, είναι γνωστό στον ελληνικό λαό ότι η Τοπική Αυτοδιοίκηση ήταν πραγματικά στο περιθώριο πριν έλθει το ΠΑ.ΣΟ.Κ. στην εξουσία. Με το ΠΑ.ΣΟ.Κ. στην εξουσία προωθήθηκαν πολλά ζητήματα, αναμορφώθηκε ο θεσμός και είναι γνωστό ότι σήμερα είναι πλέον ένας καταξιωμένος θεσμός, που εσείς αργά μεν, αλλά σταθερά, προσπαθείτε να υπονομεύσετε ακόμα περισσότερο και θα έλθω και σ’ αυτό για να το αποδείξω.
      	Θέλετε να περάσετε αυτό που με νόμο έχει ψηφιστεί, το 42%. Γιατί το κάνατε αυτό; Δήθεν σε μία λογική του να μην πάμε σε εκλογές τη δεύτερη Κυριακή σε πολλούς δήμους και δήθεν για να μην υπάρχουν συμμαχίες τη δεύτερη Κυριακή, που να αλλοιώνουν, ενδεχομένως, τη βούληση. Κάθε άλλο. Ίσα-ίσα που αυτές οι συμμαχίες της δεύτερης Κυριακής έδιναν πραγματικά τη δυνατότητα στο θεσμό να έχει μία ευρύτερη συναίνεση, που είναι το ζητούμενο, αν θέλετε, και είναι το ζητούμενο συνολικά στις τοπικές κοινωνίες, εάν θέλουμε να έχουμε πλειοψηφίες που θα συνδράμουν την κάθε θετική προσπάθεια. 
      	Δεν το κάνετε, όμως, αυτό και δεν το κάνετε εσκεμμένα, γιατί θέλετε να δώσετε ένα «χρώμα» ότι δήθεν κερδίζετε από την πρώτη Κυριακή κάποιους δήμους, για να ισοφαρίσετε έτσι τις απώλειες, που έχετε από τη λαθεμένη κυβερνητική πολιτική που ασκείτε. Βέβαια είναι γεγονός ότι στο τέλος δεν θα το καταφέρετε ούτε αυτό και στην πράξη υπονομεύετε αργά, αλλά σταθερά το θεσμό. 
      Δεν υπονομεύετε πια μόνο το θεσμό της Τοπικής Αυτοδιοίκησης, αλλά υπονομεύετε το κυρίαρχο ζήτημα, που πρέπει να απασχολήσει τις κοινωνίες στην εποχή μας, τη λαϊκή συμμετοχή. Και το υπονομεύετε συστηματικά, γιατί δεν θέλετε τη λαϊκή συμμετοχή, αλλά θέλετε, απλούστατα με κάποιες κεντρικές διαδικασίες, να αποφασίζετε. Αυτή η λογική προκύπτει από το όλο σύστημα και από την όλη λογική, που διαπνέει το νέο Κώδικα Δήμων και Κοινοτήτων. 
      	Ένα δεύτερο παράδειγμα αποτελεί η μείωση της ποσόστωσης των γυναικών, την οποία επαναφέρετε δήθεν σε συνολικό επίπεδο. Μα, δεν έχετε αντιληφθεί ότι το ΠΑ.ΣΟ.Κ. λειτούργησε σε μία τέτοια κατεύθυνση, που δεν είναι απόλυτα δημοκρατική -το λέμε και το υποστηρίζουμε κι εμείς- γιατί θέλαμε ακριβώς λανθάνουσες δυνάμεις της κοινωνίας να ενεργοποιηθούν, να μπουν μπροστά, έστω κατ’ αρχάς με υποχρεωτικό τρόπο και μας κατηγορείτε γιατί δεν το βάζουμε και στις βουλευτικές εκλογές. Μα, εμείς θέλουμε και στις δημοτικές εκλογές και στα ψηφοδέλτια αυτά να ισχύσει κάποια στιγμή προαιρετικά.
      	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):...(Δεν ακούστηκε)
      ΕΜΜΑΝΟΥΗΛ ΣΤΡΑΤΑΚΗΣ: Όχι, το είπαν εδώ οι συνάδελφοι της Νέας Δημοκρατίας, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν ήταν κατά των γυναικών…
      	Αυτό είπα.
      	ΕΜΜΑΝΟΥΗΛ ΣΤΡΑΤΑΚΗΣ: Είπατε γιατί δεν το βάζουμε. Το είπατε κι εσείς, κύριε Υφυπουργέ, γιατί δεν το βάζουμε στις βουλευτικές εκλογές, που σημαίνει ότι δεν έχετε αντιληφθεί, πρώτον, γιατί ακριβώς έχει θεσμοθετηθεί αυτό και δεύτερον γιατί δεν έχετε αντιληφθεί ότι εμείς θέλουμε να προχωρήσει αυτό, μέσα από κάποιες διαδικασίες με τις οποίες η ίδια η κοινωνία θα πάει μπροστά, έστω και αν το βάλαμε σε κάποιον θεσμό, όπως είναι αυτός της Τοπικής Αυτοδιοίκησης κατ’ αρχάς υποχρεωτικά, γιατί θέλουμε να δώσουμε το έναυσμα σε κοινωνικές δυνάμεις και κυρίως στο γυναικείο φύλο να ενεργοποιηθεί, να συμβάλει, να αλλάξει νοοτροπία σε σχέση μ’ αυτήν που είχε στο παρελθόν και βέβαια όταν θα έλθει η ώρα ενδεχομένως αυτό, αν δεν μπορεί να επιτευχθεί μ’ αυτήν τη διαδικασία, θα μπορεί και θα πρέπει ενδεχομένως να γίνει και νομοθετικά σ’ ό,τι αφορά και τις βουλευτικές εκλογές.
      	Όμως, εδώ τι παρατηρούμε, για να αποδείξουμε αυτό που είπα και πριν, δηλαδή την ενδυνάμωση της μη αποκεντρωμένης αντίληψης; Ότι ενδυναμώνετε τον περιφερειάρχη, του δίνετε εξουσίες, που δεν είχε στο παρελθόν και δίνετε αυτές τις εξουσίες γιατί ακριβώς θέλετε να είναι το «πάνω χέρι», να είναι αυτός που θα ελέγχει, να είναι αυτός που θα επηρεάζει, να είναι αυτός που θα δεσμεύει ουσιαστικά την Τοπική Αυτοδιοίκηση και θα περιορίζει τις αρμοδιότητές της.
      	Βέβαια, δεν κατοχυρώνεται σε καμία περίπτωση μέσα από το νέο Κώδικα Δήμων και Κοινοτήτων ο αναπτυξιακός ρόλος του θεσμού, γιατί ακριβώς περιορίζονται οι δυνατότητες, που έχει ο δημοκρατικός προγραμματισμός και μάλιστα σε μία περίοδο –αυτό το αντιλαμβάνεται ο καθένας μας- που έχουμε να διαχειριστούμε Κοινοτικά Πλαίσια Στήριξης. Τώρα τελειώνει το τρίτο, έρχεται το τέταρτο κ.λπ. και θα έπρεπε αυτή η διαδικασία να «βγαίνει» μέσα απ’ αυτόν τον Κώδικα ενδυναμωμένη, για να μπορεί πραγματικά και όταν θα τελειώσουν αυτά τα Κοινοτικά Πλαίσια Στήριξης να λειτουργήσει για την τοπική ανάπτυξη ακόμα περισσότερο.
      	Βέβαια περιορίζετε τον προληπτικό έλεγχο του Ελεγκτικού Συνεδρίου μόνο για τις τυπικές προϋποθέσεις των δαπανών των Ο.Τ.Α., κάτι για το οποίο το ίδιο το Ελεγκτικό Συνέδριο είχε διατυπώσει σοβαρές επιφυλάξεις. Αυτό το αγνοείτε ή εν πάση περιπτώσει κάνετε πως το αγνοείτε και διαμορφώνετε αντίθετα ένα κλίμα αμφισβήτησης και υπόσκαψης των αιρετών αρχόντων μέσα απ’ αυτήν τη διαδικασία, ενώ εμείς καθιερώσαμε το ενιαίο λογιστικό σύστημα, το οποίο ουσιαστικά αναβάθμιζε το θεσμό και τους αιρετούς. 
      Εσείς προσπαθείτε μέσα από τέτοιες παρεμφερείς διαδικασίες να μειώσετε αυτό το κύρος, που εμείς θέλαμε να δημιουργήσουμε, σε τελευταία ανάλυση όλο αυτό το σύστημα, μαζί με την αύξηση των θέσεων των υπευθύνων, όπου σε πολλές περιπτώσεις δεν χρειάζεται τόσο μεγάλος αριθμός. Διαμορφώνει ένα αρνητικό κλίμα μέσα στην ίδια την κοινωνία σε σχέση με το θεσμό το οποίο σιγά-σιγά αρχίζει να διαφαίνεται, ιδιαίτερα μετά τις πρώτες αυξήσεις των θέσεων που κάνατε και που είναι αρνητικό για το θεσμό και που δείχνει ότι διαμορφώνουμε στο θεσμό ένα κλίμα σπατάλης, που θα το βρούμε κάποια στιγμή μπροστά μας.
      	Προσέξτε, κύριε Υπουργέ, διότι αυτή η αντίληψη αρχίζει σιγά-σιγά να γίνεται κυρίαρχη σε πολλά στρώματα του ελληνικού λαού, ότι δηλαδή έχουμε θεσμούς Αυτοδιοίκησης, που είναι σπάταλοι, που είναι περισσότερο απ’ όσο πρέπει ενδυναμωμένοι με όργανα και με κάποιους, που έχουν υπεύθυνες θέσεις. Αυτό ίσως δεν χρειάζεται και θα πρέπει να το αντιμετωπίσουμε.
      	Θέλω να έλθω πραγματικά σ’ αυτά που ειπώθηκαν από τους συναδέλφους για προχειρότητες, παλινδρομήσεις του ΠΑ.ΣΟ.Κ. κ.λπ.. Μα, δεν έχουν αντιληφθεί οι συνάδελφοι της Νέας Δημοκρατίας ότι τα τελευταία είκοσι πέντε χρόνια έχουν πραγματικά γίνει επαναστατικές αλλαγές; Έχει αλλάξει εντελώς το σκηνικό. 
      Θέλω να πω και κάτι άλλο που θεωρώ ότι είναι σημαντικό, γιατί βλέπω ότι τελειώνει ο χρόνος μου. Αποκεντρώνετε είκοσι πέντε κρατικές αρμοδιότητες, τις οποίες κατονομάζετε στον Κώδικα Δήμων και Κοινοτήτων. Δεν αποκεντρώνετε, όμως, γι’ αυτές τις κρατικές αρμοδιότητες ούτε έναν πόρο. 
      Αν διαβάσει κάποιος την ειδική έκθεση και την έκθεση του Γενικού Λογιστηρίου του Κράτους θα διαπιστώσει ότι δεν αναφέρεται ουδεμία δαπάνη γι’ αυτές τις αρμοδιότητες, κάτι που θα έπρεπε τουλάχιστον ενδεικτικά να υπάρχει ανάλογα με τον πληθυσμό, για να μπορούμε να έχουμε πράγματι την απαίτηση, ως κεντρική πολιτεία, να υλοποιηθούν αυτές οι αρμοδιότητες με τον καλύτερο δυνατό τρόπο. Πολλοί από τους δήμους δεν θα υλοποιούν αυτές τις αρμοδιότητες ή τουλάχιστον δεν θα τις υλοποιούν όσο σωστά θα έπρεπε και εν πάση περιπτώσει σε πάρα πολλές περιπτώσεις αυτό δεν θα γίνεται, γιατί δεν θα υπάρχουν οι πόροι.
      Νομίζω ότι είναι υποχρέωση της πολιτείας να θεσμοθετήσει ταυτόχρονα με την αποκέντρωση αρμοδιοτήτων και την αποκέντρωση πόρων, ώστε να υπάρχει μία αυτοτέλεια, όπως ακριβώς προβλέπει το σχέδιο του ΠΑ.ΣΟ.Κ. για την Τοπική Αυτοδιοίκηση στην επόμενη εποχή. 
      Εν πάση περιπτώσει, επειδή μιλάτε και για νέο «ΚΑΠΟΔΙΣΤΡΙΑ» τον οποίον εσείς διατείνεστε ότι δεν θέλετε να τον κάνετε και το λένε οι συνάδελφοι της Νέας Δημοκρατίας, φαίνεται ότι έχουν αντιληφθεί πως θα έλθει γρήγορα το ΠΑ.ΣΟ.Κ. για να κάνει το δεύτερο «ΚΑΠΟΔΙΣΤΡΙΑ», γι’ αυτό ακριβώς διατείνονται για δεύτερο «ΚΑΠΟΔΙΣΤΡΙΑ», ενώ η Νέα Δημοκρατία δεν τον πιστεύει. Εμείς βέβαια δηλώνουμε ότι ακριβώς θα υλοποιήσουμε στο ακέραιο τις προγραμματικές μας δεσμεύσεις, γιατί αυτές είναι που δίνουν την προοπτική στο θεσμό.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, η κριτική για να είναι αξιόπιστη, πρέπει να ανταποκρίνεται στη συμπεριφορά εκείνων που την κάνουν, να μπορεί δηλαδή αυτός που κάνει την κριτική να την κάνει, γνωρίζοντας ότι είναι συνεπής μ’ αυτό που λέει και ιδίως αν κυβέρνησε αυτόν τον τόπο, αυτό που σήμερα προτείνει, τουλάχιστον να το έχει κάνει. 
      Αφού, λοιπόν, έχουμε ένα μικρό διάστημα πίσω, μόλις δύο χρόνια που έφυγε από τη διακυβέρνηση του τόπου το ΠΑ.ΣΟ.Κ., τουλάχιστον θα έπρεπε να μας είχε δώσει δείγματα γραφής του πόσο ανταποκρίνονται αυτά που σήμερα προτείνει και αυτά που σήμερα κριτικάρει, μ’ αυτά που έκανε μέχρι το Μάρτιο του 2004. 
      Κύριοι συνάδελφοι, η Κυβέρνηση έθεσε ως επίκεντρο της πολιτικής της, στον τομέα της Τοπικής Αυτοδιοίκησης, την πλήρη πραγμάτωση της συνταγματικής επιταγής του άρθρου 102 του Συντάγματος, δυστυχώς, όμως το κεντρικό κράτος δεν κατόρθωσε να ανταποκριθεί στις υποχρεώσεις του απέναντι στην Τοπική Αυτοδιοίκηση για πολλούς λόγους. Παραλείψεις του παρελθόντος, κομματισμός, έλλειψη προνοητικότητας, αβελτηρία, συγκεντρωτισμός, όχι μόνο σε επίπεδο δομών, αλλά και σε επίπεδο νοοτροπίας ή ακόμη και ιδεολογίας, οικονομική δυσπραγία ήταν ορισμένες από τις βασικές αιτίες.
      Η κατάσταση αυτή οδήγησε σε μια Τοπική Αυτοδιοίκηση η οποία, μη έχοντας όλα τα μέσα για να εκπληρώσει στο ακέραιο την αποστολή της, δεν μπόρεσε ούτε να φθάσει στο ύψος, που έπρεπε να είναι ούτε βεβαίως να αποδώσει στους πολίτες εκείνα που ανήκουν στο φυσικό τους ρόλο.
      Μπροστά σε αυτήν την πραγματικότητα, η Κυβέρνηση του Κώστα Καραμανλή, μόλις ανέλαβε τα καθήκοντά της, έσπευσε να τρέξει, προκειμένου να προλάβει τις εξελίξεις και να καλύψει λάθη και παραλείψεις του παρελθόντος. 
      Στο πλαίσιο αυτό έπρεπε και πρέπει να γίνουν σημαντικές αλλαγές. Αλλά αυτές οι τομές πρέπει να γίνουν με συναίνεση και μέσα από διάλογο, όχι ατέρμονα διάλογο, αλλά συνεννόηση και μάλιστα υπερκομματική, με πνεύμα συνέχειας και στρατηγική μακροπρόθεσμη απαλλαγμένη από τη στενή λογική του πολιτικού κόστους.
      Επιτρέψτε μου να σας θυμίσω και να σας υπενθυμίσω για άλλη μια φορά ότι ο σημερινός δημοτικός Κώδικας δεν αναίρεσε σε κανένα σχεδόν σημείο το πόνημα της επιτροπής, που είχε συστήσει η προηγούμενη κυβέρνηση. Ένα μεγάλο μέρος επαναλαμβάνεται αυτούσιο, δηλαδή όπως είχε συμφωνηθεί. 
      Θέλω να σχολιάσω την αρχή της συνέχειας, που γνωρίζουμε πολύ καλά ότι στην ελληνική δημοκρατία δεν αποτελεί κανόνα. Δεν αναιρέθηκε, λοιπόν, κανένα σημείο και μας ικανοποιεί ιδιαίτερα αυτή η εξέλιξη και μακάρι να αποτελούσε έναν κανόνα και σε άλλα ζητήματα. 
      Αυτά που σήμερα συζητούμε είναι λόγια για τον Κώδικα Δήμων και Κοινοτήτων του Προέδρου της Κ.Ε.Δ.Κ.Ε. του κ. Πάρη Κουκουλόπουλου. Συνεπώς, ακυρώνει όλες τις κριτικές σας που αφορούν την έλλειψη δημοκρατικότητας αυτού του Κώδικα Δήμων και Κοινοτήτων.
      Κυρίες και κύριοι συνάδελφοι, αυτές οι τομές και οι μεταρρυθμίσεις που κάνει η Κυβέρνηση αποσκοπούν στην εξυπηρέτηση ενός σκοπού, που αποτελεί αξίωμα για τη Νέα Δημοκρατία και διαρρέει όλο το φάσμα της πολιτικής της για την Τοπική Αυτοδιοίκηση, τη δημιουργία Τοπικής Αυτοδιοίκησης στην υπηρεσία του πολίτη, με σταθερούς πόρους και αναπτυξιακό προσανατολισμό.
      Η Κυβέρνηση είναι συνεπής προς τις δεσμεύσεις της απέναντι στην Αυτοδιοίκηση. Είναι χαρακτηριστικό ότι τα τελευταία δύο χρόνια αποδίδονται στους Ο.Τ.Α. στο ακέραιο όλοι οι θεσμοθετημένοι πόροι, σε αντίθεση με την πολιτική των παρακρατήσεων, που ακολουθούσαν οι κυβερνήσεις του ΠΑ.ΣΟ.Κ. επί επτά συνεχή χρόνια.
      Επίσης οι Ο.Τ.Α. ενισχύθηκαν, στην προσπάθειά τους να εξοικειωθούν και να εφαρμόσουν τις νέες τεχνολογίες πληροφορικής και επικοινωνιών και διευκολύνθηκαν στην ανάπτυξη πρωτοβουλιών επενδυτικού, αναπτυξιακού, αλλά και διασυνοριακού χαρακτήρα.
      Θα σας πω μερικά από τα βασικά σημεία των μεταρρυθμίσεων που προωθήθηκαν τα δύο τελευταία χρόνια. 
      Με τον πρώτο της νόμο, το ν. 3242/2004, η Κυβέρνηση έλαβε μια σειρά μέτρων επείγοντος χαρακτήρα που αφορούσαν για τη ρύθμιση των χρεών των Οργανισμών Τοπικής Αυτοδιοίκησης με ευνοϊκούς όρους από το Ταμείο Παρακαταθηκών και Δανείων αντιμετωπίζοντας τις τεράστιες οικονομικές εκκρεμότητες, που υπήρχαν από το παρελθόν και είχαν αφετηρία τη δική σας κυβέρνηση. 
      Δεύτερον, κεντρικό σημείο της αναπτυξιακής στρατηγικής του Υπουργείου Εσωτερικών αποτελεί το νέο αναπτυξιακό πρόγραμμα της Τοπικής Αυτοδιοίκησης, διάδοχος του ειδικού προγράμματος «Ε.Π.Τ.Α.», με την επωνυμία «ΘΗΣΕΑΣ». Πρόκειται για πενταετές αναπτυξιακό πρόγραμμα και προϋπολογισμού περίπου 3,5 δισεκατομμυρίων ευρώ, τη στιγμή που ο προϋπολογισμός του «Ε.Π.Τ.Α.» δεν ξεπερνούσε το 1,7 δισεκατομμύρια ευρώ. Μάλιστα, το ποσό του «ΘΗΣΕΑ» αναμένεται να αυξηθεί, αν λάβει κάποιος υπ’ όψιν τις συμπράξεις μεταξύ των Ο.Τ.Α. και του ιδιωτικού τομέα.
      Αλλά και περαιτέρω, τηρώντας πιστά τις υποσχέσεις της, η Κυβέρνηση και το Υπουργείο Εσωτερικών αντιμετώπισε μια σειρά από χρόνιες παθογένειες, που ως βαρίδια εμπόδιζαν την Τοπική Αυτοδιοίκηση να προχωρήσει μπροστά.
      Έτσι, μεταξύ των άλλων, η Κυβέρνηση προσδιόρισε για πρώτη φορά με την Κ.Ε.Δ.Κ.Ε. το ποσό των παρακρατηθέντων πόρων από τις δικές σας κυβερνήσεις από το 1998 έως το 2003 στο ύψος του 1,411 τρισεκατομμυρίου ευρώ περίπου. Έχει δώσει η Κυβέρνηση 135.000.000 ευρώ το 2004, 135.000.000 ευρώ, το 2005 και έχει δρομολογήσει την απόδοση του υπολοίπου. 
      Έλυσε το θέμα των συμβασιούχων, που εσείς είχατε δημιουργήσει και μάλιστα τώρα οι μισθοί των συνταξιούχων πέφτουν στους ώμους του κρατικού προϋπολογισμού.
      Κυρίες και κύριοι, ο Κώδικας αυτός περιλαμβάνει ορισμένες σημαντικότατες καινοτομίες, οι οποίες έγιναν –όπως σας προείπα- αποδεκτές στο μεγαλύτερο μέρος τους από τους εκπροσώπους της Τοπικής Αυτοδιοίκησης. 
      Αναφέρω ενδεικτικά τη συστηματοποίηση για πρώτη φορά των αρμοδιοτήτων των δήμων και των κοινοτήτων προς αποφυγή επικαλύψεων και προς απλοποίηση του προληπτικού ελέγχου, την αντιμετώπιση θεσμών τοπικής δημοκρατίας, την εισαγωγή για πρώτη φορά του τοπικού δημοψηφίσματος, την πρόθεση συμμετοχής του πολίτη στη διοίκηση τοπικών υποθέσεων, στη διαμόρφωση εγγυήσεων κοινωνικού ελέγχου της τοπικής εξουσίας με το δικαίωμα των δημοτών και των κατοίκων να υποβάλλουν αναφορές και ερωτήσεις προς τα όργανα του δήμου και της κοινότητας. 
      Περαιτέρω, καθιερώνεται η Χάρτα Δικαιωμάτων του Πολίτη, η κατάρτιση οδηγού του δημότη και η υποχρέωση της δημοτικής ή της κοινοτικής αρχής να προβαίνει σε ετήσιο απολογισμό πεπραγμένων σε δημόσια συνεδρίαση. Θεσμοθετούνται οι πόροι για τα δημοτικά διαμερίσματα. 
      Επίσης θεσμοθετείται πλέγμα διατάξεων, με τις οποίες προσδιορίζεται σημαντικά η κρατική εποπτεία, που ασκείται στις πράξεις των δήμων και κοινοτήτων από το Γενικό Γραμματέα της Περιφέρειας και ενισχύεται ο κοινωνικός ρόλος των Ο.Τ.Α.. Εκσυγχρονίζεται η οικονομική τους διοίκηση με όρους διαφάνειας, εξυγιαίνονται οι δημοτικές επιχειρήσεις που ήταν καταφύγιο κομματικών προσλήψεων στο παρελθόν και αποτελούσαν την εστία οικονομικής καχεξίας και αιμορραγίας για πολλούς δήμους και ενισχύεται η αποκέντρωση.
      Κυρίες και κύριοι συνάδελφοι, η αναπτυξιακή στρατηγική της Κυβέρνησης του Καραμανλή για τους Ο.Τ.Α. και η στρατηγική του Υπουργείου Εσωτερικών δεν θα μπορούσε φυσικά να μη συμπεριλάβει και τη θωράκιση των Ο.Τ.Α. με την τεχνογνωσία και όχι μόνο εν όψει του Δ΄ Κοινοτικού Πλαισίου, το οποίο, όπως είναι γνωστό, είναι το Κοινοτικό Πλαίσιο Στήριξης των περιφερειών και των Ο.Τ.Α. και οι κυβερνήσεις του ΠΑ.ΣΟ.Κ. δεν είχαν ασχοληθεί υπεύθυνα με την επερχόμενη πρόκληση του Δ΄ Κοινοτικού Πλαισίου Στήριξης και δεν φρόντισαν να προετοιμάσουν, έστω και στοιχειωδώς, τη χώρα για τις επερχόμενες προκλήσεις.
      Όπως τόνισε ο Πρωθυπουργός, αναλαμβάνουμε γρήγορα πρωτοβουλίες προκειμένου να καλυφθεί το χαμένο έδαφος και ο χαμένος χρόνος με το καλύτερο για τα συμφέροντα της χώρας μας, τρόπο.
      Από τα παραπάνω, κυρίες και κύριοι συνάδελφοι, καθίσταται σαφές ότι μέσα σε δυο χρόνια η Κυβέρνηση κατόρθωσε να κάνει ό,τι δεν είχε ενδιαφερθεί να κάνει το ΠΑ.ΣΟ.Κ. τα τελευταία δέκα χρόνια της διακυβέρνησής του. Ωστόσο δεν είμαστε ικανοποιημένοι από αυτό. Θέλουμε το καλύτερο. Φιλοδοξούμε η Κυβέρνηση να κάνει περισσότερα για την Τοπική Αυτοδιοίκηση στο μέλλον, ώστε να μπορέσει αυτή να αναλάβει το ρόλο, ο οποίος της αναλογεί, κατά το Σύνταγμα και την κείμενη νομοθεσία, και να ολοκληρώσει την καταξίωσή της στη συνείδηση των τοπικών κοινωνιών, τις οποίες εκπροσωπεί.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό.
      Το λόγο έχει ο κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που με σημαντική καθυστέρηση φέρνει σήμερα η Κυβέρνηση στη Βουλή, μολονότι ενσωματώνει κεκτημένα της Αυτοδιοίκησης, εν τούτοις θα έλεγα ότι είναι κατώτερο των περιστάσεων. Εξαντλείται σε διαχειριστικές βελτιώσεις και μόνο.
      Το λέω αυτό, κυρίες και κύριοι συνάδελφοι, γιατί ο θεσμός της Τοπικής Αυτοδιοίκησης είναι ένας θεσμός κατ’ εξοχήν συμμετοχικός, ένας θεσμός κατ’ εξοχήν δημοκρατικός, ένας θεσμός που συνεχώς εξελίσσεται, ένας θεσμός που κάτω από τις σημερινές συνθήκες της παγκοσμιοποίησης και των σύνθετων και πολύπλοκων προβλημάτων που αντιμετωπίζει ο πολίτης και ιδιαίτερα ο πολίτης της περιφέρειας, απαιτεί μια νέα δυναμική. Απαιτεί ριζοσπαστικές τομές, προκειμένου οι Οργανισμοί Τοπικής Αυτοδιοίκησης να μπορούν να προσφέρουν τις υπηρεσίες που χρειάζονται οι πολίτες. 
      Ο «ΚΑΠΟΔΙΣΤΡΙΑΣ» και το υπόλοιπο θεσμικό πλαίσιο που ψήφισαν οι κυβερνήσεις του ΠΑ.ΣΟ.Κ. τη δεκαετία του 90 και τη δεκαετία του 80 αποτέλεσαν μια πραγματική επανάσταση, μια επανάσταση στην οποία, δυστυχώς, η Νέα Δημοκρατία όχι μόνο δεν συμμετείχε, αλλά και την πολέμησε. 
      Οι αλλαγές που έγιναν απέδωσαν σημαντικά για την επιβίωση, αλλά και για την ανάπτυξη μιας σειράς περιοχών. Έδωσαν περιεχόμενο και πόρους στην Τοπική Αυτοδιοίκηση, η οποία βγήκε από το ρόλο του σκουπιδιάρη, που είχε μέχρι τότε.
      Σήμερα, όμως, αυτές οι αλλαγές, που έγιναν στο παρελθόν, δεν αρκούν. Χρειαζόμαστε –θα έλεγα- ένα δεύτερο κύμα πραγματικών μεταρρυθμίσεων. Δεν είναι δυνατόν, κύριοι συνάδελφοι, σε δήμους των τριών και των τεσσάρων χιλιάδων κατοίκων να μιλάμε για ανάπτυξη. Δεν είναι δυνατόν με τέτοιους δήμους να προχωρήσουμε μπροστά.
      Πώς θα αντιμετωπίσουμε τα δεκάδες προβλήματα παροχής υπηρεσιών στους αγρότες, στους ηλικιωμένους, στους πολίτες, πολλοί από τους οποίους ζουν κάτω από αντίξοες συνθήκες και σε απομονωμένες περιοχές; 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Τα προβλήματα της ασφάλειας σήμερα είναι μεγάλα και έντονα στην ύπαιθρο και δεν αντιμετωπίζονται με την Αγροφυλακή, που θέλει να συστήσει η Νέα Δημοκρατία. Επίσης ουσιαστικά είναι τα προβλήματα της ενημέρωσης και της παροχής συμβουλών στους αγρότες, της υποστήριξής τους, τα προβλήματα των Χ.Υ.Τ.Α. και των βιολογικών καθαρισμών, τα μεγάλα προβλήματα της ανάπτυξης σε τοπικό επίπεδο. Μπορούν, λοιπόν, οι μικροί δήμοι, που είναι πάνω από χίλιοι να αντιμετωπίσουν αυτά τα ζητήματα; Μπορούν να κάνουν μελέτες, να παράγουν έργα τοπικής ανάπτυξης σε κάθε περιοχή; Βάλτε το χέρι στην καρδιά, κύριε Υπουργέ, και απαντήστε υπεύθυνα αν αυτή η Τοπική Αυτοδιοίκηση μπορεί να κάνει αυτά τα πράγματα. Μπορούν να προσφέρουν τις αναγκαίες και απαραίτητες υπηρεσίες για την ανάπτυξη της υπαίθρου, αφού μιλάμε για την ύπαιθρο; Έχουν την οικονομική αυτοτέλεια και αυτοδυναμία; 
      Και δεν αρκούν μόνο αυτά. Σήμερα η Αυτοδιοίκηση στα πλαίσια μιας πραγματικής αποκέντρωσης, είχε και έχει ανάγκη και για άλλες αρμοδιότητες, που έχουν σχέση με το περιβάλλον, με τα πολεοδομικά ζητήματα, με τα ζητήματα των σχολείων, της εκπαίδευσης, που είναι κρίσιμα και ουσιαστικά για τη ζωή και την προοπτική κάθε περιοχής. Μπορούν να διευκολύνουν ολοκληρωμένα και αποτελεσματικά τους υποψήφιους επενδυτές, που θέλουν να επενδύσουν σε κάθε περιοχή; Αναμφισβήτητα όχι.
      Εσείς, όμως, αντί σήμερα να κοιτάξετε αυτές τις ανάγκες και αυτά τα προβλήματα, δεν αντιμετωπίζετε αυτές τις προκλήσεις. Αντίθετα υπάρχουν σημεία, κύριε Υπουργέ, που μέσα από τον Κώδικα, που ζητάτε να ψηφίσουμε, κάνουν βήματα πίσω. Για παράδειγμα ενισχύετε το ρόλο του Γενικού Γραμματέα της Περιφέρειας, που όλοι γνωρίζουμε ότι είναι το μακρύ χέρι της εκτελεστικής εξουσίας. Περιορίζετε την ποσόστωση των γυναικών για τη συμμετοχή τους στα ψηφοδέλτια. Δεν υιοθετείτε τον ευρωπαϊκό χάρτη της Αυτοδιοίκησης. Είναι γεγονός ότι ο Κώδικας που προτείνετε είναι αρκετά πίσω από τον ευρωπαϊκό χάρτη.
      Τέλος -και αυτό είναι το πιο σημαντικό- δεν υπάρχει καμία δέσμευση ότι κάθε μεταβίβαση αρμοδιότητας προς την Τοπική Αυτοδιοίκηση θα συνοδεύεται από τους αντίστοιχους πόρους. Είναι γεγονός ότι μέσα από τον Κώδικα Δήμων και Κοινοτήτων προτείνετε μία σειρά από τέτοιες μεταβιβάσεις. Δεν γνωρίζετε, κύριε Υπουργέ, ότι πολλές αρμοδιότητες, που ήδη έχουν μέχρι σήμερα οι Ο.Τ.Α., δεν μπορούν να υλοποιηθούν γιατί δεν υπάρχουν οι αντίστοιχοι πόροι; Δεν σας απασχόλησαν, όχι μόνο οι δικές μας προτάσεις, αλλά και οι προτάσεις των άλλων πολιτικών κομμάτων ότι η Τοπική Αυτοδιοίκηση πρέπει επιτέλους να αποκτήσει αυτοτελείς πόρους, πόρους που θα εισπράττει η ίδια απευθείας από τους πολίτες; Και αυτό όχι για να υπάρξει ένα νέο φορομπηχτικό σύστημα, αλλά για να έχει τη δυνατότητα να σχεδιάζει και να υλοποιεί και να μην επαιτεί, όπως συμβαίνει σήμερα.
      Κατά τη γνώμη μου αυτό σημαίνει πραγματικά αποκέντρωση, αποκέντρωση αρμοδιοτήτων από τα Υπουργεία, που πρέπει να τα συρρικνώσετε, που πρέπει να λιγοστέψουν. Αυτές οι αρμοδιότητες θα πρέπει να συνοδεύονται από τους αντίστοιχους πόρους. Για όλους τους παραπάνω λόγους και επειδή είπατε ότι δεν έχουμε επιχειρήματα, πρέπει να πούμε ότι ο Κώδικας αυτός αποτελεί μία πολύ συντηρητική προσέγγιση των πραγμάτων της Αυτοδιοίκησης. Διακατέχεται από μία φοβικότητα απέναντι στο συγκεκριμένο θεσμό. Δηλαδή δείχνει έμπρακτα την έλλειψη εμπιστοσύνης που έχει η Κυβέρνηση απέναντι στην Τοπική Αυτοδιοίκηση. Αυτή η έλλειψη εμπιστοσύνης, πέραν των άλλων, πιστοποιείται από το περίφημο 42% και από την επιδίωξή σας να ελέγξετε κομματικά το θεσμό. Γιατί τι άλλο υπηρετεί το 42%, παρά τη δημιουργία κομματικών κάστρων;
      Θα δούμε αν ο ελληνικός λαός θα εγκρίνει με την ψήφο του τέτοιου είδους επιλογές, στις αναμετρήσεις που θα έλθουν. Το σχέδιο νόμου, το οποίο φέρνετε σήμερα είναι πίσω από τις αλλαγές του παρόντος, αλλά είναι πίσω και από τις απαιτήσεις του μέλλοντος, για μια Αυτοδιοίκηση σύγχρονη και ισχυρή στην υπηρεσία του κάθε πολίτη. Αυτοί είναι οι πραγματικοί λόγοι και όχι οι σκοπιμότητες, για τους οποίους καταψηφίζουμε το παρόν νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ζώης έχει το λόγο.
      ΧΡΗΣΤΟΣ ΖΩΗΣ: Κύριε Πρόεδρε, το τριήμερο της συζήτησης στην Ολομέλεια για την ψήφιση του νέου Κώδικα Δήμων και Κοινοτήτων δεν μου προσέφερε κάτι περισσότερο από αυτό που περίμενα. Δεν είχα την αισιοδοξία ότι ξαφνικά θα δω τους συναδέλφους της Αξιωματικής Αντιπολίτευσης με γενναιότητα να αναγνωρίζουν το έργο της Κυβέρνησης και του συγκεκριμένου Υπουργείου και τα βήματα, που ήδη έχουν γίνει, να αναγνωρίζουν τις προσπάθειες, να αναγνωρίζουν ότι επιτέλους μπαίνουν κάποιες νέες βάσεις πάνω στις οποίες μπορούμε να οικοδομήσουμε ένα υγιές δίκτυο Τοπικής Αυτοδιοίκησης.
      Περίμενα, όμως, για χάρη της ιστορίας τους, για χάρη της ανάγκης, που τους διακατέχει να δείξουν ότι μπορεί και εμπνέονται από έναν άλλο πολιτικό λόγο, που μπορεί να συσπειρώνει ευρύτερες μάζες κοντά τους εκτός από τους παραδοσιακούς τους ψηφοφόρους, ότι εδώ θα είχαν το κουράγιο να αναγνωρίσουν το ελάχιστο, δηλαδή ότι αυτή η Κυβέρνηση δεν ακύρωσε τη δουλειά της προηγούμενης, ότι αυτή η Κυβέρνηση και η πολιτική ηγεσία του Υπουργείου Εσωτερικών παρέλαβε τη δουλειά της προηγούμενης και πάνω σ’ αυτήν έκτισε. Ούτε αυτό δεν κατέστη δυνατόν να βγει από αυτήν τη συζήτηση και είναι λυπηρό αυτό και για τον πολιτικό μας πολιτισμό και για τα κοινοβουλευτικά μας ήθη. Πάνω απ’ όλα, όμως, είναι λυπηρό για όλους όσους έξω από εδώ προσπαθούν να πείσουν τους Έλληνες ότι έχουν αλλάξει και ότι μπορούν να τους εμπνεύσουν σε μια άλλη πολιτική. Λυπάμαι, κύριοι συνάδελφοι, γιατί είχατε μία ευκαιρία, αλλά δεν την αξιοποιήσατε.
      Βγαίνουν, όμως, και άλλα συμπεράσματα. Όχι μόνο έλλειψη γενναιότητας, όχι απλώς μικροκομματική αντιμετώπιση αυτής της κυβερνητικής πρωτοβουλίας, αλλά και παντελής έλλειψη επιχειρημάτων. Και τι δεν άκουσα. Είχα κουράγιο να κρατήσω ορισμένες σημειώσεις. Θα πω δύο-τρία σημεία για να σας πείσω ότι τα επιχειρήματα που ακούστηκαν ήταν «άλλα λόγια να αγαπιόμαστε». Ακούστηκε και από τον εισηγητή μάλιστα της Αντιπολίτευσης: «Αργήσατε να φέρετε αυτόν τον Κώδικα, διότι θέλατε πρώτα να περάσετε το 42% και δεν ξέρατε πώς και με ποιον τρόπο θα δικαιολογήσετε αυτό το 42% για το εντάξετε στον Κώδικα». Αυτά είναι αστεία πράγματα, όταν όλοι γνωρίζουμε και τόση συζήτηση έχει γίνει όλα τα προηγούμενα χρόνια ότι η Νέα Δημοκρατία έχει δεσμευθεί για το 42% έξι-οκτώ μήνες πριν από τις εκλογές του 2004 ενώπιον του ελληνικού λαού και όχι μόνο έναντι των φορέων της Τοπικής Αυτοδιοίκησης.
      Άλλο επιχείρημα. «Το φέρατε αργά για να μεσολαβεί η αναγκαία χρονική απόσταση από τη δουλειά, που είχε κάνει το ΠΑ.ΣΟ.Κ. πάνω στον ίδιο Κώδικα και να μπορέσετε έτσι να οικειοποιηθείτε τη δουλειά του ΠΑ.ΣΟ.Κ.». Μα, ο Υπουργός με αφοπλιστική ειλικρίνεια ανέβηκε στο Βήμα και είπε «πράγματι κρατήσαμε όλα τα θετικά στοιχεία και πάνω στα θετικά στοιχεία ήρθαμε και προσθέσαμε, ήρθαμε και βελτιώσαμε, βάλαμε και εμείς τη συνεισφορά μας, λαμβάνοντας υπ’ όψιν νέες ανάγκες».
      Για ποια συνέχεια της διοίκησης τότε μπορείτε να μας μιλάτε; Για ποια αναγνώριση της ανάγκης η μία κυβέρνηση να διαδέχεται την άλλη με ομαλό τρόπο μας μιλάτε, όταν εδώ δεν έχετε τη γενναιότητα και το θάρρος να αναγνωρίσετε όχι μόνο τις δηλώσεις του αρμόδιου Υπουργού, αλλά να αναγνωρίσετε τη δουλειά του δικού σας Υπουργού κ. Σκανδαλίδη; Αυτής της ποιότητας είναι τα επιχειρήματα που ακούστηκαν! 
      Ακούστηκαν και άλλα επιχειρήματα, όπως τα εξής: Από την άλλη, λέει, «προσέξτε»! Ο εισηγητής μάς έλεγε, γιατί αργήσατε; Λάμβαναν το λόγο, κύριε Πρόεδρε, άλλοι καλοί συνάδελφοι ομιλητές εκ μέρους της Αξιωματικής Αντιπολίτευσης και μας έλεγαν ότι δεν λαμβάνουμε υπ’ όψιν τις συνταγματικές εξελίξεις που αναμένονται, που προοιωνίζονται. Δηλαδή, τι έπρεπε να κάνουμε; Έπρεπε να περιμένουμε τρία-τέσσερα-πέντε χρόνια ακόμη να μεσολαβήσει η συνταγματική αναθεώρηση της οποίας το περιεχόμενο ουδείς μπορεί από τώρα να προδικάσει; Και πώς μπορεί αυτό το περιεχόμενο να εφάπτεται με το χώρο της Τοπικής Αυτοδιοίκησης για να καθίσουμε και να ασχοληθούμε με αυτό, όταν τώρα η Τοπική Αυτοδιοίκηση έχει ανάγκη, όταν τώρα οι φορείς της Τοπικής Αυτοδιοίκησης αξίωναν επιτέλους να βρει το τέλος του; 
      Και ποιος είπε ότι δεν υπάρχει και συνέχεια, δεν υπάρχει και μέλλον; Ποιος είπε ότι εμείς μ’ αυτόν τον Κώδικα θα καθίσουμε με σταυρωμένα τα χέρια και θα πούμε ότι ολοκληρώσαμε την προσφορά μας και εν πάση περιπτώσει, την υποχρέωσή μας έναντι της Τοπικής Αυτοδιοίκησης; Είναι ένα εργαλείο ικανό, ένα εργαλείο απαραίτητο, ένα εργαλείο σύγχρονο, ένα εργαλείο με το οποίο μπορούμε με σιγουριά να πούμε πως σήμερα μπορούμε να πορευτούμε για τα επόμενα τουλάχιστον δέκα χρόνια! 
      Τι έπρεπε να κάνουμε, κύριε Πρόεδρε; Έπρεπε, λοιπόν, να περιμένουμε να αναθεωρηθεί το Σύνταγμα για να προχωρήσουμε στη σύνταξη, την παρουσίαση και την ψήφιση του νέου Κώδικα; Αυτά είναι τα επιχειρήματα! Αυτός ήταν ο πολιτικός λόγος, αυτό ήταν το περιεχόμενο της συζήτησης –δυστυχώς- όλες τις προηγούμενες ημέρες! Αυτή είναι, λοιπόν, και ανάλογη θα είναι και η κριτική και η κρίση του ελληνικού λαού απέναντι σ’ αυτά τα επιχειρήματα! 
      Τώρα, κύριε Πρόεδρε, εγώ δεν θα επαναλάβω τα όσα έχουν ακουστεί αυτό το τριήμερο και ενώ έχουν μεσολαβήσει πενήντα καλοί ομιλητές -μισοί εκ των οποίων από το χώρο της Συμπολίτευσης- έχουν ακουστεί και παρατεθεί όλα. Όμως, κύριε Πρόεδρε, θέλω να μείνω ιδιαίτερα σε δύο σημεία, τα οποία θεωρώ ότι έχουν μια ιδιαίτερη αξία. 
      Το πρώτο έχει να κάνει με την ομιλία της κ. Παπανδρέου, η οποία εν τη απορία της γιατί δεν έβρισκε να μας καταλογίσει τίποτα άλλο σ’ αυτόν τον περίφημο Κώδικα που συζητούμε, έμεινε στις διαπιστώσεις για το πώς και για το εάν συμμετέχουν οι γυναίκες και γιατί εμείς καταργήσαμε την ποσόστωση των γυναικών. Πάντως, η κ. Παπανδρέου θα πρέπει να ενημερωθεί καλύτερα για το περιεχόμενο του Κώδικα και θα πρέπει να της γίνει γνωστό ότι δεν καταργείται η συμμετοχή των γυναικών, αλλά απλώς διαπιστώνεται η ανάγκη να προβλεφθεί ένας άλλος τρόπος αντιμετώπισης της απαίτησης, που έχει η κοινωνία να συμμετέχουν οι γυναίκες στα κοινά. 
      Κύριε Πρόεδρε, κυρίες και κύριοι συνάδελφοι, αγνοεί κανείς την ελληνική πραγματικότητα στην ελληνική περιφέρεια ή μήπως ότι τα βιώματα μερικών από εμάς, που λαμβάνουν το λόγο, εξαντλούνται στα μεγάλα αστικά κέντρα; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μήπως υπάρχουν άξιες εκπρόσωποι του γυναικείου φύλου στην περιφέρεια και δεν γίνονται ανάρπαστες από τους υποψηφίους δημάρχους και τους συνδυασμούς τους; Εδώ θα πω και κάτι ευτράπελο. Ένα από τα αιτήματα που μεταξύ σοβαρού και αστείου ακούμε –και είμαι σίγουρος ότι τα ακούν και όλοι οι συνάδελφοι και της Αντιπολίτευσης που περιοδεύουν στα μικρά δημοτικά διαμερίσματα της επαρχίας- είναι όχι αν θα αυξήσουμε τη σύνταξη, όχι αν θα τους βελτιώσουμε τους όρους ζωής, αλλά το εάν θα μπορέσουν να βρουν σύζυγο για να κάνουν οικογένεια. Και καταλήγαμε στα ευτράπελα, στα αστεία φαινόμενα, ένας υποψήφιος να βάζει τη γριά μητέρα του στα ψηφοδέλτια για να πληρωθεί ο όρος της ποσόστωσης. Ήταν αυτό τιμητικό για τις γυναίκες; Ήταν αυτό τιμητικό για την Τοπική Αυτοδιοίκηση; Είναι αυτό τιμητικό για τον πολιτικό κόσμο, που εισηγείται τέτοιου είδους ποσοστώσεις άκριτα; 
      Τελειώνω, κύριε Πρόεδρε, με το εξής: Ακούστηκε κάτι από τον κ. Παπαϊωάννου, τον οποίο δεν διέκοψα για να μη δώσω μεγαλύτερη αξία στα λεγόμενά του απ’ αυτήν τη μικρή και ευτελή αξία που έχουν και αυτό το λέω έχοντας πλήρη επίγνωση των όσων λέω και λυπάμαι που δεν είναι παρών, κύριε Γείτονα, για να ακούσει αυτά που λέω! 
      Ακούστηκε απ’ αυτό το Βήμα της Βουλής ότι η Νέα Δημοκρατία φυλάκιζε τους εκπροσώπους της Τοπικής Αυτοδιοίκησης, που τολμούσαν να καταθέσουν στεφάνι για την Εθνική Αντίσταση. 
      Κύριε Γείτονα, εγώ έχω να σας πω ότι η Νέα Δημοκρατία είναι το κόμμα που έφερε το πιο στέρεο και σύγχρονο Σύνταγμα της χώρας. Η Νέα Δημοκρατία είναι αυτή που νομιμοποίησε και αναγνώρισε το Κομμουνιστικό Κόμμα της Ελλάδος. Είναι η Νέα Δημοκρατία που έφερε τον πρώτο Κώδικα το 1980 και πάνω σ’ αυτόν τον Κώδικα «έχτισαν» οι επόμενες κυβερνήσεις τα δικά τους νομοθετήματα για την Τοπική Αυτοδιοίκηση. 
      Θα έπρεπε να αντιμετωπίζονται με μεγαλύτερο σεβασμό οι κοινοβουλευτικές δυνάμεις. Θα έπρεπε με πολύ μεγαλύτερο σεβασμό να αντιμετωπίζεται η ιστορία των σύγχρονων κοινοβουλευτικών δυνάμεων και να χρησιμοποιούνται με μεγαλύτερη προσοχή τέτοιου είδους απαράδεκτες εκφράσεις που δεν έχουν κανένα άλλο στόχο από το να προσβάλλουν εμάς, τους Βουλευτές της Συμπολίτευσης και να φέρνουν σε δύσκολη θέση -γιατί έδειχνε με το δάχτυλό του τον Κοινοβουλευτικό Εκπρόσωπο του Κομμουνιστικού Κόμματος- τους εκπροσώπους της Αριστεράς!
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Τόγιας.
      ΒΑΣΙΛΕΙΟΣ ΤΟΓΙΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, παρακολούθησα με μεγάλη προσοχή την ομιλία του προλαλήσαντος συναδέλφου. Δεν μπορώ να αντισταθώ στον πειρασμό να μιλήσω για τουλάχιστον αντιδεοντολογική και αντισυναδελφική συμπεριφορά, τουλάχιστον για τον απλό λόγο ότι ο συνάδελφος στον οποίο αναφερθήκατε είναι απών.
       Όμως, επειδή εσείς είσθε παρών, κύριε Ζώη…
      ΧΡΗΣΤΟΣ ΖΩΗΣ: Εμείς ήμασταν παρόντες και μας πρόσβαλε και δεν τον διακόψαμε! 
      ΒΑΣΙΛΕΙΟΣ ΤΟΓΙΑΣ: Ο απολογητικός σας τόνος, κύριε Ζώη, δεν μπορεί να φθάνει στο σημείο να παραχαράσσει την ιστορία και η ιστορία των αγώνων των προοδευτικών δυνάμεων στην Τοπική Αυτοδιοίκηση έχει και τέτοια χαρακτηριστικά, έχει και τέτοια ιστορικά περιστατικά που διώχθηκαν εκπρόσωποι της Τοπικής Αυτοδιοίκησης -υπήρξε βιαιοπραγία και ξυλοδαρμός- που τολμούσαν να καταθέσουν στεφάνι για την Εθνική Αντίσταση. Αυτά, κύριε Ζώη, δεν παραγράφονται και δεν παραχαράσσονται!
      ΧΡΗΣΤΟΣ ΖΩΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Ζώη! 
      ΒΑΣΙΛΕΙΟΣ ΤΟΓΙΑΣ: Έχουν γραφτεί και δεν σας συμφέρει να τα θυμάστε! 
      Όταν, κυρίες και κύριοι συνάδελφοι –και χαίρομαι που παρίσταται και ο κύριος Υπουργός- η Κυβέρνηση μετά από δύο χρόνια καταφέρνει να φέρει στη Βουλή για ψήφιση ένα Δημοτικό και Κοινοτικό Κώδικα, τον οποίο παρέλαβε σχεδόν έτοιμο πριν από δύο χρόνια, δύο είναι τα προφανή συμπεράσματα και μου κάνει εντύπωση το ότι οι ομιλητές, από την πλευρά της Νέας Δημοκρατίας, κάνουν τις τοποθετήσεις τους σε κενό χρόνου. Τα δύο χρόνια είναι πολλά και τα συμπεράσματα είναι προφανή. 
      Το πρώτο συμπέρασμα αφορά το χώρο της Τοπικής Αυτοδιοίκησης. Η πολιτική σας χαρακτηρίζεται από απραξία, αδράνεια και απάθεια. Δύο χρόνια για να παρουσιάσετε έναν Κώδικα με κάποιες χρήσιμες –έστω- βελτιώσεις είναι πολλά και είναι πολλά –και αυτό είναι το δεύτερο συμπέρασμα- γιατί προφανώς δεν έχετε κάτι άλλο να προσθέσετε, δεν έχετε σχέδιο για την Αυτοδιοίκηση! Γιατί δεν μπορείτε να ανταποκριθείτε στις προσδοκίες και τα οράματα της Αυτοδιοίκησης! Γιατί δεν μπορείτε να κατανοήσετε ότι το σύστημα της Αυτοδιοίκησης της χώρας απαιτεί αλλαγές, χρειάζεται τομές, αλλά τις χρειάζεται τώρα! Και ξέρετε, ο χρόνος στην πολιτική για τις αλλαγές δεν μπορεί να περιμένει, είναι πολύτιμος. Ο χώρος έχει ανάγκη για πραγματικές νέες μεταρρυθμίσεις και όχι βέβαια τις «ψευτομεταρρυθμίσεις», τις αντιμεταρρυθμίσεις και τις απορρυθμίσεις που προωθείτε σε άλλους τομείς της κοινωνίας και της παραγωγής. 
      Βέβαια, δεν θα περίμενε κανείς κάτι διαφορετικό από την πολιτική σας, αν αναλογιστεί –και αυτό είναι, επίσης, μία ιστορική καταγραφή- ότι στο χώρο της Αυτοδιοίκησης έχετε συνδεθεί με τον κρατικό αναχρονισμό και έχετε ταυτιστεί με το συγκεντρωτικό και αναποτελεσματικό μοντέλο διοίκησης. Αυτή είναι η σφραγίδα της πολιτικής σας. 
      Επιπλέον, υπήρξατε αρνητές, εχθροί και πολέμιοι όλων, μα όλων των μεταρρυθμίσεων που συντελέστηκαν στο χώρο της Αυτοδιοίκησης και που αποτέλεσαν αποκλειστικά έργο του ΠΑ.ΣΟ.Κ. -και όχι μόνο- αλλά και των προοδευτικών δυνάμεων της Αυτοδιοίκησης. 
      Πρώτα-πρώτα, κανείς δεν ισχυρίστηκε ότι ο υπό ψήφιση Κώδικας είναι άχρηστος ή -αν θέλετε- ότι δεν περιέχει και κάποιες βελτιώσεις του σημερινού συστήματος. Με βεβαιότητα, όμως, μπορεί να ισχυριστεί κανείς ότι είναι κώδικας συντήρησης και διαχείρισης χωρίς ταυτότητα, χωρίς σχέδιο, χωρίς προοπτική για το θεσμό της Αυτοδιοίκησης και της αποκέντρωσης. Χωρίς  αποκέντρωση και ενίσχυση της περιφέρειας κανείς δεν μπορεί να μιλάει σήμερα σοβαρά για ανάπτυξη και πρόοδο. 
      Η Ελλάδα οφείλει να ταυτίσει το μέλλον της με την ανάπτυξη της υπαίθρου, με την ενίσχυση της περιφέρειας και με τις αποκεντρωμένες δομές της Αυτοδιοίκησης. Αυτό είναι το μοναδικό πρίσμα και κριτήριο με το οποίο πρέπει κανείς να κρίνει το Δημοτικό και Κοινοτικό Κώδικα, δηλαδή όχι με βάση τι κάνει, αλλά με βάση τι δεν κάνει. Όχι με βάση τι ρυθμίζει, αλλά με βάση τι αποφεύγει να αντιμετωπίσει. Όχι με βάση τι διαχειρίζεται, αλλά με βάση τι δεν σχεδιάζει. 
      Θα έλεγα πως τέσσερα είναι τα κρίσιμα θέματα που θα όφειλε να αντιμετωπίσει. Είναι θέματα με επείγοντα χαρακτήρα για την εξέλιξη του θεσμού. 
      Πρώτον, δεν αντιμετωπίζει και δεν θέτει κριτήρια και αρχές ως προς την κατανομή των αρμοδιοτήτων. Χωρίς πρόβλεψη και αρχές ως προς τις αρμοδιότητες, η Αυτοδιοίκηση θα υπολείπεται και θα συνεχίζει να λειτουργεί αναποτελεσματικά. 
      Δεύτερον, δεν αντιμετωπίζει το τεράστιο ζήτημα της οικονομικής αυτοδυναμίας των Οργανισμών Τοπικής Αυτοδιοίκησης στο πλαίσιο μιας απαιτούμενης γενναίας φορολογικής μεταρρύθμισης. Χωρίς οικονομική αυτοδυναμία η άσκηση του ρόλου της Αυτοδιοίκησης είναι αντιφατική, προβληματική και ημιτελής. 
      Τρίτον, δεν αντιμετωπίζεται το μείζον θέμα της μεταφοράς αρμοδιοτήτων, χωρίς ταυτόχρονη πρόβλεψη της πλήρους χρηματοδότησής τους. Μεταφορά αρμοδιοτήτων χωρίς εξασφάλιση πόρων για την άσκησή τους, είναι υποκριτική πολιτική από την πλευρά του κράτους σε βάρος των πολιτών, που αναμένουν την άσκηση αυτών των αρμοδιοτήτων, σε τελευταία ανάλυση, για την καλύτερη εξυπηρέτησή τους. 
      Τέταρτον, δεν περιέχει κανένα μεταρρυθμιστικό στοιχείο στο πεδίο της προοπτικής και της θέσπισης μιας νέας διοικητικής δομής, όπως για παράδειγμα ενός νέου κύκλου συνενώσεων.
      Η χώρα, κυρίες και κύριοι συνάδελφοι, χρειάζεται νέα οργάνωση της πολιτείας και της διοίκησης. Αυτή είναι σύγχρονη και επείγουσα επιταγή. Δεν χρειάζεται στασιμότητα και συντήρηση ενός συστήματος, που πρέπει όλοι να ομολογήσουμε πως έχει πιάσει τα όρια της αντοχής του, της αποδοχής του και της αποτελεσματικότητάς του. Η μόνη πρωτοβουλία που έχετε να συνεισφέρετε στην Τοπική Αυτοδιοίκηση, είναι το περίφημο εκλογικό σύστημα του 42%. Ονομάστε εσείς μια διαφορετική πρωτοβουλία. Και είναι πρωτοβουλία με συγκεκριμένη πολιτική ταυτότητα και με συγκεκριμένα πολιτικά χαρακτηριστικά. Είναι πρωτοβουλία απόπειρας ελέγχου των θεσμών της Τοπικής Αυτοδιοίκησης, γιατί δεν έχετε τίποτα άλλο να συνεισφέρετε. 
      Είναι προφανές. Η Κυβέρνησή σας δεν μπορεί να ανταποκριθεί στην ανάγκη να υπάρξει ένα νέο ποιοτικό άλμα στην Αυτοδιοίκηση. Το ΠΑΣΟΚ προτείνει και οφείλει να υλοποιήσει τη νέα δομή που στηρίζεται και στηρίζει αφ’ ενός τις αυτοδιοικούμενες περιφέρειες και αφ’ ετέρου την ισχυρή και βιώσιμη Τοπική Αυτοδιοίκηση. 
      Αυτοί οι δύο πυλώνες της αποκέντρωσης θα σχεδιάζουν και θα υλοποιούν καθημερινά και αποτελεσματικά την ανάπτυξη των περιοχών και την ποιότητα ζωής των πολιτών σε όλες τις εκφάνσεις. Μ’ αυτό το σκεπτικό καταψηφίζουμε το Δημοτικό και Κοινοτικό Κώδικα, γιατί είναι κατώτερος των περιστάσεων και των προσδοκιών της Αυτοδιοίκησης και των πολιτών. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τόγια.
      Το λόγο έχει ο κ. Γείτονας, που είναι και ο τελευταίος ομιλητής.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μιας και είναι παρών ο κ. Ζώης, θα ήθελα να κάνω μια μικρή παρατήρηση, αφού πρώτα σας ευχαριστήσω, κύριε Πρόεδρε, που μου δώσατε το λόγο.
      Κύριε συνάδελφε, θα μου επιτρέψετε, με όλη την εκτίμηση και το σεβασμό προς συνάδελφο, να σας πω κάτι: Είναι πολύ καλό να αντιπαρατιθέμεθα εδώ πέρα με επιχειρήματα. Καλό είναι να αποφεύγουμε τα επίθετα. Και αυτό που άκουσα από την κριτική σας στις απόψεις τις δικές μας, δεν ήταν παρά μόνο επίθετα όπως «αστεία», «ευτελή» και μια σειρά κοσμητικά. Αν έχετε αντεπιχειρήματα σ’ αυτά που λέμε, να τα πείτε και να τα τεκμηριώσετε, όπως και αν έχετε διαφορετικά ντοκουμέντα για την ιστορική αναδρομή που κάνουμε, να μας τα αντιπαραθέσετε. 
      Κύριε Υπουργέ, ο Κώδικας Δήμων και Κοινοτήτων που μας προτείνετε, σίγουρα ατύχησε ως προς το περιεχόμενο. Γι’ αυτό και αυτή η στάση μας. Όμως, είχε και μια άλλη ατυχία. Ατύχησε και από τη συγκυρία. Δεν συγκέντρωσε ιδιαίτερο ενδιαφέρον και δημοσιότητα. Τον επισκίασε ο «Κώδικας Ντα Βίντσι». Αυτή ήταν κακή συγκυρία. 
      Στη ζωή και στην πολιτική, κυρίες και κύριοι συνάδελφοι, παρά τη ρητορική «του συρμού» για δήθεν κατάργηση των διαχωριστικών γραμμών, παλεύουν και θα αντιπαλεύουν πάντα η συντηρητική και η προοδευτική αντίληψη των πραγμάτων. Όσον δε αφορά την Αυτοδιοίκηση, οι διαφορές είναι διαχρονικά πολύ ορατές. 
      Η συντηρητική άποψη βλέπει την Αυτοδιοίκηση ως ένα καχεκτικό εξάρτημα συγκεντρωτικού και πελατειακού κράτους. Η προοδευτική άποψη –εσείς, κύριε συνάδελφε που αντιδράτε τοποθετήστε όπου θέλετε τον εαυτόν σας- θέλει την Αυτοδιοίκηση ως ένα σύγχρονο θεσμό της συμμετοχικής δημοκρατίας, εκφραστή της αυτονομίας της τοπικής κοινωνίας και οπωσδήποτε λειτουργικό μέρος ενός αποκεντρωμένου κράτους. 
      Πήρα την αφορμή για να κάνω αυτήν την πολιτική παρατήρηση, όχι μόνο από όσα ακούστηκαν εδώ από πλευράς ομιλητών της Νέας Δημοκρατίας και της Κυβέρνησης αλλά κυρίως γιατί χθες, κύριε Υπουργέ, άκουσα ένα στέλεχος της Νέας Δημοκρατίας σε μία παρουσίαση ενός βιβλίου, να βγάζει κορώνα και να διατυπώνει την άποψη ότι «Έφθασε το τέλος των διλημμάτων». Έπαψε ποια -είπε- να υπάρχει το δίλημμα: συντήρηση ή πρόοδος. Τώρα πια το δίλημμα είναι: ανάπτυξη ή λαϊκισμός. Μεγάλες κουβέντες.
      Ούτε η ιστορία τελείωσε ούτε οι ιδεολογίες τελειώνουν. Η ζωή συνεχίζεται. Θα παλεύει πάντα το παλιό με το καινούργιο, η προοδευτική με τη συντηρητική άποψη. Εσείς δεν μπορείτε, στα δύο χρόνια που είστε Κυβέρνηση, να μας αποδείξετε ότι κάνετε ούτε ένα βήμα προς την προοδευτική κατεύθυνση. 
      Φέρνετε τον Κώδικα αυτό με καθυστέρηση. Ενσωματώνει κατ’ ανάγκη –θέλω να είμαι δίκαιος- το κεκτημένο των αλλαγών που έχουν συντελεστεί τα προηγούμενα χρόνια. Βέβαια -και όπου «σας πήρε». κύριε Υπουργέ- καταφέρατε και πλήγματα. Όπως με την κατάργηση της φανερής ψηφοφορίας –αναφέρομαι σε συγκεκριμένα άρθρα- για εκλογή οργάνων. Επίσης, με το 42% που ενσωματώνετε  -είχα την ευκαιρία να σας το πω και άλλη φορά- και που στενεύει τη νομιμοποιητική βάση εκλογής στην Τοπική Αυτοδιοίκηση, ουσιαστικά αποδυναμώνεται ένα μεγάλο προνόμιο που έχει η Τοπική Αυτοδιοίκηση, να εξασφαλίζει την απαραίτητη, την ευρύτερη κοινωνική συναίνεση. Το ίδιο συμβαίνει με τις αλλαγές σε σχέση με την ισορροπία στην εκπροσώπηση των δύο φύλων. Όλα αυτά έγιναν χωρίς πραγματικά να κάνετε κανένα παραπέρα βήμα, μετά τα νέα δεδομένα. 
      Ας πάρω το παράδειγμα της οικονομικής αυτοτέλειας, γιατί έρχεται ως επιλογή μετά τη Συνταγματική Αναθεώρηση. Δεν πάω σ’ αυτήν που θα ακολουθήσει, αλλά στη Συνταγματική Αναθεώρηση του 2001. 
      Εγώ, κυρίες και κύριοι συνάδελφοι, δεν αγνοώ ότι κάθε κωδικοποίηση έχει τη δική της αξία, γιατί συστηματοποιεί και διευκολύνει τη χρήση στους νόμους. Ούτε αγνοώ την αξία αυτής της κωδικοποίησης. Εδώ, όμως, κρίνεται το ζήτημα; Δεν κρίνεται εδώ. Δεν προκύπτει από εδώ, απ’ αυτήν τη συστηματοποίηση των αλλαγών η προστιθέμενη αξία. 
      Κυρίες και κύριοι συνάδελφοι, τέλειωσε μια εποχή και μια νέα ανατέλλει. Έκλεισε ένας κύκλος μεταρρυθμίσεων και στην Τοπική Αυτοδιοίκηση. Μας είναι απαραίτητο ένα νέο κύμα αλλαγών, για να ανταποκριθούν οι ΟΤΑ στον τριπλό τους ρόλο: δημοκρατικό –διεύρυνση της δημοκρατίας- κοινωνικό –ανάπτυξη του κοινωνικού κράτους- και προπάντων και κυρίως τον αναπτυξιακό, αξιοποίηση της δυναμικής των τοπικών κοινωνιών. 
      Ο συγκεκριμένος Κώδικας –το λέει άλλωστε και η Κ.Ε.Δ.Κ.Ε., δεν το λέμε μόνο εμείς- δεν μπορεί να υπηρετήσει σε καμία περίπτωση αυτές τις ανάγκες. Δεν συλλαμβάνει το νέο που κυοφορείται. Παραβλέπει, παραδείγματος χάρη, την ανάγκη νέων συνενώσεων στους Ο.Τ.Α.. Αποφεύγει μεγάλα ζητήματα, όπως είναι τα θέματα της μητροπολιτικής οργάνωσης στα μεγάλα πολεοδομικά συγκροτήματα.
      Είναι τυχαίο, κυρίες και κύριοι συνάδελφοι; Όχι. Είναι απλά μια νομοθετική αδυναμία; Μπορεί και αυτό. Είναι το έλλειμμα πολιτικής; Είναι και αυτό. Η κύρια αιτία, όμως, είναι αλλού. Εκφράζεται και εδώ η συντηρητική αντίληψη εν προκειμένω της Νέας Δημοκρατίας, που στάθηκε διαχρονικά ενάντια σε κάθε μεγάλη πρωτοβουλία που πήραμε. Και όχι μόνο αυτό, το είδαμε και πρόσφατα –παρ’ όλο που έρχεται εκ των υστέρων να υιοθετήσει αλλαγές όπου μπορεί, επιφέρει και πλήγματα, όπως στον «ΚΑΠΟΔΙΣΤΡΙΑ». Συνολικά, δηλαδή, για μένα η Κυβέρνηση δεν φαίνεται να αντιλαμβάνεται την αναγκαιότητα ενίσχυσης των τοπικών και περιφερειακών θεσμών.
      Κυρίες και κύριοι συνάδελφοι, πρέπει να το κατανοήσουμε. Είναι για το συμφέρον της δημοκρατίας η ενίσχυσή τους. Τα υγιή αυτά κύτταρα –αναφέρομαι στους τοπικούς και περιφερειακούς θεσμούς άμεσης δημοκρατίας- λειτουργούν πέρα από τα άλλα και ως αντισώματα στην πίεση που δέχεται η αντιπροσωπευτική πολιτική από ανερχόμενες ιδιωτικές εξουσίες.
      Είναι προς όφελος της κοινωνίας, επίσης, η ενίσχυση του κοινωνικού και του αναπτυξιακού τους ρόλου. Είναι η συμφέρουσα επιλογή, για μένα, για την απελευθέρωση αναπτυξιακών δυνατοτήτων σε τοπικό επίπεδο. Οι Ο.Τ.Α. ξεκλειδώνουν την κοινωνική δυναμική σε όλα τα επίπεδα. Η αποκέντρωση γενικότερα κοινωνικοποιεί, κατά την άποψή μου, την πολιτική στην πράξη.
      Το ΠΑ.ΣΟ.Κ., κυρίες και κύριοι συνάδελφοι –επειδή πολλά πάλι άκουσα για το ΠΑ.ΣΟ.Κ.- πήρε μεγάλες πρωτοβουλίες για την αποκέντρωση και την Αυτοδιοίκηση. Η αλλαγή με τον Ανδρέα Παπανδρέου ξεκίνησε και με βάση αυτό. Η αποκέντρωση, έλεγε ο Γιώργος Γεννηματάς, είναι μια βαθιά πολιτική, κοινωνική, αναπτυξιακή και πολιτισμική διεργασία. Δεν είναι απλά μια διοικητική διαδικασία.
      Πρέπει επιτέλους να στοχεύσουμε σε ουσιαστική αποκέντρωση. Άλλαξαν τα πράγματα. Και για να πούμε τα πράγματα με το όνομά τους, χρειαζόμαστε ένα νέο «ΚΑΠΟΔΙΣΤΡΙΑ» για μεγάλους, ισχυρούς, βιώσιμους δήμους, με αναπτυξιακές δυνατότητες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, δεν θα πάρω άλλο χρόνο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Με αναγκαστικές συνενώσεις;
      ΚΩΝΣΤΑΝΤΙΝΟΣ ΓΕΙΤΟΝΑΣ: Χρειαζόμαστε αιρετή περιφερειακή Αυτοδιοίκηση και χρειαζόμαστε και εξασφάλιση αυτοτελών πόρων.
      Σ’ αυτές τις στοχεύσεις είναι και η νέα πρόταση του ΠΑ.ΣΟ.Κ.. Σ’ αυτές τις κατευθύνσεις κινείται και με πλαίσιο αρχών, μεταξύ των άλλων, την αποτελεσματικότητα, τη διαφάνεια, τη λογοδοσία στους Ο.Τ.Α. και την ενεργό συμμετοχή των πολιτών.
      Ο νέος Κώδικας κωδικοποιεί, ίσως όχι με τον καλύτερο τρόπο, αλλαγές από το παρελθόν. Δεν αποκωδικοποιεί όμως, κύριε Υπουργέ, κυρίες και κύριοι συνάδελφοι, σε καμιά περίπτωση την κλείδα των μηνυμάτων, των σημάτων που έρχονται απ’ το μέλλον. Γι’ αυτό και δεν μας καλύπτει, δεν καλύπτει τις νέες ανάγκες και τον καταψηφίζουμε.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Γείτονα.
      Δεν υπάρχει άλλος εγγεγραμμένος ομιλητής. Θα δώσω το λόγο στους Κοινοβουλευτικούς Εκπροσώπους.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο κύριος Υπουργός, μας είπαν προηγουμένως ότι θα μιλούσε.
      ΠΡΟΕΔΡΕΥΩΝ (Σωτήρης Χατζηγάκης): Όχι, θα μιλήσει μετά ο κύριος Υπουργός.
      Θέλετε να μιλήσετε τώρα, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε, με συγχωρείτε. Δεν ζήτησα εγώ να μιλήσω πριν ή μετά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Έτσι τουλάχιστον ενημερώθηκα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θέλω να πω στον αγαπητό συνάδελφο και Κοινοβουλευτικό Εκπρόσωπο του ΠΑ.ΣΟ.Κ., ότι η τάξη η κοινοβουλευτική το επιβάλλει. Εγώ έχω πρωτολογήσει. Είθισται -και αυτή είναι η κοινοβουλευτική τάξη- να μιλούν οι Κοινοβουλευτικοί Εκπρόσωποι και μετά να δευτερολογεί ο Υπουργός.
      ΠΡΟΕΔΡΕΥΩΝ (Σωτήρης Χατζηγάκης): Σωστό είναι αυτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ δεν έχω αντίρρηση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν ζήτησα εγώ αυτό το πράγμα. Εγώ το διευκρίνισα ότι έτσι πρέπει να γίνει, κύριε Καστανίδη. Πώς να δευτερολογήσει ο Υπουργός, χωρίς να έχει ακούσει τους Κοινοβουλευτικούς Εκπροσώπους; Ο κ. Γείτονας π.χ. εδώ θα μας έβαζε σε τάξη.
      ΠΡΟΕΔΡΕΥΩΝ (Σωτήρης Χατζηγάκης): Εν πάση περιπτώσει, για να προχωρήσουμε…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν έχω καμία απολύτως αντίρρηση να μιλήσω τώρα, αλλά θέλω να σας διαβεβαιώσω ότι ο προκάτοχος σας στην Έδρα, στη συνομιλία που είχαμε, μου είπε ότι θα προηγηθεί ο κύριος Υπουργός. Γι’ αυτό και είπα ότι περιμένω τον κύριο Υπουργό.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το ξέρω, το ξέρω, αλλά κάθε άλλο, διευκρίνισα ότι πρέπει να προηγηθούν οι Κοινοβουλευτικοί Εκπρόσωποι.
      ΠΡΟΕΔΡΕΥΩΝ (Σωτήρης Χατζηγάκης): Ωραία. Δεν υπάρχει θέμα τώρα. Περί όνου σκιάς, να μην κάνουμε συζήτηση.
      Θα αρχίσουμε από τον Κοινοβουλευτικό Εκπρόσωπο της Νέας Δημοκρατίας κ. Μαγγίνα.
      Ορίστε, κύριε Μαγγίνα.
      ΒΑΣΙΛΕΙΟΣ ΜΑΓΓΙΝΑΣ: Κυρίες και κύριοι συνάδελφοι, κύριε Πρόεδρε, οι κώδικες είναι ιδιαιτέρως σημαντικά νομοθετήματα και γι’ αυτόν το λόγο, τόσο για την επεξεργασία τους όσο και για την ψήφισή τους, προβλέπονται ειδικές διαδικασίες. Συνήθως ενοποιούν, συστηματοποιούν εγκατεσπαρμένες διατάξεις και τις ολοκληρώνουν σ’ ένα ενιαίο σύνολο.
      Ο Κώδικας τον οποίο συζητούμε, δεν κάνει μόνον αυτό. Εκφράζει μια συγκεκριμένη πολιτική, εκπέμπει μηνύματα και υπηρετεί ένα συγκεκριμένο στόχο. Ο στόχος είναι η υποχώρηση του κεντρικού κράτους και η ενίσχυση της περιφέρειας. Λυπούμαι, γιατί η συνάδελφος κ. Παπανδρέου, η οποία πέρασε και από την ηγεσία του Υπουργείου Εσωτερικών, αυτό δεν το αντελήφθη και υπεστήριξε ότι ευρύνεται ο έλεγχος της κεντρικής κυβέρνησης, ενώ συμβαίνει και επιδιώκεται, με βήματα σταθερά, το ακριβώς αντίθετο.
      Ένα άλλο χαρακτηριστικό αυτού του Κώδικα, κυρίες και κύριοι συνάδελφοι, είναι το γεγονός ότι αυτός ο Κώδικας είναι προϊόν συναίνεσης ή πάντως μιας πολύ καλής συνεννόησης, αν όχι σε όλα τα σημεία του, πάντως στα περισσότερα και τα πιο σημαντικά. Υπάρχουν σημεία και ρυθμίσεις με τις οποίες συμφωνεί η Κ.Ε.Δ.Κ.Ε.
      Και διερωτώμαι, κυρίες και κύριοι συνάδελφοι του ΠΑ.ΣΟ.Κ., γιατί τον καταψηφίζετε; Μέλη της Κεντρικής σας Επιτροπής, αλλά και άλλων κομματικών σας οργάνων βρίσκονται στην Κεντρική Ένωση Δήμων και Κοινοτήτων και έχουν εκφραστεί ακόμη και επαινετικά για τον Κώδικα, τον οποίο εισάγει η Κυβέρνηση. Είναι, λοιπόν, απορίας άξιον γιατί τον καταψηφίζετε.
      Έχετε καταντήσει, κυρίες και κύριοι συνάδελφοι του ΠΑ.ΣΟ.Κ., επαγγελματίες αρνητές. Εγώ συμμερίζομαι τα προβλήματα και την ακαταστασία, η οποία τις τελευταίες εβδομάδες επικρατεί εις το ΠΑ.ΣΟ.Κ. Ακαταστασία πολιτική, ακαταστασία οργανωτική και ακαταστασία επικοινωνιακή. Αλλά η καταψήφιση ενός σημαντικού νομοθετήματος, όπως ο Κώδικας Δήμων και Κοινοτήτων, πέρα και πάνω απ’ όλα προδίδει την πολιτική σας μικροψυχία.
      Και δεν έπρεπε να το κάνετε, όταν κυρίως υποστηρίζετε ότι έχετε κάνει πολλά για την Τοπική Αυτοδιοίκηση. Δεν έχω δε καμία δυσκολία να σας πω ότι καθόλου δεν ακυρώνουμε προσπάθειες και επιτεύγματα, τα οποία εις το παρελθόν είχαν επιτύχει οι κυβερνήσεις του ΠΑ.ΣΟ.Κ. στο χώρο της Τοπικής Αυτοδιοίκησης. Έγινε ευρύτατος διάλογος και, όπως έχει πολλές φορές λεχθεί, αξιοποιήθηκαν αν όχι όλα, πάντως τα περισσότερα από τα πορίσματα της γνωστής επιτροπής που είχατε συστήσει το 2003.
      Κυρίες και κύριοι συνάδελφοι, θέλω να εξάρω μερικά μόνο από τα βασικά στοιχεία του Κώδικα. Οι δημοτικές επιχειρήσεις, είτε κοινωφελείς είτε ανώνυμες εταιρείες, είναι μια πολύ σημαντική και αποτελεσματική ρύθμιση. Και θα πρέπει να σας θυμίσω ότι η ρύθμιση αυτή έχει πολύ μεγάλη σημασία και δια τον χώρο της διαπλοκής και της διαφθοράς. Διότι τόσον όλες οι εκθέσεις του Συνηγόρου του Πολίτη όσον και όλες οι εκθέσεις του Ελεγκτικού Συνεδρίου φέρουν ως πρώτο χώρο, ως άντρο διαφθοράς, δημοτικές επιχειρήσεις και Οργανισμούς Τοπικής Αυτοδιοίκησης. Αυτό δε γίνεται από πολλών ετών μέχρι σήμερα.
      Είναι, λοιπόν, πολύ χρήσιμο το γεγονός ότι στις δημοτικές επιχειρήσεις μπαίνουν πλέον ορισμένοι κανόνες. Πολύ σημαντική είναι και η ενδεικτική αναγραφή των αρμοδιοτήτων, σε συνδυασμό μάλιστα με τον περιορισμό του ελέγχου νομιμότητος που θα διευκολύνει, θα «λύσει τα χέρια» στους αιρετούς άρχοντες, αλλά βεβαίως σε συνδυασμό μ’ έναν αυστηρό κατασταλτικό έλεγχο. 
      Τα τοπικά δημοψηφίσματα, η Χάρτα Δικαιωμάτων του Πολίτη και του Δημότη, η αναβάθμιση του επικεφαλής της μειοψηφίας, όλα αυτά συμβάλλουν αποφασιστικά σε μία καλύτερη Τοπική Αυτοδιοίκηση. Ακόμη, για να αντλούνται καλύτερα πόροι και τεχνογνωσία, υπάρχει διαδημοτική συνεργασία, η οποία ιδιαιτέρως θα βοηθήσει στο να παραχθούν καλύτερα έργα, περισσότερα έργα, καλύτερες υπηρεσίες, περισσότερες υπηρεσίες για τους δημότες. 
      Μιλήσατε πολύ για το 42% και μάλιστα ορισμένοι των ομιλητών είπαν ότι στενεύει, ότι μικραίνει η νομιμοποιητική βάση. Κυρίες και κύριοι συνάδελφοι, στην Ευρώπη αποκτάται κοινοβουλευτική πλειοψηφία με ποσοστά κάτω του 40%. Στη χώρα μας αποκτάται κοινοβουλευτική πλειοψηφία και στηρίζονται κυβερνήσεις με ποσοστά κάτω του 42%. Τι, λοιπόν, είναι το τόσο σημαντικό, το τόσο, αν θέλετε, πρωτόγνωρο και εθνικής σημασίας που ένας δήμος δεν μπορεί να κάνει με το 42% και χρειάζεται όλη αυτή η ιστορία των δύο Κυριακών, με όσα προβλήματα δημιουργεί –δεν θέλω να μπω σ’ αυτά- και έχετε πρόβλημα με το 42%; 
      Ο κ. Μπένος –και τον αναφέρω, διότι και εκείνος έχει πάρει μέρος στην ηγεσία του Υπουργείου Εσωτερικών- είπε «Δεν προχωρήσατε παρακάτω» και πολλοί συνάδελφοι μίλησαν για το ότι δεν κάνουμε τομές, δεν κάνουμε ανατροπές, άλλα τα μηνύματα, άλλοι οι νέοι καιροί κ.λπ. Κυρίες και κύριοι συνάδελφοι, ακριβώς αυτό κάνουμε: Πάμε τα πράγματα παραπέρα. Πρέπει, όμως, να δεχθείτε –γιατί το λέει η ιστορία, δεν το λέω εγώ- ότι οι σημαντικότερες μεταρρυθμίσεις και οι πιο πειστικές ανατροπές είναι αυτές που έχουν γίνει με μέτρο, με αυτοσυγκράτηση και με ρεαλισμό και όχι αυτές οι οποίες είναι απότοκες, αν θέλετε, επαναστατικών μεθόδων –Δεν εννοώ επαναστάσεων, απλώς εννοώ ότι έγιναν βιαστικά και γρήγορα και συνήθως πρόχειρα. Αυτός, λοιπόν, ο Κώδικας προχωράει με μέτρο, με ρεαλισμό, σέβεται τα όσα έχουν συμβεί και προχωράει την Τοπική Αυτοδιοίκηση ένα βήμα παραπέρα. 
      Αλλά και ο συνάδελφος κ. Παπαϊωάννου μας είπε ότι είναι μικρή η σημασία που αποδίδουμε στην Τοπική Αυτοδιοίκηση και ότι το ΠΑ.ΣΟ.Κ. απέδωσε μεγάλη. Για να απαντήσω σ' αυτό, πρέπει να πω ότι εγώ, κυρίες και κύριοι συνάδελφοι, δεν αρνούμαι τα οράματα των πρώτων χρόνων των κυβερνήσεων του ΠΑ.ΣΟ.Κ. για την Τοπική Αυτοδιοίκηση και για την κοινωνική και πολιτική αλλαγή. Όμως, η σημασία που αποδώσατε στο θεσμό υπήρξε κατά κύριο λόγο κομματική και ψηφοθηρική, δεν υπήρξε πίστη στις αρχές της Τοπικής Αυτοδιοίκησης. Απόδειξη; Όχι μόνο τους κομματικοποιήσατε κατά τρόπο φοβερό, κατά τρόπο πρωτόγνωρο, αλλά κάνατε και κάτι άλλο: Καθ’ υπόδειξη των τότε κυβερνήσεων –σας τα θυμίζω, δεν το ήθελα- υπήρχαν «αποπυρηνικοποιημένες ζώνες» -και περπατούσε κανείς στη Β΄ Περιφέρεια της Αθήνας και έβλεπε τον τάδε δήμο να μη λέει τίποτα, ο αμέσως επόμενος δήμος να έχει τεράστια πανό και να λέει «Δήμος Χ αποπυρηνικοποιημένη ζώνη»- όπως επίσης καθ’ υπόδειξη των τότε κυβερνήσεων ασκούσατε μία εξωτερική παραπολιτική. Βάζατε τα δημοτικά συμβούλια και έβγαζαν ψηφίσματα για τους Σαντινίστας και για το Φαραμπούτο Μαρτί. Αυτά ήταν μαζί με τη διαφθορά, μερικά από τα έργα των κυβερνήσεων του ΠΑ.ΣΟ.Κ., όχι όλων, των πρώτων ετών, γύρω από την Τοπική Αυτοδιοίκηση κι έτσι εκδηλώνετο τότε ο σεβασμός σας. 
      Αλλά ο κ. Παπαϊωάννου είπε και κάτι άλλο. Είπε «Έχουμε καταθέσει ένα πρόγραμμα». Δεν ξέρω αν εννοούσε πρόγραμμα για την Τοπική Αυτοδιοίκηση ή εννοούσε γενικότερο κυβερνητικό πρόγραμμα. Θερμή παράκληση: Ας το παρουσιάσετε, ας μας το δώσετε, ας το δημοσιοποιήσετε αυτό το πρόγραμμα, για να ξέρουμε και εμείς τι προγραμματίζει σήμερα η Αξιωματική Αντιπολίτευση για το μέλλον. Ποιο πρόγραμμα, κύριοι συνάδελφοι; Εδώ έχουμε καθημερινές εκδηλώσεις σαφούς, βαθιάς διαφωνίας σας επί τρεχούσης σημασίας θεμάτων. Πού είναι, κύριε Παπαϊωάννου, αυτό το πρόγραμμα, είτε αφορά την Τοπική Αυτοδιοίκηση είτε είναι γενικότερο; 
      Κυρίες και κύριοι συνάδελφοι, κλείνω θέλοντας να επαινέσω τον Υπουργό, αλλά και τον Υφυπουργό, οι οποίοι -και οι δύο- αφού ανέλυσαν τις θέσεις τους γύρω από τον Κώδικα που έρχεται προς ψήφιση, συμπλήρωσαν τις απόψεις τους με μετριοπάθεια και με εγκράτεια, δηλώνοντας κατηγορηματικά ότι αυτός ο Κώδικας δεν μπορεί και δεν είναι ασφαλώς το τέλειο νομοθετικό κείμενο. Αυτός ο ρεαλισμός, αυτή η μετριοπάθεια και η πολιτική εγκράτεια νομίζω ότι είναι και εις έπαινο των δύο συναδέλφων Υπουργών, αλλά κυρίως δείχνει την ποιότητα με την οποία νομοθετεί η σημερινή Κυβέρνηση. 
      Σας ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Μαγγίνα. 
      Ζήτησε το λόγο για λίγα λεπτά ο κ. Κουβέλης. Πόσα λεπτά θέλετε να σας δώσω, κύριε Κουβέλη; Δικαιούστε οκτώ λεπτά. 
      ΦΩΤΗΣ ΚΟΥΒΕΛΗΣ: Όχι περισσότερα από πέντε.
      Ευχαριστώ και σας και τους συναδέλφους Κοινοβουλευτικούς Εκπροσώπους που μου παραχώρησαν τη σειρά, προκειμένου να εξυπηρετήσω και μία άλλη κομματική ανάγκη. 
      Θα ξεκινήσω απ’ αυτό που είπε ο αγαπητός συνάδελφος κ. Μαγγίνας. Κύριε συνάδελφε, η Τοπική Αυτοδιοίκηση δεν είναι πολιτικά αφυδατωμένο θεσμικό μέγεθος, έτσι ώστε να μην μπορεί να εκφράζεται και με ψηφίσματα για τα μεγάλα ζητήματα, όχι μόνο της χώρας, αλλά του κόσμου ολόκληρου και ούτε είναι προς ψόγο το γεγονός ότι δήμοι και κοινότητες κατά καιρούς έχουν εκφράσει την άποψή τους και εναντίον του πολέμου και υπέρ της ειρήνης και εναντίον της παγκόσμιας φτώχειας, αλλά και για άλλα συναφή ζητήματα. 
      Αισθάνθηκα την υποχρέωση να θέσω αυτό το ζήτημα, διότι η διαφορετική αντίληψη για τον πολιτικά αφυδατωμένο θεσμό της Τοπικής Αυτοδιοίκησης οδηγεί στο να θέλουμε την Τοπική Αυτοδιοίκηση ως μία διαδικασία διεκπεραίωσης των ζητημάτων των τοπικών κοινωνιών και τίποτα πέραν αυτού. 
      ΒΑΣΙΛΕΙΟΣ ΜΑΓΓΙΝΑΣ: Μου επιτρέπετε μισό λεπτό; 
      ΦΩΤΗΣ ΚΟΥΒΕΛΗΣ: Ευχαρίστως. 
      ΒΑΣΙΛΕΙΟΣ ΜΑΓΓΙΝΑΣ: Όταν τα τζάμια στα σχολεία είναι σπασμένα, όταν δεν υπάρχει θέρμανση, είναι λίγο παράξενο να ασκείται, είπα, εξωτερική παραπολιτική. Καθόλου δεν είμαι αντίθετος με τη διατύπωση γενικότερων θέσεων. 
      ΦΩΤΗΣ ΚΟΥΒΕΛΗΣ: Εγώ θα προσέθετα ότι η σπουδαιότητα της ευρυθμίας ενός σχολείου και η ανάγκη αντιμετώπισης της ευρυθμίας του σε καμία περίπτωση δεν μπορεί να ακυρώνει ή και να αντιπαρατίθεται προς τις επιλογές των δήμων να εκφράζονται πολιτικά. 
      Εμείς, κύριε Πρόεδρε, καταψηφίζουμε το συγκεκριμένο σχέδιο νόμου: «Κώδικας Δήμων και Κοινοτήτων», διότι, όπως έχω υποστηρίξει, πρόκειται για μία ρύθμιση η οποία είναι διαχειριστικού χαρακτήρα. Δεν βλέπει μπροστά και δεν κάνει εκείνη τη χρήσιμη τομή, έτσι ώστε πράγματι να μπορέσει η Τοπική Αυτοδιοίκηση να ανταποκριθεί στο μεγάλο ρόλο που καλείται να έχει στην καινούργια ευρωπαϊκή πραγματικότητα, ώστε να υπηρετήσει κυρίως την περιφερειακή συγκρότηση του κράτους και την αναγκαία αποκέντρωση. 
      Το 42% είναι πράγματι ένα τεράστιο πολιτικό ζήτημα, διότι στερεί την Τοπική Αυτοδιοίκηση από την αναγκαία δημοκρατική νομιμοποίηση. 
      Το γεγονός, κυρίες και κύριοι συνάδελφοι, ότι έχουμε κυβερνήσεις του 40%, δεν σημαίνει ότι είναι και δημοκρατική επιλογή, από την ώρα που το υπάρχον εκλογικό σύστημα δεν καταγράφει με γνησιότητα και πιστότητα τους υπάρχοντες κοινωνικούς και πολιτικούς συσχετισμούς. 
      Και δεν μπορεί να αντλείται ως επιχείρημα το τι συμβαίνει με την ανάδειξη κυβερνήσεων, για να δικαιολογηθεί το 42%, το οποίο οδηγεί στην εκλογή δημάρχου και δημοτικού συμβουλίου από την πρώτη Κυριακή και δίνει περαιτέρω τα τρία πέμπτα των συμβούλων, που εκλέγονται, στους συνδυασμούς που υπερισχύουν. 
      Προειδοποιήσαμε και προειδοποιούμε ότι πρόκειται για έναν εγκλωβισμό της Τοπικής Αυτοδιοίκησης σε μια αντιπαράθεση, σε μια δικομματική αντιπαράθεση, η οποία σε τελευταία ανάλυση βλάπτει την ίδια την υπόθεση της Τοπικής Αυτοδιοίκησης. 
      Κυρίες και κύριοι συνάδελφοι, καταψηφίζουμε το σχέδιο νόμου για το νέο Κώδικα Δήμων και Κοινοτήτων, διότι οι ρυθμίσεις του βρίσκονται πίσω και από τις παραδοχές του σχετικού άρθρου του Συντάγματος που αναθεωρήθηκε το 2001. Ομνύετε οι περισσότεροι στην ευρωπαϊκή πραγματικότητα, αλλά γνωρίζετε ή οφείλετε να γνωρίζετε ότι πρόκειται για πανευρωπαϊκή πρωτοτυπία το να εκλέγονται δήμαρχοι και δημοτικά συμβούλια από την πρώτη Κυριακή με το ποσοστό του 42%. Δεν υπάρχει πουθενά αλλού, σε καμία ευρωπαϊκή χώρα.
      Κύριε Πρόεδρε, ολοκληρώνοντας ήθελα να υποστηρίξω τούτο. Εάν δεν εγκαταλειφθεί η άποψη που θέλει την Τοπική Αυτοδιοίκηση να κηδεμονεύεται άμεσα ή έμμεσα από την εκάστοτε εκτελεστική εξουσία, από την εκάστοτε κυβέρνηση, δεν θα μπορέσουμε να έχουμε σ’ αυτόν τον τόπο μια Τοπική Αυτοδιοίκηση που θα λειτουργεί ως πραγματικό αυτόνομο κέντρο της εξουσίας των ίδιων των πολιτών. Αυτός ο Κώδικας αυτήν την προοπτική και αυτήν τη διεκδίκηση δεν την προωθεί. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κουβέλη και για την κατανόηση ως προς το χρόνο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και δύο συνοδοί διδάσκαλοι από το 1ο Δημοτικό Σχολείο Φερών Βελεστίνου Μαγνησίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία και κύριοι συνάδελφοι, θεωρώ την Τοπική Αυτοδιοίκηση μια σοβαρή εθνική υπόθεση, ώστε συζητώντας για αυτήν θα ήταν καλό να αποφεύγουμε την τρέχουσα κομματική αντιδικία. 
      Παρά το γεγονός ότι αυτή ήταν η αρχική μου πρόθεση, να αναφερθώ δηλαδή σε μερικούς μεγάλους τομείς και προβλήματα που αφορούν την αυτοδιοίκηση σήμερα και να συγκρίνω την προηγούμενη με την τωρινή νομοθετική πρωτοβουλία της Κυβέρνησης σχετικά με την αντιμετώπιση αυτών των προβλημάτων, δεν μπορώ να αντέξω στον πειρασμό να κάνω μερικά προκαταρκτικά σχόλια, διότι ο Κοινοβουλευτικός Εκπρόσωπος της Νέας Δημοκρατίας ήδη σχολίασε.
      Ο Κοινοβουλευτικός Εκπρόσωπος της Νέας Δημοκρατίας είπε, εγκαλώντας το ΠΑ.ΣΟ.Κ. για πολιτική μικροψυχία, ότι δεν έχει εσωτερική ευταξία. Οφείλω δε να πω ότι αυτή η παρατήρηση μου εγέννησε ελαφρό μειδίαμα, διότι μόλις πριν από λίγες ώρες παρακολούθησα να εκπαραθυρώνεται ο τεσσαρακοστός πρώτος παράγων της Κυβέρνησης από κυβερνητικό πόστο για συγκεκριμένες δηλώσεις του. 
      Καλό είναι σ’ αυτές τις περιπτώσεις, κύριε συνάδελφε, όταν προβλήματα ρέοντα και ζέοντα, καυτά στο κόμμα σας, απασχολούν την κοινή γνώμη και τον Πρωθυπουργό σας, να μην αναφέρεστε στα άλλα κόμματα γενικότερα, πολύ περισσότερο στο κόμμα της Αξιωματικής Αντιπολίτευσης.
      Σχολιάσατε, επίσης, το ρόλο της Τοπικής Αυτοδιοίκησης και αναφερθήκατε στη δεκαετία του 1980, λέγοντας ότι κατ’ εντολή του κόμματος που τότε κυβερνούσε, δηλαδή του ΠΑ.ΣΟ.Κ., δήμοι εξέφραζαν την αλληλεγγύη τους προς αγωνιζόμενους λαούς. Και σε μια δεύτερη ατυχή διακοπή της ομιλίας του Κοινοβουλευτικού Εκπροσώπου του Συνασπισμού, είπατε ότι είναι υπερβολικό όταν λείπουν τα τζάμια ή η θέρμανση σ’ ένα σχολείο, να ασχολείται ο δήμαρχος με την έκδοση τέτοιων ψηφισμάτων. 
      Η πρώτη μου παρατήρηση, κύριοι συνάδελφοι, είναι ότι τη δεκαετία του 1980 οι δήμοι δεν είχαν ακόμα τα σχετικά κονδύλια, με βάση το ισχύον τότε νομοθετικό πλαίσιο, για να αναλαμβάνουν τα λειτουργικά έξοδα των σχολικών μονάδων. Το δεύτερο είναι ότι όταν κάποτε η πολιτεία αποφάσισε ότι έπρεπε ο δήμος να πληρώνει τα σχετικά έξοδα στις σχολικές μονάδες για να εξυπηρετούνται βασικές τους ανάγκες, τα προβλήματα που είχαν οι δήμαρχοι, οφείλονταν στη μη χρηματοδότηση τελικά των Ο.Τ.Α. από την πολιτεία. 
      Ένας δήμαρχος, δηλαδή, ο οποίος ήταν υποχρεωμένος να εκφράσει –γιατί έτσι πίστευε- τη διεθνική του αλληλεγγύη σε λαούς που αγωνίζονταν ή υπέφεραν, δεν μπορούσε ενδεχομένως να ικανοποιήσει λειτουργικές ανάγκες των σχολείων, επειδή οι κεντρικές κυβερνήσεις δεν έδιναν τα σχετικά κονδύλια. Συνεπώς δεν ευθύνεται κανείς εκ των τοπικών παραγόντων, πλην ελαχίστων ίσως εξαιρέσεων.
      Επισημαίνω δε, κύριε συνάδελφε, κύριε Κοινοβουλευτικέ Εκπρόσωπε της Νέας Δημοκρατίας, επειδή αρέσκεστε να ισχυρίζεστε ως κόμμα ότι δεν ακυρώνετε καμία μεταρρύθμιση του παρελθόντος, ότι όλες τις βασικές μεταρρυθμίσεις που ψήφισε το ΠΑ.ΣΟ.Κ. για την Τοπική Αυτοδιοίκηση, τις καταψηφίσατε ως κόμμα. Επιθυμώ δε να προσθέσω ότι, «κατά σύμπτωση» επίσης, όλες οι τομές οι οποίες έγιναν στο χώρο της Αυτοδιοίκησης συνδέονται με το κυβερνητικό έργο του ΠΑ.ΣΟ.Κ..
       Σας εύχομαι να επιτελέσετε το ίδιο σπουδαίο έργο, όχι αναμιμνησκόμενος τη δεκαετία του 1980, αλλά και τη δεκαετία του 1990, γιατί και στη δεκαετία του 1990 υπήρξαν δύο τουλάχιστον μεγάλες μεταρρυθμίσεις, η συνένωση των πρωτοβάθμιων Οργανισμών Αυτοδιοίκησης με το όνομα «ΚΑΠΟΔΙΣΤΡΙΑΣ» και η ίδρυση της Νομαρχιακής Αυτοδιοίκησης. Παρά το γεγονός ότι καταψηφίσατε όλες αυτές τις μεταρρυθμίσεις, εγώ σας εύχομαι να έχετε στο μέλλον –δεν ξέρω, δυστυχώς αν έχετε το χρόνο- τη δυνατότητα να υπερηφανεύεστε ότι το κόμμα σας έκανε αναλόγου αξίας ρυθμίσεις και επεμβάσεις στην Τοπική Αυτοδιοίκηση.
      Έρχομαι τώρα στα καθ’ ημάς, στο σχέδιο του Κώδικα Δήμων και Κοινοτήτων που συζητούμε μετά από πρωτοβουλία της Κυβέρνησης. Θα επιλέξω τέσσερις μεγάλες ενότητες για να καταδείξω γιατί δεν μπορούμε να ψηφίσουμε τον Κώδικα Δήμων και Κοινοτήτων που εισηγείσθε, παρά το γεγονός ότι αναγνωρίζω πως κάνει βήματα προόδου. Υπάρχουν, όμως, τέσσερις διακριτές μεγάλες ενότητες, για τις οποίες δεν θα μπορούσαμε να δώσουμε θετική ψήφο.
      Πρώτα από όλα, τίθεται ένα μεθοδολογικό θέμα, ένα μεθοδολογικό ερώτημα. Εάν επρόκειτο περί μιας τυπικής, κλασσικής, στερεότυπης κωδικοποίησης, δηλαδή εάν επρόκειτο για μια κωδικοποίηση των διάσπαρτων ισχυουσών διατάξεων που αφορούν τον Α’ βαθμό Αυτοδιοίκησης, τότε δεν αντιλαμβάνομαι γιατί έπρεπε να καθυστερήσει τόσο πολύ η Κυβέρνηση, προκειμένου να εισηγηθεί αυτήν την τυπική κωδικοποίηση στο Σώμα.
      Εισάγει όμως η Κυβέρνηση νέες ρυθμίσεις που δεν προβλέπονται στο ισχύον νομοθετικό καθεστώς, δεν εντάσσονται στην ισχύουσα νομοθεσία. Κάνει καλώς η Κυβέρνηση; Κατά την άποψή μου, κάνει καλώς. Μπορεί να εισηγηθεί νέες ρυθμίσεις. Αλλά αν εισηγείται νέες ρυθμίσεις, τότε θα όφειλε κατά την άποψή μου να μην κάνει το μεθοδολογικό ολίσθημα να κωδικοποιήσει και έτσι να μην παράσχει στη Βουλή τη δυνατότητα να τροποποιήσει. 
      Θα μπορούσε, δηλαδή, τις νέες ρυθμίσεις που φαντάστηκε ότι έπρεπε να εισηγηθεί, να τις περιλάβει σ’ ένα σύνηθες σχέδιο νόμου, να τις συζητήσουμε, και ενδεχομένως να απορρίψουμε ή να βελτιώσουμε τις ιδέες της. Μετά βεβαίως μπορούσαμε να προχωρήσουμε και σε κωδικοποίηση.
      Άρα, το μεθοδολογικό θέμα είναι: Ή προτείνεις κλασσική στερεότυπη κωδικοποίηση των ισχυουσών διατάξεων, οπότε ασφαλώς τότε συζητάς με τον προβλεπόμενο από τον Κανονισμό της Βουλής τρόπο ή αν θέλεις να εισηγηθείς αναρρυθμίσεις, βελτιώσεις στο ισχύον νομοθετικό καθεστώς για την Αυτοδιοίκηση, εισηγείσαι ένα σχέδιο νόμου για να έχει τη δυνατότητα η Βουλή να αλλάξει, να τροποποιήσει ή να απορρίψει και βεβαίως να συμφωνήσει.
      Επί της ουσίας: Ποιες είναι οι τέσσερις μεγάλες ενότητες για τις οποίες έχουμε σημαντικές, θεμελιώδεις παρατηρήσεις να κάνουμε και που επιβεβαιώνουν τη λογική άρνηση της Αντιπολίτευσης να ψηφίσει το προτεινόμενο σχέδιο Κώδικα Δήμων και Κοινοτήτων; 
      Πρώτη ενότητα: Οι πόροι. Σε ό,τι αφορά την χρηματοδότηση της Τοπικής Αυτοδιοίκησης -και ιδιαίτερα της πρωτοβάθμιας Αυτοδιοίκησης- δεν ισχυρίζομαι ότι όλα όσα συνέβησαν στο παρελθόν ήταν όλα όσα έπρεπε να συμβούν. Υπήρξαν και θετικά και παραλείψεις. Με ενδιαφέρει, όμως, να κρίνω γιατί ένα κόμμα, το οποίο επαγγέλθηκε διαφοροποίηση στη ροή των χρηματοδοτήσεων, δεν κάνει αυτά τα οποία έπρεπε να κάνει.
      Και εξηγούμαι. Μετά τη Συνταγματική Αναθεώρηση –το συγκεκριμένο δε άρθρο του Συντάγματος το ψηφίσαμε ομόφωνα- προβλέπεται ότι κάθε μεταβίβαση αρμοδιότητας προς τους ΟΤΑ , βεβαίως και προς τη Νομαρχιακή Αυτοδιοίκηση, πρέπει να συνοδεύεται από συγκεκριμένους πόρους που εξασφαλίζουν την άσκηση της μεταφερόμενης αρμοδιότητας. Αφού η Κυβέρνηση ήθελε να εισηγηθεί κάτι νέο, έπρεπε να θέσει το εξής ερώτημα για διάλογο στους αρμόδιους φορείς και μέσα στη Βουλή: Πώς θα μπορούσε να υλοποιηθεί η σχετική συνταγματική επιταγή, προκειμένου να οδηγηθούμε, σταδιακά έστω, σε μια όντως αυτόνομη Τοπική Αυτοδιοίκηση, που να μπορεί να στηρίζει τη μεταβιβαζόμενη σε αυτήν αρμοδιότητα ή κύκλο αρμοδιοτήτων; Μόνο με την αλλαγή –είναι πεποίθησή μου- του φορολογικού συστήματος. Άρα εάν ήθελε η Κυβέρνηση να συζητήσει πραγματική μεταφορά πόρων, έπρεπε όλοι μαζί, στα πλαίσια ενός εθνικού διαλόγου, καταλήγοντος του διαλόγου αυτού σε προτάσεις εντός της Βουλής, να συζητήσουμε την αναθεώρηση του φορολογικού συστήματος.
      Είναι άποψη που την έχω διατυπώσει από το 1985 όταν ήμουν τότε νεαρός Υφυπουργός των Εσωτερικών. Επιμένω και είκοσι ένα χρόνια μετά και η επιμονή μου αυτή αφορά το σύνολο των πολιτικών κομμάτων. Δεν θα λυθεί ποτέ το πρόβλημα της χρηματοδότησης της Τοπικής Αυτοδιοίκησης -στην προκειμένη περίπτωση, των πρωτοβάθμιων Ο.Τ.Α.- αν δεν κάνουμε μια ριζική μεταμόρφωση του φορολογικού συστήματος, στα πλαίσια της οποίας θα αποκτήσουν οι δύο διακριτοί βαθμοί Αυτοδιοίκησης δικούς τους μηχανισμούς βεβαίωσης και είσπραξης εσόδων. Εάν  εξακολουθούμε να επιμένουμε στο γνωστό δόγμα «το κράτος εισπράττει και μετά εισέρχεται σε μια συνεχή διαπραγμάτευση με τον α’ και β’ βαθμό Αυτοδιοίκησης για το πόσα θα κατανεμηθούν στην αυτοδιοίκηση» δεν πρόκειται να λύσουμε το θέμα.
      Θα μπορούσε κανείς να ερωτήσει: Γιατί αυτό που θεωρείς ως ώριμη απαίτηση σήμερα, δεν το υιοθετήσατε στο παρελθόν ως κυβέρνηση; Σας απαντώ με τη γενική απάντηση την οποία έδωσα πριν, ότι, κατά την άποψή μου, πολλά θετικά συνέβησαν και άλλα θα οφείλαμε να πράξουμε, που δεν συνέβησαν. Και εν πάση περιπτώσει, ο ομιλών τουλάχιστον έχει τη δυνατότητα να το υποστηρίζει γιατί το υποστηρίζει επί πάρα πολλά χρόνια. Άρα αφού η Κυβέρνηση αναλαμβάνει νομοθετική πρωτοβουλία με την οποία εισάγει στο Σώμα προς συζήτηση νέες ρυθμίσεις, μετά τη συνταγματική αναθεώρηση, θα έπρεπε να συζητήσει και αυτό το θέμα. 
      Θα μπορούσε να γίνει αμέσως; Όχι. Εδώ συντάσσομαι με την άποψη του κ. Μαγγίνα ότιη μεταρρύθμιση θα έπρεπε να γίνει σταδιακά. Είναι το δίλήμμα που ετέθη για τη μετάβαση της Ρωσίας από τον κομμουνισμό στην αγορά, βίαιη μεταρρύθμιση, ή κλιμακωτή μεταρρύθμιση; 
      ΒΑΣΙΛΕΙΟΣ ΜΑΓΓΙΝΑΣ: Σταδιακή.
      ΧΑΡΑΛΑΜΠΟΣ ΚΑΣΤΑΝΙΔΗΣ: Προφανώς θα μπορούσε να γίνει σταδιακά, στα πλαίσια μιας σταδιακής μεταβολής του φορολογικού μας συστήματος, θα μπορούσαμε να οδηγηθούμε τελικά στο καθεστώς εκείνο όπου οι πρωτοβάθμιοι κι οι δευτεροβάθμιοι οργανισμοί έχουν δικούς τους μηχανισμούς βεβαίωσης και είσπραξης εσόδων, ώστε να έχουν και φορολογική συνείδηση κατά την διαχείριση των πόρων τους. 
      ΜΑΡΓΑΡΙΤΗΣ ΤΖΙΜΑΣ: Δεν το θέλουν οι δήμαρχοι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό το ξέρω, κύριε Τζίμα, αλλά εγώ δεν θέλω αυτή την ώρα να ασχοληθώ με προτάσεις που εκφράζουν δήμαρχοι. Θεωρώ  ότι είναι εθνικά πρέπον και πρέπον για λογαριασμό της Αυτοδιοίκησης. Αυτή είναι η πρώτη παρατήρηση. 
      Δεύτερη ενότητα θεμάτων. Η δεύτερη ενότητα θεμάτων σχετίζεται με την αποκέντρωση μέσα στην αποκέντρωση. Ξέρετε, κύριε Υπουργέ, ότι ο προτεινόμενος Κώδικας Δήμων και Κοινοτήτων προβλέπει τη δυνατότητα μεταφοράς  συγκεκριμένων αρμοδιοτήτων για την εκτέλεση μικρών, έστω, τεχνικών έργων στο συμβούλιο διαμερίσματος. Κατ’ αρχάς, η απόπειρα  πρέπει να σας πω ότι είναι χωρίς αξία. Από τη δεκαετία του 1980 θυμάμαι ότι μεταξύ της κυβέρνησης και της κεντρικής γραφειοκρατίας αναπτυσσόταν μια αντιπαλότητα. Η πολιτική βούληση ήταν να μεταφέρουμε αρμοδιότητες στην Αυτοδιοίκηση και η κεντρική γραφειοκρατία κρατούσε με νύχια και με δόντια τις αρμοδιότητές της. Η έκπληξη ήταν όταν μεταφέραμε αρμοδιότητες στην Αυτοδιοίκηση και διαπιστώσαμε ότι, ενώ από τη δεκαετία του ’80 προβλέπονταν ουσιαστικές αρμοδιότητες για τα συμβούλια διαμερισμάτων οι δήμαρχοι ανεξαρτήτως αποχρώσεως, έκαναν ό,τι ήταν δυνατόν στις μεγάλες πόλεις για να μην επιχειρήσουν εσωτερική αποκέντρωση, δηλαδή, να μεταφέρουν αρμοδιότητες στα διαμερίσματα. 
      Το πρόβλημα ποιο είναι; Εάν εν όψει αυτού του καθεστώτος, της δυσκολίας δηλαδή που έχουν πολλοί δημοτικοί άρχοντες –μιλώ κυρίως για τα μεγάλα αστικά κέντρα, όπου υπάρχουν διαμερίσματα- να κάνουν αποκέντρωση μέσα στην αποκέντρωση, μεταφέρετε τώρα λίγες έστω, όπως είναι το παράδειγμα των τεχνικών έργων, αρμοδιότητες χωρίς όμως να υπάρχει η ανάλογη υλικοτεχνική υποδομή και ενδεχομένως οι πόροι. Το ερώτημά μου είναι: Θα έχουν δική τους υλικοτεχνική υποδομή τα διαμερίσματα για να εκτελέσουν ένα μικρό τεχνικό έργο; 
      Δεύτερο ερώτημα: Αν δεν έχουν, θα προχωρήσουν έστω και για το μικρό έργο -αν είναι και μικρού ύψους- σε διαδικασία διαγωνισμού ή ενδεχομένως απευθείας ανάθεσης; Με ποιους κανόνες διαφάνειας; Υπάρχει, λοιπόν, ένα θέμα που αφορά την απόδοση στο εσωτερικό του δήμου των μηχανισμών εκείνων που θα δικαιώσουν έστω και μια, μικρής σημασίας, κατανεμόμενη αρμοδιότητα στα διαμερίσματα. Σ’ αυτό δεν έχουμε απάντηση.
      Τρίτη ενότητα θεμάτων: Για τις προσλήψεις. Κυρίες και κύριοι συνάδελφοι, όπως κωδικοποιούμε σειρά διατάξεων που αφορούν όλο το εύρος λειτουργίας της Τοπικής Αυτοδιοίκησης, της πρωτοβάθμιας Αυτοδιοίκησης, εκτίμησή μου είναι ότι θα έπρεπε να κωδικοποιήσουμε και τις διάσπαρτες διατάξεις που αφορούν τις προσλήψεις σε αυτήν. Δεν γίνεται κάτι τέτοιο στον παρόντα Κώδικα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι στον Κώδικα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Για τον Κώδικα μιλάω εγώ. Αυτή είναι η πρότασή μου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η πρότασή μου είναι ότι θα έπρεπε στον Κώδικα να υπάρχει και η κωδικοποίηση των περί προσλήψεων διατάξεων, διότι, κύριε Υπουργέ –θα μου δώσετε λίγα λεπτά ακόμη κύριε Πρόεδρε, δεν θα καθυστερήσω πολύ- έχει πλέον αποδιαρθρωθεί όλο το σύστημα προσλήψεων που εστηρίζετο στον ν. 2190. Καθημερινά βλέπουμε αποφάσεις στελεχών της  Κυβέρνησης, με τις οποίες αποδυναμώνεται ουσιαστική αρμοδιότητα και ο έλεγχος του Α.Σ.Ε.Π.. Επιβάλλονται διαρκείς εξαιρέσεις από το πεδίο ελέγχου του Α.Σ.Ε.Π., πολύ περισσότερο τώρα που έχουμε νέες μορφές επιχειρηματικής δράσης στους Ο.Τ.Α., Ανώνυμες εταιρείες που μπορεί να συστήνονται από τους Οργανισμούς Τοπικής Αυτοδιοίκησης, εξέρχονται του πεδίου εφαρμογής του ν. 2190.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτό δεν μπορεί να γίνει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως και μπορεί.
      Θα το διαβεβαιώσετε αυτό, κύριε Υπουργέ; Διότι στο κείμενο του Δημοτικού Κώδικα ορίζετε ότι σε ό,τι αφορά το προσωπικό των ανωνύμων εταιρειών που ιδρύονται από τους δήμους, θα εκδοθεί προεδρικό διάταγμα, μετά από διαβούλευση με την Κ.Ε.Δ.Κ.Ε., περιγράφουν τον τρόπο πρόσληψής τους. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα σας εξηγήσω αμέσως μετά το γιατί. Δεν αφορά το Α.Σ.Ε.Π. αυτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ακούστε με λίγο. Όταν λέτε ότι με προεδρικό διάταγμα θα καθοριστούν οι όροι της πρόσληψης, με συγχωρείτε πάρα πολύ αλλά δεν μου λέτε απολύτως τίποτα για τον Α.Σ.Ε.Π.. Και επειδή γνωρίζω την αποδιάρθρωση όλου του συστήματος προσλήψεων, επειδή εισάγεται το υποκειμενικό στοιχείο, είμαι αποφασισμένος να θέσω τέτοιο θέμα, κωδικοποίησης δηλαδή των ισχυουσών διατάξεων για τους δήμους και τις κοινότητες.
      Κύριε Υπουργέ, σήμερα είδα να δημοσιεύονται σε μια εφημερίδα λίστες διορισμένων ή διοριζομένων από μηχανισμούς ή πρόσωπα που σχετίζονται με το πολιτικό σας γραφείο. Δεν γνωρίζω αν είναι αληθείς, ούτε θέλω να υιοθετήσω τις καταγγελίες. Επιθυμώ πραγματικά να προβείτε σε μια ρητή διάψευση ότι αυτές οι λίστες, οι οποίες είδαν το φως της δημοσιότητας και τις οποίες επεξεργάστηκαν μηχανισμοί  ή πρόσωπα του πολιτικού σας γραφείου, είναι απολύτως ψευδείς. 
      Διότι φοβάμαι ότι έχετε δημιουργήσει τέτοια σύγχυση στον κόσμο εμπεδώνεται τόσο συστηματικά η πεποίθηση ότι παραβιάζεται ο νόμος για να διορίσετε ημετέρους, που δεν θα έχει γυρισμό αυτή η ιστορία. Θέλω να πιστεύω ότι ο Υπουργός Εσωτερικών και Δημόσιας Διοίκησης αυτά που δημοσιεύθηκαν σήμερα θα τα διαψεύσει. Ένα είναι απολύτως βέβαιο ότι έχει τραυματιστεί η αξιοπιστία των προσλήψεων και αυτό δημιουργεί μέγα ηθικό και πολιτικό ζήτημα. 
      Η τέταρτη ενότητα αφορά τη διαφάνεια. Μιλούμε για αποκέντρωση. Ορθά επισημάνθηκε προηγουμένως ότι αν κανείς ελέγξει τις εκθέσεις του Συνηγόρου του Πολίτη, των ελεγκτών Δημόσιας Διοίκησης, του Ελεγκτικού Συνεδρίου θα διαπιστώσει ότι κατονομάζονται πρωτοβάθμιοι Oργανισμοί Τοπικής Αυτοδιοίκησης ως πρωταθλητές στα φαινόμενα της διαφθοράς. Το  θέμα είναι να ακολουθήσουμε την εξής αρχή: Όταν κάνουμε αποκέντρωση να μην αποκεντρώνουμε και τη διαφθορά. Δεν είναι δυνατόν να ζητούμε θεσμούς διαφάνειας για την κεντρική διοίκηση και να αγνοούμε ότι είναι ανάγκη να υπάρχουν στην Αυτοδιοίκηση. 
      Κανένα τέτοιο βήμα δεν γίνεται με  το σχέδιο του Κώδικα Δήμων και Κοινοτήτων, κύριε Υπουργέ, διότι όταν η Αυτοδιοίκηση, όταν η Κ.Ε.Δ.Κ.Ε. κάνει ένα, αποφασιστικό βήμα και ζητά ανεξάρτητες αρχές να ελέγχουν τις δραστηριότητες των Οργανισμών Τοπικής Αυτοδιοίκησης και σ' αυτό το γενναίο βήμα της Κ.Ε.Δ.Κ.Ε. η Κυβέρνηση σιωπά, υπάρχει πρόβλημα. Εάν κοιτάξετε το κείμενο το οποίο κατέθεσε η Κ.Ε.Δ.Κ.Ε. για τη συνταγματική αναθεώρηση θα δείτε ότι θέτει τέτοια θέματα. Το θέμα των ανεξαρτήτων αρχών που ελέγχουν τις δραστηριότητες των Οργανισμών Τοπικής Αυτοδιοίκησης δεν είναι θέμα συνταγματικής αναθεώρησης. Απαιτώ, προκαλώ, προσκαλώ την Κυβέρνηση όταν η ίδια η Κ.Ε.Δ.Κ.Ε. θέτει θέμα ελέγχου από ανεξάρτητες αρχές των δράσεων των Οργανισμών Τοπικής Αυτοδιοίκησης, να μην στείλει το μήνυμα ότι αδιαφορεί, ότι δεν κάνει τίποτα, ότι δεν προσέρχεται δηλαδή για την αντιμετώπιση φαινομένων διαφθοράς που παρατηρούνται και στην περιφέρεια. 
      Να, λοιπόν, η τέταρτη μεγάλη ενότητα. Έχει πολύ μεγάλη σημασία σήμερα να επισημάνω, κυρίες και κύριοι συνάδελφοι, την ανάγκη οι ψίθυροι να κατασιγαστούν, την ανάγκη να προστατευθεί η δημόσια ζωή, την ανάγκη να αποκαταστήσουμε την ηθική τάξη πραγμάτων στη δημόσια ζωή, διότι, δυστυχώς, κυρίως με ευθύνη συγκεκριμένων κυβερνητικών στελεχών οι ψίθυροι αυτοί ακούγονται, επεκτείνονται, εγείρονται νέα ερωτηματικά. Δεν με ενδιαφέρει να εκμεταλλευτώ το θέμα του κ. Κωστόπουλου. Το τι έκανε ο κ. Καραμανλής με τον κ. Κωστόπουλο είναι δικό του θέμα. Με ενδιαφέρει όμως να επισημάνω το εξής κυρίες και κύριοι συνάδελφοι: Όταν η Νέα Δημοκρατία έκανε σημαία της την υπόθεση του Χρηματιστηρίου υπέθετε ο ελληνικός λαός ότι κάτι γνώριζε. Ή είχε αποδείξεις όπως λέει ο κ. Κωστόπουλος και συνεπώς θα όφειλε δημόσια στον ελληνικό λαό να  μιλήσει για πρόσωπα και διευθύνσεις, ή αλλιώς εάν δεν είχε αποδείξεις και δεν είχε κανένα στοιχείο, να μην ακολουθήσει πολιτική τυφλού μίσους και αντιδικίας. Ένα από τα δύο πρέπει να συμβαίνει. Ή αναδεικνύεις την κάθαρση σε ιδεολογική σου σημαία και την υπηρετείς έχοντας αποδείξεις, ή διαφορετικά σιωπάς, δεν συκοφαντείς τον αντίπαλό σου. 
      Λοιπόν, πρέπει κάποτε να αποκαταστήσουμε τη λογική και την ηθική τάξη πραγμάτων. Προσκαλώ την Κυβέρνηση να μην αγνοήσει προτάσεις για τον έλεγχο των προμηθειών και των έργων στην Αυτοδιοίκηση με τη σύσταση ανεξαρτήτων αρχών. Μπορούμε τουλάχιστον σε περιφερειακή βάση να τις ιδρύσουμε.
      Καταδείξαμε με τον πιο εύγλωττο τρόπο ποιες είναι οι αντιρρήσεις τις οποίες προβάλει η Αξιωματική Αντιπολίτευση και δεν ψηφίζει το σχέδιο το οποίο εισηγείστε. 
      Ευχαριστώ. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, το λόγο για ένα λεπτό, παρακαλώ. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο για ένα λεπτό, κύριε Μαγγίνα. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, ο συνάδελφος, κ. Καστανίδης έκανε φιλότιμες προσπάθειες χωρίς όμως επιτυχία να δικαιολογήσει την αρνητική ψήφο του ΠΑ.ΣΟ.Κ.. Ανεφέρθη σε ένα λόγο μεθοδολογίας, γιατί έχουμε ουσιαστικές ρυθμίσεις και όχι μόνο να συμποσώνουμε στον Κώδικα τις μέχρι σήμερα ρυθμίσεις και αναφέρθηκε και σε τέσσερα κεφάλαια. 
      Κύριε συνάδελφε, όλοι οι ισχυρισμοί τους οποίους διατυπώσατε είναι οι απόψεις σας και αρνείστε ψήφο, διότι αυτές οι απόψεις, όψιμες, οι οποίες δεν περιέχονται στην επιτροπή του 2003 που είχατε συστήσει επί κυβερνήσεώς σας, δεν περιελήφθησαν στον Κώδικα. Μα, δεν είστε κυβέρνηση και πρέπει να συνηθίσετε στην ιδιότητα της Αξιωματικής Αντιπολίτευσης, ένας πολύ σημαντικός ρόλος, ένας ρόλος που σας επιτρέπει και να συμφωνείτε όταν στελέχη του κόμματός σας, στο πλαίσιο της Τοπικής Αυτοδιοίκησης έχουν συμφωνήσει. 
       Κατά συνέπεια πολύ λυπάμαι αλλά δεν ήταν επαρκής η αιτιολόγηση. 
      Και μία λέξη ακόμα για τα πολύ τελευταία που είπατε. Κύριε συνάδελφε, για τη διαφθορά και τη διαπλοκή η Κυβέρνηση Καραμανλή έχει κάνει πολλά. Δεν είναι η στιγμή να αναφερθώ σε ρυθμίσεις νομοθετικές. Ένα φαινόμενο όμως το οποίο εξετράφη επί δεκαετίες, το οποίο δυστυχώς είναι διάχυτο σε πολλά κομμάτια της ελληνικής κοινωνίας, δεν μπορεί ούτε σε δώδεκα ούτε σε είκοσι τέσσερις μήνες ούτε σε τριάντα έξι μήνες διά μαγείας να εξαλειφτεί. Έχετε υπομονή! 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, να ακούσετε και τον άλλον ομιλητή;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, επειδή υπάρχει ένα πρόβλημα το οποίο εξήγησα στους συναδέλφους δηλαδή πρέπει να συναντήσω τον Ρώσο Συνήγορο του Πολίτη στις 15.30΄ είναι ανάγκη να μιλήσω τώρα σας παρακαλώ πολύ. Θα μείνει ο κ. Νάκος φυσικά ο οποίος θα κλείσει τη συζήτηση. 
      ΠΡΟΕΔΡΕΥΩΝ (Σωτήρης Χατζηγάκης): Μάλιστα, κύριε Υπουργέ.
      Ορίστε, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, στο τέλος αυτής της συζήτησης, που σε άλλες περιπτώσεις υπήρξε γόνιμη και σε άλλες στείρα, ένα συμπέρασμα μπορεί να βγάλει κανείς. Το είπα και ξεκινώντας την πρωτομιλία μου: Η Αριστερά με ουτοπικές, ενδεχομένως, σε ορισμένα σημεία θέσεις. είναι συνεπής με αυτά που πρέσβευε και πρεσβεύει. Το ζήτημα είναι ότι σε ένα τόσο σημαντικό θεσμικό πλαίσιο όπως είναι εκείνο του Δημοτικού και Κοινοτικού Κώδικα από την πλευρά της Αξιωματικής Αντιπολίτευσης η συζήτηση εξαντλήθηκε στην απόφαση του ότι θα πούμε «όχι» γιατί πρέπει να πούμε «όχι» για λόγους πολιτικής και ιδίως εν όψει δημοτικών και νομαρχιακών εκλογών. Και ας ψάξουμε να βρούμε γιατί θα πούμε «όχι». Ήταν η απελπισμένη προσπάθεια τεκμηρίωσης ενός «όχι» το οποίο δεν έχει απολύτως καμιά λογική. Και θα σας πω γιατί.
      Πρώτα πρώτα να διευκρινίσουμε ένα πράγμα. Η ιστορία της Τοπικής Αυτοδιοίκησης στον τόπο μας είναι μεγάλη. Κανείς δεν μπορεί να την μονοπωλήσει. Κανείς δεν μπορεί να αμφισβητήσει ότι όλοι όσοι κυβερνήσουν  τον τόπο μπορεί να έκαναν βήματα εμπρός ή πίσω βήματα η ουσία είναι όμως ότι ο κάθε ένας συνεισέφερε. Δεν το αμφισβητεί κανένας. Η Αριστερά που δεν κυβέρνησε συνεισέφερε με το να προβάλει ακόμα και υπερβολικές θέσεις, ωθώντας τις κυβερνήσεις να κάνουν το καλύτερο δυνατό. Αλλά δεν μπορεί να μονοπωλεί η Αξιωματική Αντιπολίτευση την ευαισθησία για την Τοπική Αυτοδιοίκηση. 
      Δεν μπορεί να αγνοεί, για παράδειγμα, το γεγονός ότι αν έχουμε το συνταγματικό πλαίσιο που έχουμε -και το αρχικό και το αναθεωρημένο- αυτό οφείλεται το μεν πρώτο αποκλειστικά στη Νέα Δημοκρατία το δε αναθεωρημένο κατά μεγάλο βαθμό στη Νέα Δημοκρατία. Γιατί θα θυμάται η Αξιωματική Αντιπολίτευση τις προτάσεις που κάναμε εδώ. Στην αρχή η πρόταση αναθεώρησης για τα άρθρο 102 ήταν πολύ δειλή και μετά από το συνέδριο της Κ.Ε.Δ.Κ.Ε. στο Ηράκλειο, και τη συζήτηση που έγινε εκεί, προέκυψε το κείμενο στο οποίο καταλήξαμε. Δεν μπορεί να αγνοεί η Αξιωματική Αντιπολίτευση, παραδείγματος χάριν ότι ένας πολύ σημαντικός νόμους μετά το Σύνταγμα του ’75, ο ν. 1065/80 που ήταν και η βάση για όλους τους Κώδικες, ψηφίστηκε από την Κυβέρνηση της Νέας Δημοκρατίας. Βεβαίως ψηφίστηκαν στη συνέχεια νόμοι από την πλευρά του ΠΑ.ΣΟ.Κ και το αναγνωρίζουμε, και στον Α΄ και στο Β΄ βαθμό. Αλλά όπως πρέπει να βλέπει κανείς τα θετικά, δεν μπορεί να μη βλέπει και τα αρνητικά. 
      Ψηφίστηκαν νόμοι. Πώς εφαρμόστηκαν; Αν έχουμε φθάσει στο κατάντημα που φθάσαμε -της Τοπικής Αυτοδιοίκησης Α΄ και Β΄ βαθμού- όταν παρέλαβα τα καθήκοντά μου εγώ στο Υπουργείο, πώς έγινε αυτό; 
      Γιατί οι πόροι δεν υπήρχαν; Στη μεν Νομαρχιακή Αυτοδιοίκηση διόλου, στη δε περίπτωση της Τοπικής Αυτοδιοίκησης πρώτου βαθμού είχαν ήδη ξεπεραστεί αυτά που είχαν θεσπιστεί το 1989 και είχαν μπει στη φάση του υπερδανεισμού οι Οργανισμοί Τοπικής Αυτοδιοίκησης. 
      	Δεν αγνοούμε ότι το ΠΑ.ΣΟ.Κ. ψήφισε νόμους, σίγουρα όμως ένα είναι βέβαιο: Ότι άφησε την Τοπική Αυτοδιοίκηση το 2004 σε μία κατάσταση αφόρητου μαρασμού. Αυτό δεν είναι δική μου διαπίστωση, είναι διαπίστωση και της Κ.Ε.Δ.Κ.Ε. και της Ε.Ν.Α.Ε.. Και κανείς δεν μπορεί να κατηγορήσει την Κ.Ε.Δ.Κ.Ε. και την Ε.Ν.Α.Ε. ότι πρόσκεινται πολιτικά στη σημερινή Κυβέρνηση.
      Κάτω, λοιπόν, απ’ αυτές τις προϋποθέσεις διερωτάται κανείς το εξής, γιατί το έθεσε ο κ. Καστανίδης: Το ΠΑ.ΣΟ.Κ. πριν από τις εκλογές ακριβώς είχε καταλήξει –λέει- σ’ έναν Κώδικα τον οποίον είχε δεχθεί κατά πλειοψηφία και η Κ.Ε.Δ.Κ.Ε.. 
      Αυτός ο Κώδικας, κύριοι συνάδελφοι -και σας το διευκρινίζω για πολλοστή φορά- ήταν σχέδιο το οποίο μάλιστα είχε πάει στο Γενικό Λογιστήριο και το Γενικό Λογιστήριο του είχε απορρίψει τις σημαντικότερες ρυθμίσεις. Και εκεί «κόλλαγε» το θέμα και δεν μπορούσε να το περάσει. Ούτε καν, δηλαδή, αυτόν τον Κώδικα -ο οποίος δεν έχει πολλά πράγματα από εκείνα που βάζουμε εμείς σήμερα- δεν είχε καταφέρει το ΠΑ.ΣΟ.Κ. να τον περάσει γιατί οι Υπουργοί του διαφωνούσαν μεταξύ τους. 
      Πάντως ήταν ικανοποιημένο το ΠΑ.ΣΟ.Κ., θα ήταν ευτυχής και ο κ. Σκανδαλίδης αν πέρναγε εκείνον τον Κώδικα την εποχή εκείνη, το 2004, τρία χρόνια μετά την Αναθεώρηση. 
      Το ΠΑ.ΣΟ.Κ., κύριε συνάδελφε και Κοινοβουλευτικέ Εκπρόσωπε της Αξιωματικής Αντιπολίτευσης -και είναι γνωστό αυτό το πράγμα- είχε όλο το χρόνο μετά την Αναθεώρηση –γιατί το θέσατε σε επίπεδο χρονικής περιόδου μετά την Αναθεώρηση- είχε τη δυνατότητα να αξιοποιήσει το κεκτημένο της Αναθεώρησης που μας αναφέρατε πριν. Είχαν περάσει τρία χρόνια. Απ’ αυτά που είπατε, ιδίως για τα θέματα της φορολογικής μεταρρύθμισης υπέρ των Οργανισμών Τοπικής Αυτοδιοίκησης, ο Κώδικας αυτός δεν είχε απολύτως τίποτα. Το ΠΑ.ΣΟ.Κ., λοιπόν, κρίνεται ως κόμμα που κυβέρνησε για τόσα χρόνια τον τόπο με βάση εκείνο που άφησε το 2004.
      Ερχόμαστε εμείς. Κατά γενική ομολογία των πάντων υιοθετούμε το σύνολο του πλαισίου αυτού, προσθέτουμε μία σειρά από σημαντικότατες ρυθμίσεις που αφορούν στις αρμοδιότητες –και θα έλθω πάλι σ’ αυτό το σημείο- που αφορούν τα θέματα του βαθέματος της δημοκρατίας, ιδίως σε επίπεδο τοπικών δημοψηφισμάτων, την εσωτερική δημοκρατία των Οργανισμών Τοπικής Αυτοδιοίκησης, τη δυνατότητα του πολίτη να παρεμβαίνει με ερωτήσεις και αναφορές, το πλαίσιο που αφορά τα αναπτυξιακά προγράμματα εν όψει του Δ΄ Κοινοτικού Πλαισίου Στήριξης, το καθεστώς των δημοτικών και κοινοτικών επιχειρήσεων, τη διεθνή συνεργασία, τα πολιτιστικά δρώμενα. Εμπλουτίζεται σημαντικά αυτός ο Κώδικας και φτάνουμε εδώ. 
      Ποια είναι η θέση του ΠΑ.ΣΟ.Κ.; «Δεν προχωρήσατε πολύ»! Έχουμε προχωρήσει παρασάγγας μπροστά από το σχέδιο που μας άφησε το οποίο το ενσωματώσαμε όλο. «Αργήσατε»! λέει. Ένας Θεός ξέρει πόσα χρόνια έκανε το ΠΑ.ΣΟ.Κ. για να φτιάξει αυτό το σχέδιο. Επιπλέον λέει ότι είναι ξεπερασμένα αυτά τα πράγματα. Σε δύο χρόνια ήταν ικανοποιημένοι απ’ αυτό που έκαναν, πάμε πολύ μπροστά, δεν είναι ικανοποιημένοι απ’ αυτό που κάνουμε τώρα, γι’ αυτό λένε «όχι»! 
      Μα, υπάρχει λογική σ’ αυτό το πράγμα; Βεβαίως, κανείς δεν είναι ικανοποιημένος απ’ αυτό που κάνουμε. Δεν μπορεί να είναι ικανοποιημένος για την Τοπική Αυτοδιοίκηση. Έχουμε μείνει πολύ πίσω και πρέπει να πάμε πολύ γρήγορα και θα πάμε πολύ γρήγορα. Αλλά αυτός ο Κώδικας είναι μία σημαντική πρόοδος όπως και να το κάνουμε. 
      Το ΠΑ.ΣΟ.Κ. θα είχε κάθε λόγο να πει «ναι» σ’ αυτό, «γιατί στο κάτω-κάτω είχαμε συμβάλει κι εμείς στο μέτρο που δεν μπορέσαμε προηγουμένως να το κάνουμε θεσμικά, αλλά είχαμε αφήσει ένα σχέδιο, πάμε παραπέρα, ελάτε να συζητήσουμε». Αντί να πει αυτό, λέει «όχι». Αυτό το «όχι» δεν έχει λογική. Μία λογική έχει: «Θα λέμε όχι γιατί έχουμε δημοτικές και νομαρχιακές εκλογές και πρέπει να μηδενίζουμε το όποιο έργο γίνεται». Το ότι καθυστερήσαμε –σας είπα- δύο χρόνια, με συγχωρείτε πάρα πολύ, ψάξτε να δείτε πόσο καιρό αυτή η επιτροπή που είχε συσταθεί προηγουμένως έκανε το σχέδιο το οποίο μας άφησε και το οποίο δεν είχε καταλήξει πουθενά. Γιατί σας είπα ότι το σχέδιο αυτό δεν είχε ούτε καν την έγκριση του Γενικού Λογιστηρίου! Κάτω απ’ αυτές τις προϋποθέσεις, λοιπόν, το «όχι» δεν έχει λογική. 
      Από κει και πέρα, σε επί μέρους παρατηρήσεις που έγιναν θέλω να εκθέσω τα εξής: Πρώτα-πρώτα, στο θέμα των αρμοδιοτήτων άκουσα κάποια πράγματα. Δίνουμε –λέει- αρμοδιότητες «που είναι οι πόροι»; Μα, σοβαρά μιλάμε; Οι αρμοδιότητες που εκτίθενται είναι αρμοδιότητες που τις έχει η Τοπική Αυτοδιοίκηση αυτήν τη στιγμή. Κωδικοποίηση των υφιστάμενων αρμοδιοτήτων κάνουμε, δεν δώσαμε καινούργιες αρμοδιότητες και δεν είναι πλήρης και δεν μπορεί να είναι ιδίως ο κ. Καστανίδης και οι άλλοι νομικοί εξ’ ημών ξέρουν ότι δεν επιτρέπεται και δεν είναι νοητή η αποκλειστική απαρίθμηση των αρμοδιοτήτων. Είναι γνωστό αυτό το πράγμα. Κάτω, λοιπόν, απ’ αυτές τις προϋποθέσεις απαριθμήσαμε τις αρμοδιότητες και, βεβαίως, πρέπει να υπάρξει ενίσχυση των πόρων. 
      Τόνισα και ξανατονίζω: Ο κ. Καραμανλής είχε πει, το ξαναλέει, θα το πει και πάλι αύριο, ότι μετά τον Κώδικα ξεκινάμε το διάλογο με την Κ.Ε.Δ.Κ.Ε., την Ε.Ν.Α.Ε. και τους άλλους φορείς -αλλά ιδίως με τους δύο αυτούς αντιπροσωπευτικούς φορείς της Τοπικής Αυτοδιοίκησης- για το διοικητικό μέλλον της Χώρας και την ενίσχυση της Τοπικής Αυτοδιοίκησης. Και εκεί θα συζητήσουμε, όπως θα πάμε παραπέρα. Όπως πήγαμε παραπέρα με τους πόρους της Νομαρχιακής Αυτοδιοίκησης. Την έφτιαξε το ΠΑ.ΣΟ.Κ., την άφησε χωρίς πόρους. Δεν είναι γνωστό αυτό το πράγμα; Εκατόν δέκα εκατομμύρια ευρώ ήταν οι καθαροί πόροι το 2004, τριακόσια τριάντα και παραπάνω είναι τώρα! Λίγο πράγμα είναι αυτό; Αν το δείτε σε απόλυτους αριθμούς, είναι λίγο για τη Νομαρχιακή Αυτοδιοίκηση, αλλά είναι τριπλάσιο απ’ αυτό που μας άφησε το ΠΑ.ΣΟ.Κ.. Και αυτό έγινε σε δύο χρόνια, μ’ αυτήν την κακή οικονομική συγκυρία. Αυτό δεν είναι πρόοδος; Δεν είναι στάση της Κυβέρνησης υπέρ της ενίσχυσης της Τοπικής Αυτοδιοίκησης, αλλά και όλα τα άλλα που σας ανέφερα; 
      Ο κ. Καστανίδης έθιξε δύο θέματα που δεν θέλω να αφήσω αναπάντητα, διότι μπορεί να δημιουργηθούν «σκιές». Θα ήθελα να ρωτήσω το εξής σε ό,τι αφορά τα θέματα των προσλήψεων. Διευκρινίζω: Οι δημοτικές επιχειρήσεις όπως τις καθορίζουμε είναι επιχειρήσεις που εκ της φύσεώς τους, από τη σύνθεση του μετοχικού τους κεφαλαίου –όσες έχουν μετοχικό κεφάλαιο, γιατί αμιγείς, ούτως ή άλλως, έτσι είναι- ανήκουν στον ευρύτερο δημόσιο τομέα. Είναι αυτονόητο ότι ανήκουν και θα ανήκουν. Αφού οι πρώτες είναι αμιγείς, οι δεύτερες που είναι οι ανώνυμες εταιρείες πρέπει στη μεν μία περίπτωση να έχουν τουλάχιστον 51% κεφάλαιο από την Τοπική Αυτοδιοίκηση, στη δεύτερη περίπτωση να είναι το σύνολο από την Τοπική Αυτοδιοίκηση και το τρίτο να είναι μονομετοχική από μία Τοπική Αυτοδιοίκηση. Θέλω, δηλαδή, να τονίσω εδώ ότι έχουμε κλασική περίπτωση όπου εκ των πραγμάτων το πλαίσιο που διαμορφώνουμε είναι εντός του ευρύτερου δημόσιου τομέα. 
      Επομένως ισχύει, ναι ή όχι, η συνταγματική ρύθμιση που λέει ότι όλοι εκείνοι οι φορείς που είναι στον ευρύτερο δημόσιο τομέα θα κάνουν προσλήψεις μέσα από τη νομοθεσία περί Α.Σ.Ε.Π.; Αυτό είναι βέβαιο. Αν βάζουμε το διάταγμα είναι για να καθορίσουμε τις επί μέρους λεπτομέρειες, όπως πρέπει να γίνει στην περίπτωση αυτή, αλλά δεν μπορούν να εκφύγουν του πεδίου του δημόσιου τομέα.
      Σ’ ό,τι αφορά την κωδικοποίηση, περί προσλήψεων , το ερώτημα είναι γιατί την κάνατε τόσο καιρό κι εσείς. Εμείς κάνουμε κωδικοποίηση του συνόλου της νομοθεσίας που αφορά το Α.Σ.Ε.Π. για να ξέρει ο πολίτης τι γίνεται. Και διαψεύδω κατηγορηματικά ότι με τις πρόσφατες αποφάσεις που πήρε η Κυβέρνηση τάχα «βγάζει» εκτός Α.Σ.Ε.Π. τον οποιονδήποτε. Ίσα-ίσα. 
      Μάλιστα, επειδή άκουσα και διάφορες κριτικές, τελευταία το Α.Σ.Ε.Π. επανέλαβε τη «νομολογία» -για να το πω έτσι- που είχε διαμορφώσει τα προηγούμενα χρόνια που είχε πει τι; Το είχε πει για τον Ο.Τ.Ε., το είχε πει για την Εθνική Τράπεζα κ.λπ. παλιά, το ίδιο έκανε και τώρα. Όποια εταιρεία του ευρύτερου δημόσιου τομέα αποκτά μετοχικό κεφάλαιο που ανήκει κατά πλειοψηφία σε ιδιώτες εκφεύγει του ελέγχου του Α.Σ.Ε.Π., δεδομένου ότι τίθεται εκτός δημόσιου τομέα. Δεν είχε πει το ίδιο πράγμα το Α.Σ.Ε.Π. για την περίπτωση του Ο.Τ.Ε.; Δεν το είχε πει για τις κρατικές τράπεζες όταν έφυγαν; Το ίδιο είπε για τα ΕΛ.ΠΕ.. Ήταν η μόνη περίπτωση, αλλά επανέλαβε αυτό που ήταν αυτονόητο. Άρα, δεν κάναμε εμείς τίποτα πέρα από εκείνο που γινόταν και στο παρελθόν, άσχετα αν κάποιοι θέλουν να προπαγανδίζουν. 
      Το δεύτερο που θέλω να τονίσω: Εκείνο το οποίο λέμε για τις Δ.Ε.Κ.Ο., που κατά πλειοψηφία ανήκουν στον ευρύτερο δημόσιο τομέα είναι ότι ο διαγωνισμός για τις προσλήψεις και σε ό,τι αφορά την προκήρυξη και την τελική κρίση γίνεται πάντα από το Α.Σ.Ε.Π.. Πού βρέθηκε, λοιπόν, όλη αυτή η προπαγάνδα ότι δήθεν βγαίνουν από το Α.Σ.Ε.Π.; 
      Επειδή ετέθη ένα προσωπικό θέμα για μένα, εγώ προκαλώ τον οποιονδήποτε πέρα από δημοσιεύματα που τα έχω δει να αναπαράγονται -εδώ είμαστε, Βουλή είμαστε, υπάρχει κοινοβουλευτικός έλεγχος- να μου πει έστω και ένας, να μου φέρει ένα παράδειγμα όπου είτε από το Υπουργείο είτε από το γραφείο μου είτε καθ’ οιονδήποτε τρόπο έγινε οιαδήποτε πρόσληψη κατά παράβαση των διατάξεων που αφορούν τις αρμοδιότητες του Α.Σ.Ε.Π.. Γνωρίζω πολύ καλά το πόσες επιθέσεις δέχεται κανείς και είναι θέμα του καθενός το γιατί τις υφίσταται. 
      Εγώ ένα οφείλω να πω, ότι εδώ είναι η Βουλή και εδώ είναι ο κοινοβουλευτικός έλεγχος. Ας φέρουν τα στοιχεία και να μου πουν πότε μία πρόσληψη από εμένα έγινε κατά παράβαση των διατάξεων που αφορούν το Α.Σ.Ε.Π.. 
      Σας είπα και πάλι ότι είναι πολύ εύκολο σ’ αυτές τις περιπτώσεις να κάθεται κανείς και να κάνει κριτική με βάση στοιχεία τα οποία είναι υποθετικά, αλλά να αγνοεί τι κάνει ένα Υπουργείο Εσωτερικών όλο αυτό το χρονικό διάστημα. Δεν είναι το τέλειο. Είναι όμως πολύ περισσότερο απ’ ό,τι έγινε τα προηγούμενα χρόνια και, τουλάχιστον, πάει πιο πολύ σε βάθος. 
      Τονίζω: Δεν τελειώνουμε εδώ με τις μεταρρυθμίσεις. Ο διάλογος που ξεκινάει ο κ. Καραμανλής είναι διάλογος που θα γίνει έτσι ώστε να πάμε στις επόμενες εκλογές και τότε να έχουμε ξεκαθαρίσει για το μέλλον ποιο είναι το πλαίσιό μας για την Τοπική Αυτοδιοίκηση του αύριο. Γιατί πρέπει να περάσει και από λαϊκή ετυμηγορία, αφού εμείς συνηθίσαμε ό,τι λέμε να το ψηφίζει ο ελληνικός λαός προηγουμένως. Όχι άλλα να λέμε στον ελληνικό λαό και άλλα πράγματα να ψηφίζουμε στην πορεία, όπως έγινε με τον «ΚΑΠΟΔΙΣΤΡΙΑ». Δεν κρατάμε μυστικά από τον ελληνικό λαό για ό,τι έχουμε να κάνουμε.
      Για τα όσα ελέχθησαν για την περίπτωση του Χρηματιστηρίου, αν και δεν αφορούν τη συγκεκριμένη στιγμή, εγώ θέλω να πω ένα πράγμα πάρα πολύ απλά: Σε ό,τι αφορά τον κ. Κωστόπουλο παραπέμπω στις διευκρινιστικές δηλώσεις που έκανε μετά. Εγώ πιστεύω πάντα ότι στους ανθρώπους, στο χώρο της πολιτικής, πρέπει να δίνεται η δυνατότητα να διευκρινίζουν αυτό που λένε. 
      Τι συνέβη από την Κυβέρνηση πριν και τότε; Υπήρξε το έγκλημα του Χρηματιστηρίου, ναι ή όχι; Το ξέρουμε όλοι. Την εποχή εκείνη προσπαθούσαμε να πείσουμε να ξεκινήσουν τουλάχιστον διαδικασίες εξεταστικής επιτροπής για να δούμε τι γίνεται -ναι ή όχι- αφού την εποχή εκείνη η δικαιοσύνη δεν είχε ξεκινήσει την οποιαδήποτε έρευνα; 
      Μόλις ήρθαμε ως Κυβέρνηση, είχε ήδη ξεκινήσει κάπως μια δικαστική έρευνα και εξελίχθηκαν και άλλες. Και είναι γνωστό από εκεί και πέρα ότι αφήσαμε απερίσπαστη τη δικαιοσύνη να προχωρήσει. Και είμαστε ακόμα σε μια διαδικασία όπου δεν έχει αποφανθεί πλήρως και οριστικά η δικαιοσύνη.
      Τι έκανε, λοιπόν, αυτή η Κυβέρνηση; Έκανε αυτό που έπρεπε. Είχε επισημάνει το πρόβλημα. Πέρασε μετά το χρονικό διάστημα. Είχε επιληφθεί η δικαιοσύνη για ορισμένες περιπτώσεις και περιμένουμε την ετυμηγορία της.
      Αυτή είναι η αλήθεια για όλα. Τα υπόλοιπα, ό,τι και αν λέγεται, πρέπει να τονίσω ότι αποσκοπούν αλλού. Αποσκοπούν να αποσιωπήσουν ένα μεγάλο γεγονός. Οτι και έγκλημα συνετελέσθη και συγκάλυψη υπήρξε. Διότι αν δεν είχε κανείς να φοβηθεί την εποχή εκείνη τίποτα, γιατί δεν παρέπεμπε τα θέματα στη δικαιοσύνη, όπως το κάναμε εμείς; Και βεβαίως γιατί δεν γινόταν μια εξεταστική επιτροπή για να δούμε τι συμβαίνει στην περίπτωση αυτή; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτή είναι η αλήθεια σ’ όλο αυτό το ζήτημα το οποίο ετέθη και που είναι εκτός Κώδικα. 
      Θέλω όμως να τονίσω ότι συζητάμε γι’ αυτά –κατά την εκτίμησή μου- γιατί τα επιχειρήματα για το «όχι» της Αξιωματικής Αντιπολίτευσης προς τον Κώδικα ήταν τόσο λίγα, ώστε έπρεπε να γεμίσει η σημερινή συζήτηση και με άλλα θέματα επικαιρότητας! Βεβαίως, στη Βουλή βρισκόμαστε, καλό είναι να γίνονται και τέτοιες συζητήσεις, αλλά καλό είναι να διευκρινίζονται ορισμένα πράγματα. 
      Ευχαριστώ πάρα πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ορίστε, κύριε Σκυλλάκο, έχετε το λόγο.
      ΑΝΤΩΝΗΣ ΣΚΥΛΛΑΚΟΣ: Εμείς καταψηφίζουμε τον Κώδικα επιγραμματικά για τους εξής λόγους:
      Πρώτον, διότι κωδικοποιεί τις ήδη μέχρι σήμερα υπάρχουσες διατάξεις που κάνουν ασφυκτικότερο τον έλεγχο κυρίως από τον περιφερειάρχη, αλλά και από κάποια επιτροπή του Υπουργείου και γιατί αυτός ο έλεγχος με τις καινοτομίες που υπάρχουν γίνεται ακόμα ασφυκτικότερος.
      Δεύτερον, διότι εντάσσεται στον Κώδικα η νομοθεσία για τη σύμπραξη με τους ιδιώτες, ενισχύοντας ακόμα περισσότερο τη λογική των ιδιωτικοποιήσεων και την κερδοφορία των επιχειρήσεων, των ιδιωτών σε βάρος του κοινωνικού συνόλου. Ενισχύεται η κατεύθυνση αυτή και με εκείνες τις ανώνυμες εταιρείες, στις οποίες θα μπουν μέσα ιδιώτες μέχρι και ποσοστό 50%.
      Είμαστε αντίθετοι, διότι διατηρείται η λογική της ανταποδοτικότητας μέσω των δημοτικών επιχειρήσεων, ενώ εμείς έχουμε την άποψη ότι δωρεάν πρέπει να παρέχεται το πλείστο των υπηρεσιών και των παροχών που τώρα παρέχουν οι δημοτικές επιχειρήσεις. Η δική μας άποψη είναι ότι πρέπει να καταργηθούν όλοι και το προσωπικό στο σύνολό του να μεταφερθεί στην Τοπική Αυτοδιοίκηση.
      Ενισχύεται και η λογική της ανταποδοτικότητας και με την κατασκευή νέων ανώνυμων εταιρειών που δεν θα είναι καν δημοτικές επιχειρήσεις. Θα είναι μια άλλη μορφή με κριτήρια ιδιωτικοοικονομικά, ανεξάρτητα αν η μετοχή ανήκει σε έναν ή σε περισσότερους δήμους.
      Είμαστε αντίθετοι, διότι ανατρέπονται όπως είπα και οι εργασιακές σχέσεις και κυρίως διότι θα απολυθούν χιλιάδες εργαζόμενοι. Ανοίγει η πόρτα. Εδώ θα πρέπει καθαρά να μιλήσει και το ΠΑ.ΣΟ.Κ. και η Νέα Δημοκρατία, ότι δηλαδή έπονται των εκλογών –διότι δεν πιστεύω κανένας δήμαρχος να αξιοποιήσει τον Κώδικα αυτό για να κάνει απολύσεις προεκλογικά- χιλιάδες απολύσεις από τις δημοτικές επιχειρήσεις είτε είναι δήμαρχοι του ΠΑ.ΣΟ.Κ. είτε δήμαρχοι της Νέας Δημοκρατίας! Αυτό θα γίνει γνωστό στον κόσμο καθ’ όλη την προεκλογική περίοδο και με τη δική μας συμβολή.
      Είμαστε αντίθετοι, διότι γίνεται μια αναφορά, η οποία προσθέτει ένα ακόμα βήμα στο να υπάρχει δυνατότητα φορολόγησης από τους δημάρχους και παραπέρα από τους νομάρχες! Δεν φθάνει, δηλαδή, το κράτος που φορολογεί; Αυτά που άκουσα ιδιαίτερα από την πλευρά του ΠΑ.ΣΟ.Κ. που εντάσσονται και στην πρόταση για τη συνταγματική αναθεώρηση –και νομίζω ότι δεν είναι αντίθετη και η Νέα Δημοκρατία- είναι δυνατότητα επιβολής επιπλέον νέων φόρων! Εάν δεν είναι έτσι, να τα παίρνουν οι δήμαρχοι από τον κρατικό προϋπολογισμό! Να πάμε στο 5,5% και αργότερα στο 8% από τον κρατικό προϋπολογισμό και να βάλουμε αυτά τα νούμερα –άμα θέλετε- και στο Σύνταγμα!
      Το θέμα είναι να κάνει εισπράξεις η εφορία και ο δήμαρχος; Ο κάθε δήμαρχος να έχει και εφοριακούς υπαλλήλους δικούς του; Εκεί είναι το πρόβλημα, ποιος θα εισπράττει ή τι ποσά θα παίρνουν; 
      Είναι εκ του πονηρού αυτές οι προτάσεις. Είμαστε αντίθετοι. Και ό,τι έχει σχέση με δημοκρατία, οι οριακές αλλαγές που γίνονται και οι «βελτιώσεις» –εμείς τις βάζουμε σε εισαγωγικά- δεν αλλάζουν την πραγματική κατάσταση, διότι το θεσμικό πλαίσιο και με τον Κώδικα και από τη συνολικότερη πολιτική είναι τέτοιο που ακόμα και όταν θα έχουν την άποψη για διαφορετική πολιτική, δεν θα μπορούν να την επιβάλουν στους δημάρχους, γενικότερα στην Τοπική Αυτοδιοίκηση.
      Σε αυτόν τον αντιδραστικό Κώδικα συμφωνεί και το ΠΑ.ΣΟ.Κ. και ο Συνασπισμός. Έχουν συμφωνήσει διά των στελεχών τους στην Κ.Ε.Δ.Κ.Ε. και για τις ανάγκες της αντιπολίτευσης καταψηφίζουν τον Κώδικα εδώ στη Βουλή σήμερα. 
      Άκουσα και το ΠΑ.ΣΟ.Κ. και το Συνασπισμό. Θα σταθώ μόνο σε ορισμένες από τις προτάσεις που έκανε ο κ. Καστανίδης, δηλαδή το ΠΑ.ΣΟ.Κ. δεν αφορούν τον κ. Καστανίδη.
      Πρώτον –για τους φόρους εξήγησα- διερωτάται το ΠΑ.ΣΟ.Κ. γιατί ο Κώδικας δεν δίνει δυνατότητα επιβολής φόρων από τους δημάρχους. Το απορρίπτουμε! Ούτε συνταγματική αναθεώρηση πάνω σε αυτό το ζήτημα! Καμία δυνατότητα στο δήμαρχο να βάζει νέα βάρη στον κοσμάκη!
      Δεύτερο ζήτημα που θέτει το ΠΑ.ΣΟ.Κ. και αναρωτιέται γιατί δεν μπήκε στον Κώδικα: Απόδοση αρμοδιοτήτων και στα διαμερίσματα και στα χωριά –θα μπορούσα να πω εγώ- των καποδιστριακών δήμων. Αποκέντρωση μέσα στην αποκέντρωση!
      Ποιο είναι το ζήτημα; Οι δήμοι δεν έχουν χρήματα. Θα αποκεντρώσουμε ακόμα παραπέρα τη φτώχεια; Δηλαδή, αν είναι φτωχός ο δήμος, είτε τα μοιράζεις τα διαμερίσματα είτε τα διαχειρίζεται αυτός, η φτώχεια παραμένει. Αν είναι αντιδραστική η ρύθμιση, είτε την αντιδραστική απόφαση την παίρνει το δημοτικό συμβούλιο είτε την παίρνει το διαμέρισμα, στην ίδια κατεύθυνση θα είμαστε. Το πλαίσιο δεν αλλάζει! Δεν αλλάζει το αρνητικό πλαίσιο, η αξιοποίηση των ιδιωτών για να κερδοσκοπήσουν οι ιδιώτες! Είτε την απόφαση την παίρνει ο δήμαρχος και το δημοτικό συμβούλιο είτε την παίρνει το διαμέρισμα, αυτή η κατάσταση δεν αλλάζει.
      Σχετικά με τις προσλήψεις, θα συμφωνήσω με τον κύριο Υπουργό για τις διατάξεις περί Α.Σ.Ε.Π.. Ό,τι απέμεινε από το Α.Σ.Ε.Π. είναι με ευθύνη και του ΠΑ.ΣΟ.Κ. που έκανε διάτρητο το Α.Σ.Ε.Π. και της Νέας Δημοκρατίας που το έκανε ακόμα περισσότερο διάτρητο ιδιαίτερα με τη συνέντευξη που η ίδια καθιέρωσε και ισχύουν για όλο τον ευρύτερο δημόσιο τομέα. Αυτό είναι καθαρό. Στοιχειωδώς, όταν ξέρουμε ορισμένα νομικά, αυτό δεν αλλάζει, οπότε δεν χρειάζεται να μπουν ειδικές διατάξεις.
      Άλλο θέμα είναι να μου πείτε να κάνουμε κωδικοποίηση όλων των διατάξεων περί προσλήψεων στον ευρύτερο δημόσιο τομέα, γιατί ο αρχικός νόμος του Α.Σ.Ε.Π. δεν μας καλύπτει πλέον, έχουν γίνει πολλές αλλαγές. Αυτό, μάλιστα, να γίνει. Θα αφορά και την Τοπική Αυτοδιοίκηση μια τέτοια κωδικοποίηση.
      Τώρα σχετικά με τη διαφάνεια και τις ανεξάρτητες αρχές, θα πω ότι αρκετά με τις ανεξάρτητες αρχές! Οι μέχρι σήμερα συνταγματολόγοι και η συνταγματική επιστήμη θεωρεί αντιδημοκρατική την καθιέρωση ανεξάρτητων αρχών. Είπαμε ότι θα υπάρχει και ένα όριο. Τώρα με την πρώτη ευκαιρία δεν αντιμετωπίζονται ζητήματα διαφθοράς. Ποιοι διορίζουν τις ανεξάρτητες αρχές; Και αυτοί που θα είναι στις ανεξάρτητες αρχές δεν μπορούν να εμπλακούν και να μην κάνουν σωστούς ελέγχους; Μα, κοροϊδευόμαστε;
      Πώς θα γίνει αυτό όσο υπάρχει ασύδοτη επιχειρηματική δραστηριότητα και επιχειρηματικό απόρρητο και δεν μπορούμε να κοιτάξουμε ούτε τι λογαριασμούς κάνουν στις επιχειρήσεις τους ούτε τι ποσοστά λαδώματος δίνουν για να παίρνουν τις υποθέσεις; Θα υπάρχει και αυτό το φαινόμενο.
      Τελειώνω με το Χρηματιστήριο. Υπάρχει, πράγματι, έγκλημα του Χρηματιστηρίου γιατί υποκινήθηκε από την κυβέρνηση του ΠΑ.ΣΟ.Κ. να παίζει ο κόσμος στο Χρηματιστήριο και χάθηκαν εκατομμύρια, δισεκατομμύρια. Σ’ αυτήν την υπόθεση συμβολή είχαν και στελέχη της Νέας Δημοκρατίας και η Νέα Δημοκρατία που δεν τους τράβηξε τα αυτιά. Δεν είναι ανάγκη αυτήν τη στιγμή να θυμίσω γεγονότα και στελέχη. 
      Όμως ένα εξίσου μεγάλο έγκλημα είναι ότι δεν υπήρξαν έλεγχοι για το τι έγιναν αυτά τα χρήματα, όχι μόνο ποιοι παρανόμησαν, αλλά εάν έκαναν επενδύσεις. Γιατί στο όνομα των επενδύσεων έγιναν. Ούτε από το ΠΑ.ΣΟ.Κ. έγιναν ούτε από τη Νέα Δημοκρατία. Κανένας, ουσιαστικά, δεν πάει στο δικαστήριο. Αρνήθηκαν οι διάφορες επιτροπές της κεφαλαιαγοράς και τα στελέχη να κάνουν οποιονδήποτε έλεγχο. Και εκεί ούτε το ΠΑ.ΣΟ.Κ. έκανε τίποτα ούτε η Νέα Δημοκρατία. Μην κοροϊδευόμαστε, λοιπόν.
      Η πολιτική κατά της διαπλοκής χρησιμοποιείται από τα κόμματα μέχρι να γίνουν κυβέρνηση. Μόλις γίνουν κυβέρνηση, αρχίζει η αντίστροφη πορεία. Η μέχρι τώρα κυβέρνηση που έγινε Αντιπολίτευση κάνει σημαία της τη διαφάνεια. Αυτά είναι τα παιχνίδια του δικομματισμού. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      Το λόγο έχει ο κ. Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θα σχολιάσω τις απόψεις του συναδέλφου μου Κοινοβουλευτικού Εκπροσώπου του Κ.Κ.Ε. κυρίου Σκυλλάκου, γιατί είναι γνωστή η στάση του κόμματός του: εξίσου μοιράζονται την ευθύνη τα κόμματα εξουσίας με μόνο μη υπεύθυνο σ’ αυτόν τον τόπο το δικό του κόμμα.
      Θέλω να σχολιάσω την παρέμβαση του κυρίου Υπουργού. Η αίσθηση που αποκόμισα είναι «απορία ψάλτου βηξ». Διότι ετέθη κατ’αρχήν το θέμα των προσλήψεων. Ζήτησα μια ξεκάθαρη τοποθέτηση του κυρίου Υπουργού των Εσωτερικών ότι όσα δημοσιεύονται σήμερα στις εφημερίδες δεν είναι αληθή. Εισέπραξα την διπλωματική απάντηση, ιδού ο κοινοβουλευτικός έλεγχος για να κάνετε ερωτήσεις. Διετύπωσε το ερώτημα, μπορεί κανείς να με κατηγορήσει για οτιδήποτε αφορά μη σύννομες προσλήψεις; Δεν θα ήθελα να υπενθυμίσω στην ηγεσία του Υπουργείου Εσωτερικών όσα ακούστηκαν, δημοσιεύτηκαν και αφορούσαν σύμβουλό του ο οποίος απομακρύνθηκε. 
      Όσον αφορά στις προσλήψεις στις ανώνυμες εταιρείες η απάντηση του κυρίου Υπουργού επιβεβαιώνει ξανά το ρηθέν «απορία ψάλτου βηξ». Αν στις ανώνυμες εταιρείες που ιδρύονται από τους Ο.Τ.Α. εφαρμόζονται οι ισχύουσες διατάξεις του τροποποιηθέντος ν. 2190, τότε δεν χρειάζεται κανένα προεδρικό διάταγμα. Οι ισχύουσες διατάξεις εφαρμόζονται και για το προσωπικό που προσλαμβάνουν οι ανώνυμες εταιρείες. Δε χρειάζεται καμία ρύθμιση. Είναι γνωστό το πλαίσιο. Τι λέει όμως το σχετικό  άρθρο του υπό συζήτηση σχεδίου του δημοτικού και κοινοτικού κώδικα; Είναι το άρθρο 265 παράγραφος 6: «Το προσωπικό των ανωνύμων εταιρειών των Ο.Τ.Α. προσλαμβάνεται σύμφωνα με τις ρυθμίσεις του προεδρικού διατάγματος» -αυτές είναι ουσιαστικές ρυθμίσεις- «το οποίο εκδίδεται ύστερα από πρόταση των Υπουργών Εσωτερικών Δημόσιας Διοίκησης και Αποκέντρωσης, Οικονομίας και Οικονομικών και Απασχόλησης και Κοινωνικής Προστασίας μετά από γνώμη της ΚΕΔΚΕ η οποία παρέχεται εντός αποκλειστικής προθεσμίας ενός μηνός αφότου ζητηθεί». 
      Προεδρικό διάταγμα για να ρυθμίσει λεπτομέρειες; Μα είναι σοβαρή αυτή η απάντηση της Κυβέρνησης; Δεν είναι σοβαρή, διότι αποκρύπτει την αλήθεια. Η αλήθεια είναι ότι με το προεδρικό διάταγμα θα οργανωθούν οι προσλήψεις όχι με βάση τον ν. 2190, αλλά με βάση το γαλάζιο χρώμα. Αναδεικνύεται για άλλη μια φορά η ημετεροκρατία. Δεν χρειάζονται άλλες ρυθμίσεις αν ισχύει και εφαρμόζεται το υφιστάμενο νομοθετικό πλαίσιο. 
      Όσον αφορά στο ερώτημα γιατί το ΠΑ.ΣΟ.Κ. καταψηφίζει όλοι οι αγορητές του ΠΑ.ΣΟ.Κ. παρείχαν χίλιες ενδείξεις και άλλα τόσα επιχειρήματα γιατί οφείλαμε να καταψηφίσουμε. Εάν γίνεται κατανοητό ή όχι αυτό είναι θέμα της Νέας Δημοκρατίας. Εμείς όμως διατυπώσαμε συγκεκριμένες αρχές.
      Κλείνω με μια τελική παρατήρηση. Σε ό,τι αφορά την υπόθεση Κωστόπουλου και το Χρηματιστήριο έχω μόνο μια επισήμανση να κάνω. Η δημόσια ζωή απαιτεί καθαρότητα λόγου, απαιτεί αποδείξεις για να μην ενοχοποιούνται όλοι. Δέχομαι ότι υπήρξε τεράστια αναδιανομή εισοδήματος στο Χρηματιστήριο. Αλλά αποτελεί ερώτημα ποιοι και πώς ευθύνονται. Η σιωπή της Νέας Δημοκρατίας πιθανότατα κάτι υποκρύπτει. Διότι αν είχε τη δυνατότητα να κατονομάσει, όπως είπε χθες ο κ. Κωστόπουλος, πολιτικούς αντιπάλους θα το είχε πράξει. Και οι υπαινιγμοί δεν έχουν θέση σ’ αυτήν τη χώρα. Το σωστό είναι να κρατάμε καθαρή την ατμόσφαιρα και όχι να ενοχοποιούνται όλοι. ‘Η έχετε, κύριοι, αποδείξεις και τις καταθέτετε με αίσθημα ευθύνης ενώπιον του ελληνικού λαού για να σας κρίνει, ή αλλιώς κάλλιον να σιωπάτε. Διότι, δεν μπορείτε να δηλητηριάζετε την πολιτική ατμόσφαιρα. Ορθά παρατήρησε ο Κοινοβουλευτικός Εκπρόσωπος του Κ.Κ.Ε., ότι υπάρχουν παραδείγματα επιχειρηματιών οι οποίοι άντλησαν χρήματα από το Χρηματιστήριο και δεν τα επένδυσαν, όπως είναι πρόσφατο το παράδειγμα της Ναούσης. 
      Κύριε Πρόεδρε, κλείνω με μια φράση. Ταχέως μετετράπη η Κυβέρνηση της Νέας Δημοκρατίας από αρχάγγελο της κάθαρσης σε φτωχοδιάβολο των λασπόνερων.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τζίμας έχει το λόγο.
      ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, είναι βέβαιον ότι αδικήθηκε η Αυτοδιοίκηση από τα λεχθέντα από αρκετούς συναδέλφους του ΠΑ.ΣΟ.Κ. Εκτοξεύτηκαν βολές αποκαλώντας τους δημάρχους και την Αυτοδιοίκηση, σκουπιδιάρηδες, χωρίς να υποβαθμίζουμε και να υποτιμούμε το επάγγελμα, διεφθαρμένους και ότι πολιτεύονται σε ένα σύστημα που μόνο η διαπλοκή κυριαρχεί. Αυτή στην ουσία είναι η άποψη του ΠΑ.ΣΟ.Κ.
      Εγώ θα συμφωνήσω σε πολλά σημεία με τον κ. Καστανίδη. ‘Όμως η ίδια η Κ.Ε.Δ.Κ.Ε. λέει ότι τα σημεία τα οποία ανέπτυξε ο κ. Καστανίδης, προηγουμένως, δεν ήταν αντικείμενο του Κώδικα. Είναι αντικείμενο ενός ευρύτατου διαλόγου για τον οποίο δεσμεύτηκε η Κυβέρνηση. ‘Όμως ο ελληνικός λαός πρέπει να μάθει ότι το ΠΑ.ΣΟ.Κ. στην ουσία δεν θέλει όχι μόνον τον καινούργιο Κώδικα Δήμων και Κοινοτήτων αλλά ούτε και την οριοθέτηση των αρμοδιοτήτων που επιδιώκει ο νέος Κώδικας. Το ΠΑ.ΣΟ.Κ. στην ουσία δεν ψηφίζει τη διάθεση του 30% των πόρων ενός δήμου για την ανάπτυξη των χωριών και των κοινοτικών διαμερισμάτων όπως προβλέπεται στον Κώδικα. Το ΠΑ.ΣΟ.Κ. στην ουσία σύμφωνα με τα λεχθέντα από τους συναδέλφους δεν θέλει τα τοπικά δημοψηφίσματα διότι ουσιαστικά ουδέποτε το ΠΑ.ΣΟ.Κ. πίστεψε στη γνήσια λαϊκή συμμετοχή.
      Ακόμα και την ίδια την Αυτοδιοίκηση τη χρειαζόταν ως πολικό κομματικό δεκανίκι. Αρνούμενοι, κύριοι συνάδελφοι. του ΠΑ.ΣΟ.Κ. να ψηφίσετε αυτόν τον Κώδικα, στην ουσία αρνείστε  τη συμμετοχική δημοκρατία για την οποία ο Αρχηγός σας τόσο επαίρεται. Δεν ψηφίζετε να έχει τη δυνατότητα ο δημότης να καταθέτει μια αναφορά στον δήμαρχο ή στο δημοτικό συμβούλιο και να διαμορφώνει ο ίδιος ο πολίτης την απόφαση του δημοτικού συμβουλίου, διότι αυτά τα πράγματα είναι πρωτόγνωρα για εσάς. Και έρχεστε τώρα εδώ ως ΠΑ.ΣΟ.Κ. και μιλάτε για την πολιτική αυτής της Κυβέρνησης απέναντι στην Αυτοδιοίκηση. 
      Λέτε ότι μέχρι το 1980 οι δήμαρχοι ήταν σκουπιδιάρηδες. Σε ποιο νομοθετικό πλαίσιο, κύριοι συνάδελφοι, του ΠΑ.ΣΟ.Κ. στηριχθήκατε από το 1982 μέχρι το 2004 για να διοικηθούν και να πολιτευθούν οι δήμαρχοι και οι νομάρχες; Στον Κώδικα Δήμων και Κοινοτήτων που η κυβέρνηση της Νέας Δημοκρατίας καθιέρωσε το 1980. Γιατί επί είκοσι ολόκληρα χρόνια δεν κατορθώσατε να κάνετε έναν καινούργιο Κώδικα Δήμων και Κοινοτήτων; Είναι απλό το ερώτημα. 
      Κανένα σχέδιο Κώδικα της προηγούμενης κυβέρνησης δεν είχε την ομόφωνη θέση συνεδρίου της Κ.Ε.Δ.Κ.Ε.. Το προηγούμενο σχέδιο του Κώδικα Δήμων και Κοινοτήτων ψηφίστηκε κατά πλειοψηφία στο συνέδριο του Νοεμβρίου του 2003, που έγινε στη Θεσσαλονίκη. 
      Μας κατηγορείτε για τον «ΚΑΠΟΔΙΣΤΡΙΑ». Και μόνον η ύπαρξη αντιδράσεων εκατοντάδων κοινοτήτων σε όλη την Ελλάδα για ύπαρξη δυσλειτουργιών του «ΚΑΠΟΔΙΣΤΡΙΑ» δηλώνει ότι και εκεί ακόμη προχωρήσατε σε μια διοικητική διαίρεση της χώρας χωρίς να ρωτήσετε τους άμεσα ενδιαφερόμενους. Διότι αν λειτουργούσε άψογα ο «ΚΑΠΟΔΙΣΤΡΙΑΣ» δεν θα είχαμε πριν ένα μήνα έξω από τη Βουλή έκδοση εκατοντάδων ψηφισμάτων από δημοτικά και κοινοτικά συμβούλια για την εξουδετέρωση αρρυθμιών του «ΚΑΠΟΔΙΣΤΡΙΑ» που εσείς δημιουργήσατε. 
      Μας λέτε γιατί δεν επιστρέφουμε τα παρακρατηθέντα. Να επιστρέψουμε τα παρακρατηθέντα που επί  μια δεκαετία και πλέον παρακρατούσατε από την Αυτοδιοίκηση. Από το 1994 μέχρι το 2004 παρακρατήσατε κοντά στο 1.000.000.000.000 δραχμές από την ελληνική Αυτοδιοίκηση. Γιατί δεν εφαρμόζετε σωστά το νόμο 1828/1989; 
      Γιατί ενώ αυτός ο νόμος προέβλεπε πως έπρεπε η Αυτοδιοίκηση να παίρνει το 20% της φορολογίας εισοδήματος φυσικών προσώπων, από το 1997 μέχρι το 2004 δίνατε μόνο το 14,5%; Γιατί ενώ ο ν. 1828/89 έλεγε πως το 50% από τα τέλη κυκλοφορίας πρέπει να τα παίρνει η Αυτοδιοίκηση, δίνατε μόνο το 30%; Διότι καλέσατε την Αυτοδιοίκηση να συμβάλει και αυτή με τα πενιχρά της έσοδα στη σύγκλιση προς την Οικονομική και Νομισματική Ένωση!
      Για πρώτη φορά μετά το 1989 το χρηματοδοτικό σχήμα της Αυτοδιοίκησης, που είναι ο ν.1828/89, εφαρμόζεται πιστά από αυτήν την Κυβέρνηση! Και σας προκαλώ να φέρετε στοιχεία στη Βουλή! Και το 2005 και το 2006, η Κυβέρνηση δίνει ό,τι λέει ο ν.1828/89. 
      Δώστε, λοιπόν, μία απάντηση στον εαυτό σας και μία απάντηση στην Αυτοδιοίκηση, στο ψήφισμα του 2003 με το οποίο σας εγκαλεί η τότε Κεντρική Ένωση Δήμων και Κοινοτήτων Ελλάδος. Λέει -Νοέμβριος του 2003- προς την Κυβέρνηση τα εξής: «Δώστε μας 50.000.000 ευρώ από τη Σ.Α.Τ.Α. του 2003». Φθάσαμε στο τέλος του 2003 και δεν αποδώσατε θεσμοθετημένους πόρους και η Αυτοδιοίκηση σας εγκαλεί με ψήφισμά της. Σας λέει να εγγράψετε στον προϋπολογισμό του 2004 τους πόρους που αναλογούν στην Αυτοδιοίκηση με βάση το ν.1828/89. Και είναι δικά σας τα στελέχη στην Αυτοδιοίκηση! Ο πρόεδρός της ανήκει στο πολιτικό συμβούλιο του ΠΑ.ΣΟ.Κ.! Σας λέει να προχωρήσετε στην απόδοση των παρακρατηθέντων! Δικοί σας άνθρωποι σας λένε «τι κάνετε, συνεχίζετε δέκα χρόνια να παρακρατάτε και να υπεξαιρείτε χρήματα της ελληνικής Αυτοδιοίκησης;» 
      Κλείνω, κύριε Πρόεδρε, με την τελευταία τοποθέτηση του Κοινοβουλευτικού Εκπροσώπου του ΠΑ.ΣΟ.Κ.. Πηγαίνετε να πείτε, κύριοι συνάδελφοι, του ΠΑ.ΣΟ.Κ. στην ελληνική περιφέρεια για το ελληνικό Χρηματιστήριο. Στον αγρότη και τον κτηνοτρόφο ο οποίος πίστεψε δικούς σας υπουργούς και στελέχη που καλούσαν τους Έλληνες να πουλήσουν την περιουσία τους και να παίξουν στο Χρηματιστήριο. Είστε υπόλογοι απέναντι στον ελληνικό λαό, διότι με νόμο της Βουλής περάσατε ειδική διάταξη για την ύπαρξη μετοχοδανείων. Μπορούσε να πάει ο Έλληνας πολίτης να πάρει δάνεια από την τράπεζα για να παίξει μετοχές; Αυτό δεν έγινε σε κανένα προηγμένο και πολιτισμένο! 
      Και την Άνοιξη του 2002, όταν ήρθε εδώ η αναφορά του τότε εισαγγελέα για την αναζήτηση ποινικών ευθυνών πολιτικών προσώπων, γιατί δεν συστήσατε εξεταστική επιτροπή; Είναι ερωτήματα τα οποία θα σας κυνηγούν σε όλη σας την πολιτική σταδιοδρομία! 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τζίμα.
      Το λόγο έχει ο κ. Όθωνας.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
      Είναι φανερό, κυρίες και κύριοι συνάδελφοι, ότι η υποτιθέμενη δυσκολία να κατανοήσει η Κυβέρνηση τους πολιτικούς λόγους, οι οποίοι εξετέθησαν αναλυτικότατα επί τρεις ημέρες εδώ και βάσει των οποίων το ΠΑ.ΣΟ.Κ. δεν μπορεί να συναινέσει στο παρόν σχέδιο νόμου, έγκειται, κυρίως, στο γεγονός ότι υπάρχει μία διαφορετική τακτική στον τρόπο πολιτικής αξιολόγησης του συγκεκριμένου Κώδικα. 
      Είπα εξ αρχής ότι η βολική για την Κυβέρνηση εκδοχή θα ήταν να δεχθούμε όλοι σ’ αυτήν την Αίθουσα ότι ο Κώδικας πολύ απλά είναι ένα τεχνικό εγχειρίδιο, που η μοναδική του δυνατότητα και χρησιμότητα είναι να βελτιώσει δευτερεύουσας σημασίας λειτουργικές και οργανωτικές αδυναμίες του υφιστάμενου συστήματος Αυτοδιοίκησης πρώτου βαθμού στη χώρα μας.
      Από την άλλη πλευρά, εμείς προβάλαμε τη δική μας λογική και αυτή είναι ότι ο Κώδικας Δήμων και Κοινοτήτων είναι ο καταστατικός χάρτης της Αυτοδιοίκησης και θα μπορούσε σήμερα που είναι τόσο φανερό ότι είναι απόλυτα αναγκαίες νέες ρήξεις, τομές και αλλαγές στο υφιστάμενο αυτοδιοικητικό σύστημα της χώρας να αποτελέσει ο Κώδικας Δήμων και Κοινοτήτων, που το πολιτικό σύστημα της χώρας μέσα από τη νομοθετική διαδικασία θα εφοδιάσει την Αυτοδιοίκηση, το θεμέλιο εκείνο λίθο πάνω στον οποίο θα στηριχθεί ένα νέο αυτοδιοικητικό αρχιτεκτονικό οικοδόμημα που θα απαντά στις ανάγκες του σήμερα και στις προσδοκίες του αύριο των αναπτυξιακών αναγκών της χώρας, των αποτελεσματικών και ποιοτικότερων υπηρεσιών προς τους πολίτες. 
      Επιμένει η Κυβέρνηση να επιχειρεί μία σύγκριση με το αποτέλεσμα μιας επεξεργασίας μιας επιτροπής του Υπουργείου Εσωτερικών το 2003, το οποίο –υπενθυμίζω- ότι δεν είχε την πολιτική νομιμοποίηση κανενός κυβερνητικού οργάνου. Βέβαια, είχε πάει, όπως ορθώς επικαλείται ο Υπουργός, στο Γενικό Λογιστήριο του Κράτους, αλλά κυρίως –γιατί δεν είναι εκεί η διαφορά μας- αναφερόταν σε άλλο πολιτικό χρόνο και σε άλλο θεσμικό χρόνο.
      Πάρα πολύ απλά, κύριε Υπουργέ, το ΠΑ.ΣΟ.Κ. τότε, συζητώντας με τους συλλογικούς φορείς της Αυτοδιοίκησης και έχοντας κάνει μια κουβέντα που δεν έχει ολοκληρώσει όπως σήμερα που έχει συγκεκριμένο, σαφές και στέρεο προγραμματικό πλαίσιο για την αυτοδιοίκηση του μέλλοντος, προφανώς έκανε την επιλογή μέσα σε λίγους μήνες επεξεργασίας να καταθέσει ένα τεχνικό εγχειρίδιο κωδικοποίησης της νομοθεσίας, το οποίο θα ήταν χρήσιμο στο βαθμό που θα ήταν χρήσιμο για να υποβοηθήσει λειτουργικές ανάγκες της Αυτοδιοίκησης. 
      Ποιος λέει ότι αυτό μας υποχρεώνει, τρία χρόνια μετά, έχοντας ενοποιήσει και επιμέρους απόψεις που υπήρχαν στους συλλογικούς φορείς της Αυτοδιοίκησης και στην Κεντρική Ένωση Δήμων και Κοινοτήτων και στην Ένωση Νομαρχιακών Αυτοδιοικήσεων και έχοντας κάνει μία πολιτική σοβαρή επεξεργασία και έχοντας ένα ολοκληρωμένο πλαίσιο, να μην μπορούμε να ζητάμε ο Κώδικας Δήμων και Κοινοτήτων να εγγράφει εκείνες τις υποθήκες με τις οποίες να μπορεί να οικοδομηθεί αυτός ο νέος μεταρρυθμιστικός κύκλος; 
      Ακριβώς σε σχέση με την ίδια λογική επιχειρηματολογίας, λέτε και κάποιες ανακρίβειες τις οποίες επαναλαμβάνετε με έναν τρόπο φυσικό. Αυτό, αναφέρεται και στον κ. Κουκουλόπουλο, ο οποίος, πράγματι, το είπε πρώτος στην επιτροπή, αλλά δεν κουράστηκε να το επαναλαμβάνει και ο αξιότιμος εισηγητής της Πλειοψηφίας και ο κύριος Υπουργός. Λέτε ότι τίποτα δεν πειράξατε από τη δουλειά της επιτροπής του 2003. Και ερωτώ το εξής: Υπάρχουν στον προτεινόμενο Κώδικα οι διατάξεις για τις συμπολιτείες; Υπήρχαν στην πρόταση της επιτροπής του 2003 οι διατάξεις για τη φανερή ψηφοφορία; Υπήρχε το 42%; Υπάρχουν τα τοπικά συμβούλια μεταναστών και τα τοπικά συμβούλια νέων; Δεν κατάλαβα το «δεν πειράξαμε τίποτα». Μπορεί να είναι ήσσονος σημασίας και εμείς δεν μπήκαμε στη λογική της αξιολόγησης των επιμέρους ρυθμίσεων, αλλά πειράξατε και καλοπειράξατε διατάξεις του σχεδίου Κώδικα της επιτροπής του Υπουργείου Εσωτερικών το 2003.
      Ένα επόμενο σχόλιο που θα ήθελα να κάνω κωδικοποιώντας από την πλευρά μας αυτήν τη συζήτηση, είναι ότι πάρα πολύ σωστά ο κύριος Υπουργός επέλεξε –η πολιτική ηγεσία του Υπουργείου Εσωτερικών και ελπίζω να επιμείνει σε αυτήν τη γραμμή και ο παριστάμενος Υφυπουργός- να χαμηλώσει τους τόνους σε σχέση με την κριτική που κάνουμε για επιλεκτικές χρηματοδοτήσεις, γιατί ήμουν πάρα πολύ σαφής και νομίζω ότι δεν αφήσαμε περιθώρια. 
      (Στο σημείο αυτό κτυπάει το κουδούνι λήξεως του χρόνου ομιλίας του κ. Βουλευτού)
      Κύριε Πρόεδρε, θα χρειαστώ το χρόνο που δώσατε και στο συνάδελφο εισηγητή της Πλειοψηφίας.
      Είναι σαφές, λοιπόν, ότι αυτό δεν αποτελεί αντικείμενο πολιτικής αντιπαράθεσης, κάτι που είναι πάρα πολύ βολικό για την Κυβέρνηση. 
      Εδώ, έχω αυτά που είπε σχετικά με το θέμα ο κ. Κουκουλόπουλος, τον οποίο επικαλείσθε κατά περίπτωση και επιλεκτικά, στην επιτροπή πριν από δύο ημέρες για το «ΘΗΣΕΑ», για την πρόοδό του και πώς, ουσιαστικά, λειτουργεί για περαιτέρω παρακράτηση πόρων της Αυτοδιοίκησης, όπως επίσης είναι πρόσφατα και τα στοιχεία των χρηματοδοτήσεων μέσω των οριζοντίων δράσεων του «ΘΗΣΕΑ» σε πολύ συγκεκριμένους δήμους σε όλη τη χώρα.
      Δεν θέλω να κουράσω παραπάνω, αλλά θα ήθελα πολύ απλά να πω ότι όσον αφορά αυτόν τον περιβόητο διάλογο του κ. Καραμανλή για τη θεσμική μεταρρύθμιση, ο οποίος εξαγγέλθηκε εδώ κατά τη διάρκεια των προγραμματικών δηλώσεων και επαναλήφθηκε το Σεπτέμβριο του 2005, όταν είδε τα διοικητικά συμβούλια της Κ.Ε.Δ.Κ.Ε. και της Ε.Ν.Α.Ε. λίγο πριν τη Διεθνή Έκθεση Θεσσαλονίκης και εξήγγειλε τον εθνικό διάλογο για την Αυτοδιοίκηση από του βήματος του Βελιδείου και τον οποίο ξαναθυμήθηκε πριν από δύο εβδομάδες στο Στάδιο Ειρήνης και Φιλίας, ότι  ενδιάμεσα όλων αυτών των διακηρύξεων δεν κουνιέται φύλλο διαλόγου και τίθεται ούτε μία πρόταση, ούτε μία συζήτηση και ούτε ένα πλαίσιο από την υπεύθυνη –εντός εισαγωγικών- Κυβέρνηση της χώρας για την αναγκαία θεσμική μεταρρύθμιση. 
      Θα θέλαμε, λοιπόν, να σας κάναμε μία πρόταση. Πάρτε, τουλάχιστον, τη δική μας ολοκληρωμένη πρόταση, δείτε την …
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπάρχει;
      ΕΜΜΑΝΟΥΗΛ ΟΘΩΝΑΣ: Βεβαίως υπάρχει! Αν θέλετε να σας την πω, δώστε μου το χρόνο να σας την πω αναλυτικά, κύριε Νάκο. Αναλυτικά και βήμα προς βήμα! Αφού με ρωτάτε αν υπάρχει, είμαι στη διάθεσή σας.
      Διαφορετικά μπορείτε να προστρέξετε στο site του ΠΑ.ΣΟ.Κ., όπως είπα και στον κύριο Υπουργό, να τη διαβάσετε, να τη διαβάσουν και οι σύμβουλοί σας. Εν πάση περιπτώσει, να ανοίξει μια κουβέντα επί της ουσίας και να φύγουμε απ’ αυτό το γηπεδάκι «πέντε επί πέντε», όπου επιμένετε να κάνετε περίτεχνες ενέργειες με τις λειτουργικές και δευτερεύουσες παρεμβάσεις πάνω στην αυτοδιοίκηση.
      Κλείνοντας, θα ήθελα να κάνω μια αναφορά σχολιάζοντας την, πράγματι, μνημειώδους υποκρισίας απάντηση  του Υπουργού σας σε σχέση με το πολύ σοβαρό που ετέθη θέμα από τον Κοινοβουλευτικό σας Εκπρόσωπο για τις προσλήψεις στις ανώνυμες εταιρείες. 
      Δεν καταλαβαίνω τι θα πείραζε και ακριβώς εκεί εδράζεται η δικαιολογημένη αμφισβήτηση των προθέσεών σας, που εξάλλου κανείς δεν μπορεί να μας αποδώσει υπερβολή, διότι τα δείγματα γραφής είναι συγκεκριμένα.
      Αν εκεί που λέτε ότι «θα γίνονται με ρυθμίσεις που θα προβλέπονται στην έκδοση προεδρικού διατάγματος» λέγατε ότι «θα γίνουν, σύμφωνα με τις κείμενες διατάξεις του ν. 2190 και όπως τροποποιήθηκε» και ότι «επιμέρους λεπτομέρειες θα καθοριστούν με την έκδοση προεδρικού διατάγματος», αυτή η διατύπωση φανερώνει πως και εδώ υπάρχει η γνωστή κρυφή ατζέντα που είναι πρακτική της Κυβέρνησης Καραμανλή και πως η πολιτική ηγεσία του Υπουργείου Εσωτερικών είσθε, βέβαια, απόλυτα συντεταγμένοι στην κεντρική γραμμή να λέτε μικρά ή μεγάλα ψέματα όλοι. Διότι όποιος πει την αλήθεια σ’ αυτήν την Κυβέρνηση θα τεθεί εκτός Κυβέρνησης, διότι θα είναι εκτός γραμμής. 
      Τελειώνω, κύριε Πρόεδρε, λέγοντας για τις αναφορές που έγιναν στο Χρηματιστήριο και σε σχέση με αυτά που είπα, προηγουμένως, για την κεντρική πολιτική γραμμή της Κυβέρνησης. Να σας διαβεβαιώσω πως ακόμα και αν σταματήσετε να λέτε ψέματα για εμάς, εμείς θα συνεχίσουμε να λέμε την αλήθεια για εσάς. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Όθωνα.
      Το λόγο έχει η τελευταία εισηγήτρια, η κ. Ελπίδα Παντελάκη. Θα σας δώσω και εσάς οκτώ λεπτά. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Έχουμε τρεις μέρες που κουβεντιάζουμε τον Κώδικα Τοπικής Αυτοδιοίκησης Δήμων και Κοινοτήτων. Πιστεύω πως δεν αποτελεί για μας έκπληξη το ότι το ΠΑ.ΣΟ.Κ. και ο Συνασπισμός σήμερα στο νομοσχέδιο αυτό δεν ψηφίζουν τον Κώδικα -δεν είναι αυτό το θέμα- και το ότι υπάρχει –έστω- αντίφαση, επειδή ακριβώς τα κόμματα και οι υποψήφιοι που στηρίζονται από την Κεντρική Ένωση Δήμων και Κοινοτήτων έχουν συμφωνήσει μέχρι και την τελευταία λεπτομέρεια σ’ αυτόν τον Κώδικα που έχει έλθει εδώ. 
      Βεβαίως υπήρχαν οι επιμέρους διαφωνίες στον εκλογικό νόμο κ.λπ. Κοιτάξτε, δεν θέλω να πω κάτι καινούργιο. Νομίζω πως έχει σχέση με τα λόγια και τις πράξεις. Όμως, δεν είναι μόνο αυτό. Το πιο σημαντικό είναι η πορεία και η πρακτική που ακολούθησαν τα προηγούμενα χρόνια και οι συνδυασμοί που στηρίχτηκαν και από το ΠΑ.ΣΟ.Κ. και από τη Νέα Δημοκρατία και από το Συνασπισμό στους δήμους αποτυπώνονται -στα περισσότερα σημεία- σ’ αυτόν τον Κώδικα. 
      Όμως, δεν πήρα το λόγο στο κλείσιμο της συνεδρίασης για να πω πόσο ταυτίζονται τα τρία κόμματα στην Τοπική Αυτοδιοίκηση. Δεν ξέρω αν σε άλλον τομέα ταυτίζονται τόσο πολύ στην πράξη. 
      Το θέμα που θέλω να θέσω είναι το εξής. Από τη Νέα Δημοκρατία, απέναντι στις θέσεις που παρουσίασε το Κομμουνιστικό Κόμμα, ειπώθηκε -το επανέλαβε και ο Υπουργός κ. Παυλόπουλος- το εξής: «Είναι ουτοπία αυτά που λέει το Κομμουνιστικό Κόμμα, δεν γίνονται,  γιατί είναι ανέφικτα». Όμως, όλα αυτά σπρώχνουν λίγο και πάει λίγο πιο μπροστά η Κυβέρνηση.
      Από την άλλη πλευρά, από την πλευρά του ΠΑ.ΣΟ.Κ. -όχι ο εισηγητής, αλλά στελέχη-πρώην μέλη, που βγαίνουν στα ραδιόφωνα και λένε κάτι παρόμοιο-μπήκε με αφορμή τον Κώδικα το ζήτημα ότι συμπλέουν με τη Νέα Δημοκρατία ή προχωρούν και σε προεκλογική συμφωνία -άλλοι λένε «κρυφή», άλλοι «φανερή»- με τη Νέα Δημοκρατία.   Σ’ αυτά, λοιπόν, τα δύο ζητήματα θέλω να σταθώ. 
      Για την Κυβέρνηση ποιο είναι, αλήθεια, το υπερβολικό ζήτημα και η ουτοπία; Πείτε μας ποιο είναι ουτοπία, για να καταλάβουμε. Γιατί εμείς σήμερα, με αφορμή τη συζήτηση του Κώδικα, δεν βάλαμε την αντίληψη που έχουμε για την Τοπική Αυτοδιοίκηση. Επιζητούμε να υπάρχει μια λαϊκή αυτοδιοίκηση στα πλαίσια μιας άλλης εξουσίας που έθεσα και εισηγήθηκα, της λαϊκής εξουσίας. Τώρα αν λέτε πως αυτό είναι τοπικό, είναι θέμα συσχετισμών και πάλης του λαϊκού κινήματος στην Ελλάδα για τέτοιες εξελίξεις στην Ευρωπαϊκή Ένωση κ.λπ. Δεν πιστεύω να υπήρχε τοποθέτηση πάνω σε αυτό ούτε θα τη θέταμε ως θέμα συζήτησης σ’ αυτό το συσχετισμό στο Κοινοβούλιο ή να πάρει θέση η Κυβέρνηση σ’ αυτό το πράγμα. Ο καθένας εκθέτει και τη γενικότερη άποψή του. 
      Εμείς αυτά που θέσαμε ήταν, απολύτως, ρεαλιστικά και έπρεπε να είχαν γίνει χθες για την Αυτοδιοίκηση. Ζητήσαμε να πάρετε μέτρα σήμερα. Ποια είναι τοπικά; Για να συνεννοηθούμε. Εδώ υπάρχουν συγκεκριμένα προβλήματα στους δήμους και τις κοινότητες άλυτα. Δεν μπορούν να λειτουργήσουν. Είναι πρωτογενή πράγματα. Πρέπει να δώσετε περισσότερα χρήματα τώρα. Έπρεπε να το είχατε κάνει χθες. Για ποια ουτοπία συζητάμε; 
      Μήπως είναι ουτοπία ότι δεν υπάρχει ένα γήπεδο, ότι είναι υπό διωγμό ο στίβος; Αυτό πρέπει να γίνει τώρα ή έπρεπε να έχει γίνει χθες. Γιατί περί αυτών συζητάμε. 
      Ή τα ζητήματα κοινωνικής πολιτικής, που φέρνετε αρμοδιότητες που είναι αποκλειστικής ευθύνης του κράτους και λέμε αυτό να σταματήσει, να φρενάρει η κατάσταση. Όχι ότι αυτό θα αλλάξει τον αντιλαϊκό χαρακτήρα, έτσι  όπως έχουν έρθει τα πράγματα της Αυτοδιοίκησης, αλλά λέμε «να μην πάμε χειρότερα». Γιατί από τη στιγμή που έρθουν στην Αυτοδιοίκηση αποκλειστικά, κρατικής ευθύνης, ευθύνες προς τα κάτω, ο χρηματοδότης είναι καθαρό ποιος είναι. Είναι οι εργαζόμενοι. Είναι ο λαός. Αυτό είναι το θέμα. Απευθείας. Για δεύτερη και για τρίτη φορά. Γιατί και από τον κρατικό προϋπολογισμό πάλι ο λαός χρηματοδοτεί. Δεν είναι αυτό το θέμα. Όμως, εκεί ο δυσβάστακτα φορολογούμενος πολίτης θα πληρώνει για όλες τις υπηρεσίες που θα του αποδίδει πλέον η Αυτοδιοίκηση διπλά και τριπλά. Γίνεται μια προσπάθεια αυτοί που θα είναι άποροι και εξαθλιωμένοι να δέχονται κάποιες δωρεάν υπηρεσίες υποβαθμισμένες και όλα αυτά. Ας μας πει ο Υπουργός ποια είναι η ουτοπία, για να συνεννοηθούμε. 
      Το δεύτερο ζήτημα αφορά τους παρακρατηθέντες φόρους. Έκανε μεγάλο θέμα η Κυβέρνηση αυτό το θέμα, κατήγγειλε το ΠΑ.ΣΟ.Κ. κ.λπ.. Εμείς πολύ περισσότερο έχουμε καταγγείλει το ΠΑ.ΣΟ.Κ. γι’ αυτό το πράγμα, όχι μόνο στη Βουλή, αλλά μέσα στην πράξη. 
      Εγώ θέλω να πω ένα πράγμα σε αυτό: Ποιος ξεκίνησε την παρακράτηση των φόρων; Αυτό το ξεχνάει η Κυβέρνηση. Ο εισηγητής της Νέας Δημοκρατίας κατήγγειλε για άλλη μια φορά. Να θυμηθούμε, λοιπόν, το ν. 1828/1989 και συγκεκριμένα το άρθρο 28 που καθόρισε τα οικονομικά της Αυτοδιοίκησης. Άρα, η παρακράτηση ξεκίνησε με τη Νέα Δημοκρατία, με την Κυβέρνησή σας. Το γνωρίζετε αυτό. Πώς; Όταν γίνατε κυβέρνηση, έρχεστε με το ν. 2008/1992, άρθρο 21 παράγραφος 1, και αφαιρέσατε από τα έσοδα της Τοπικής Αυτοδιοίκησης το ποσοστό επί των φόρων των καταθέσεων και με το ν. 2065/1992, άρθρο 42 παράγραφος 3, αφαιρέσατε το ποσοστό της Τοπικής Αυτοδιοίκησης από τους φόρους προηγούμενων ετών, δηλαδή από τον πρόσθετο φόρο εισοδήματος που προκύπτει από συμπληρωματικές δηλώσεις και μετά από έλεγχο ή διακανονισμό. Από εκεί ξεκίνησε, λοιπόν. Βεβαίως, το ΠΑ.ΣΟ.Κ. αντέδρασε γι’ αυτό. Όταν ήρθε η Κυβέρνηση, τα ξέχασε και είχαμε όλη αυτήν την ιστορία. Άρα, αυτή είναι η κατάσταση με τους παρακρατηθέντες φόρους. 
      Κουνάει το κεφάλι του ο Υπουργός. Άρα, έχει δίκιο. Όμως, ποιος θα πληρώσει αυτό το δίκιο; Ο κόσμος θα το πληρώσει. 
      Τι γίνεται τώρα; Τα 3.000.000.000 που στο προεκλογικό πρόγραμμα της Νέας Δημοκρατίας –τα είχε αναφέρει και ο ίδιος ο Πρωθυπουργός και έκανε με αυτά κριτική στο ΠΑ.ΣΟ.Κ.- λεγόταν ότι «εμείς είμαστε εδώ και όταν θα βγούμε κυβέρνηση, θα τα αποδώσουμε», το αποτέλεσμα ήταν ότι έπεσαν στο μισό. Και θυμηθείτε πως δεν θα περάσει πολύς καιρός και θα πάει και στο μισό του μισού. Έτσι πάει η δουλειά. Όταν το είχαμε ξαναπεί, έλεγαν πως ασχολούμεθα με «φαντασίες». Όμως, το αποτέλεσμα δεν δείχνει πού πάνε τα πράγματα. 
      Η γραμμή είναι μία: Επειδή η Τοπική Αυτοδιοίκηση είναι ενταγμένη μέσα στο συνολικό πλαίσιο της ανταγωνιστικότητας, δεν μπορεί αλλιώς να προχωρήσει αυτή η αντιλαϊκή πολιτική, αν δεν πάει μέχρι και επίπεδο γειτονιάς. Άρα, η τάση είναι να μειώνονται οι πόροι από τον κρατικό προϋπολογισμό και να αυξάνονται τα χρήματα που θα είναι από τους πολίτες. 
      Έγινε μεγάλη συζήτηση για το ζήτημα του προσωπικού. Εγώ θα πω ένα πράγμα: Συμφωνείτε να είναι η Τοπική Αυτοδιοίκηση ανώνυμη εταιρεία και διαφωνείτε τώρα αν θα γίνουν προσλήψεις μέσω των κριτηρίων του Α.Σ.Ε.Π. ή όχι. Όμως, το ότι αλλάζει ο χαρακτήρας της Αυτοδιοίκησης και πως αυτό επιδρά στην ανατροπή των εργασιακών σχέσεων των εργαζομένων και πως όλες οι αρμοδιότητες που θα έχουν οι δήμοι εντάσσονται στις επιχειρήσεις εκτός από τρεις: Καθαριότητα, πράσινο και κοιμητήρια. Και συμφωνείτε και οι δυο –και η Κυβέρνηση και η Αντιπολίτευση- να είναι μέσα. Διαφώνησε η Π.Ο.Ε.-Ο.Τ.Α. και το έβγαλε τώρα η Κυβέρνηση. Γιατί και δεν συμφωνεί ομόφωνα και κάνει και κριτική γιατί συνέβη αυτό. 
      Έρχομαι τώρα στο ζήτημα των θεμάτων σε σχέση με το ΠΑ.ΣΟ.Κ. Έγινε πολλές φορές αναδρομή για όλη την ιστορική πορεία αυτού του θεσμού. Ξέρετε πως έχουμε αγωνιστεί και έχουμε δώσει με τις δυνάμεις μας πάρα πολλά πράγματα γι’ αυτό το θεσμό. Διαχρονικά. Όχι τώρα. Μπορεί και πριν από τη Μεταπολίτευση και ιδιαίτερα στα χρόνια της Εθνικής Αντίστασης, το 1944, έδειξε –και χρειάζεται να βγει και μια εμπειρία, όταν το λαϊκό κίνημα είχε τη δυνατότητα να πάρει την κατάσταση στα χέρια του, όπως την κυβέρνηση του Βουνού- τι Τοπική Αυτοδιοίκηση υπήρχε, που έδωσε για πρώτη φορά ψήφο στις γυναίκες και για πρώτη φορά οι νέοι και οι νέες ψήφιζαν στα δεκαοκτώ τους χρόνια. 
      Φθάνουμε μέχρι το σήμερα και κάνει μια αναδρομή το ΠΑ.ΣΟ.Κ. και μας κάνει εμάς κριτική ότι συμπλέουμε με τη Νέα Δημοκρατία για ποιο λόγο; Επειδή εμείς λέμε ότι ταυτίζεται με τη Νέα Δημοκρατία. Μα εμείς το λέμε; Αφού είναι η πράξη αυτή. Ο κ. Παπαϊωάννου, λοιπόν, είπε ότι δεν σκεφτόμαστε τι γινόταν το ’74, ’75, ’76 με τα στεφανώματα και τα επεισόδια κ.λπ.. Μα τότε ήταν αντιπολίτευση το ΠΑ.ΣΟ.Κ. και έλεγε «Ε.Ο.Κ. και ΝΑΤΟ το ίδιο συνδικάτο». Τα ξεχάσατε;
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κυρία Παντελάκη, γιατί σπάσαμε όλα τα ρεκόρ σήμερα.
      ΕΛΠΙΔΑ ΠΑΝΤΕΛΑΚΗ: Ναι, κύριε Πρόεδρε.
      Και έχουμε συνεργαστεί, αν θέλετε, και στις αρχές της δεκαετίας του ’80 σε αρκετούς δήμους. Μετά έγινε κυβέρνηση, άλλαξαν τα πράγματα. Δηλαδή, ανάλογα με την περίπτωση είμαστε με τις νέες εξελίξεις και ανάλογα με την περίπτωση είμαστε στο χθες;
      Σήμερα είμαστε, λοιπόν, στο 2006. Εμείς είμαστε κατηγορηματικοί και γι’ αυτό, ακριβώς, ψηφίσαμε εδώ τον Κώδικα Τοπικής Αυτοδιοίκησης. Είμαστε και στα λόγια και στις πράξεις αξιόπιστοι. Προσέξτε, έχουμε μία τακτική εμείς, είτε είμαστε αντιπολίτευση στους δήμους είτε είμαστε διοίκηση. Γιατί κάτω από ορισμένες συνθήκες μπορεί να κερδίσουμε ένα δήμο. Νομίζετε ότι θα κάνουμε διαφορετικά; Δεν υπάρχει αυτό.
      Γι’ αυτό, λοιπόν, καταψηφίζουμε τον Κώδικα και γι’ αυτό λέμε ότι επειδή αυτός ο Κώδικας είναι εις βάρος των λαϊκών στρωμάτων, δίνουμε πολιτικό χαρακτήρα γενικευμένο στην εκλογική μάχη. Και δεν λέμε μόνο ο λαϊκός κόσμος…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: … ιδιαίτερα του ΠΑ.ΣΟ.Κ. και της Νέας Δημοκρατίας να καταψηφίσει τους συνδυασμούς που στηρίζονται από το ΠΑ.ΣΟ.Κ. και τη Νέα Δημοκρατία, αλλά και το Συνασπισμό, αλλά λέμε και κάτι άλλο: λέμε ενιαία να έχει την ίδια στάση και στους δήμους και στις νομαρχίες και στον πρώτο και, αν προκύψει, στο δεύτερο γύρο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη. Ήσασταν σαφής, ευχαριστώ πολύ.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων τριάντα εννέα μαθητές και μαθήτριες και 9 συνοδοί από το 1ο Δημοτικό Σχολείο Μουρνιών Χανίων.
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Θα δώσω τώρα το λόγο στον κύριο Υπουργό, για να κλείσουμε τη συζήτηση.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θέλω μόνο δύο λεπτά.
      Τελειώνει σε λίγο μια μαραθώνια συζήτηση για τον Κώδικα, για το «σύνταγμα» της Τοπικής Αυτοδιοίκησης. Για τι πράγμα μας κατηγόρησε η Αντιπολίτευση και, κυρίως, το ΠΑ.ΣΟ.Κ.; Ότι ο Κώδικας δεν έχει όραμα. Άρα, λοιπόν, περιμέναμε να δούμε το όραμα να εκφράζεται, βεβαίως, από τους Βουλευτές του ΠΑ.ΣΟ.Κ.
      Τι είπαν οι Βουλευτές του ΠΑ.ΣΟ.Κ.; Άλλοι μίλησαν ευθέως για αναγκαστικές συνενώσεις, για ένα «ΚΑΠΟΔΙΣΤΡΙΑ» νούμερο δύο. Άλλοι μίλησαν για κίνητρα και μάλιστα μας κατηγόρησαν ότι δεν υπάρχουν κίνητρα στον Κώδικα, ενώ υπάρχουν και μάλιστα το αντίστοιχο άρθρο, σε σύγκριση με το άρθρο που είχε ο Κώδικας Σκανδαλίδη περιλαμβάνει πηγές χρηματοδότησης πέρα από τους Κ.Α.Π..
      Άλλοι είπαν ευθέως για την κατάργηση της Νομαρχιακής Αυτοδιοίκησης. Άλλοι δεν μίλησαν για κατάργηση της Νομαρχιακής Αυτοδιοίκησης, αλλά αντίθετα υπεραμύνθηκαν της Νομαρχιακής Αυτοδιοίκησης. Άλλοι είπαν ότι δεν είναι δυνατόν να υπάρχουν νομοί με πληθυσμό μικρότερο από πόλεις και άλλοι κατηγόρησαν την πρόθεση της Κυβέρνησης να θεσμοθετήσει τις μείζονες περιφέρειες γι’ αυτόν ακριβώς τον ίδιο λόγο. Άρα, ούτε όραμα υπάρχει, ούτε πρόταση υπάρχει.
      Εάν δε θυμηθούμε και τις δηλώσεις –παλιότερες βέβαια- του Προέδρου του κόμματος, του κ. Παπανδρέου για τις τοπικές κυβερνήσεις, θα δούμε ότι υπάρχει απόλυτη σύγχυση. Αλλά σε κάθε περίπτωση οι δημοτικές εκλογές είναι σε ελάχιστους μήνες. Σύμφωνα με τη δέσμευση και του Υπουργού και του Πρωθυπουργού θα αρχίσει η συζήτηση και τότε, βεβαίως, θα δούμε και το όραμα και τις σκέψεις του ΠΑ.ΣΟ.Κ. για τη νέα αυτοδιοικητική διάρθρωση της χώρας.
      Τελειώνοντας θέλω να πω τούτο, ότι η αλήθεια στρεβλώνεται στον απόλυτο βαθμό. Για τις προσλήψεις στις επιχειρήσεις, όταν οι επιχειρήσεις υπάγονται στο δημόσιο τομέα, είναι απαραίτητο να ακολουθηθούν οι διατάξεις του ν. 2190. Το προεδρικό διάταγμα το ξέρουν όλοι ότι το επεξεργάζεται το Συμβούλιο της Επικρατείας. Εάν το Συμβούλιο της Επικρατείας διαπιστώσει ότι δεν ακολουθείται ο ν. 2190, είναι δυνατόν να εγκρίνει το προεδρικό διάταγμα; Εάν υπήρχε κάτι το πονηρό, όπως ισχυρίζονται οι συνάδελφοι του ΠΑ.ΣΟ.Κ., δεν ήταν εύκολο για μας να βάλουμε αντί για προεδρικό διάταγμα, υπουργική απόφαση ή κοινή υπουργική απόφαση; Τι το απλούστερο;
      Άρα, προσπαθούν να δημιουργήσουν εντυπώσεις και λυπούμαστε ιδιαίτερα. Και πρέπει να λυπούνται κι εκείνοι, ιδιαίτερα, διότι έχασαν την ευκαιρία να συνυπογράψουν ένα σύγχρονο, αποτελεσματικό κώδικα, ο οποίος θα ισχύσει για πολλά χρόνια και θα υπηρετήσει την Τοπική Αυτοδιοίκηση.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης.
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Δήμων και Κοινοτήτων» έγινε δεκτό επί της αρχής κατά πλειοψηφία.
      Ερωτάται το Σώμα: Γίνεται δεκτό το άρθρο πρώτο με τις φραστικές αναδιατυπώσεις και συμπληρώσεις διατάξεων που πρότεινε ο κύριος Υπουργός;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο πρώτο έγινε δεκτό με τις φραστικές αναδιατυπώσεις και συμπληρώσεις διατάξεων που πρότεινε ο κύριος Υπουργός κατά πλειοψηφία.
      Ερωτάται το Σώμα: Γίνεται δεκτό το άρθρο δεύτερο ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο δεύτερο έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο τρίτο ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο τρίτο έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο τέταρτο ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο τέταρτο έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Δήμων και Κοινοτήτων» έγινε δεκτό κατ’ αρχήν, κατ’ άρθρο και στο σύνολο κατά πλειοψηφία και έχει ως εξής:
      (Να καταχωριστεί το νομοσχέδιο)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.05΄ λύεται η συνεδρίαση για αύριο, ημέρα Παρασκευή 19 Μαΐου 2006 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 59/37/23.03.2006 επερώτησης δεκαέξι Βουλευτών του Πανελλήνιου Σοσιαλιστικού Κινήματος προς τον Υπουργό Απασχόλησης και Κοινωνικής Προστασίας, σχετικά με τον Ο.Α.Ε.Δ., σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 18-5-2006	ΣΕΛ. 3


