      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ Δ΄
      Πέμπτη 9 Οκτωβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτίκων, σελ.
      2. Ανακοινώνεται ότι τη συνεδρίαση παρακολουθούν μαθητές από: το 3ο Δημοτικό Σχολείο Καλυβίων, το 9ο Δημοτικό Σχολείο Γλυφάδας Αττικής, από το πανεπιστημιακό Χάρντινγκ των Ηνωμένων Πολιτειών της Αμερικής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 10 Οκτωβρίου 2003, σελ.
      4. Συζήτηση επικαίρων ερωτήσεων: 
      α) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων προστασίας του Εθνικού Δρυμού της Πάρνηθας, σελ.
      β) Προς τον Υπουργό Οικονομίας και Οικονομικών, σχετικά με την πορεία του Κρατικού Προϋπολογισμού, κλπ., σελ.
      γ) Προς τον Υπουργό Εθνικής Παιδείας και Θρησκευμάτων: i) σχετικά με τη λήψη μέτρων για τη διασφάλιση της ομαλής λειτουργίας των Τεχνολογικών Εκπαιδευτικών Ιδρυμάτων κλπ., σελ.
      ii) σχετικά με την αντιμετώπιση του προβλήματος της σχολικής στέγης στο Νομό Θεσσαλονίκης, σελ.
      δ) Προς τον Υπουργό Γεωργίας, σχετικά με την αντιμετώπιση του προβλήματος της απεργίας των γεωτεχνικών υπαλλήλων κλπ., σελ.
      ε) Προς τον Υπουργό Εργασίας και Κοινωνικών Ασφαλίσεων, i) σχετικά με την ικανοποίηση αιτημάτων των εποχιακά εργαζόμενων στα κονσερβοποιεία του Νομού Πέλλας κλπ., σελ.
      ii) σχετικά με τις απολύσεις εργαζομένων από το εργοστάσιο «ΤΡΙΚΟΛΑΝ» στη Νάουσα κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Συμφωνίας της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αμοιβαία προστασία διαβαθμισμένων πληροφοριών», σελ.
      2. Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Κανόνες τιμολογήσεις, ρυθμίσεις Φ.Π.Α. ηλεκτρονικών υπηρεσιών και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΒΡΕΤΤΟΣ Κ., σελ.
      ΓΚΕΣΟΥΛΗΣ Ν., σελ.
      ΔΡΥΣ Γ., σελ.
      ΕΒΕΡΤ Μ., σελ.
      ΖΗΣΗ Ρ., σελ.
      ΚΟΥΒΕΛΗΣ Φ., σελ.
      ΞΗΡΟΤΥΡΗ – ΑΙΚΑΤΕΡΙΝΑΡΗ Α., σελ.
      ΣΚΥΛΛΑΚΟΣ Α., σελ.
      ΤΖΑΝΗΣ Λ., σελ.
      ΤΖΙΟΛΑΣ Ε., σελ.
      ΦΛΩΡΙΔΗΣ Γ., σελ.
      ΦΟΥΝΤΟΥΚΙΔΟΥ Π., σελ.
      ΧΟΥΡΜΟΥΖΙΑΔΗΣ Γ., σελ.
      ΧΡΙΣΤΟΔΟΥΛΑΚΗΣ Ν., σελ.
      Β. Επί του σχεδίου νόμου του Υπουργείου Εθνικής Άμυνας:
      ΚΑΝΕΛΛΗ Λ., σελ.
      ΛΩΤΙΔΗΣ Λ., σελ.
      Γ. Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΒΑΡΒΙΤΣΙΩΤΗΣ Ι., σελ.
      ΚΩΝΣΤΑΝΤΙΝΟΥ Φ., σελ.
      ΚΩΣΤΟΠΟΥΛΟΣ Δ., σελ.
      ΜΗΤΣΟΤΑΚΗΣ Κ., σελ.
      ΝΙΚΟΛΑΪΔΗΣ Ι., σελ.
      ΣΤΕΡΓΙΟΥ Ι., σελ.
      ΤΖΕΚΗΣ Α., σελ.
      ΦΩΤΙΑΔΗΣ Α., σελ.
      
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  Δ΄
Πέμπτη 9 Οκτωβρίου 2003
	Αθήνα, σήμερα στις 9 Οκτωβρίου 2003, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ Λεωνίδα Τζανή, Βουλευτή Μαγνησίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ  κατέθεσε αναφορά με  την οποία το Νομαρχιακό Παράρτημα Κέρκυρας της ΟΤΟΕ διαμαρτύρεται για την παραβίαση της εργατικής  νομοθεσίας στον Τραπεζικό χώρο.
      2) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ  κατέθεσε αναφορά με την οποία το Σωματείο Εργαζομένων Δημοτικών και Αναπτυξιακών Επιχειρήσεων Νομού Κέρκυρας ζητεί την επίλυση εργασιακού προβλήματος των εργαζομένων με σύμβαση αορίστου χρόνου στις αμιγείς Δημοτικές, Νομαρχιακές  και Διαδημοτικές Επιχειρήσεις.
      3) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ  κατέθεσε  αναφορά με την οποία ο Ιερός Ναός Αγίου Νικολάου Λιβαδερού της Ιεράς Μητροπόλεως Σερβίων  και Κοζάνης ζητεί οικονομική ενίσχυση για τη συντήρηση των αρχαιολογικών κτισμάτων της Ενορίας του Αγίου Νικολάου της Κοινότητας Λιβαδερού.
      4) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ  κατέθεσε αναφορές με τις οποίες οι κύριοι Σιώπης Μιχαήλ και Σιώπη Ανθή, κάτοικοι  Ορεστιάδος, ζητούν την ικανοποίηση συνταξιοδοτικού τους αιτήματος.
      5) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ  κατέθεσε αναφορά με  την οποία ο κ. Ντισλίδης Στέργιος, Πρόεδρος του Τοπικού Συμβουλίου Ζώνης  Έβρου και Δημοτικός  Σύμβουλος του Δήμου Κυπρίνου ζητεί τη χορήγηση ειδικής άδειας σύμφωνης με το άρθρο 298 του Π Δ/ γματος 410/95.
      6) Ο Βουλευτής  Αιτωλοακαρνανίας κ. ΙΩΑΝΝΗΣ ΒΑΪΝΑΣ  κατέθεσε αναφορά με την οποία ο Δήμος Αγρινίου ζητεί την ολοκλήρωση και λειτουργία του  γυμναστηρίου – προπονητηρίου, το οποίο παραμένει ημιτελές σε περιοχή του Δήμου του.
      7) Ο Βουλευτής Αιτωλοακαρνανίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Ιεράς Πόλεως Μεσολογγίου ζητεί οικονομική ενίσχυση για την επίλυση λειτουργικών προβλημάτων των Παιδικών Σταθμών του Δήμου του.
      8) Ο Βουλευτής Αιτωλοακαρνανίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ, κατέθεσε αναφορά με την οποία ο Δήμος Αστακού Αιτωλοακαρνανίας διαμαρτύρεται για τη δημιουργία πάρκου ιχθυοκαλλιεργειών στις Εχινάδες νήσους.
      9) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ  κατέθεσε αναφορά με την οποία η Ομοσπονδία Τουριστικών Επιχειρήσεων Νομού Χανίων, ο Σύλλογος Τουριστικών Μονάδων Δήμων  Νομού Κυδωνιάς και  Πλατανιά, ο Εμπορικός Σύλλογος Βορείου Άξονα Νομού Χανίων και οι Σύλλογοι Καταστηματαρχών Πλατανιά και Αγ. Μαρίνας, ζητούν τη λήψη μέτρων για την τουριστική ανάπτυξη της περιοχής του Βορείου Άξονα Χανίων.
      10) Ο Βουλευτής Θεσσαλονίκης κ.  ΣΩΤΗΡΙΟΣ ΚΟΥΒΕΛΑΣ   κατέθεσε αναφορά με την οποία το Σωματείο Εργαζομένων στο Γενικό Περιφερειακό Νοσοκομείο Θεσσαλονίκης «Γ. ΠΑΠΑΝΙΚΟΛΑΟΥ» ζητεί την επίλυση λειτουργικών προβλημάτων του πιο πάνω νοσοκομείου.
      11) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ  κατέθεσε αναφορά με την οποία η Πανελλήνια Ομοσπονδία Πολιτικού Προσωπικού Υπουργείου Δημόσιας Τάξης διαμαρτύρεται για την ανάκληση της υπουργικής απόφασης, σχετικά με τη χορήγηση ειδικής αποζημίωσης στο πολιτικό προσωπικό του Υ.Δ.Τ. που εργάζεται πλέον του πενθημέρου.
      12) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ   κατέθεσε αναφορά με την οποία ο Σύνδεσμος Θεσσαλικών Βιομηχανικών, αναφέρεται στα προβλήματα που δημιουργούνται στις εξαγωγικές επιχειρήσεις της Θεσσαλίας από την απεργία των γεωτεχνικών.
      13) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ  κατέθεσε αναφορά με την οποία ο Δήμος Μηθύμνης Χανίων ζητεί συμπληρωματική χρηματοδότηση για την ολοκλήρωση της κατασκευής του Δημαρχείου Μηθύμνης.
      14) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ  κατέθεσε αναφορά με την οποία ο κ. Θεόδωρος Σμπυράκης, καταγγέλλει παρατυπία στην πρόσληψη οικονομικών αξιωματικών της ΕΛΑΣ.
      15) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ  κατέθεσε αναφορά με την οποία ο κ. Στυλιανός Φραγκάκης, αγρότης ζητεί να αποζημιωθεί για τις ζημιές που υπέστη η ελαιοπαραγωγή του, από «Σχοινοκαρπία».
      16) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ  κατέθεσε αναφορά με την οποία ο Σύλλογος Επαγγελματίων Κτηνοτρόφων Νομού Χανίων ζητεί να μην ισχύσει το μέτρο της σήμανσης των ζώων με ενώτια για το Νομό Χανίων.
      17) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ  κατέθεσε αναφορά με την οποία το Τμήμα Δυτικής Κρήτης του Τεχνικού Επιμελητηρίου Ελλάδας ζητεί την αποπεράτωση της μελέτης του νοτίου οδικού άξονα Κρήτης, στο τμήμα του Νομού Χανίων.
      18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ  κατέθεσε αναφορά με την οποία ο Σύλλογος Γονέων και Κηδεμόνων Δημοτικού και Νηπιαγωγείου Μαρμαρίου ζητεί την άμεση κάλυψη των κενών θέσεων του Δημοτικού Σχολείου Μαρμαρίου με κατάλληλο προσωπικό.
      19) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ  κατέθεσε αναφορά με την οποία ο Οργανισμός Λιμένος Βόλου Α.Ε. ζητεί την ένταξη του έργου: «ολοκλήρωση της 3ης  προβλήτας Λιμένος Βόλου – προμήθεια και εγκατάσταση μηχανολογικού εξοπλισμού» στο Γ΄ Κ.Π.Σ.
      20) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ  κατέθεσε δημοσίευμα εφημερίδας που αφορά στις ελλείψεις σε ιατρικό, νοσηλευτικό προσωπικό και Μονάδες Εντατικής Θεραπείας στα νοσοκομεία της Περιφέρειας Πειραιά.
      21) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ  κατέθεσε αναφορά με την οποία διαμαρτύρεται για την απόσπαση οδοντιάτρου από το Κέντρο Υγείας Σπάτων, στο Κέντρο Υγείας Νέας Μάκρης.
      22) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ  κατέθεσε αναφορά με την οποία ο κ. Τσανικλίδης  Εμμανουήλ, χειρούργος ζητεί την επίλυση προβλήματος , σχετικά με τη μεταφορά θέσης χειρούργου Επιμελητού Β΄ Ε.Σ.Υ. από το Γενικό Νοσοκομείο Πατησίων στο Νοσοκομείο «ΕΥΑΓΓΕΛΙΣΜΟΣ».
      23) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ  κατέθεσε αναφορά με την οποία ο κ. Σταμάτης Δημήτριος, κάτοικος  Τρικάλων ζητεί την εγγραφή του στον Ειδικό Λογαριασμό Πρόσθετων Παροχών του Τ.Σ.Μ.Ε.Δ.Ε.
      24) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ  κατέθεσε αναφορά με την οποία ο Δήμος Παξών Νομού Κέρκυρας ζητεί την επίλυση ακτοπλοϊκού προβλήματος που αντιμετωπίζουν οι κάτοικοι του νησιού.
      25) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ  κατέθεσε αναφορά με την οποία η Ένωση Υπαλλήλων Πυροσβεστικού Σώματος Νομού Κέρκυρας ζητεί την άμεση μεταστέγαση του 1ου Πυροσβεστικού Σταθμού Κέρκυρας.
      26) Η Βουλευτής Αθηνών κ. ΜΑΡΙΑ ΔΑΜΑΝΑΚΗ  κατέθεσε αναφορά με την οποία η Ένωση Ελλήνων Ερευνητών ζητεί την επίλυση μισθολογικών αιτημάτων του κλάδου.
      27) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ  κατέθεσαν αναφορά με την οποία ο κ. Απόστολος Κανέλλης ζητεί να διορισθεί το κατάλληλο προσωπικό ώστε να μπορεί να λειτουργήσει η σχετική Επιτροπή στη Μουσική Επιτροπή του Πανεπιστημίου Αθηνών για την αναγνώριση των πτυχίων Μουσικολογίας ξένων Πανεπιστημίων.
      28) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ  κατέθεσαν αναφορά με την οποία το Εργατοϋπαλληλικό Κέντρο Ναούσης ζητεί να ληφθούν μέτρα άμεσης ανακούφισης για απολυμένους και άνεργους του Νομού καθώς και για τους εργαζόμενους.
      29) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Σύλλογος Αποφοίτων Τμημάτων Αισθητικής ΤΕΙ  Βορείου Ελλάδος ζητεί να προχωρήσει το Υπουργείο σε μαζικές προσλήψεις αναπληρωτών καθηγητών στον τομέα της Αισθητικής.
      30) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ  κατέθεσαν αναφορά με την οποία η Πανελλήνια Ομοσπονδία Εργατοϋπαλλήλων Εμφιαλωμένων Ποτών, ζητεί να σταματήσει η ποινικοποίηση των απεργιακών αγώνων, κλπ.
      31) Ο Βουλευτής Αιτωλοακαρνανίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Αγρινίου ζητεί την ολοκλήρωση του έργου της κατασκευής κλειστού Γυμναστηρίου στο Αγρίνιο.
      32) Ο Βουλευτής Αιτωλοακαρνανίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο κ. Σαλμάς Κωνσταντίνος , κάτοικος Αμφιλοχίας διαμαρτύρεται για το αποτέλεσμα διαγωνισμού, που αφορά τη μίσθωση οικήματος στην Αμφιλοχία, για την  στέγαση του καταστήματος ΕΛΤΑ.
      33) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ  κατέθεσε αναφορά με την οποία ο Δήμος Σκοπέλου Νομού Μαγνησίας ζητεί την επίλυση προβλήματος από κατολίσθηση κοντά στον Ιερό Ναό Παναγίας Πύργου.
      34) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ  κατέθεσε αναφορά με την οποία η Κοινότητα Τρικερίου Νομού Μαγνησίας ζητεί χρηματοδότηση για την κάλυψη των εξόδων υδροδότησης της  από τον Οργανισμό Λιμένος Βόλου.
      35) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ  κατέθεσε αναφορά με την οποία ο Δήμος Σκοπέλου Νομού Μαγνησίας ζητεί χρηματοδότηση για την πληρωμή ενοικίου του Πυροσβεστικού Κλιμακίου Σκοπέλου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1299/25-7-03 ερώτηση του Βουλευτή κ. Πέτρου Τατούλη δόθηκε με το υπ΄ αριθμ. 121/19-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Συντήρησης Οδικών Έργων (Δ3) του ΥΠΕΧΩΔΕ και της ΔΕΣΕ Περιφέρειας Πελοποννήσου τα εξής:
      Στα πλαίσια βελτίωσης των συνθηκών κυκλοφορίας της αρ. 74 Ε.Ο. Αρχαία Ολυμπία - Βυτίνα - Τρίπολη έγιναν οι παρακάτω παρεμβάσεις:
      1. Η ΔΕΣΕ της Περιφέρειας Πελοποννήσου έχει προβεί σε ηλεκτροφωτισμό τμήματος της αρ. 74 Ε.Ο. Ολυμπία - Βυτίνα - Λεβίδι - Τρίπολη εντός του οικισμού Λεβιδίου και έχει κατασκευάσει ηλεκτροφωτισμό σε κόμβο της συνδετήριας οδού του αυτοκινητοδρόμου Τρίπολης - Κορίνθου με την Ε.Ο. Τρίπολη - Βυτίνα.
     2. Πέραν αυτού το ΥΠΕΧΩΔΕ ενέκρινε και διέθεσε πιστώσεις στη Περιφέρεια Πελοποννήσου 300.000 ευρώ για τη συντήρηση του ηλεκτροφωτισμού και άλλα 300.000 ευρώ για την εκτέλεση εργασιών σήμανσης στο Εθνικό Οδικό Δίκτυο της ως άνω Περιφέρειας στην οποία περιλαμβάνεται και ο εν λόγω οδικός άξονας.
     Επιπλέον η Περιφέρεια Πελοποννήσου μας γνωστοποίησε ότι στα αστικά (εντός οικισμών) και υπεραστικά τμήματα της αρ. 74 Εθνικής Οδού Αρχαία Ολυμπία - Βυτίνα - Τρίπολη υπάρχει η αναγκαία σήμανση και εξοπλισμός (π.χ. στηθαία ασφάλειας) για τη διασφάλιση της κυκλοφορίας.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     2. Στην με αριθμό 1306/25-7-03 ερώτηση του Βουλευτή κ. Δημήτρη Πιπεργιά δόθηκε με το υπ΄ αριθμ. 124/19-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ τα εξής:
     Μετά την ολοκλήρωση των αυτοψιών που διενήργησαν μηχανικοί των Τεχνικών Υπηρεσιών της Νομαρχιακής Αυτοδιοίκησης Εύβοιας στους πληγέντες Δήμους και τη διαβίβαση των εκθέσεων αυτών στην παραπάνω Υπηρεσία, συντάσσεται ήδη Σχέδιο Κοινής Υπουργικής Απόφασης για την οριοθέτηση των περιοχών και την παροχή πιστωτικών διευκολύνσεων για τα κτίρια που υπέστησαν βλάβες.
     Μετά τη δημοσίευση της ανωτέρω Κοινής Υπουργικής Απόφασης σε ΦΕΚ ορίζεται προθεσμία ενός έτους για την υποβολή αιτήσεων, συνοδευόμενων από τα απαραίτητα δικαιολογητικά, για τη δανειοδότηση των πληγέντων κτισμάτων από τις κατολισθήσεις.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     3. Στην με αριθμό 1315/25-7-03 ερώτηση της Βουλευτού κ. Ζέττας Μακρή δόθηκε με το υπ΄ αριθμ. 128/19-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε την κα. Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/ΚΑΡΜΣ τα εξής:
     Για τις ανάγκες κατασκευής του έργου «Ταμιευτήρας Κάρλας και συναφή έργα» έχουν κηρυχθεί αναγκαστικές απαλλοτριώσεις με τις αριθμ.:
     1. 1071279/7637/0010/25.08.1999 Απόφαση των Υπουργών Οικονομικών και ΠΕΧΩΔΕ, η οποία αφορά απαλλοτριώσεις ιδιοκτησιών απαραίτητων για την κατασκευή των αναχωμάτων και ιδιοκτησιών που κατακλύζονται όταν πληρωθεί η λίμνη με νερό.
     Με βάση αυτή την Απόφαση απαλλοτρίωσης έχουν απαλλοτριωθεί, με παρακατάθεση της αποζημίωσης όλες οι ιδιοκτησίες, οι οποίες βρίσκονται στο βόρειο τμήμα της λίμνης, απαραίτητες για την κατασκευή των αναχωμάτων στεγάνωσης.
     Για τις ιδιοκτησίες που βρίσκονται στο νότιο τμήμα της λίμνης (παράλληλα με την Ε.Ο. Καναλίων - Βελεστίνου), όπου δεν εκτελείται κανένα έργο, δεν έχει γίνει παρακατάθεση του ποσού αποζημίωσης, (το οποίο καθορίστηκε με την αριθμ. 188/2000 Απόφαση Μονομελούς Πρωτοδικείου) και άρα γι' αυτές τις ιδιοκτησίες έχει γίνει αυτοδίκαιη ανάκληση της απαλλοτρίωσης. Γι' αυτές τις ιδιοκτησίες θα γίνει κήρυξη νέας απαλλοτρίωσης.
     2. 1050073/5165/0010/15.06.1999 Απόφαση των Υπουργών Οικονομικών και ΠΕΧΩΔΕ, όπως τροποποιήθηκε με την όμοια Απόφαση υπ΄ αρ. 1017423/1513/ 0010/08.03.2000 και αφορά απαλλοτρίωση των ιδιοκτησιών των απαραίτητων για την κατασκευή των συλλεκτήρων. Γι΄ αυτή την Απόφαση δεν έχει εκδοθεί Πρωτόδικη Απόφαση καθορισμού τιμής μονάδος. Καταβάλλεται όμως αποζημίωση γι' απώλεια ηρτημένης εσοδείας, κάθε χρόνο, σε όποιες ιδιοκτησίες εκτελείται έργο και έγινε κατάληψη αυτών με τη διαδικασία της επίταξης.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     4. Στην με αριθμό 1311/25-7-03 ερώτηση της Βουλευτού κ. Μαρίας Δαμανάκη δόθηκε με το υπ΄ αριθμ. 126/18-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε την κα Βουλευτή σύμφωνα με τα στοιχεία της ΕΥΔΕ/ΣΕΡΑ τα εξής:
     1. Η παρακολούθηση της κυκλοφορίας της Αττικής Οδού γίνεται σε καθημερινή βάση τόσο από τις Αττικές Διαδρομές όσο και από το αρμόδιο τμήμα της τροχαίας που αστυνομεύει την Λεωφόρο και από τις κάμερες που υπάρχουν δεν έχουν εντοπισθεί παραβάσεις οχημάτων στο αντίθετο ρεύμα κυκλοφορίας της Αττικής Οδού.
     2. Όπως αναφέρεται και στην Ερώτηση η σήμανση στο σημείο αυτό είναι επαρκής και τυχόν σποραδικές παραβάσεις που παρατηρούνται βαρύνουν αποκλειστικά τους παραβάτες οδηγούς.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     5. Στην με αριθμό 1320/25-7-03 ερώτηση του Βουλευτή κ. Γεωργίου Βλάχου δόθηκε με το υπ΄ αριθμ. 129/19-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Προγράμματος, Προτύπων και Διεθνών Σχέσεων (Δ11) του ΥΠΕΧΩΔΕ ότι το Υπουργείο Οικονομίας και Οικονομικών, από το οποίο ζητήθηκε η έγκριση των σχετικών κονδυλίων, εντός των προσεχών ημερών θα προβεί στη σχετική έγκριση οπότε θα καταστεί δυνατή σύντομα η καταβολή στους δικαιούχους της επιδικασθείσας, με την υπ΄ αρ.555/2003 Εφετειακή Απόφαση, αποζημίωσης.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     6. Στην με αριθμό 1324/25-7-03 ερώτηση του Βουλευτή κ. Γεωργίου Βλάχου δόθηκε με το υπ΄ αριθμ. 132/19-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΠΑΘΕ τα εξής:
     Στα πλαίσια της εργολαβίας «Κατασκευή Οδικών και Σιδ/κων Έργων στην περιοχή της Κακιάς Σκάλας» κηρύχθηκε η απαλλοτρίωση των χώρων στο λόφο Στίγκα Μεγάρων που χαρακτηρίζονται από τη Μελέτη της Υπηρεσίας «Αποθεσιοθάλαμος» όπου προβλέπεται να γίνει η απόθεση προϊόντων εκσκαφής των υπόγειων και υπαίθριων έργων της ανωτέρω εργολαβίας.
     Οι εργασίες ολοκλήρωσης των οδικών έργων της Κακιάς Σκάλας περαιώνονται την 4.8.2004.
     Δεδομένου ότι, αφ΄ ενός μεν έχουν ολοκληρωθεί οι εκσκαφές και κατά συνέπεια οι αποθέσεις προϊόντων εκσκαφών και αφετέρου γίνεται πλέον χρήση των κατάλληλων προϊόντων, μετά από κατάλληλη επεξεργασία, για παραγωγή σκυροδεμάτων οδοστρωσίας και ασφαλτικών που ενσωματώνονται στην εργολαβία, γίνεται σταδιακή μείωση των αποτεθέντων υλικών.
     Μετά την ολοκλήρωση των εργασιών της εργολαβίας θα γίνει αποκατάσταση του τοπίου με κατάλληλη διαμόρφωση των πλεοναζόντων υλικών.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     7. Στην με αριθμό 1344/28-7-03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ΄ αριθμ. 134/22-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε την κα. Βουλευτή σε θέματα της αρμοδιότητάς μας και σύμφωνα με τα στοιχεία της Περιφέρειας Κεντρικής Μακεδονίας τα εξής:
     Οι διαδικασίες κλεισίματος των Προγραμμάτων του Β΄ Κοινοτικού Πλαισίου Στήριξης δεν έχουν ολοκληρωθεί, ούτε σε επίπεδο χώρας ούτε στο ΠΕΠ Κεντρικής Μακεδονίας.
     Όλες οι αιτήσεις αποπληρωμής έχουν υποβληθεί στην Ευρωπαϊκή Επιτροπή και εξετάζονται.
     Ακόμη δεν έχουν πραγματοποιηθεί έλεγχοι έργων από πλευράς Ευρωπαϊκής Επιτροπής και δεν υπάρχουν αξιολογητές του Β΄ ΚΠΣ που «διαγράφουν» έργα.
     Επίσης πληροφορούμε την κ. Βουλευτή ότι κατά την υποβολή της τελικής αίτησης αποπληρωμής του ΠΕΠ Κεντρικής Μακεδονίας, δεν διαγράφηκε κανένα έργο, απλώς πραγματοποιήθηκε ο απαραίτητος διαχειριστικός έλεγχος ώστε να μην υποβληθούν μη επιλέξιμες δαπάνες.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      8. Στην με αριθμό 338/3-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Β13-374/25-8-2003 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 338/3-7-03 ερώτηση, που κατέθεσε στη Βουλή των Ελλήνων ο Βουλευτής κ. Ηλίας Καλλιώρας, με θέμα «Τήρηση του Εμπορικού Μητρώου», σας γνωστοποιούμε τα ακόλουθα:
      Το Υπουργείο Ανάπτυξης, στο πλαίσιο του Επιχειρησιακού Προγράμματος «Ανταγωνιστικότητα», με τη σύμβαση 3/02 ανέθεσε την εκπόνηση μελέτης σχετικά με την ανάπτυξη του Γεν. Εμπορικού Μητρώου (Γ.Ε.Μ.Η.) σε Ένωση Νομικών Προσώπων αποτελούμενη από 1) Το Εθνικό Καποδιστριακό Πανεπιστήμιο Αθηνών, τμήμα πληροφορικής τηλεπικοινωνιών 2) Την Εταιρεία TREC Consulting Α.Ε. Σύμβουλοι Επιχειρήσεων και 3) την Εταιρεία Temagon Τεχνολογικές και Επιχειρηματικές Συμβουλευτικές Υπηρεσίες Α.Ε., η οποία αποπεράτωσε το έργο της τον lούνιο.
      Στη συνέχεια, συγκροτήθηκε στο Υπουργείο Ανάπτυξης, με την αριθμ. Κ1- 1173/25-7-03 απόφαση, Νομοπαρασκευαστική Επιτροπή για την αναθεώρηση και τον εκσυγχρονισμό της Επιμελητηριακής Νομοθεσίας και το θεσμικό πλαίσιο υλοποίησης του Γενικού Εμπορικού Μητρώου, στην οποία συμμετέχουν η Κεντρική Ένωση Επιμελητηρίων, εκπρόσωποι των Επιμελητηρίων, η Ε.Ν.Α.Ε. (Ένωση Νομαρχιακών Αυτοδιοικήσεων Ελλάδος) και οι αρμόδιες Υπηρεσίες.
      Η ανάπτυξη και λειτουργία ενός σύγχρονου Ενιαίου Εμπορικού Μητρώου Επιχειρήσεων εντάσσεται στη συνολική προσπάθεια απλοποίησης και βελτίωσης του περιβάλλοντος των επιχειρήσεων. Η δημιουργία του αποτελεί πάγιο αίτημα των επιμελητηρίων και του επιχειρηματικού κόσμου.
      Με τη δημιουργία του Γενικού Εμπορικού Μητρώου (Γ.Ε.Μ.Η.) επιδιώκεται η απλούστευση των διαδικασιών εγγραφής των Επιχ/σεων στα εν λόγω μητρώα και συγχρόνως προτείνεται η αναβάθμιση του ρόλου των επιμελητηρίων με την ανάθεση αρμοδιοτήτων λειτουργίας και εφαρμογής του Γ.Ε.Μ.Η.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      9. Στην με αριθμό 352/3-7-03 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. Β13-377/22-8-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 352/3-7-03 ερώτηση, που κατέθεσε στη Βουλή των Ελλήνων ο Βουλευτής κ. Γ. ΒΛΑΧΟΣ, με θέμα «Απουσία αγορανομικού ελέγxoυ στα κυλικεία πλοίων» και κατά το μέρος που το θέμα εμπίπτει στις αρμοδιότητές μας, σας γνωστοποιούμε τα ακόλουθα:
      Με την ΑΔ 16/92 οι τιμές όλων των ειδών, πλην ελαχίστων εξαιρέσεων (φάρμακα, παιδικές τροφές, οπωροκηπευτικά), αλλά και των υπηρεσιών, διαμoρφώνoνται ελεύθερα. Μοναδικός τρόπος συμπίεσής τους είναι η λειτουργία στην αγορά των κανόνων του υγιούς Ανταγωνισμού.
      Τα Καταστήματα εστίασης και Αναψυχής, μεταξύ αυτών τα Κυλικεία και τα εστιατόρια των πλοίων, υπόκεινται στους Αγορανομικούς ελέγχους, οι οποίοι διενεργούνται από τις αρμόδιες Αγορανομικές Υπηρεσίες είτε αυτεπάγγελτα, είτε ύστερα από καταγγελίες.
      Τα καταστήματα αυτά πρέπει να διαθέτουν τιμοκαταλόγους στο ήμισυ των τραπεζιών τους και να είναι συνταγμένοι με τον τρόπο που αναφέρουν οι Αγορανομικές Διατάξεις. Επίσης, να γίνεται αναφορά επ' αυτών, των ενδείξεων, όπως: προτηγανισμένο, προμαγειρευμένο, κατεψυγμένο, το είδος των ελαίων, τυρί φέτα ή άλλο παρόμοιο.
      Τέλος, θα πρέπει να διαθέτουν και έντυπα δελτία παραπόνων. 
      Στην περίπτωση παραβάσεων από τα ανωτέρω αναφερθέντα καταστήματα, οι παραβάτες είτε παραπέμπονται στον Εισαγγελέα Αγορανομίας, είτε τους επιβάλλονται από τους Νομάρχες, μετά από σύμφωνη γνώμη των Νομαρχιακών Επιτροπών, διοικητικές κυρώσεις (χρηματικά πρόστιμα). Ακόμη και σήμερα συνεργεία ελεγκτών του Υπουργείου μας, ύστερα και από εντολή του αρμοδίου Υφυπουργού Εμπορίου, διενεργούν ελέγχους στα κυλικεία και εστιατόρια των πλοίων.
      Καταστήματα εστίασης, αναψυχής κλπ, που λειτουργούν εντός των επιβατικών πλοίων, κατά νόμο υπόκεινται ευθέως στην αρμοδιότητα της Λιμενικής Αστυνομίας όσον αφορά στους ασκούμενους αγορανομικούς ελέγχους. Σύμπραξη λιμενικών ελεγκτικών οργάνων και άλλων αγορανομικών ελεγκτικών αρχών ειδικά για τους ως άνω χώρους των πλοίων, από ό,τι γνωρίζουμε είναι δυνατή, εφόσον όμως προϋπάρξει σχετική έγκριση των Προϊσταμένων Λιμενικών Αρχών.
      Ανεξάρτητα των ανωτέρω σημειώνουμε τα ακόλουθα:
      α) Με την εγκύκλιο Α2-1217/12-6-2003 ζητήθηκε, ειδικά για τη θερινή περίοδο η ενεργοποίηση όλων των αγορανομικών ελεγκτικών αρχών της Χώρας για εντατικοποίηση των ελέγχων και αυστηρή εφαρμογή της αγορανομικής νομοθεσίας, προς προστασία των καταναλωτών. Η εγκύκλιος αυτή, μεταξύ των άλλων, τέθηκε υπόψη και του Υπουργείου Εμπορικής Ναυτιλίας, για ανάλογη ενημέρωση των υφισταμένων υπηρεσιών του.
      β) Μετά την ισχύ των Αγορανομικών Διατάξεων 7/2003 και 8/2003 «περί αναγραφής της ενδεικτικής τιμής λιανικής πώλησης επί της συσκευασίας εμφιαλωμένων νερών και αναψυκτικών ποτών», με την εγκύκλιό μας A2-1390/9-7-2003 ζητήσαμε από όλες τις αγορανομικές ελεγκτικές αρχές της Χώρας την αυστηρή εφαρμογή των ως άνω ΑΔ. Με δεδομένο ότι οι παραπάνω ΑΔ. αφορούν και τους χώρους των επιβατικών πλοίων, η εγκύκλιος αυτή τέθηκε υπόψη και του Υπουργείου Εμπορικής Ναυτιλίας για ανάλογη ενημέρωση των υφισταμένων υπηρεσιών του.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      10. Στην με αριθμό 998/21-7-03 ερώτηση του Βουλευτή κ. Θεοδώρου Σκρέκα δόθηκε με το υπ’ αριθμ. Φ 900Α/3654/6685 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 998/21-07-2003 ερώτησης, που κατέθεσε ο Βουλευτής κ. Θεόδωρος Σκρέκας, με θέμα την μη επιλογή του κ. Κωνσταντίνου Μπερντέ ως ΕΠ.ΟΠ. της Πολεμικής Αεροπορίας, σας γνωρίζουμε τα εξής:
      Ο υποψήφιος κ. Μπερντές Κωνσταντίνος του Δημητρίου κατέθεσε τα δικαιολογητικά του για συμμετοχή στο Διαγωνισμό της σχετικής εγκυκλίου του ΓΕΑ στις ειδικότητες Αμύνης Αεροδρομίων (ΑΑΔ) και Οδηγού Χειριστή Οχημάτων- Μηχανημάτων (ΟΧΟΜ).
      	Κατά τη φάση επανελέγχου των δικαιολογητικών των επιτυχόντων υποψηφίων εντοπίστηκε λάθος στη βαθμολόγηση της προϋπηρεσίας του εν λόγω υποψηφίου και ειδικότερα:
      Εκ παραδρομής είχαν προσμετρηθεί «250» μονάδες στην ειδικότητα Αμύνης Αεροδρομίων (ΑΑΔ), ενώ, σύμφωνα με τα δικαιολογητικά του και κατ' εφαρμογή της σχετικής εγκυκλίου (Παράρτημα «Α» υποπαράγραφος β) η προϋπηρεσία του αντιστοιχεί στην ειδικότητα Οδηγού Χειριστή Οχημάτων- Μηχανημάτων (ΟΧΟΜ).
      Ως εκ τούτου, αφαιρέθηκαν οι μονάδες προϋπηρεσίας από την ειδικότητα ΑΑΔ και προσμετρήθηκαν στην ειδικότητα ΟΧΟΜ, με αποτέλεσμα η βαθμολογία του υποψήφιου κ. Μπερντέ Κωνσταντίνου του Δημητρίου να διαμορφωθεί τελικά ως εξής:
      α) Αμύνης Αεροδρομίων (ΑΑΔ) 245 μονάδες. Αναλυτικά: 155 μονάδες ως απόφoιτoς Λυκείου και 90 μονάδες από τη θητεία του.
      β) Οδηγός Χειριστής Οχημάτων- Μηχανημάτων (ΟΧΟΜ) 495 μονάδες. Αναλυτικά: 155 μονάδες ως απόφοιτος Λυκείου, 90 μονάδες από την θητεία του και 250 μονάδες από την προϋπηρεσία του.
      	Με τις παραπάνω βαθμολογίες ο συγκεκριμένος υποψήφιος κατατάσσεται στους αποκλειόμενους από τους πίνακες επιτυχόντων-επιλαχόντων του διαγωνισμού, καθόσον ο τελευταίος συγκέντρωσε 440 και 590 μονάδες αντίστοιχα στις εν λόγω ειδικότητες.
      Κατά συνέπεια, ορθώς ο εν λόγω υποψήφιος δε συμπεριλήφθηκε στους πίνακες επιτυχόντων- επιλαχόντων του διαγωνισμού ΕΠ.ΟΠ.
      Τονίζεται, ότι η όλη διαδικασία επιλογής των ΕΠ.ΟΠ έγινε κατ' εφαρμογή της σχετικής προκήρυξης του ΓΕΑ, με δημοσιότητα και απόλυτη διαφάνεια, ως προς τα κριτήρια επιλογής και τον τρόπο μοριοδότησης, που ήταν γνωστός από την αρχή για τον κάθε υποψήφιο. Ο διαγωνισμός κατά γενική ομολογία ήταν απόλυτα επιτυχής και αξιόπιστος.
      Εάν κάποιος υποψήφιος εξακολουθεί να έχει οιανδήποτε αμφιβολία για το σύνολo των μορίων που τελικώς συγκέντρωσε ή για τον τρόπο βαθμολόγησής του, μπορεί να απευθυνθεί τηλεφωνικώς ή εγγράφως στο ΓΕΑ, Κλάδο Β', Διεύθυνση Β1, 2ο Τμήμα (τηλ.:210-6592121, Υπεύθυνος: Μ.Υ. κ. Αν. Σπυριδάκος), προς λεπτομερέστερη ενημέρωσή του.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      11. Στην με αριθμό 1310/25-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 125/19-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κα. Βουλευτή σύμφωνα με τα στοιχεία της Δ/νσης Περ/κού Σχεδιασμού του ΥΠΕΧΩΔΕ και της ΕΥΔΑΠ τα εξής:
      1. Για την Περιφέρεια Κρήτης έχει εκπονηθεί και έχει εγκριθεί με την από 13.04.2002 Απόφαση του Περιφερειακού Συμβουλίου η Α΄ φάση του Περιφερειακού Σχεδιασμού Διαχείρισης Στερεών Αποβλήτων.
      2. Στον Περιφερειακό Σχεδιασμό δεν περιλαμβάνεται ο Νομός Χανίων στον οποίο τα έργα διαχείρισης στερεών αποβλήτων ολοκληρώνονται. Ιδιαίτερα στην Ε΄ Διαχειριστική Ενότητα του Νομού Χανίων (Δήμος Χανίων, Ακρωτηρίου κλπ), τα έργα διαχείρισης στερεών αποβλήτων βρίσκονται σε εξέλιξη (έχει ολοκληρωθεί και λειτουργεί ο ΧΥΤΑ ενώ κατασκευάζεται η Μονάδα Μηχανικής Διαλογής -κομποστοποίησης).
      3. Σύμφωνα με τον Περιφερειακό Σχεδιασμό προβλέπεται:
      Κατασκευή κεντρικής μονάδας επεξεργασίας και διάθεσης των στερεών αποβλήτων ΧΥΤΑ στη θέση «Λαράνι» του Δήμου Αγίας Βαρβάρας Νομού Ηρακλείου, ο οποίος θα μετατραπεί σε Χώρο Υγειονομικής Ταφής Υπολειμμάτων (ΧΥΤΥ) μετά την εγκατάσταση εργοστασίου καύσης για τους Νομούς Ηρακλείου, Λασιθίου, Ρεθύμνης. Η κατασκευή κεντρικής μονάδας επεξεργασίας απορριμμάτων με ανάκτηση πρώτων υλών και παραγωγή προϊόντων και ενέργειας θα πραγματοποιηθεί με ιδιωτική χρηματοδότηση.
      Αξιοποίηση ως δορυφορικών μονάδων επεξεργασίας και διάθεσης στερεών αποβλήτων των υφισταμένων ΧΥΤΑ που λειτουργούν. Οι ΧΥΤΑ που υπάρχουν στους Δήμους Χερσονήσου, Ν. Καζαντζάκη, Αγίου Νικολάου, Σητείας και Βιάννου θα εκσυγχρονιστούν και θα επεκταθούν, όπου είναι απαραίτητο, για να μπορέσουν να εξυπηρετήσουν γειτονικές περιοχές μέχρις ότου ξεκινήσει η λειτουργία της κεντρικής μονάδας επεξεργασίας στη θέση Αγία Βαρβάρα.
      Κατασκευή δικτύου ΣΜΑ (Ηρακλείου, Γαζίου, Μοιρών, Ιεράπετρας). 
      Αποκατάσταση χώρων ανεξέλεγκτης διάθεσης απορριμμάτων.
      Από όλα τα προαναφερόμενα έργα έχουν την απαιτούμενη ωριμότητα ώστε να προταθούν από την Περιφέρεια Κρήτης και το Ενιαίο Σύνδεσμο Διαχείρισης Απορριμμάτων για χρηματοδότηση στο Ταμείο Συνοχής (3ος κύκλος).
      4. Η ΕΥΔΑΠ έχει την ευθύνη για τη διαχείριση και τη λειτουργία του Κέντρου Επεξεργασίας Λυμάτων της Ψυττάλειας.
      Η ΕΥΔΑΠ διασφάλισε τη βελτιστοποίηση της λειτουργίας του Κέντρου μετά από σειρά συντονισμένων ενεργειών έχοντας ως στόχο τη μεγιστοποίηση της απόδοσής του, γεγονός που αποδεικνύεται από την αναβίωση της πανίδας και της χλωρίδας του Σαρωνικού.
      Στο πλαίσιο αυτό, για την εξασφάλιση της λειτουργίας του Κέντρου, προχώρησε στην υπογραφή δεκαετούς Σύμβασης με τον ΕΣΔΚΝΑ, για την αποδοχή των προϊόντων που προκύπτουν από την επεξεργασία των λυμάτων (λάσπη, εσχαρίσματα κλπ.). Σε απρόβλεπτες και έκτακτες καταστάσεις η λάσπη εναποτίθεται προσωρινά στη νήσο Ψυττάλεια με παράλληλη λήψη όλων των απαραίτητων μέτρων υγιεινής και ασφάλειας.
      Επιπλέον πληροφορούμε την κα. Βουλευτή ότι τα έργα της Β΄ φάσης του Βιολογικού Καθαρισμού υλοποιούνται σύμφωνα με τα χρονοδιαγράμματά τους από το ΥΠΕΧΩΔΕ.
      Επίσης έχει ήδη δρομολογηθεί η μελέτη και κατασκευή Μονάδας Ξήρανσης της ιλύος στην Ψυττάλεια, έργο που θα λύσει οριστικά το πρόβλημα της διάθεσης των κατάλοιπων της επεξεργασίας των λυμάτων.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      12. Στην με αριθμό 1366/28-7-03 ερώτηση των Βουλευτών κυρίων Τάκη Τσιόγκα, Νικολάου Γκατζή και Αντωνίου Σκυλλάκου δόθηκε με το υπ’ αριθμ. 137/22-8-03  έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτές σύμφωνα με τα στοιχεία της Περιφέρειας Θεσσαλίας ότι η αντιμετώπιση των κυκλοφοριακών προβλημάτων στη διασταύρωση Ζάρκου της Ε.Ο. Λάρισας - Τρικάλων είναι ενταγμένη στο τεχνικό αντικείμενο της μελέτης οδοποιίας Ε.Ο. Λάρισας - Τρικάλων, η οποία αφορά στη μελέτη όλων των υπολειπόμενων τμημάτων και κόμβων της υπόψη Ε.Ο. από την Τερψιθέα Λάρισας ως την αρχή της παράκαμψης Μεγαλοχωρίου Τρικάλων.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      13. Στην με αριθμό 1372/28-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 138/22-8-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/ΠΑΘΕ τα εξής:
      Από τους πόρους «ΕΛΛΑΔΑ 2004» χρηματοδοτείται το έργο «Σύνδεση της ευρείας παράκαμψης Πατρών με την πόλη της Πάτρας με κάλυψη του χειμάρρου Διακονιάρη», προϋπολογισμού 60.000.000 Ευρώ και το οποίο έχει δημοπρατηθεί από την ανωτέρω Υπηρεσία.
      Ο διαγωνισμός βρίσκεται στη Β' φάση (υποβολή οικονομικής προσφοράς) από τους προεπιλεγέντες.
      Η Υπουργός
      ΒΑΣΩ ΠΑΠΑΝΔΡΕΟΥ»
      14. Στην με αριθμό ερώτηση 1395/29-7-03 του Βουλευτή κ. Νικολάου Κορτσάρη δόθηκε με το υπ’ αριθμ. 1075313/1609/Α0012/21-8-03 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε στη Βουλή ο Βουλευτής κ. Nικόλαoς Κορτσάρης σας πληροφορούμε ότι ο νόμος σχετικά με τη φορολογία εισοδήματος αντιμετωπίζει ισότιμα όλους τους φορολογούμενους και κατά συνέπεια δεν προβλέπει καμία ειδική φορολογική επιβάρυνση για τους αξιωματικούς και στρατιώτες των ειδικών δυνάμεων.
      Ο Υφυπουργός
      ΑΠ. ΦΩΤΙΑΔΗΣ»
      15. Στην με αριθμό 1401/29-7-03 ερώτηση του Βουλευτή κ. Κώστα Καρρά δόθηκε με το υπ’ αριθμ. 36874/21-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι για την χρηματοδότηση του κινητού εξοπλισμού του κτηρίου και τον εξοπλισμό του ιδρύματος Ελληνισμού της Διασποράς Ανδρέας Παπανδρέου, απευθυνθήκαμε από 4-8-03 στην Περιφέρεια Αττικής προκειμένου να μας αποστείλει τα σχετικά με το θέμα στοιχεία. Όταν τα στοιχεία αυτά περιέλθουν στην υπηρεσία μας, θα σας ενημερώσουμε με νεώτερο έγγραφό μας.
      Ο Υφυπουργός
      Λ. ΠΑΠΑΔΗΜΑΣ»
      
      16. Στην με αριθμό 1405/29-7-03 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. 36770/20-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Γεώργιος Βλάχος, αναφορικά με το αντικείμενο του θέματος, κατά λόγο αρμοδιότητας, σας γνωρίζουμε τα εξής:
      Στο ΦΕΚ 18/Α΄/7-2-2000 δημοσιεύθηκε το αριθμ.23/2000 Προεδρικό Διάταγμα τίτλο «Καθορισμός προϋποθέσεων ιδρύσεως και λειτουργίας σχολών ναυαγοσωστικής εκπαιδεύσεως. Καθορισμός προϋποθέσεων χορηγήσεως άδειας ναυαγοσώστη από τις Λιμενικές Αρχές ως και καθορισμός των υποχρεώσεων του ναυαγοσώστη κατά την άσκηση των καθηκόντων του. Καθορισμός περιπτώσεων υποχρεωτικής προσλήψεως ναυαγοσώστη, σε οργανωμένες ή μη παραλίες, για την προστασία των λουομένων στο θαλάσσιο χώρο».
      Σύμφωνα με το άρθρο 7 του ανωτέρω Προεδρικού Διατάγματος, οι εκμεταλλευόμενοι τις λουτρικές εγκαταστάσεις, όπως αυτές ορίζονται στο άρθρο 1 αυτού (Ο.Τ.Α., ξενοδοχειακές μονάδες, οργανωμένες κατασκηνώσεις κ.λ.π.), υποχρεούνται μεταξύ άλλων όπως κατά τους μήνες Ιούνιο, Ιούλιο και Αύγουστο και από ώρας 10.30 -17.30 προσλαμβάνουν ικανό αριθμό ναυαγοσωστών.
      Με βάση τα ανωτέρω, και ύστερα από το Α.Π. Φ7.2/183/19-12-2002 έγγραφο του Υπουργείου Εμπορικής Ναυτιλίας, το οποίο αναφερόταν στο εν λόγω ζήτημα, ενόψει και της θερινής περιόδου έτους 2003, το ΥΠ.ΕΣ.Δ.Δ.Α. απέστειλε την Α.Π. 10976/12-3-2003 εγκύκλιό του, προκειμένου να προωθηθεί άμεσα από τους Ο.Τ.Α. Α΄ βαθμού και τις Δημοτικές Επιχειρήσεις αυτών η διαδικασία πρόσληψης εποχιακού προσωπικού οκτάμηνης ή δίμηνης διάρκειας, ή με σύμβαση μίσθωσης έργου.
      Σύμφωνα, με τις διατάξεις της παρ.5 του άρθρου 6 του Ν. 3146/2003 (ΦΕΚ125/Α΄/23-5-2003), το προσωπικό δίμηνης απασχόλησης εξαιρέθηκε από τη διαδικασία έγκρισης της επιτροπής της ΠΥΣ 55/1998, γεγονός που σημαίνει ότι οι Ο.Τ.Α δύνανται πλέον να προσλαμβάνουν ναυαγοσώστες με σύμβαση δίμηνης διάρκειας χωρίς να απαιτείται έγκριση από την Τριμελή εξ Υπουργών Επιτροπή, αλλά ύστερα από απόφαση του οικείου Δημοτικού Συμβουλίου, ή του Διοικητικού Συμβουλίου της Επιχείρησης. Επομένως οι Ο.Τ.Α. δύνανται πλέον να προσλαμβάνουν άμεσα προσωπικό δίμηνης απασχόλησης, μετά από εκτίμηση των αναγκών τους.
      	Με βάση τα ανωτέρω, το ΥΠ.ΕΣ.Δ.Δ.Α. απέστειλε την ΑΠ. 25338/5-6-2003 νεώτερη εγκύκλιό του, για ενημέρωση των ενδιαφερόμενων Ο.Τ.Α. και των επιχειρήσεων αυτών.
      Ειδικότερα, όσον αφορά το αίτημα της Κοινότητας Μαρκοπούλου Ωρωπού Αττικής, για την πρόσληψη δύο ναυαγοσωστών ως εποχιακό προσωπικό τρίμηνης απασχόλησης, σας ενημερώνουμε ότι, η υπηρεσία μας, με το Α.Π. 30192/8-7-03 έγγραφό της, το έχει προωθήσει στην Τριμελή εξ Υπουργών Επιτροπή της 55/98 ΠΥΣ, όπως ισχύει και αναμένεται η σχετική έγκριση.
      Μέχρι όμως να χορηγηθεί η ανωτέρω έγκριση, μπορεί η ανωτέρω Κοινότητα να προσλάβει άμεσα, όπως προαναφέρθηκε, προσωπικό δίμηνης απασχόλησης χωρίς την έγκριση από την Τριμελή εξ' Υπουργών Επιτροπή με απόφαση του Κοινοτικού της Συμβουλίου.
      Προς τούτο η υπηρεσία μάς απέστειλε σχετικό έγγραφο και ενημέρωσε την ανωτέρω Κοινότητα να προβεί στη πρόσληψη ναυαγοσώστη με δίμηνη απασχόληση, μέχρι να χορηγηθεί έγκριση στο αίτημα που έχει αποσταλεί στην Τριμελή εξ Υπουργών Επιτροπή.
      Τέλος, όσον αφορά τη χορήγηση των αναγκαίων κονδυλίων για την πρόσληψη ναυαγοσωστών, σας γνωρίζουμε ότι η κάλυψη των δαπανών για τη μισθοδοσία του προσωπικού που προσλαμβάνουν οι Ο.Τ.Α κατ' εφαρμογή των διατάξεων του Π.Δ. 23/2000, εφόσον δεν προσδωρίζεται διαφορετικά, επιβαρύνει τον προϋπολογισμό αυτών.
      Επισημαίνεται ότι, από την έναρξη ισχύος το Ν. 2539/1997 και σύμφωνα με τα οριζόμενα στο άρθρο 13, παρ. 7 αυτού, απαγορεύεται η χρηματοδότηση των Ο.Τ.Α. Α΄ βαθμού με υπουργικές αποφάσεις, από πόρους που δεν εντάσσονται στους Κεντρικούς Αυτοτελείς Πόρους ή στους πόρους του ΕΠΤΑ.
      Κατά τα λοιπά, αρμόδιο να σας απαντήσει είναι το συνερωτώμενο Υπουργείο Εμπορικής Nαυτιλίας, στο οποίο κοινοποιείται η παρούσα απάντηση.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      17. Στην με αριθμό 1416/29-7-03 ερώτηση του Βουλευτή κ. Γεωργίου Τσούρνου δόθηκε με το υπ’ αριθμ. 7017/4/3616/21-8-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Τσούρνος, σας γνωρίζουμε ότι η επίλυση των προβλημάτων που αντιμετωπίζουν οι Υπηρεσίες και το προσωπικό του Πυροσβεστικού Σώματος αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση της επαγγελματικής, οικονομικής και κοινωνικής θέσης, καθώς και των συνθηκών εργασίας του προσωπικού, ώστε αυτό να επιδοθεί απερίσπαστο στο έργο του, για την αποτελεσματικότερη πυροπροστασία όλης της επικράτειας, καθώς και την αναβάθμιση των παρεχομένων στους πολίτες υπηρεσιών.
      Ειδικότερα ο νομός Αργολίδας από πλευράς πυροπροστασίας καλύπτεται από τους Πυροσβεστικούς Σταθμούς Ναυπλίου και Άργους και τα Πυροσβεστικά Κλιμάκια Κρανιδίου και Τροιζήνας, ενώ πρέπει να σημειωθεί ότι, πέραν των ανωτέρω τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα.
      Οι ανωτέρω πυροσβεστικές Υπηρεσίες έχουν στελεχωθεί με 115 πυροσβεστικούς υπαλλήλους, δηλαδή με μόνιμο προσωπικό που υπερβαίνει κατά 12 άτομα την οργανική τους δύναμη και κατά την τρέχουσα αντιπυρική περίοδο ενισχύθηκαν και με 94 εποχικούς πυροσβέστες, ενώ διαθέτουν τον αναγκαίο υλικοτεχνικό εξοπλισμό, προκειμένου να ανταποκρίνονται αποτελεσματικά στις ανάγκες πυροπροστασίας της περιοχής του νομού.
      Πάντως, για το θέμα της ενίσχυσης και του εκσυγχρονισμού της υλικοτεχνικής υποδομής των Πυροσβεστικών Υπηρεσιών του νομού Αργολίδας, όπως και της λοιπής χώρας, πρέπει να επισημάνουμε ότι τα τελευταία χρόνια έχουν γίνει σημαντικά βήματα με την αύξηση των διατιθέμενων κονδυλίων με χρηματοδότηση, τόσο από εθνικούς πόρους, όσο και από προγράμματα της Ε.Ε. Ενδεικτικά αναφέρεται ότι, μεταξύ των άλλων. οι ανωτέρω Υπηρεσίες κατέχουν 26 πυροσβεστικά οχήματα και 7 βοηθητικά. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στο πλαίσιο των εξοπλιστικών προγραμμάτων, που βρίσκονται σε εξέλιξη και υλοποιούνται με γοργούς ρυθμούς, εν όψει και της διενέργειας στη χώρα μας των Ολυμπιακών Αγώνων του 2004, ώστε να ενισχυθούν οι Υπηρεσίες με τα αναγκαία σύγχρονα μέσα και εφόδια και ασφαλώς και αυτές του νομού Αργολίδας.
      Σε ό,τι αφορά το χρόνο εργασίας του προσωπικού, πρέπει να επισημάνουμε ότι αυτό, σύμφωνα με την ισχύουσα νομοθεσία, απασχολείται 37½ ώρες εβδομαδιαίως, σε πενθήμερη βάση και για την απασχόλησή του την έκτη ημέρα καταβάλλεται αποζημίωση, ενώ, στις περιπτώσεις υπέρβασης του ωραρίου λόγω αυξημένων υπηρεσιακών αναγκών, χορηγείται ο ανάλογος ελεύθερος χρόνος με ημερήσιες αναπαύσεις.
      Επίσης, σύμφωνα με τις διατάξεις του άρθρου 24 του π.δ. 210/1992, το προσωπικό διατάσσεται σε επιφυλακή, από το διοικητή της Υπηρεσίας του, σε περιπτώσεις αντιμετώπισης εκτάκτων αναγκών που μπορούν να δημιουργηθούν από συμβάντα, για τα οποία έχει αρμοδιότητα επέμβασης το Πυροσβεστικό Σώμα, καθώς και σε κάθε άλλη περίπτωση, όμως μόνον μετά από διαταγή του Αρχηγού ή Υπαρχηγού για τους υπαλλήλους του Σώματος και του περιφερειακού διοικητή για τους υπαλλήλους των πυροσβεστικών Υπηρεσιών της γεωγραφικής τους δικαιοδοσίας. Στις περιπτώσεις αυτές καταβάλλεται κάθε δυνατή προσπάθεια για την τακτική εναλλαγή του προσωπικού στο χώρο των επιχειρήσεων, καθώς και για τη διασφάλιση των εργασιακών του δικαιωμάτων.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      18. Στην με αριθμό 1439/29-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Γ.Π. 75247/19-8-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμ. 1439/29-7-2003 ερώτηση που κατατέθηκε στη Βουλή από την Βουλευτή κ. Μ. Δαμανάκη σχετικά με την ύπαρξη μετασχηματιστών με κλοφέν σε δημόσια κτήρια της Θεσσαλονίκης, και για θέματα αρμοδιότητάς μας, σας πληροφορούμε τα εξής:
      Το θέμα διέπεται από τις Κ.Υ.Α. 72751/3054/85 (ΦΕΚ. 665/τ. Β΄/1-11-85), Κ.Υ.Α 7589/731/2000 (ΦΕΚ. 514/τ. Β΄/11-4-2000) και Κ.Υ.Α. 18083/1098/Ε. 103/2003 (ΦΕΚ. 6006/τ. Β΄/15-5-2003).
      Ειδικότερα σας αποστέλλουμε συνημμένα το ΑΠ. 30/4521/7-8-2003 έγγραφο της Δ/νσης Προστασίας Περιβάλλοντος της Ν.Α. Θεσσαλονίκης σχετικό με το θέμα.
      Ο Υφυπουργός
      ΕΚΤ. ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      19. Στην με αριθμό 1449/29-7-03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. 7017/4/3619 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α.Φλωρίνης, σας γνωρίζουμε ότι η επίλυση των προβλημάτων που αντιμετωπίζουν οι Υπηρεσίες και το προσωπικό του Πυροσβεστικού Σώματος αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση της επαγγελματικής, οικονομικής και κοινωνικής θέσης, καθώς και των συνθηκών εργασίας του προσωπικού, ώστε αυτό να επιδοθεί απερίσπαστο στο έργο του, για την αποτελεσματικότερη πυροπροστασία όλης της επικράτειας, καθώς και την αναβάθμιση των παρεχομένων στους πολίτες υπηρεσιών.
      Ειδικότερα σε ό,τι αφορά τη λειτουργία του Πυροσβεστικού Σταθμού Σταγίρων-Ακάνθου (Ιερισσού) και του υπαγόμενου σε αυτόν Πυροσβεστικού Κλιμακίου Αρναίας, σας πληροφορούμε ότι οι Υπηρεσίες αυτές έχουν στελεχωθεί με το αναγκαίο, για την επιτέλεση της αποστολής τους, πυροσβεστικό προσωπικό και σήμερα η υπηρετούσα σε αυτές δύναμη υπολείπεται της οργανικής της κατά 3 πυροσβεστικού υπαλλήλους, ενώ κατά την τρέχουσα αντιπυρική περίοδο ενισχύθηκαν και με 39 εποχικούς πυροσβέστες. Επίσης, οι ανωτέρω Υπηρεσίες διαθέτουν τον αναγκαίο υλικοτεχνικό εξοπλισμό, μεταξύ δε των άλλων και 8 πυροσβεστικά οχήματα και 1 βοηθητικό, προκειμένου να ανταποκρίνονται αποτελεσματικά στις ανάγκες πυροπροστασίας της περιοχής.
      Πάντως, για το θέμα της ενίσχυσης και του εκσυγχρονισμού της υλικοτεχνικής υποδομής των Πυροσβεστικών Υπηρεσιών του νομού Χαλκιδικής, όπως και της λοιπής χώρας, πρέπει να επισημάνουμε ότι τα τελευταία χρόνια έχουν γίνει σημαντικά βήματα με την αύξηση των διατιθέμενων κονδυλίων με χρηματοδότηση, τόσο από εθνικούς πόρους, όσο και από προγράμματα της Ε.Ε. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στο πλαίσιο των εξοπλιστικών προγραμμάτων, που βρίσκονται σε εξέλιξη και υλοποιούνται με γοργούς ρυθμούς, εν όψει και της διενέργειας στη χώρα μας των Ολυμπιακών Αγώνων του 2004, ώστε να ενισχυθούν οι Υπηρεσίες με τα αναγκαία σύγχρονα μέσα και εφόδια και ασφαλώς και αυτές του νομού Χαλκιδικής, οι οποίες σήμερα κατέχουν, για την εκπλήρωση της αποστολής τους, ικανό αριθμό υδροφόρων και βοηθητικών πυροσβεστικών οχημάτων, πλήρως εξοπλισμένων, και τον λοιπό απαραίτητο μηχανολογικό και διασωστικό εξοπλισμό.
      Σε ό,τι αφορά το διοικητικό και επιχειρησιακό έλεγχο των ανωτέρω Πυροσβεστικών Υπηρεσιών, σας πληροφορούμε ότι αυτός σήμερα ασκείται από το διοικητή της Πυροσβεστικής Υπηρεσίας Πολυγύρου, ο οποίος έχει ορισθεί και διοικητής των Πυροσβεστικών Υπηρεσιών νομού Χαλκιδικής. Ο διοικητικός έλεγχος των Πυροσβεστικών Υπηρεσιών της Χαλκιδικής, αλλά και των λοιπών Πυροσβεστικών Υπηρεσιών της Κεντρικής Μακεδονίας ασκείται σε περιφερειακό επίπεδο από την Περιφερειακή Διοίκηση Πυροσβεστικών Υπηρεσιών Κεντρικής Μακεδονίας στην οποία υπάγονται διοικητικά.
      Πάντως, το θέμα που αφορά την ουσιαστική λειτουργία του θεσμού των Διοικήσεων Πυροσβεστικών Υπηρεσιών Νομών θα εξετασθεί από το Αρχηγείο Πυροσβεστικού Σώματος. Πρέπει όμως να επισημανθεί ότι για την πλήρη εφαρμογή των διατάξεων του άρθρου 4 του ν. 2612/1998, πέραν των άλλων προϋποθέσεων, απαιτείται και η στελέχωση των Διοικήσεων Νομών με πυροσβεστικό προσωπικό μέσα από την ελλειμματική δύναμη του Πυροσβεστικού Σώματος, καθώς και η κάλυψη των ελλειμμάτων σε προσωπικό των λοιπών πυροσβεστικών Υπηρεσιών, θέμα το οποίο αντιμετωπίζεται σταδιακά, στα πλαίσια των προσλήψεων προσωπικού που προκηρύσσονται κατ' έτος. Ήδη, για το τρέχον έτος, έχει προγραμματισθεί η πρόσληψη ικανού αριθμού πυροσβεστικών υπαλλήλων και έχουν εγκριθεί οι απαιτούμενες πιστώσεις.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      20. Στην με αριθμό 1512/30/7/03 ερώτηση του Βουλευτή κ. Σπύρου Σπύρου δόθηκε με το υπ’ αριθμ.36760/20-8-03. έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικό έγγραφο της Νομ. Αυτ/σης Κέρκυρας, σας πληροφορούμε τα εξής:
      Σε συνεργασία με το Δήμο Κερκυραίων η Δ/νση Τεχν. Υπηρεσιών της Ν.Α Κέρκυρας έχει εκπονήσει την οριστική μελέτη οδοποιίας της υπόψη οδού, σύμφωνα με την οποία προβλέπονται δύο λωρίδες κυκλοφορίας ανά κατεύθυνση, πεζοδρόμια εκατέρωθεν και χώρος στάθμευσης αυτοκινήτων.
      Έχει ήδη υποβληθεί στην αρμόδια υπηρεσία της Περιφέρειας Ιονίων Νήσων μελέτη Προκαταρκτικής Περιβαλλοντικής Εκτίμησης για το εν λόγω έργο.
      Τέλος αναμένεται η σύναψη προγραμματικής σύμβασης μεταξύ του Δήμου Κερκυραίων και της Ν.Α Κέρκυρας για την εκτέλεση του έργου καθώς και η έκδοση των απαιτούμενων αδειοδοτήσεων των αρμοδίων Υπουργείων για τα έργα εντός αιγιαλού, προκειμένου να ενταχθεί το έργο στο Γ΄ Κ.Π.Σ.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      21. Στις με αριθμούς 1517/30-7-03 και 1604/31-7-03 ερώτησεις των Βουλευτών κυρίων Μαρίας Δαμανάκη και Ασημίνας Ξηροτύρη Αικατερινάρη και δόθηκε με το υπ’ αριθμ.111483/3054/6-8-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ερωτήσεων 1517/30-7-2003 και 1604/31-7-2003 που κατατέθηκαν από τις Βουλευτές κυρίες Μαρία Δαμανάκη και Ασημίνα Ξηροτύρη-Αικατερινάρη αντίστοιχα, σας γνωρίζουμε ότι η αρμόδια για θέματα προστασίας της Φύσης Υπηρεσία μας έχει ήδη απευθυνθεί για το θέμα στην Περιφέρεια Κρήτης και στη Νομαρχία Χανίων, προκειμένου να ελέγξουν τη συμβατότα των προγραμματιζόμενων έργων με την Ελληνική και Κοινοτική νομοθεσία.
      Στο εν λόγω έγγραφο επισημαίνεται το ειδικό καθεστώς της περιοχής και η περιβαλλοντική της αξία.
      ΣΥΝΗΜΜΕΝΟ: Το υπ΄αριθμ. 126830/2942/30-7-0 Δ/νσης Περιβαλλοντικού Σχεδιασμού ΥΠΕΧΩΔΕ.
      Η Υπουργός
      ΒΑΣΩ ΠΑΠΑΝΔΡΕΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      22. Στην με αριθμό 1499/30.7.03 ερώτηση του Βουλευτή κ. Ιωάννη Βαρβιτσιώτη δόθηκε με το υπ’ αριθμ. 7017/4/3624/20.8.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ι. Βαρβιτσιώτης σε ό,τι μας αφορά, σας γνωρίζουμε ότι το Υπουργείο μας, με ιδιαίτερη ευαισθησία υπευθυνότητα, καταβάλλει κάθε δυνατή προσπάθεια για την πάταξη του φαινομένου των ναρκωτικών και την προστασία των πολιτών και ιδιαίτερα της νεολαίας μας, σε συνεργασία με τα συναρμόδια Υπουργεία και άλλους φορείς, στο εσωτερικό και εξωτερικό. Τα έντονα μέτρα που λαμβάνουν οι Υπηρεσίες μας έχουν στόχο, κυρίως, την πρόληψη αλλά και την καταστολή του ανωτέρω φαινομένου, την εφαρμογή της ισχύουσας νομοθεσίας με αυστηρότητα και χωρίς παρεκκλίσεις, αλλά και την εξάλειψη των κοινωνικών συνεπειών που προκαλεί αυτό.
      Στο πλαίσιο αυτό, από την κυβέρνηση εκπονήθηκε το πενταετές (2002-2006) «Εθνικό Σχέδιο Δράσης για την αντιμετώπιση της εξάρτησης από ουσίες», το οποίο βασίζεται στους δύο άξονες που αφορούν τη μείωση της ζήτησης ναρκωτικών ουσιών μέσω εφαρμογής προγραμμάτων αποτροπής, πρόληψης, θεραπείας και κοινωνικής επανένταξης, καθώς και την ελάττωση της προσφοράς των ουσιών αυτών μέσω του αποτελεσματικού ελέγχου και της καταστολής διακίνησής τους. Στο πρόγραμμα αυτό προβλέπεται η λήψη συγκεκριμένων μέτρων, μεταξύ των οποίων περιλαμβάνονται η επέκταση του προγράμματος φύλαξης στα σχολεία και η ανάπτυξη υποδομών και προγραμμάτων θεραπείας όλων των τύπων.
      Για την υλοποίηση του ανωτέρω σχεδίου, από τις αρμόδιες Υπηρεσίες του Υπουργείου μας καταρτίσθηκε ειδικό επιχειρησιακό πρόγραμμα κατά των ναρκωτικών, το οποίο ενσωματώθηκε στο προαναφερόμενο εθνικό σχέδιο και ήδη ξεκίνησε η υλοποίηση συγκεκριμένων δράσεων που προβλέπονται σε αυτό. Αυτές, μεταξύ των άλλων, είναι η συγκρότηση Ομάδας Δίωξης Ναρκωτικών σε όλα τα Τμήματα Ασφαλείας και Τμήματα γενικής αρμοδιότητας, η ίδρυση νέων Τμημάτων Δίωξης Ναρκωτικών, καθώς και η στελέχωση των αρμοδίων αστυνομικών Υπηρεσιών με 26 ιδιώτες ψυχολόγους-κοινωνικούς λειτουργούς.
      Επίσης, έχουν συνταχθεί και υλοποιούνται περιφερειακά Σχέδια Δράσης κατά των ναρκωτικών, σύμφωνα με τα οποία οι Αστυνομικές Διευθύνσεις κάθε νομού αποτυπώνουν την υφιστάμενη κατάσταση του προβλήματος στην περιφέρειά τους, σχεδιάζουν και αναπτύσσουν επιχειρησιακές δράσεις, εστιάζοντας την προσοχή τους ιδιαίτερα στην πάταξη της μικροδιακίνησης, εντοπίζουν τις περιοχές και τους χώρους, όπου, σύμφωνα με τις πληροφορίες τους, γίνεται διακίνηση ναρκωτικών ουσιών, ιδίως σε καταστήματα (μπαρ, ντίσκο, καφετέριες, καφενεία), πλατείες, δρόμους, αλσύλλια, πάρκα. σχολικά συγκροτήματα, φροντιστήρια, χώρους άθλησης κλπ., μεριμνούν για την ανάπτυξη κατάλληλου πληροφοριακού δικτύου και διοργανώνουν ημερίδες ή άλλες εκδηλώσεις για τα ναρκωτικά σε τοπικό επίπεδο, σε συνεργασία με τους τοπικούς φορείς (Δήμους, Νομαρχίες, ΟΚΑΝΑ, Κέντρα Πρόληψης, οργανώσεις νεολαίας κλπ.).
      Παράλληλα, ο αγώνας της Ελληνικής Αστυνομίας κατά των ναρκωτικών ενισχύεται αποτελεσματικά, τα τελευταία χρόνια και από τη δράση των Υπηρεσιών Συνοριακής Φύλαξης, που ιδρύθηκαν και λειτουργούν κατά μήκος των χερσαίων συνόρων της χώρας, με αποστολή την αντιμετώπιση της λαθρομετανάστευσης, αλλά και του διασυνοριακού εγκλήματος, ενώ σημαντική είναι και η συμβολή των πεζών περιπολιών, των Ομάδων Πρόληψης και Καταστολής της Εγκληματικότητας, που λειτουργούν σε όλες τις Αστυνομικές Διευθύνσεις-της Χώρας καθώς και των ελικοπτέρων της Αστυνομίας, τα οποία διατίθενται για την από αέρος εξερεύνηση διαφόρων περιοχών.
      Πέραν αυτών, από τις Υπηρεσίες μας ιδιαίτερη βαρύτητα δίδεται στη λήψη μέτρων, που αφορούν την αυστηρότερη επιτήρηση σχολείων, φροντιστηρίων, αθλητικών και λοιπών ευαίσθητων χώρων, στους οποίους σπουδάζουν και αθλούνται οι νέοι, καθώς και χώρων που αυτοί διασκεδάζουν και γενικότερα συχνάζουν, ώστε να αποτρέπεται η διάθεση ναρκωτικών ουσιών από κακοποιά στοιχεία και να είναι δυνατή η άμεση και αποτελεσματική επέμβαση της Αστυνομίας, στις περιπτώσεις που απαιτείται.
      Επίσης, έχουν δοθεί εντολές για άμεση επαφή των διοικητών των Υπηρεσιών, με διευθυντές και καθηγητές των σχολείων, συλλόγους, περιοίκους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας, προκειμένου να ευαισθητοποιηθεί το κοινό για ενεργό συμμετοχή του στην καταπολέμηση των ναρκωτικών. Ιδιαίτερα η ενημέρωση των νέων για τις καταστρεπτικές συνέπειες των ψυχοδραστικών ουσιών (ναρκωτικών και αλκοόλ), αλλά και τους τρόπους προστασίας τους από αυτά γίνεται από κατάλληλους αξιωματικούς σε σχολεία, καθώς και σε άλλους φορείς, στο πλαίσιο ομιλιών, διαλέξεων και σεμιναρίων με θέμα τα ναρκωτικά και τον αλκοολισμό. Από πολλές Υπηρεσίες μας διοργανώθηκαν ημερίδες, αθλητικές εκδηλώσεις και διανεμήθηκε έντυπο υλικό με θέμα την ενημέρωση των νέων, την αντίστασή τους και γενικά την προστασία τους από τα ναρκωτικά.
      Ακόμη, πρέπει να επισημανθεί ότι, προς την κατεύθυνση αυτή, σημαντική είναι και η συμβολή των Συμβουλίων Πρόληψης της Εγκληματικότητας, που λειτουργούν σε πολλούς Δήμους, οι οποίοι είναι αρμόδιοι για τη συγκρότησή τους, ενώ με την ενίσχυση και συνδρομή των κατά τόπους Αστυνομικών Υπηρεσιών ο θεσμός επεκτείνεται διαρκώς.
      Για τα αιτούμενα στοιχεία, σας διαβιβάζουμε δύο πίνακες, στους οποίους εμφαίνονται τα κατηγορηθέντα άτομα για εμπορία ναρκωτικών κατά τα έτη 1999-2002, καθώς και οι θάνατοι, από αυτά, κατά τα έτη 1997-2002. Για το τρέχον έτος τα στοιχεία των κατηγορηθέντων για εμπορία ναρκωτικών δεν είναι επεξεργασμένα, ενώ οι θάνατοι, κατά το Α' εξάμηνο, ανέρχονται σε 62:
      Σε ό,τι αφορά την υπόθεση του αναφερόμενου στην ερώτηση αστυνομικού, σας πληροφορούμε ότι σε βάρος του είχε διαταχθεί ένορκη διοικητική εξέταση και παράλληλα τέθηκε αμέσως σε διαθεσιμότητα για λόγους πειθαρχίας, ενώ, δυνάμει εντάλματος προσωρινής κράτησης του Ανακριτή Μυτιλήνης, κρατήθηκε στις Φυλακές Χίου, από τις οποίες αποφυλακίσθηκε με εγγύηση και περιοριστικούς όρους την 13-9-2002. Μετά δε τη λήξη του ανωτάτου επιτρεπόμενου ορίου της κατάστασης διαθεσιμότητας μετακινήθηκε σε Υπηρεσία της Αστυνομικής Διεύθυνσης Σάμου μέχρι να κριθεί οριστικά η πειθαρχική του υπόθεση. 
      Μετά την περαίωση της ένορκης διοικητικής εξέτασης, αυτός παραπέμφθηκε στο Πρωτοβάθμιο Πειθαρχικό Συμβούλιο με το ερώτημα της απόταξης, το οποίο του επέβαλε την ποινή αυτή. Όμως, κατόπιν προσφυγής του, η υπόθεση παραπέμφθηκε στο Δευτεροβάθμιο Πειθαρχικό Συμβούλιο, το οποίο, με την υπ' αρίθ. 6Α/17-6-20Ο3 απόφασή του, επέβαλε τελεσίδικα την ποινή της απόταξης. Η απόφαση αυτή υλοποιήθηκε με το από 16-7-2003 προεδρικό διάταγμα, που δημοσιεύθηκε στο ΦΕΚ 170 τ. Α' της 24-7-2003 και ήδη ο αποταχθείς διεγράφη από τη δύναμη του Σώματος.
      Τέλος σας πληροφορούμε ότι, από ποινικής πλευράς, η υπόθεσή του εκκρεμεί ενώπιον του Τριμελούς Εφετείου Κακουργημάτων Αιγαίου, προσδιορισθείσης της σχετικής δίκης ( σε πρώτο βαθμό) την 25-9-2003.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      23. Στην με αριθμό 1528/31.7.03 ερώτηση της Βουλευτού κ. Πόπης Φουντουκίδου δόθηκε με το υπ’ αριθμ. ΔΙΠΠ/ΚΕ/1/15925/19.8.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ' αριθμ.1528/31-7-2003 ερώτησης που κατέθεσε στη Βουλή η Βουλευτής κ. Πόπη Φουντουκίδου, σας γνωρίζουμε ότι τα παράβολα είχαν προβλεφθεί στο άρθρο 16 παρ.6 του ν.2190/94 και επανακαθορίστηκαν στο άρθρο 10 του ν. 3051/2002, με σκοπό την κάλυψη των εξόδων της διαδικασίας, αλλά κυρίως, για την αποτροπή επιβάρυνσης των διαδικασιών, ιδίως του γραπτού διαγωνισμού, με άσκοπες αιτήσεις ή με παντελώς αβάσιμες αιτήσεις ή με παντελώς αβάσιμες ή χωρίς ισχυρισμούς ενστάσεις.
      Ο Υφυπουργός
      ΝΙΚΟΣ ΜΠΙΣΤΗΣ»
      24. Στην με αριθμό 1529/31.7.03 ερώτηση του Βουλευτή κ. Αναστασίου Παπαληγούρα δόθηκε με το υπ’ αριθμ. 7017/4/3630/21.8.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Παπαληγούρας, σας γνωρίζουμε ότι το Πυροσβεστικό Σώμα, προκειμένου να ανταποκριθεί στην αποστολή του, μετά την ανάληψη και της δασοπυρόσβεσης, προέβη στη μελέτη και επανασχεδιασμό της πυροπροστασίας της χώρας και δημιούργησε ένα αποτελεσματικό δίκτυο αντιπυρικής προστασίας σε όλη την επικράτεια. Ιδιαίτερη έμφαση δόθηκε στην ενίσχυση του Σώματος με προσωπικό, στην επέκταση του μηχανισμού πυροπροστασίας με την ίδρυση νέων Πυροσβεστικών Κλιμακίων και Σταθμών σε περιοχές της χώρας που δεν καλύπτονταν επαρκώς, καθώς και στην ενίσχυση και ανανέωση των υλοτεχνικών μέσων και γενικά της υλικοτεχνικής υποδομής του.
      Για το θέμα του σχεδιασμού και τη λήψη των αναγκαίων μέτρων για την καταστολή των δασικών πυρκαγιών, μετά την ανάληψη του έργου αυτού από τον κύριο φορέα πυρόσβεσης της χώρας, που είναι το Πυροσβεστικό Σώμα, το Υπουργείο μας λαμβάνει όλα τα απαιτούμενα μέτρα με στόχο ο κρατικός μηχανισμός, καθώς και οι διάφοροι φορείς να ευρίσκονται σε ετοιμότητα, οι δε εμπλεκόμενες Υπηρεσίες να έχουν άψογη συνεργασία μεταξύ τους, ώστε να είναι αποτελεσματικότερες στον προληπτικό και τον κατασταλτικό τομέα.
      Για την επίτευξη του αναφερόμενου στόχου, εγκαίρως και προ της έναρξης κάθε αντιπυρικής περιόδου πραγματοποιούνται, τόσο στο κέντρο, όσο και στις περιφέρειες της χώρας, ευρείες συσκέψεις μεταξύ εκπροσώπων της Τοπικής Αυτοδιοίκησης, υπηρεσιακών παραγόντων και λοιπών φορέων, στις οποίες εξετάζονται διεξοδικά, ο σχεδιασμός και η εφαρμογή των αναγκαίων μέτρων, ενώ, για την καλύτερη συνεργασία μεταξύ των εμπλεκομένων Υπηρεσιών, έχει εκδοθεί Κοινή Υπουργική Απόφαση, στην οποία ορίζεται ακριβέστερα ο τρόπος αυτής της εμπλοκής και συνεργασίας, ώστε να γίνεται καλύτερη αξιοποίηση του έμψυχου δυναμικού και των υλικοτεχνικών μέσων. Επίσης, ανανεώθηκαν τα σχέδια επέμβασης σε δασικές πυρκαγιές κατά νομό, στα οποία περιγράφονται με σαφήνεια και κατά περίπτωση οι ενέργειες όλων των φορέων που εμπλέκονται ή συνδράμουν το έργο της δασοπυρόσβεσης. Τα σχέδια αυτά, τα οποία βασίζονται στην οργάνωση του μηχανισμού πυροπροστασίας σε επίπεδα ετοιμότητας, ανάλογα με το δείκτη επικινδυνότητας που εκδίδεται καθημερινά από τη Γενική Γραμματεία Πολιτικής Προστασίας, έχουν κοινοποιηθεί στις Περιφέρειες και τις Νομαρχίες, για ενημέρωση και εφαρμογή, ενώ στις Νομαρχίες, καθώς και στους Δήμους και τις Κοινότητες κοινοποιήθηκαν και μνημόνια, στα οποία καθορίζονται οι απαιτούμενες ενέργειες των εν λόγω φορέων, σχετικά με την πρόληψη των δασικών πυρκαγιών και τη συνδρομή τους, όπου αυτό απαιτείται, έχουν δε καταγραφεί τα διαθέσιμα πυροσβεστικά και υδροφόρα οχήματα και λοιπά σκαπτικά και χωματουργικά μηχανήματα των Νομαρχιακών Αυτοδιοικήσεων, Δήμων και Κοινοτήτων, καθώς και ιδιωτικά οχήματα και μηχανήματα τα οποία μπορούν να επιταχθούν σε περίπτωση ανάγκης.
      Επισημαίνεται ότι, από το Αρχηγείο Πυροσβεστικού Σώματος, αμέσως μετά τη λήξη της παρελθούσης αντιπυρικής περιόδου, έγινε αποτίμηση, ανάλυση και αξιολόγηση των συλλεχθέντων στοιχείων και νέων δεδομένων των δασικών πυρκαγιών κάθε περιοχής, και ήδη ελήφθησαν τα αναγκαία πρόσθετα μέτρα και αναθεωρήθηκαν τα σημεία εκείνα του συστήματος δασοπυρόσβεσης που παρουσίασαν αδυναμίες και δυσλειτουργίες, με στόχο τη βελτίωση και αποτελεσματικότερη απόδοση του μηχανισμού πρόληψης και κατάσβεσης των δασικών πυρκαγιών.
      Στο πλαίσιο αυτό και με σκοπό την επιχειρησιακή αυτοδυναμία των Περιφερειακών Διοικήσεων Πυροσβεστικών Υπηρεσιών και κατά τη φετινή αντιπυρική περίοδο λειτουργούν, εκτός από το 199 Σ.Ε.ΚΥ.Π.Σ., στις έδρες των εν λόγω Διοικήσεων, Συντονιστικά Περιφερειακά Κέντρα, τα οποία ιδρύθηκαν με αποστολή τον καλύτερο συντονισμό και την άμεση κινητοποίηση των πυροσβεστικών δυνάμεων για την καταστολή μεγάλων δασικών πυρκαγιών. Επίσης, υφίσταται ήδη μνημόνιο συνεργασίας μεταξύ της Πολεμικής Αεροπορίας και του Πυροσβεστικού Σώματος, με το οποίο καθορίζονται τα μέσα, το απαιτούμενο προσωπικό, οι επιχειρησιακοί κανόνες εμπλοκής και δράσης, καθώς και οι ιδιαίτερες και ειδικότερες λεπτομέρειες οργάνωσης και εκτέλεσης επιχειρήσεων αεροπυρόσβεσης και εναέριας επιτήρηση αρχικής προσβολής με αεροσκάφη, καθώς και μεταφοράς προσωπικού με εναέρια μέσα.
      Σχετικά με την ενίσχυση και τον εκσυγχρονισμό της υλικοτεχνικής υποδομής όλων των Πυροσβεστικών Υπηρεσιών, πρέπει να επισημάνουμε ότι τα τελευταία χρόνια έχουν γίνει σημαντικά βήματα με την αύξηση των διατιθέμενων κονδυλίων. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στο πλαίσιο των εξοπλιστικών προγραμμάτων, που βρίσκονται σε εξέλιξη και υλοποιούνται με γοργούς ρυθμούς, εν όψει και της διενέργειας στη χώρα μας των Ολυμπιακών Αγώνων του 2004, ώστε να ενισχυθούν όλες οι Υπηρεσίες με τα πλέον σύγχρονα μέσα και εφόδια. Παράλληλα έχουν ολοκληρωθεί οι διαδικασίες συντήρησης του συνόλου των πυροσβεστικών οχημάτων.
      Σε ό,τι αφορά τα εναέρια πυροσβεστικά μέσα, σας πληροφορούμε ότι η χώρα μας με την αγορά νέων σύγχρονων αερoσκαφών και ελικοπτέρων, καθώς και με την ενοικίαση κάθε χρόνο ικανού αριθμού εναερίων μέσων θεωρείται από τις πιο ισχυρές στον τομέα της αεροπυρόσβεσης. Επίσης, υπάρχει συνεργασία με τις Ένοπλες Δυνάμεις για την διάθεση εναερίων μέσων με σκοπό την άμεση αερομεταφορά πυροσβεστικών δυνάμεων, όποτε αυτό χρειασθεί, ενώ ύστερα από συσκέψεις που πραγματοποιήθηκαν με την Πολεμική Αεροπορία καθορίσθηκε το χρονοδιάγραμμα διασποράς και οι ετοιμότητες των εναερίων μέσων καθώς και τα αεροδρόμια.
      Επίσης, συγκροτήθηκαν για την φετινή αντιπυρική περίοδο τα ειδικά αερομεταφερόμενα πεζοπόρα Τμήματα σε κάθε Περιφέρεια της ηπειρωτικής χώρας και σε ορισμένες ευαίσθητες νησιωτικές περιοχές, η συνδρομή των οποίων είναι καθοριστική για την άμεση και αποτελεσματική αντιμετώπιση των πυρκαγιών. Πρέπει δε να επισημανθεί ότι τόσο σε εθνικό, όσο και τοπικό επίπεδο έχει γίνει διασπορά των πυροσβεστικών δυνάμεων και τοποθετήθηκαν πυροσβεστικά οχήματα εντός των δασικών εκτάσεων, καθώς και σε άλλα κομβικά σημεία, ενώ έχει επανδρωθεί ένας μεγάλος αριθμός πυροφυλακίων και οργανώθηκαν μικτά εποχούμενα περίπολα με προσωπικό του Πυροσβεστικού Σώματος, της Ελληνικής Αστυνομίας και των Ενόπλων Δυνάμεων με στόχο την αποτροπή εκδήλωσης αλλά και τον έγκαιρο και άμεσο εντοπισμό και αναγγελία των πυρκαγιών.
      Για την ανάπτυξη των πεζοπόρων Τμημάτων σε επίπεδο Περιφέρειας, την ενίσχυση των Πυροσβεστικών Σταθμών και Κλιμακίων και την εξυπηρέτηση των αυξημένων αναγκών κατά τις θερινές περιόδους, προσλαμβάνεται κατ' έτος σημαντικός αριθμός εποχικών δασοπυροσβεστών και στο πλαίσιο αυτό, για την παροχή υπηρεσιών δασοπυρόσβεσης κατά τη φετινή αντιπυρική περίοδο προσελήφθησαν 5.500 εποχικοί δασοπυροσβέστες, οι οποίοι για πρώτη φορά προσλαμβάνονται με προοπτική πενταετίας, εφόσον το επιθυμούν.
      Επίσης για την εκπαίδευση, μετεκπαίδευση και επιμόρφωση του προσωπικού, σας πληροφορούμε ότι έχουν καταρτισθεί και υλοποιούνται σχετικά προγράμματα. Συγκεκριμένα, η εκπαίδευση των πυροσβεστικών υπαλλήλων παρέχεται από τις Σχολές Πυροσβεστών, Αρχιπυροσβεστών και Ανθυποπυραγών της Πυροσβεστικής Ακαδημίας, ενώ στελέχη του Πυροσβεστικού Σώματος επιμορφώνονται σε διάφορα Σχολεία των Ενόπλων Δυνάμεων και των Σωμάτων Ασφαλείας, καθώς και σε σεμινάρια και Κέντρα Επιστημονικής Κατάρτισης της ημεδαπής και αλλοδαπής. Αλλά και οι εποχικοί υπάλληλοι, πέραν της εμπειρίας την οποία έχουν σε αερομεταφερόμενες ομάδες ή σε επίγειες δυνάμεις δασοπυρόσβεσης, υποβάλλονται σε ταχύρυθμη θεωρητική και πρακτική εκπαίδευση στις σύγχρονες μεθόδους πυροπροστασίας στις Υπηρεσίες που υπηρετούν, ενώ συνεχής είναι και η συντήρηση και εκπαίδευση του μόνιμου και εποχικού προσωπικού, καθώς και των εθελοντών πυροσβεστών στις Πυροσβεστικές Υπηρεσίες, για την εμπέδωση της αποκτηθείσης εμπειρίας και την ενημέρωσή τους στις νέες τεχνολογικές εξελίξεις και εφαρμογές.
      Σε ό,τι αφορά το προληπτικό έργο της δασοπροστασίας και κυρίως τη λήψη των ενδεικνυόμενων μέτρων για την αποτροπή εκδήλωσης των δασικών πυρκαγιών, σας πληροφορούμε ότι αυτό και μετά την εφαρμογή του ν. 2612/1998 ανήκει στην αρμοδιότητα των Υπηρεσιών του Υπουργείου Γεωργίας. Όμως, το Υπουργείο μας, σύμφωνα με την ισχύουσα νομοθεσία και στον τομέα αυτόν, καθώς και για τον έγκαιρο εντοπισμό των πυρκαγιών αυτών έχει προβεί στη συντήρηση των υπαρχόντων πυροφυλακίων και την εξασφάλιση περισσότερων πυροσβεστικών κρουνών. Επίσης, έγκαιρα έγινε συστηματικός έλεγχος του δασικού οδικού δικτύου και για τα προβλήματα που εντοπίσθηκαν ενημερώθηκαν άμεσα οι αρμόδιες Υπηρεσίες και φορείς των Ο.Τ.Α. για την αποκατάστασή τους. Παράλληλα, θα υπάρξει συνεργασία και με τις κατά τόπους αερολέσχες, οι οποίες διαθέτουν τα εναέρια μέσα τους, κατά τις κρίσιμες ημέρες και ώρες, για τον εντοπισμό και έγκαιρη αναγγελία της πυρκαγιάς και εκδίδεται δελτίο επικινδυνότητας, στο οποίο θα εμφαίνεται ο δείκτης επικινδυνότητας καθημερινά σε κάθε περιοχή, προκειμένου να καθορίζεται το επίπεδο ετοιμότητας των Υπηρεσιών και η κατά περίπτωση λήψη των αναγκαίων πρόσθετων μέτρων.
      Στα πλαίσια του αναφερόμενου προληπτικού έργου, από το Πυροσβεστικό Σώμα καταβάλεται κάθε δυνατή προσπάθεια για την ενημέρωση και ευαισθητοποίηση όλων των πολιτών σε θέματα πυροπροστασίας και την καλλιέργεια σε αυτούς του εθελοντισμού, τη δημιουργία φιλοδασικού πνεύματος, καθώς και για την ενεργοποίηση και συμμετοχή αυτών, τόσο στην πρόληψη, όσο και την καταστολή των πυρκαγιών, μέσα από θεσμοθετημένες ή μη εθελοντικές ομάδες, με την πεποίθηση ότι η συμμετοχή αυτή θα αποτελέσει ουσιαστικό παράγοντα για την επιτυχία του έργου. Μάλιστα, για το σκοπό αυτόν, το Πυροσβεστικό Σώμα συμμετέχει στο πρόγραμμα «προστατεύω τον εαυτό μου και τους άλλους» που εποπτεύεται από τη Γενική Γραμματεία Λαϊκής Επιμόρφωσης και διαθέτει αξιωματικούς για την εκπαίδευση πολιτών στην αντιμετώπιση δασικών πυρκαγιών, ενώ συνεχίζεται η προσπάθεια για την ανάπτυξη του θεσμού του εθελοντή πυροσβέστη, καθόσον υπάρχει ικανοποιητική ανταπόκριση.
      Κατόπιν των ανωτέρω πρέπει να επισημάνουμε ότι, από το Υπουργείο μας και ειδικότερα από το Αρχηγείο του Πυροσβεστικού Σώματος, έχουν γίνει όλες οι ενέργειες έτσι ώστε ο μηχανισμός να βρίσκεται σε πλήρη επιχειρησιακή ετοιμότητα και να ανταποκριθεί με επιτυχία στις ανάγκες δασοπυρόσβεσης κατά την τρέχουσα αντιπυρική περίοδο, χωρίς βέβαια να παραβλέπεται και ο παράγων καιρικές συνθήκες, που, όπως είναι γνωστό, επηρεάζει ουσιαστικά την εξέλιξη του φαινομένου από χρόνο σε χρόνο.
      Στα πλαίσια αυτά από τη Διοίκηση Πυροσβεστικών Υπηρεσιών Κορινθίας και την Περιφερειακή Διοίκηση Πυροσβεστικών Υπηρεσιών Πελοποννήσου έχουν γίνει όλες οι απαραίτητες ενέργειες, προκειμένου ο πυροσβεστικός μηχανισμός να βρίσκεται καθ' όλη τη διάρκεια της τρέχουσας αντιπυρικής περιόδου σε πλήρη επιχειρησιακή ετοιμότητα για την καλύτερη και αποτελεσματικότερη πυροπροστασία της περιοχής του νομού και ασφαλώς και των δασών και των δασικών εκτάσεων, καθώς και για την προστασία των πολιτών από θεομηνίες, ατυχήματα και άλλα καταστροφικά γεγονότα.
      Ειδικότερα, για την περιοχή του νομού έχει εκπονηθεί σχέδιο αντιπυρικής προστασίας με σκοπό την καλύτερη οργάνωση, διαχείριση και συντονισμό των δυνάμεων πυρόσβεσης και του μηχανολογικού εξοπλισμού και των άλλων μέσων, περιλαμβάνει δε αυτό και όλες τις απαραίτητες για την έγκαιρη επισήμανση, αναγγελία και επέμβαση, ενέργειες, προκειμένου να επιτυγχάνεται η άμεση και αποτελεσματικότερη αντιμετώπιση των δασικών πυρκαγιών.
      Ο νομός Κορινθίας από πλευράς πυροπροστασίας καλύπτεται σήμερα από τους Πυροσβεστικούς Σταθμούς Κορίνθου και Κιάτου και το Πυροσβεστικό Κλιμάκιο Ευρωστίνης και η πυροπροστασία αυτού έχει ενισχυθεί σημαντικά. Οι Υπηρεσίες αυτές προκειμένου να ανταποκρίνονται αποτελεσματικά στις ανάγκες πυροπροστασίας της περιοχής έχουν στελεχωθεί με το ανάλογο πυροσβεστικό προσωπικό και κατά την τρέχουσα αντιπυρική περίοδο ενισχύθηκαν με 139 εποχικούς πυροσβέστες. Επίσης έχουν εφοδιασθεί με τα αναγκαία μέσα και εφόδια και τον απαραίτητο για την εκπλήρωση της αποστολής τους μηχανολογικό εξοπλισμό, τα οποία ενισχύονται και εκσυγχρονίζονται με την υλοποίηση των προγραμμάτων προμηθειών. Για την περαιτέρω ενίσχυση της πυροπροστασίας του νομού έχουν ιδρυθεί Πυροσβεστικά Κλιμάκια στο Δήμο Λουτρακίου-Περαχώρας και στο Δήμο Σολυγείας, τα οποία όμως δεν έχουν τεθεί σε λειτουργία, καθόσον οι αρμόδιοι ΟΤΑ δεν διέθεσαν, σύμφωνα με την ισχύουσα νομοθεσία, κατάλληλα ακίνητα για τη στέγασή τους. Πάντως σύντομα πρόκειται να τεθεί σε λειτουργία το Πυροσβεστικό Κλιμάκιο Λουτρακίου-Περαχώρας, καθόσον οι απαιτούμενες για τη στέγασή του διαδικασίες εξελίσσονται ικανοποιητικά και με γοργούς ρυθμούς.
      Επίσης, στα πλαίσια του ανωτέρω επιχειρησιακού σχεδιασμού και της διασποράς των πυροσβεστικών δυνάμεων και μέσων, σε διάφορες προεπιλεγμένες θέσεις του νομού, κατά τη διάρκεια της τρέχουσας αντιπυρικής περιόδου, εδρεύουν και περιπολούν επανδρωμένα πυροσβεστικά οχήματα, ενώ παράλληλα στελεχώθηκε και ανάλογος αριθμός πυροφυλακίων.
      Πέραν της αναφερόμενης επάνδρωσης ικανοποιητικού αριθμού πυροφυλακίων και διασποράς πυροσβεστικών οχημάτων εντός των δασών και άλλων περιοχών για συνεχείς περιπολίες σε ευαίσθητες περιοχές του νομού, οργανώθηκε και σύστημα εποχούμενων μικτών περιπολιών με στρατιωτικό, αστυνομικό και πυροσβεστικό προσωπικό. Σύμφωνα δε με το δελτίο επικινδυνότητας, στο οποίο εμφαίνεται ο δείκτης επικινδυνότητας καθημερινά σε κάθε περιοχή, καθορίζεται και το επίπεδο ετοιμότητας των Υπηρεσιών και η κατά περίπτωση λήψη των αναγκαίων πρόσθετων μέτρων.
      Τέλος, πρέπει να επισημανθεί ότι, πέραν των αρμοδίων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια πυροσβεστικά μέσα, και στο πλαίσιο αυτό θα αντιμετωmσθεί κάθε περίπτωση πυρκαγιάς και στο νομό Κορινθίας.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      25. Στην με αριθμό 1547/31.7.03 ερώτηση του Βουλευτή κ. Σταύρου Καλαφάτη δόθηκε με το υπ’ αριθμ. Β13-366 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 1547/31-7-03 ερώτηση, που κατέθεσε στη Βουλή των Ελλήνων ο Βουλευτής κ. Σταύρος Καλαφάτης, με θέμα «Η Νομαρχιακή Αυτοδιοίκηση Θεσσαλονίκης στο περιθώριο με το νέο Νόμο περί Λαϊκών Αγορών» και κατά το μέρος που το θέμα εμπίπτει στις αρμοδιότητές μας, σας γνωστοποιούμε τα ακόλουθα:
      Είναι γνωστό ότι επί σειρά πολλών ετών λειτουργεί με απόλυτη επιτυχία, σε επίπεδο Πρωτεύουσας, το Ν.Π.Δ.Δ «Ταμείο Λαϊκών Αγορών Αθηνών-Πειραιώς», υπό το οποίο λειτουργούν οι Λαϊκές Αγορές, ως θεσμός και με γνώμονα την εξυπηρέτηση του καταναλωτικού κοινού.
      Επειδή και η Συμπρωτεύουσα σήμερα αποτελεί ένα πολύ διευρυμένο οικονομικό και εμπορικό κέντρο, κρίθηκε ότι ωρίμασαν πλέον οι συνθήκες για την ίδρυση και λειτουργία στην Θεσσαλονίκη ενός αντίστοιχου ως άνω Ν.Π.Δ.Δ υπό την επωνυμία «Οργανισμός Λαϊκών Αγορών Θεσσαλονίκης».
      Αυτό προβλέπεται σε σχετικό νομοσχέδιο, πού έχει κατατεθεί προς συζήτηση και ψήφιση στην Βουλή, με σκοπό όπως μέσω του νέου αυτού Οργανισμού λαμβάνεται μέριμνα για την εύρυθμη λειτουργία των Λαϊκών Αγορών περιοχής ευθύνης του, την ίδρυση νέων Λαϊκών Αγορών, τη διασφάλιση των όρων και προϋποθέσεων για την επωφελέστερη υπέρ των καταναλωτών λειτουργία τους, καθώς και την τήρηση και σωστή εφαρμογή των εκάστοτε λαμβανομένων μέτρων για τη διακίνηση και εμπορία των αγροτικών προϊόντων.
      Στον Οργανισμό Λαϊκών Αγορών Θεσσαλονίκης, σημαντικό ρόλο θα διαδραματίζει το Διοικητικό Συμβούλιο του Οργανισμού αυτού. Στο παραπάνω νομοσχέδιο έχει προβλεφθεί όπως το Δ. Σ απαρτίζεται από 15 συνολικά μέλη, εκ των οποίων τέσσερα ορίζονται από το Νομάρχη Θεσσαλονίκης.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      26. Στην με αριθμό 1535/31-7-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 6216/25-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 1535/2003 ερώτηση, που κατατέθηκε στη Βουλή από το Βουλευτή κ. Γ. Kαρασμάνη, για τα θιγόμενα σ’ αυτή θέματα, σας πληροφορούμε τα εξής:
      Η καταβολή έκτακτης οικονομικής ενίσχυσης σε ανέργους, που έχουν πληγεί από τυχόν περιστατικό ανώτερης βίας προβλέπεται στις διατάξεις του άρθρου 23 του ν. 1836/89 και του άρθρου 46 του Ν.Δ. 2698/53, όπως αυτό συμπληρώθηκε από το άρθρο 38 του ν. 2224/94.
      Αναλυτικότερα:
      1. Σύμφωνα με το άρθρο 23 ν. 1836/89, σε περίπτωση αναστολής της σύμβασης εργασίας, λόγω ολικής ή μερικής διακοπής της λειτουργίας της εκμετάλλευσης εξαιτίας εμπρησμού, πυρκαϊάς, σεισμού ή άλλου περιστατικού ανώτερης βίας, είναι δυνατό να χορηγείται με απόφαση του Υπουργού Εργασίας, που εκδίδεται ύστερα από γνώμη του Διοικητικού Συμβουλίου (Δ.Σ.) του Οργανισμού Απασχόλησης Εργατικού Δυναμικού (ΟΑΕΔ), σε ανέργους και ομοειδείς κατηγορίες ασφαλισμένων, έκτακτη οικονομική ενίσχυση μέχρι σαράντα πέντε βασικά ημερήσια επιδόματα ανεργίας κατά ημερολογιακό έτος.
      2. Σύμφωνα με το άρθρο 46 ν. 2698/53, επιτρέπεται όπως με αποφάσεις των Δ.Σ. των υπό την εποπτεία του Υπουργού Εργασίας τελούντων Οργανισμών Κοινωνικής Πολιτικής εγκρινομένων υπό του Υπουργού Εργασίας, διατίθενται χρηματικά ποσά υπέρ κοινωφελών σκοπών ως και υπέρ προσώπων παθόντων εκ σεισμών ή άλλης μεγάλης και δεδοκιμασμένης αιτίας.
      3. Σχετικά με το θέμα της ρύθμισης των οφειλών των επιχειρήσεων, που έχουν πληγεί από θεομηνίες ή άλλες φυσικές καταστροφές επισημαίνουμε ότι, σύμφωνα με τις διατάξεις του άρθρου 4 παρ.2 του ν. 2556/97 και της κατ' εξουσιοδότηση αυτού εκδοθείσας Υπουργικής Απόφασης Φ 14/οικ. 333/6-3-98, οι Οργανισμοί Κοινωνικής Ασφάλισης αρμοδιότητας Υπουργείου Εργασίας και Κοινωνικών Ασφαλίσεων, στις περιπτώσεις αυτές συμμετέχουν στη διαδικασία ανακούφισης των πληγέντων επιχειρήσεων, εργοδοτών και ασφαλισμένων, παρέχοντας τη δυνατότητα εξόφλησης των τρεχουσών και καθυστερούμενων εισφορών τους με ιδιαίτερα ευνοϊκούς όρους.
      Ειδικότερα από τις παραπάνω πάγιες διατάξεις προβλέπονται τα ακόλουθα:
      . Οι καθυστερούμενες ασφαλιστικές εισφορές περιόδου απασχόλησης μέχρι το τέλος του προηγούμενου μήνα εκείνου, κατά τον οποίο συνέβη η θεομηνία μαζί με τα πρόσθετα τέλη, τόκους και λοιπές προσαυξήσεις της ίδιας ημερομηνίας κεφαλαιοποιούνται.
      . Αναστέλλεται η καταβολή τρεχουσών ασφαλιστικών εισφορών για έξι μήνες, αρχής γενομένης από την 1η του μήνα εκείνου, κατά τον οποίο συνέβη η θεομηνία, χωρίς τον υπολογισμό, κατά το διάστημα αυτό, πρόσθετων τελών και άλλων προσαυξήσεων.
      . Οι εισφορές των προηγούμενων παραγράφων, εξοφλούνται σε ισόποσες μηνιαίες δόσεις, που αρχίζουν μετά τη λήξη της εξάμηνης αναστολής. Ο αριθμός των δόσεων δεν μπορεί να είναι μικρότερος των 12 και μεγαλύτερος των 24.
      . Στις επιχειρήσεις που υπάγονται στην ανωτέρω ρύθμιση και εφόσον τηρούν τους όρους της ρύθμισης, χορηγούνται βεβαιώσεις ασφαλιστικής ενημερότητας, για τη δανειοδότηση τους από πιστωτικά ιδρύματα και το Δημόσιο χωρίς ποσοστό παρακράτησης, για θεώρηση βιβλίων και στοιχείων, όπως επίσης χορηγούνται βεβαιώσεις για δικαστική χρήση σε εκκρεμείς ποινικές δίκες, καθώς υπάρχει αναστολή της ποινικής δίωξης για παραβάσεις του ΑΝ 86/67.
      . Επίσης αναστέλλεται η διαδικασία λήψης αναγκαστικών μέτρων, για όσο διάστημα οι εργοδότες τηρούν τους όρους του διακανονισμού.
      Απαραίτητη προϋπόθεση υπαγωγής στις ανωτέρω διατάξεις είναι:
      α) Το ΙΚΑ προκειμένου να υπάγει μια επιχείρηση στις ανωτέρω διατάξεις, είναι απαραίτητο να έχει χαρακτηρισθεί ο Νομός θεομηνιόπληκτος ή σε κατάσταση εκτάκτου ανάγκης με έκδοση σχετικής απόφασης από τον κατά περίπτωση αρμόδιο φορέα (ΥΠΕΧΩΔΕ, Υπουργείο Εσωτερικών, Γενική Γραμματεία Πολιτικής Προστασίας), κατόπιν σχετικής πρότασης της Νομαρχιακής Αυτοδιοίκησης, στην οποία θα αναφέρεται ότι ο Νομός έχει πληγεί από θεομηνία.
      β) Να προσκομισθεί σχετική βεβαίωση της οικείας Νομαρχίας ή του οικείου Επιμελητηρίου του Νομού, από την οποία να προκύπτει με σαφήνεια η ημερομηνία, το είδος της θεομηνίας καθώς και το ύψος της ζημιάς.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      27. Στην με αριθμό 1555/31-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 1075487/228/20-8-03 έγγραφο από τον Υφυπουργό Οικονομικών η ακόλουθη απάντηση:
      «Α. Σε απάντηση της με αριθμ. 1555/31-7-03 ερώτησης που κατέθεσε ο Βουλευτής κ. Η. Καλλιώρας, σας γνωρίζουμε επί του πρώτου και τρίτου ερωτήματος τα εξής:
      1. Όπως φαίνεται από τα στοιχεία των πινάκων του δελτίου εκτέλεσης του προϋπολογισμού για το α΄ εξάμηνο του τρέχοντος έτους (αντίγραφο του οποίου επισυνάπτεται), το οποίο έχει δημοσιευθεί και στην ιστοσελίδα του ΓΛΚ, οι πρωτογενείς δαπάνες που πραγματοποιήθηκαν στο α΄ εξάμηνο του τρεχ. έτους κινούνται στα όρια των προβλέψεων του προϋπολογισμού και έφθασαν στα 14.725 εκατ. ευρώ, ποσό που αντιστοιχεί στο 49% των προϋπολογισθεισών πιστώσεων.
      2. Το ύψος των πιστώσεων του Τακτικού Προϋπολογισμού του έτους 2004 για τα υπουργεία, θα διαμορφωθεί σύμφωνα με όσα προβλέπονται από το σύμφωνο σταθερότητας και ανάπτυξης.
      Η προσπάθεια εξορθολογισμού των δαπανών θα συνεχισθεί και στον προϋπ/σμό του έτους 2004. Στο πλαίσιο αυτό θα καταβληθεί ιδιαίτερη προσπάθεια για τον περιορισμό των καταναλωτικού χαρακτήρα δαπανών, τον έλεγχο των επιχορηγήσεων με την αξιοποίηση των ιδίων πόρων των φορέων και την κατάργηση δραστηριοτήτων που δεν συμβάλουν στην ανάπτυξη και δεν εξυπηρετούν πλέον τις σημερινές ανάγκες.
      Αντίθετα, τομείς που αφορούν το κοινωνικό κράτος, την υγεία, την παιδεία, την ασφάλεια ενόψει και της διεξαγωγής των Ολυμπιακών Αγώνων κλπ. θα συνεχίσουν να ενισχύονται, όπως έγινε και στους προϋπολογισμούς των προηγουμένων χρόνων.
      Β. Όσον δε αφορά το σημείο (2) σας πληροφορούμε ότι για να αντιμετωπισθούν οι έκτακτες ανάγκες της χώρας από τις θεομηνίες του χειμώνα, εντάχθηκαν στο Πρόγραμμα Δημοσίων Επενδύσεων αντιπλημμυρικά έργα προϋπολογισμού 415 εκατ. ευρώ και πιστώσεων 262 εκατ. ευρώ για το 2003.
      Ο Υφυπουργός
      Ν. ΦΑΡΜΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      28. Στην με αριθμό 1575/31-7-03 ερώτηση του Βουλευτή κ. Γιάννη Γιαννακόπουλου δόθηκε με το υπ’ αριθμ. 478/21-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1575/31-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Γιαννακόπουλου που κατατέθηκε στη Βουλή των Ελλήνων και όσον αφορά στα θέματα αρμοδιότητας του ΥΕΝ, σας γνωρίζουμε τα ακόλουθα:
      1. Η παύση λειτουργίας κάθε μονάδας ιχθυοκαλλιέργειας, ώστε να καθίσταται δυνατή η εφαρμογή των ισχυουσών διατάξεων διοικητικής αποβολής και του ν. 2881/2001 που αφορά στην ανέλκυση ναυαγίων, απαιτεί την ανάκληση της άδειας, που έχει χορηγηθεί από την Υπηρεσία Αλιείας της οικείας Νομαρχιακής Αυτοδιοίκησης. Η Υπηρεσία αυτή εποπτεύεται από το Υπουργείο Γεωργίας, προς το οποίο και διαβιβάζουμε αντίγραφο της ερώτησης.
      2. Οι Λιμενικές Αρχές ελέγχουν την ύπαρξη άδειας λειτουργίας και την εφαρμογή των όρων αυτής και σε κάθε παράβαση που διαπιστώνουν ενεργούν σύμφωνα με τις οδηγίες-εντολές της αρμόδιας Εισαγγελικής Αρχής, ενώ παράλληλα επιβάλλουν τις προβλεπόμενες διοικητικές κυρώσεις.
      3. Παρόλο που οι εγκαταστάσεις της ιχθυοκαλλιέργειας ιδιοκτησίας της «ΜΕΣΣΗΝΙΑ Α.Ε.» βρίσκονται στο βορειοδυτικό άκρο του όρμου Ναυαρίνου, σε θέση που δεν εμποδίζουν τη ναυσιπλοΐα, από την Λιμενική Αρχή Πύλου, έχει γίνει ενημέρωση των αλιευτικών συλλόγων και των τουριστικών μονάδων της περιοχής, ενώ σε καθημερινή βάση, εκτελούνται περιπολίες από περιπολικό σκάφος για τον εντοπισμό τυχόν αποκομμένων τμημάτων των κλωβών.
      4. Η Λιμενική Αρχή Πύλου έχει υποβάλει προανακριτικό υλικό στην Εισαγγελική Αρχή Καλαμάτας, για προβλήματα που αφορούν στην λειτουργία της εν λόγω ιχθυοκαλλιέργειας, ενώ κατά το χρονικό διάστημα από 18/7/2002 έως 04/08/2003, έχει επιβάλει κατά των υπευθύνων διοικητικές κυρώσεις ύψους 5.110 €.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      29. Στην με αριθμό 1576/31-7-03 ερώτηση του Βουλευτή κ. Σπύρου Σπύρου δόθηκε με το υπ’ αριθμ. 36700/20-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, που κατέθεσε ο Βουλευτής κ. Σπύρος Σπύρoυ, σας γνωρίζουμε τα ακόλουθα:
      Σύμφωνα με την ισχύουσα νομοθεσία καθορίζονται τόσο οι Περιφέρειες στις οποίες διαιρείται η χώρα (π.δ. 51/1987), όσο οι οργανικές μονάδες και οι αρμοδιότητες αυτών (ν. 2503/1997, ν. 2647/1998, ν. 3013/2002, διατάγματα που έχουν εκδοθεί σε εφαρμογή του ν. 2910/2001, π.δ.313/2001 κλπ.).
      Στο πλαίσιο της πρόβλεψης της παρ. 1 του άρθρου 2 του ν. 2503/1997 για έκδοση προεδρικών διαταγμάτων, τα οποία εκδίδονται με πρόταση του Υπουργού Εσωτερικών, Δημόσιας Διοίκησης & Αποκέντρωσης και γνώμη του κατά περίπτωση αρμοδίου Γενικού Γραμματέα Περιφέρειας, με τα οποία είναι δυνατή η κατάργηση, ενοποίηση και διαχωρισμός των οργανικών μονάδων της κάθε Περιφέρειας ή ο ορισμός διαφορετικής έδρας και τοπικής αρμοδιότητας ορισμένων από αυτές, ώστε η οργάνωσή τους να προσαρμόζεται στις τοπικές συνθήκες και ιδιαιτερότητες της κάθε περιοχής, καθώς και του άρθρου 20 του ιδίου νόμου, έχει προωθηθεί η κατάρτιση ολοκληρωμένων σχεδίων για την οργάνωση των υφισταμένων δεκατριών (13) Περιφερειών εναρμονισμένων τόσο με τις πρόσφατες νομοθετικές ρυθμίσεις ως προς τη μεταβίβαση νέων αρμοδιοτήτων στις Περιφέρειες, όσο και με τις τοπικές συνθήκες και ιδιαιτερότητες της κάθε περιοχής.
      Τέλος, σας γνωρίζουμε ότι το Υπουργείο Εσωτερικών, Δημόσιας Διοίκησης & Αποκέντρωσης δεν αντιμετωπίζει θέμα μείωσης των Περιφερειών.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      30. Στην με αριθμό 1585/31-7-03 ερώτηση του Βουλευτή κ. Γεωργίου Κωνσταντόπουλου δόθηκε με το υπ’ αριθμ. ΑΝΥΠΕΞ/ΑΣ643/21-8-03 έγγραφο από τον Αναπληρωτή Υπουργό Εξωτερικών η ακόλουθη απάντηση:
      «Η χώρα μας, στα πλαίσια της Ευρωπαϊκής Ένωσης αναλαμβάνει πρωτοβουλίες για την ταχύτερη ενσωμάτωση των χωρών των Δυτικών Βαλκανίων στους ευρωπαϊκούς θεσμούς. Στο πλαίσιο αυτό, κατά τη διάρκεια της ελληνικής προεδρίας καταβλήθηκαν σημαντικές προσπάθειες - αποτυπώνονται τόσο στα Συμπεράσματα του Ευρωπαϊκού Συμβουλίου (19-20.6.03), όσο και στη Διακήρυξη της Συνάντησης Κορυφής ΕΕ-ΔΔ. Βαλκανίων - για την φιλελευθεροποίηση του καθεστώτος των θεωρήσεων, γεγονός που θα έχει και πρόσθετη αξία για τη χώρα μας, αφού θα τονώσει τον τουρισμό, ιδιαίτερα αυτόν της Βορείου Ελλάδος.
      Ειδικότερα σχετικά με το πάγιο αίτημα περί καταργήσεως των θεωρήσεων εισόδου για τους πολίτες της ΠΓΔΜ και της Σερβίας και Μαυροβουνίου, θα ήθελα να τονίσω ότι αυτό δεν αποτελεί διμερές θέμα της Ελλάδος με τις δύο αυτές χώρες αλλά αφορά όλα τα κράτη-μέλη της Συμφωνίας Schengen. Η Ελλάδα ως μέλος της Ευρωπαϊκής Ένωσης οφείλει να τηρεί τις συμβατικές της υποχρεώσεις και να εφαρμόζει τους κανονισμούς που ορίζει η Συμφωνία Schengen.
      Ως προς την χορήγηση θεωρήσεων σε πολίτες της ΠΓΔΜ, η χώρα μας εφαρμόζει «πολιτική ανοικτών συνόρων». Το Γραφείο Συνδέσμου της Ελλάδος στα Σκόπια από όταν ξεκίνησε την λειτουργία του (1977) έως σήμερα έχει χορηγήσει πάνω από 300.000 θεωρήσεις, η πλειοψηφία των οποίων είναι πολλαπλών εισόδων, ενώ, κατά την διάρκεια αυτού του χρονικού διαστήματος, οι είσοδοι στη χώρα μας πλησιάζουν τα 2 εκατομμύρια. Μόνο για το έτος 2003 μέχρι στιγμής, οι χορηγηθείσες θεωρήσεις υπερβαίνουν τις 60.000. Τέλος, ο χρόνος αναμονής για έκδοση θεώρησης από το Προξενικό Γραφείο του Γραφείου Συνδέσμου μας έχει δραστικά μειωθεί και είναι συντομότερος από τον αντίστοιχο των Προξενικών Γραφείων κάθε άλλης χώρας της Ευρωπαϊκής Ένωσης.
      Στη Σερβία & Μαυροβούνιο, η Ελλάδα είναι η μοναδική χώρα που διατηρεί Προξενεία (Βελιγράδι, Ποντγκόριτσα, Νις), ενώ είναι η μόνη χώρα - μέλος της Ευρωπαϊκής Ένωσης που χορηγεί ομαδικές θεωρήσεις, ακριβώς για την εξυπηρέτηση των αιτούντων, ιδίως κατά τους θερινούς μήνες. Από την άλλη πλευρά, η χώρα μας χορηγεί τις περισσότερες θεωρήσεις από κάθε άλλη τηρώντας, παράλληλα, τις υποχρεώσεις της που απορρέουν από την συμμετοχή της στο σύστημα Schengen.
      Σε ό,τι αφορά την ανακατασκευή του Πανευρωπαϊκού Διαδρόμου Χ, θα ήθελα να υπογραμμίσω ότι η πολιτική μας διακρίνεται από συνέπεια και ποιοτική συνέχεια, καθώς τα πολλαπλασιαστικά οφέλη που θα αποκομίσει η χώρα μας, ως συνέπεια της σύγχρονης οδικής σύνδεσης της Ελλάδας με την Δυτική Ευρώπη θα αποτελέσουν ουσιαστικό παράγοντα τόνωσης του εμπορίου, του τουρισμού και της οικονομίας εν γένει.
      Για το λόγο αυτό, η Ελλάδα, ως έχουσα την προεδρία της Διευθύνουσας Επιτροπής του Διαδρόμου Χ (μέχρι τον Μάρτιο 2004), δραστηριοποιείται έντονα για την άμεση προώθηση των έργων της ανακατασκευής του και μέσω του Ελληνικού Σχεδίου Ανασυγκρότησης των Βαλκανίων, αλλά και με διεθνή χρηματοδότηση.
      Ο Αναπληρωτής Υπουργός
      ΤΑΣΟΣ ΓΙΑΝΝΙΤΣΗΣ»
      31. Στην με αριθμό 1592/31-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 274/21-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Το έτος 2004 το σύνολο των στρεμμάτων που προβλέπεται να υπαχθούν σε αναδασμούς (Εκούσιους και Υποχρεωτικούς) ανέρχεται σε 1.700.000 στρέμματα περίπου. Συνημμένα, σας αποστέλλουμε πίνακες με τους περατωθέντες αναδασμούς της τελευταίας πενταετίας (1998-2002).
      Στο πενταετές πρόγραμμα Αναδασμού του Ν. Σερρών, περιλαμβάνονται οι συνεχιζόμενοι αναδασμοί των αγροκτημάτων:
ΣΚΟΥΤΑΡΙ			έκτασης	8200 στρ. 	Υποχρεωτικός
ΒΑΜΒΑΚΟΥΣΑ		    "		2600   "		"
ΚΩΝ/ΝΑΤΟ			…”		3600   " 		"
ΠΕΠΟΝΙΑ			…”		3300   "		"
ΑΗΔΟΝΟΧΩΡΙ		   "		17000  "	Εκούσιος
ΝΙΓΡΙΤΑ	"	20000	"	"
ΠΡΩΤΗ	"	18500	"	"
-----------------------------------------------------------------------------------------------------------
      	ΣΥΝΟΛΟ					  73200 στρ.
      Οι Αναδασμοί των Αγρ/των Σκούταρι, Βαμβακούσας και Κωνσταντινάτου συνολικής έκτασης 14.400 στρ. είναι σε εξέλιξη και προβλέπεται να περατωθούν έως το τέλος του 2004. Οι υπόλοιποι αναδασμοί βρίσκονται σε διαδικασία ανάθεσης για την υλοποίησή τους.
      Για την εκτέλεση των παραπάνω αναδασμών απαιτούνται πόροι ύψους 1.277.495 ε, οι οποίοι έχουν εξασφαλισθεί.
      Η ολοκλήρωση και η επεξεργασία των προτάσεων για την ένταξη των αγροτεμαχίων στο νέο πενταετές Πρόγραμμα Αναδασμών, προβλέπεται να περατωθεί τέλη Αυγούστου, κατόπιν συνεργασίας και με τις αρμόδιες Υπηρεσίες της ΝΑ Σερρών.
      Ο Υπουργός
      Γ. ΔΡΥΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 10 Οκτωβρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου. (Άρθρο 130 παρ. 2 και 3 Καν. Βουλής)
      1. Η με αριθμό 110/7.10.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τον Υπουργό Εθνικής Παιδείας και Θρησκευμάτων, σχετικώς με τη λειτουργία των σχολικών βιβλιοθηκών κλπ. 
      2. Η με αριθμό 105/7.10.2003 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με τις ελλείψεις σε εκπαιδευτικό προσωπικό στα σχολεία Πρωτοβάθμιας και Δευτεροβάθμιας Εκπαίδευσης κλπ.
      3. Η με αριθμό 117/7.10.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Τύπου και Μέσων Μαζικής Ενημέρωσης, σχετικώς με την ισότιμη προβολή των κομμάτων από τα Μέσα Μαζικής Ενημέρωσης κλπ.
      4. Η με αριθμό 103/7.10.2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τους Υπουργούς Υγείας και Πρόνοιας, Εθνικής Παιδείας και Θρησκευμάτων, σχετικώς με τη λήψη μέτρων αντιμετώπισης της παιδικής παχυσαρκίας κλπ.
      B. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου. (Άρθρο 130 παρ. 2 και 3 Καν. Βουλής)
      1. Η με αριθμό 109/7.10.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Υγείας και Πρόνοιας, σχετικώς με τη λειτουργία των Κέντρων Υγείας Αίγινας και Τροιζηνίας.
      2. Η με αριθμό 104/7.10.2003 επίκαιρη ερώτηση του Βουλευτή της Νέας Δημοκρατίας κ. Νικολάου Αγγελόπουλου προς τον Υπουργό Μεταφορών και Επικοινωνιών, σχετικώς με την οικονομική κατάσταση του Οργανισμού Σιδηροδρόμων Ελλάδας κλπ.
      3. Η με αριθμό 112/7.10.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τη μονιμοποίηση των συμβασιούχων που υπηρετούν στο Αριστοτέλειο Πανεπιστήμιο Θεσσαλονίκης.
      4. Η με αριθμό 102/7.10.2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων ΄Εργων, σχετικώς με τη λήψη μέτρων προστασίας από τη ρύπανση του Ασωπού ποταμού. 
      5. Η με αριθμό 106/7.10.2003 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Δικαιοσύνης, σχετικώς με τις αμοιβές των μελών του Συμβουλίου της Επικρατείας, εκτός των κυρίων καθηκόντων τους κλπ.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 93/6.10.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Γ΄ Αντιπροέδρου της Βουλής κ. Κωνσταντίνου Βρεττού προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη μέτρων προστασίας του Εθνικού Δρυμού της Πάρνηθας.
      Η επίκαιρη ερώτηση του Αντιπρόεδρου της Βουλής κ. Βρεττού, έχει ως εξής: 
      «Σε πρόσφατη συνεδρίαση του Δημοτικού Συμβουλίου του Δήμου Αχαρνών παρουσιάστηκε σχέδιο απόφασης του Οργανισμού Ρυμοτομικού Σχεδίου και Προστασίας Περιβάλλοντος της Αθήνας με τον καθορισμό ζωνών προστασίας της Πάρνηθας.
      Μία από τις προτάσεις της εισήγησης –που προκαλεί και την αντίδραση του Δήμου Αχαρνών, φορέων και κατοίκων- ανοίγει το δρόμο για τη δημιουργία δύο πάρκων κεραιών στην Πάρνηθα, ενώ αφήνει πολλά ερωτηματικά σχετικά με το τι ακριβώς θα γίνει στις διάφορες ζώνες που καθορίζονται.
      Ας σημειωθεί ότι η συγκεκριμένη πρόταση έγινε χωρίς να ενημερωθεί ο Δήμος Αχαρνών. 
      Κατόπιν αυτού ερωτάται η κυρία Υπουργός: Αν θα επανεξετάσει το θέμα προκειμένου να μην μεταφερθούν στον Εθνικό Δρυμό της Πάρνηθας χρήσεις οι οποίες θα προκαλέσουν την καταστροφή του»
      Η Υφυπουργός κ. Ζήση έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, το σχέδιο διατάγματος για καθορισμό ζωνών, προστασίας του ορεινού όγκου της Πάρνηθας προωθείται, όπως ξέρετε, από τον Οργανισμό Ρυθμιστικού Σχεδίου της Αθήνας, σύμφωνα με την επιταγή του ν. 1515/1985 και θέλει να εξειδικεύσει ιδιαίτερα τους στόχους περί προστασίας του φυσικού περιβάλλοντος, ιδιαίτερα των ορεινών όγκων και βεβαίως και της πολιτιστικής κληρονομιάς. 
      Στις διαδικασίες δεν προβλέπεται γνωμοδότηση φορέων, σύμφωνα με τις διατάξεις του άρθρου 4 του νόμου. Παρ’ όλα αυτά, ο Οργανισμός της Αθήνας ζήτησε να υπάρξει δημοσιοποίηση των θεμάτων προστασίας και ζήτησε την έκφραση των απόψεων της Τοπικής Αυτοδιοίκησης την 1.8.2003 και 8.8.2003 με τα αντίστοιχα έγγραφά του και έθεσε αυτό το σχέδιο προεδρικού διατάγματος υπόψη των φορέων. 
      Πρέπει να πω, κύριε συνάδελφε, ότι μέχρι σήμερα ο Δήμος Αχαρνών και η Κοινότητα Αφιδνών δεν έχουν στείλει τις γνωμοδοτήσεις τους, δεν έχουν στείλει τις απόψεις τους πάνω στις προτάσεις του προεδρικού διατάγματος, ώστε τελικά να συνεκτιμηθούν στην τελική διαμόρφωση αυτού του σχεδίου. 
      Οι στόχοι της ρύθμισης είναι γνωστοί στο συνάδελφο κ. Βρεττό γιατί πραγματικά και σε όλην την περιοχή υπάρχει αγωνία και ανησυχία. Η Πάρνηθα θα είναι ο σημαντικός βιότοπος της Αττικής και η διαχειριστική μελέτη που συνοδεύει το προεδρικό διάταγμα έχει εκπονηθεί από το Δασαρχείο της Πάρνηθας και συγκεντρώνονται όλα τα στοιχεία τα οποία τελικά συνιστούν και τεκμηριώνουν την οικολογική αξία του ορεινού όγκου. 
      Δεν θα αναφερθώ, κύριε Πρόεδρε, στο μέγεθος της προστασίας που πρέπει να υπάρξει στην περιοχή. Η Πεντέλη έχει εκατόν εξήντα χιλιάδες στρέμματα, ο Υμηττός ενενήντα χιλιάδες στρέμματα, το Αιγάλεω πενήντα χιλιάδες στρέμματα. Μιλάμε για μία περιοχή η οποία είναι πραγματικά ιδιαίτερης σημασίας για τη σύνδεση του περιαστικού πρασίνου, για τη δημιουργία της προστασίας με ανθρώπινες μόνο δραστηριότητες και ήπιες παρεμβάσεις. 
      Θέλω να απαντήσω στο συγκεκριμένο ερώτημα και να πω ότι δεν προτείνεται σ’ αυτό το σχέδιο προεδρικού διατάγματος η δημιουργία νέων πάρκων κεραιών, πέραν αυτών που έχουν θεσμοθετηθεί με κοινές υπουργικές αποφάσεις, την κοινή υπουργική απόφαση 46300/2000: «θέσεις, τρόποι και οργάνωση, ειδικοί όροι δημιουργίας, καθώς όροι και προϋποθέσεις και διαδικασία για την υποχρεωτική τοποθέτηση των πομπών των ραδιοφωνικών ή τηλεοπτικών σταθμών στο ραδιοτηλεοπτικό πάρκο κεραιών στη θέση Αέρας της Πάρνηθας». Δηλαδή, πέρα απ΄ αυτά που ήδη υπάρχουν κι έχουν θεσμοθετηθεί με κοινές υπουργικές αποφάσεις, δεν προβλέπεται σ’ αυτό το σχέδιο καμία νέα τέτοια παρέμβαση για πάρκο κεραιών για οποιεσδήποτε άλλες περιπτώσεις. 
      Σύμφωνα με τις εκτιμήσεις, θεωρείται ότι αυτός ο χώρος μπορεί να αποτελέσει οργανωμένο χώρο – υποδοχέα τέτοιων εγκαταστάσεων και επισημαίνεται από τη μελέτη ότι υπάρχουν άλλες βαρύνουσες παρεμβάσεις στην περιοχή που είναι πραγματικά ασύμβατες με τον οικολογικό χαρακτήρα του ορεινού όγκου της Πάρνηθας.
      ΠΡΟΕΔΡΟΣ (Απόστολος Κακλαμάνης): Ο Γ΄ Αντιπρόεδρος της Βουλής κ. Βρεττός, έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Η Πάρνηθα δεν ανήκει στο χώρο του Δήμου Αχαρνών. Μπορεί να ανήκει στα όριά του, αλλά ανήκει στην Αθήνα και, όταν ο Οργανισμός της Αθήνας αποφασίζει, κύριε Πρόεδρε, να λειτουργήσει ορισμένα πράγματα στην Πάρνηθα, πρέπει να καταλαβαίνει ότι οι επιπτώσεις βαραίνουν κυρίως τους κατοίκους της Αθήνας και το Λεκανοπέδιο γενικότερα. Στην Πάρνηθα οι κεραίες, όπως έχουν τοποθετηθεί, δημιουργούν μια χαώδη κατάσταση. Τις τοποθέτησαν παράνομα, παράταιρα, χωρίς κανέναν ειρμό και καμία άδεια. Δεν ξέρω τι υπαινίσσεται ο Οργανισμός της Αθήνας, που –λυπάμαι που το λέω- δεν έχει και το προτέρημα της διαφάνειας, αλλά δυστυχώς κινείται παράλληλα, χωρίς να συγκλίνει με την πολιτική ηγεσία του Υπουργείου ΠΕΧΩΔΕ. Πολλές φορές λειτουργεί μόνος του χωρίς να ελέγχεται και έχω την αίσθηση –γι’ αυτό έκανα και την ερώτηση- ότι και σ’ αυτήν την περίπτωση κάνει του κεφαλιού του χωρίς να έχει ρωτήσει την πολιτική ηγεσία του Υπουργείου.
      Χαίρομαι που μου δίνει καθησυχαστική απάντηση η κυρία Υπουργός. Θα την παρακαλούσα να ξαναδεί το θέμα μαζί με τις υπηρεσίες του Οργανισμού της Αθήνας, γιατί σας λέω και πάλι ότι φοβάμαι πως πολλά πράγματα μπορεί να κρύβονται πίσω από τις προτάσεις που προέρχονται από αυτόν τον Οργανισμό.
      Ευχαριστώ,
      ΠΡΟΕΔΡΟΣ (Απόστολος Κακλαμάνης): Το λόγο έχει η κ. Ζήση.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν καταλαβαίνω τι υπαινιγμοί υπάρχουν όσον αφορά τον Οργανισμό της Αθήνας, αλλά ο Οργανισμός της Αθήνας δεν περιλαμβάνει μόνο την Αθήνα. Είναι μια ειδική χωροταξική μελέτη συνολικά της Αττικής, είναι το ρυθμιστικό όλου του χώρου. Υπάρχουν οι χώροι προστασίας, οι χώροι οικιστικής ή τουριστικής ανάπτυξης, υπάρχουν μελέτες και διαχειριστικές και χωροταξικές που καθορίζουν τελικά όλα εκείνα τα κριτήρια σύμφωνα με το ν. 1650/86 αλλά και με τις άλλες μας δεσμεύσεις τη μορφή και την προστασία της περιοχής. 
      Πάντως σ’ αυτό το θέμα που αναφέρεται η ερώτησή σας, κύριε συνάδελφε, η μελέτη έχει δείξει ότι υπάρχουν εκεί κάποιες εγκαταστάσεις που επιβαρύνουν περισσότερο το περιβάλλον, ενώ φαίνεται ότι μ’ αυτές τις κεραίες που υπάρχουν –δεν ξέρω με ποιον τρόπο έγιναν αυτές οι εγκαταστάσεις, αλλά θεσμοθετήθηκαν με κοινή υπουργική απόφαση- υπάρχει λιγότερη όχληση, είναι ηπιότερη η παρέμβασή τους απ’ ό,τι είναι τα κτίρια του ΟΤΕ, το ξενοδοχείο «Mont Parnes», η λατομική ζώνη, οι στρατιωτικές εγκαταστάσεις που υπάρχουν στην περιοχή. Για όλες όμως τις υφιστάμενες εγκατάσεις –επειδή έκανα μια έρευνα να δω τι υπάρχει-  υπάρχει θεσμοθέτησή τους με κοινές υπουργικές αποφάσεις. Εκείνο που θέλω να πω και να διαβεβαιώσω τον κύριο συνάδελφο, είναι ότι στο πλαίσιο αυτού του σχεδίου προεδρικού διατάγματος, δεν φαίνεται να είναι εφικτή η απομάκρυνση των υπαρχουσών και θεσμοθετημένων εγκαταστάσεων, διότι είναι υφιστάμενες και λειτουργούν, αλλά δεν υπάρχει πρόθεση και πρόταση για καινούριες εγκαταστάσεις. Πάντως, κύριε Πρόεδρε, τέτοια θέματα είναι δυνατόν να εξεταστούν από το φορέα διαχείρισης του ορεινού όγκου της Πάρνηθας, ο οποίος δημιουργείται.
      ΠΡΟΕΔΡΟΣ (Απόστολος Κακλαμάνης): Θα συζητηθεί η δεύτερη με αριθμό 94/6-10-2003 επίκαιρη ερώτηση του Βουλευτή της Νέας Δημοκρατίας κ. Μιλτιάδη Έβερτ προς τον Υπουργό Οικονομίας και Οικονομικών, σχετικώς με την πορεία του κρατικού προϋπολογισμού κλπ.
      Η επίκαιρη ερώτηση του κ. Έβερτ έχει ως εξής:
      «Την ώρα που η Κυβέρνηση προσπαθεί να ωραιοποιήσει την κακή εξέλιξη της πορείας του προϋπολογισμού, τα νέα στοιχεία για το οκτάμηνο Ιανουαρίου-Αυγούστου 2003 του προϋπολογισμού δείχνουν δραματική επιδείνωση:
      - Το έλλειμμα έχει διπλασιαστεί το οκτάμηνο και ανέρχεται σε 7.22 δισεκατομμύρια ευρώ, όταν η πρόβλεψη για ολόκληρο το έτος είναι 5.3 δισεκατομμύρια ευρώ.
      - Οι δαπάνες αυξάνουν με διπλάσιο ρυθμό του προβλεπομένου στον προϋπολογισμό.
      - Ειδικότερα, στο 1,9 του ΑΕΠ ή στα 2.826 εκατομμύρια ευρώ διαμορφώθηκε το έλλειμμα του τακτικού προϋπολογισμού στο οκτάμηνο Ιανουαρίου- Αυγούστου 2003. Σύμφωνα με στοιχεία του Γενικού Λογιστηρίου του Κράτους, τα καθαρά τακτικά έσοδα ανέρχονται σε 24.776 εκατομμύρια ευρώ έναντι 23.650 εκατομμυρίων ευρώ το αντίστοιχο περυσινό χρονικό διάστημα, ήτοι αύξηση 4,78%.
      Μεγάλη υστέρηση παρουσιάζουν οι εισπράξεις από το Πρόγραμμα Δημοσίων Επενδύσεων που αναδεικνύουν την αδυναμία της Κυβέρνησης για απορρόφηση των πόρων του Γ΄ Κοινοτικού Πλαισίου Στήριξης.
      Οι λογαριασμοί του δημοσίου που παρακολουθούνται από την Τράπεζα της Ελλάδος εμφανίζουν σε ταμειακή βάση έλλειμμα ύψους 5,5% του ΑΕΠ έναντι μόλις 2,6% στο αντίστοιχο περσινό διάστημα.
      Στο τέλος κάθε χρόνου και για τέσσερις-πέντε ημέρες, τα τελευταία χρόνια το Υπουργείο Οικονομίας και Οικονομικών δανείζεται υπέρογκα ποσά συνήθως από την Εθνική Τράπεζα, αλλά και από άλλες τράπεζες με τα οποία αγοράζει κρατικά ομόλογα για να εμφανίσει πλασματική μείωση του ελλείμματος.
      Με τη μεθόδευση αυτή το έλλειμμα για λίγες ημέρες εμφανίζεται πλασματικά μειωμένο και συγχρόνως καταβάλλονται μεγάλα ποσά για τόκους, που επιβαρύνουν τον προϋπολογισμό, δηλαδή τον ‘Έλληνα φορολογούμενο. Η επιβάρυνση αυτή μετακυλύεται  από έτος σε έτος.
      Κατόπιν αυτών, ερωτάται ο Υπουργός Οικονομίας και Οικονομικών κ. Νίκος Χριστοδουλάκης:
1. Εάν προτίθεται να καλέσει τους τακτικούς καθηγητές που διδάσκουν Δημόσια Οικονομικά στα Πανεπιστήμια της χώρας να συντάξουν εντός διμήνου έκθεση για την πορεία του Προϋπολογισμού 2003 για να υπάρξει αντικειμενική απεικόνιση της κατάστασης του Προϋπολογισμού.
       2. Αν και φέτος θα καταφύγει στον ολιγοήμερο δανεισμό με στόχο να εμφανίσει και πάλι πλασματική μείωση του ελλείμματος». 
     Ο Υπουργός Οικονομίας και Οικονομικών έχει το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, κατ’ αρχάς όσον αφορά τα θέματα αξιολόγησης του προϋπολογισμού, όχι μόνο οι καθηγητές των δημοσίων οικονομικών, αλλά και ο κάθε ΄Ελληνας πολίτης και ιδιαιτέρως φυσικά η κοινοβουλευτική αντιπροσωπεία ενώπιον της οποίας τις επόμενες ημέρες θα συζητηθεί το προσχέδιο του προϋπολογισμού, θα έχουν κάθε ευκαιρία να αξιολογήσουν κάθε πτυχή του προϋπολογισμού, ενδεχομένως πλην της Αντιπολιτεύσεως η οποία αντί αξιολογήσεως και κριτικής, αντί επιχειρηματολογίας, μας υποβάλει διαρκώς στην ιδέα της πολύ κακής δημοσιονομικής κατάστασης, έτσι ώστε να ορθώσει ένα τείχος ασάφειας, αβεβαιότητος, καταγγελίας και πολλές φορές δυσφήμισης της ελληνικής οικονομίας προκειμένου να καλύψει την έλλειψη επιχειρηματολογίας της.
     Γνωρίζετε πάρα πολύ καλά, κύριε ΄Εβερτ, ότι ο προϋπολογισμός συντάσσεται πλέον στη βάση της αξιολόγησης των δαπανών. ΄Εχουμε ξεκινήσει αυτήν τη διαδικασία εδώ και μερικά χρόνια και μάλιστα τώρα διαμορφώνουμε ένα νομικό πλαίσιο το οποίο θα καθορίζει ότι όλες οι δημόσιες δαπάνες, ανεξαιρέτως, θα μπαίνουν σε αυτήν τη λογική της αξιολόγησης, της δημόσιας παρουσίασης και κριτικής. Θα έχουμε την ευκαιρία σε λίγες μέρες να συζητήσουμε πολύ περισσότερα, και φυσικά θέλω να σας πω ότι με πολύ μεγάλη ευχαρίστηση θα συμμετάσχω σε οποιαδήποτε συζήτηση οργανωθεί από καθηγητές δημοσίων οικονομικών και όχι μόνο τακτικούς αλλά και αναπληρωτές και επίκουρους και λέκτορες, για όλα τα θέματα οικονομικής και δημοσιονομικής πολιτικής. 
     Άλλωστε, όπως νομίζω θα γνωρίζετε, ότι παρά τις επανειλημμένες αιτιάσεις της Αξιωματικής Αντιπολιτεύσεως περί της ποιότητος των στοιχείων, που λέτε, λέτε, λέτε, όλα αυτά τα χρόνια για αλχημείες και ένα σωρό πράγματα, αιφνιδίως ήρθε χθες το Διεθνές Νομισματικό Ταμείο και αναγνώρισε ότι η Ελλάδα κάνει μια πολύ καλή δουλειά στην επεξεργασία και δημοσίευση όλων των οικονομικών στοιχείων, μιλώντας για την Εθνική Στατιστική Υπηρεσία, για το Υπουργείο Οικονομικών, αλλά και για την  Τράπεζα Ελλάδος φυσικά. Και λέει ότι αυτό το σύστημα στο οποίο ενετάχθη η χώρα μας πέρυσι, δίδει μια σειρά από στατιστικά δεδομένα τα οποία βασίζονται σε διεθνείς κανονισμούς, τα οποία δίδονται έγκαιρα σε όσους ενδιαφέρονται, με αρκετή διαφάνεια, έτσι ώστε να μπορούν να γίνονται δημόσιες συζητήσεις.
     Κατά συνέπεια, όλο αυτό το οικοδόμημα της αμφισβήτησης των στοιχείων γύρω από το οποίο είχε οχυρωθεί τόσα χρόνια η Αξιωματική Αντιπολίτευση καταρρίπτεται από την ίδια την έκθεση του Διεθνούς Νομισματικού Ταμείου. Λες και είχε ραντεβού με την ερώτηση που γίνεται σήμερα και δημοσίευσε χθες όλα αυτά τα συμπεράσματα για την ποιότητα των στοιχείων του ελληνικού προϋπολογισμού. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Όσον αφορά το δεύτερο θέμα –και τελειώνω με μία απλή φράση, κύριε Πρόεδρε…
     ΠΡΟΕΔΡΟΣ (Απόστολος Κακλαμάνης): Στη δευτερολογία σας, κύριε Υπουργέ, θα συμπληρώσετε, διότι ο χρόνος είναι αυτός.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Στο δεύτερο θέμα θα απαντήσω αμέσως μετά τον κ. Έβερτ.
     ΠΡΟΕΔΡΟΣ (Απόστολος Κακλαμάνης): Ο κ. Έβερτ έχει το λόγο.
     ΜΙΛΤΙΑΔΗΣ ΕΒΕΡΤ: Αφού, κύριε Πρόεδρε, δεν απαντάει στο δεύτερο ερώτημα. Δεν το καταλαβαίνετε, κύριε Πρόεδρε;
     ΠΡΟΕΔΡΟΣ (Απόστολος Κακλαμάνης): Παρακαλώ, κύριε Έβερτ, έχετε το λόγο επί της ερωτήσεώς σας.
     Ο Πρόεδρος δυστυχώς υφίσταται όλες τις συνέπειες της μη προσαρμογής όλων μας εις τον Κανονισμό.
     ΜΙΛΤΙΑΔΗΣ ΕΒΕΡΤ: Όταν δεν θα μπορώ να πάρω το λόγο, τότε θα μου απαντήσει στο δεύτερο ερώτημα;
     ΠΡΟΕΔΡΟΣ (Απόστολος Κακλαμάνης): Μη με φέρνετε σε δύσκολη θέση. Εγώ δεν θα κάνω το δικηγόρο ούτε το δικό σας ούτε του Υπουργού. 
     ΜΙΛΤΙΑΔΗΣ ΕΒΕΡΤ: Καλά, κύριε Πρόεδρε.
     ΠΡΟΕΔΡΟΣ (Απόστολος Κακλαμάνης): Αν μου επιτρέπετε, όμως, αν και το ερώτημα ήταν πιο συγκεκριμένο, ίσως και ο Υπουργός να απαντούσε νωρίτερα.
     ΜΙΛΤΙΑΔΗΣ ΕΒΕΡΤ: Ήταν συγκεκριμένο το ερώτημα.
     ΠΡΟΕΔΡΟΣ (Απόστολος Κακλαμάνης): Όχι, το ερώτημά σας είναι δύο σελίδες που είναι ένα σωρό πράγματα.
     ΜΙΛΤΙΑΔΗΣ ΕΒΕΡΤ: Ποιο ερώτημα;
     ΠΡΟΕΔΡΟΣ (Απόστολος Κακλαμάνης): Μη με φέρνετε εμένα σε αυτήν τη θέση.
     ΜΙΛΤΙΑΔΗΣ ΕΒΕΡΤ: Τι λέτε, κύριε Πρόεδρε; Με συγχωρείτε.
     ΠΡΟΕΔΡΟΣ (Απόστολος Κακλαμάνης): Εγώ δεν έχω λόγο εδώ να κάνω είτε υμών είτε του Υπουργού…
     ΜΙΛΤΙΑΔΗΣ ΕΒΕΡΤ: Είναι συγκεκριμένο το δεύτερο ερώτημα, δεν απήντησε και λέει ότι θα απαντήσει μετά.
     ΠΡΟΕΔΡΟΣ (Απόστολος Κακλαμάνης): Διότι κάνει ο Υπουργός αυτό που κάνατε και εσείς.
     ΜΙΛΤΙΑΔΗΣ ΕΒΕΡΤ: Τι έκανα;
     ΠΡΟΕΔΡΟΣ (Απόστολος Κακλαμάνης): Εάν διαβάσετε την ερώτησή σας, που τη διάβασα και εγώ σε πολύ χρόνο, θα το διαπιστώσετε.
     ΜΙΛΤΙΑΔΗΣ ΕΒΕΡΤ: Διαβάστε την παρακαλώ.
     ΠΡΟΕΔΡΟΣ (Απόστολος Κακλαμάνης): Το είδα το ερώτημά σας εγώ. Αλλά επαναλαμβάνω, κύριε Έβερτ, δυστυχώς και εις την ανάπτυξη των ερωτήσεών μας οι Βουλευτές και οι Υπουργοί στην ανάπτυξη των απαντήσεων, πλατειάζουμε.
     ΜΙΛΤΙΑΔΗΣ ΕΒΕΡΤ: Πλατειάσατε, κύριε Υπουργέ.
     ΠΡΟΕΔΡΟΣ (Απόστολος Κακλαμάνης): Όχι και εσείς. Αυτό λέω.
     ΜΙΛΤΙΑΔΗΣ ΕΒΕΡΤ: Κύριε Υπουργέ, πλατειάσατε.
     ΠΡΟΕΔΡΟΣ (Απόστολος Κακλαμάνης): Λέω ότι πλατειάζετε και όταν καταθέτετε τις ερωτήσεις…
     ΜΙΛΤΙΑΔΗΣ ΕΒΕΡΤ: Εντάξει. Ευχαριστώ, κύριε Πρόεδρε.
     ΠΡΟΕΔΡΟΣ (Απόστολος Κακλαμάνης): Το θέμα είναι ότι ο Υπουργός μεν έχει τη δυνατότητα να απαντήσει στη δευτερολογία του, ενώ εσείς δεν την έχετε. Αυτό είναι το κακό.
     Ορίστε, κύριε Έβερτ, έχετε το λόγο.
     ΜΙΛΤΙΑΔΗΣ ΕΒΕΡΤ: Κύριε Πρόεδρε, δύο πράγματα συμβαίνουν. Ή ο κύριος Υπουργός δεν ξέρει τι του γίνεται, που δεν μπορώ να το πιστέψω ή προσπαθεί για άλλη μία φορά να αποκρύψει την αλήθεια και από το Σώμα, αλλά και από τον ελληνικό λαό. Δε λέει την αλήθεια. Όποιος δεν λέει την αλήθεια, καταλαβαίνετε τι λέει.
     Κύριε Πρόεδρε, όλα τα στοιχεία δείχνουν ότι το έλλειμμα θα αυξηθεί πάνω από το 1,5% του ΑΕΠ. Και ζήτησα γι’ αυτό το λόγο να συσταθεί μία ανεξάρτητη επιτροπή από καθηγητές ΑΕΙ για να μπορέσει αυτή η επιτροπή να μας πει εν πάση περιπτώσει την αλήθεια αυτή, αφού διαφωνούμε. Αλλά τα λέει και η έκθεση του Λογιστηρίου, η οποία σας λέει ότι και τον Αύγουστο βρίσκεστε με έλλειμμα πάνω από 1,6% του ΑΕΠ. Διεκτραγωδεί η έκθεση του Λογιστηρίου το χάλι του προϋπολογισμού.
     Κύριε Πρόεδρε, γι’ αυτό υποχρεώνεται εσπευσμένα το Υπουργείο Εθνικής Οικονομίας να πουλήσει ένα μεγάλο πακέτο των μετοχών της Εθνικής για να καλύψει το έλλειμμα. Αυτό αποτελεί, όμως, έγκλημα.
     Ο Πρόεδρος της «ΔΕΚΑ» θα βρεθεί στα δικαστήρια. Και σας το λέμε ότι θα τον παραπέμψουμε εμείς την επόμενη ημέρα που θα γίνουμε κυβέρνηση. Και το λέω από τώρα για να το γνωρίζει, διότι έκανε την ίδια δουλειά, παραμονές των εκλογών του 2000, και παρενέβη με τη «ΔΕΚΑ» στο χρηματιστήριο. Υπάρχει μία απώλεια 400 εκατομμυρίων ευρώ από τον τρόπο και την τιμή που πουλήθηκαν οι μετοχές της Εθνικής για να καλύψετε το έλλειμμα του προϋπολογισμού. Δεν θα τη γλιτώσει ο Πρόεδρος της «ΔΕΚΑ» και σας το λέει ο Έβερτ αυτό. Και γράψτε το! 
     Καταθέτω, κύριε Πρόεδρε, πίνακα με την πορεία της τιμής της μετοχής της Εθνικής Τράπεζας για να δουν τα χάλια τους.
     (Στο σημείο αυτό ο Βουλευτής κ. Μιλτιάδης ΄Έβερτ καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     (Να φωτογραφηθεί ο πίνακας)
     ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κατ’ αρχάς να σχολιάσω το δεύτερο σκέλος της ερωτήσεως. Είναι γνωστό ότι το ελληνικό δημόσιο χρησιμοποιεί κάθε τρόπο προκειμένου να βελτιστοποιήσει τα αποθεματικά τα οποία έχει στη χρηματοδότηση των δαπανών και στη μείωση του δημόσιου χρέους.
      Κατά συνέπεια, το ελληνικό δημόσιο φέτος, όπως και τα προηγούμενα χρόνια, θα χρησιμοποιήσει κάθε δυνατή, θεμιτή και νόμιμη διαδικασία προκειμένου να ελαχιστοποιήσει το κόστος χρηματοδότησης των δημοσίων δαπανών και να αυξήσει το όφελος το οποίο αποκομίζει.
      Εκπλήσσομαι, όμως, από αυτό το οποίο ανέφερε ο κ. Έβερτ, σχετικά με την ξεκάθαρη απειλή, την οποία είπε εναντίον ενός διακεκριμένου δημοσίου λειτουργού, του Γενικού Γραμματέα Δημοσιονομικής Πολιτικής του κ. Κουσουλάκου.
      Η διάθεση του 11% των μετοχών της Εθνικής αποτελεί μία στρατηγική επιλογή της Κυβέρνησης, η οποία έχει στόχο να διευρύνει τη θεσμική επενδυτική βάση της τράπεζας, να μειώσει την άμεση κρατική παρουσία, η οποία υπήρχε μέχρι τώρα στην τράπεζα και να δώσει έτσι τη δυνατότητα σ’ αυτό το πολύ δυναμικό πιστωτικό ίδρυμα της χώρας, που αποτελεί το στυλοβάτη του πιστωτικού μας συστήματος, να προχωρήσει μπροστά με όλες τις απαραίτητες κινήσεις και τη δυναμική που επιβάλλουν οι απαιτήσεις των καιρών.
      Καμία απειλή της Νέας Δημοκρατίας από οπουδήποτε και αν προέρχεται δεν πρόκειται να κάμψει τη θέληση της Κυβέρνησης να προχωρήσουμε ταχύτατα σε όλες εκείνες τις διαρθρωτικές αλλαγές, τις οποίες έχει ανάγκη η ελληνική οικονομία με απόλυτη διαφάνεια, με γνώμονα το δημόσιο συμφέρον, με κάθε ελεγκτική διαδικασία, έτσι όπως πρέπει να εφαρμόζεται. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      Εμείς θα συνεχίσουμε συστηματικά με σχέδιο, με διαφάνεια και με αποτελεσματικότητα όλες τις αλλαγές που προβλέπονται στο πρόγραμμα οικονομικής πολιτικής που έχουμε, τις οποίες έχει ανάγκη η ελληνική οικονομία και οι οποίες θα δώσουν πολύ θετικά αποτελέσματα για το σύνολο των Ελλήνων πολιτών και της οικονομίας συνολικά.
      Σας ευχαριστώ πολύ.
     ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 97/6-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικώς με τις κινητοποιήσεις των εργαζομένων στα Σώματα Ασφαλείας, την αναγνώριση του επαγγέλματός των ως ανθυγιεινού και επικίνδυνου κλπ.
     Η επίκαιρη ερώτηση του κ. Σκυλλάκου έχει ως εξής:
     «Σε κινητοποιήσεις βρίσκονται οι αστυνομικοί, πυροσβέστες και λιμενικοί υπάλληλοι διεκδικώντας την αναγνώριση του επαγγέλματός τους ως ανθυγιεινού και επικίνδυνου, ενώ ταυτόχρονα διαμαρτύρονται για τις μηδαμινές αυξήσεις που προβλέπονται στο μισθολόγιό τους.
     Η Κυβέρνηση παρά τις υποσχέσεις της για αναγνώριση του επαγγέλματός τους ως επικίνδυνου, έκανε πίσω ακόμη και στην επιμέρους αυτή αποδοχή του αιτήματος. Η απόδοση ενός μικρού χρηματικού επιδόματος και η επέκταση των πλασματικών χρόνων για τους προσληφθέντες ως και το 1992 δεν συνιστά σε καμία περίπτωση λύση του προβλήματος ούτε απάντηση στο αίτημα των πυροσβεστών, αστυνομικών και λιμενικών υπαλλήλων, που είναι η αναγνώριση και η ένταξη του κλάδου στα βαρέα, ανθυγιεινά και επικίνδυνα επαγγέλματα.
     Η εργασία του πυροσβέστη, αστυνομικού και λιμενικού υπαλλήλου αποτελεί γενικά ανθυγιεινή και επικίνδυνη εργασία. Αυτό έχει σημαντικές αρνητικές συνέπειες στην υγεία των υπαλλήλων αυτών. Τα ατυχήματα εν ώρα εργασίας, οι επαγγελματικές ασθένειες (ιδιαίτερα των πυροσβεστών), οι τραυματισμοί και οι θάνατοι εν ώρα υπηρεσίας είναι μερικά δείγματα των επιπτώσεων αυτών.
     Ερωτάται ο κύριος Υπουργός γιατί η Κυβέρνηση επιμένει στη μη ικανοποίηση του αιτήματος; Ποιες είναι οι «παρενέργειες» που επικαλείται ότι θα δημιουργήσει η αναγνώριση και η ένταξη του κλάδου στα βαρέα, ανθυγιεινά και επικίνδυνα επαγγέλματα;»
     Θα απαντήσει ο Υπουργός Δημόσιας Τάξης κ. Φλωρίδης.
     Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
     Κύριε Πρόεδρε, η Κυβέρνηση η δική μας είναι υπερήφανη γιατί κατοχύρωσε πλήρη συνδικαλιστικά δικαιώματα στο χώρο των Σωμάτων Ασφαλείας. Είναι επίσης υπερήφανη γιατί την τελευταία δεκαετία με μία σειρά από θεσμικές παρεμβάσεις ενίσχυσε σημαντικά και την οικονομική τους θέση, αλλά και τη θεσμική τους κατάσταση.
     Εμείς την τελευταία δεκαετία ξεκινήσαμε το θεσμό της εισαγωγής στις σχολές μέσα από αδιάβλητες διαδικασίες του θεσμού των πανελλήνιων εξετάσεων. Ταυτόχρονα μοριοποιήσαμε τις μεταθέσεις, κάναμε ένα ανθρώπινο ωράριο εργασίας με το πενθήμερο, απαλλάξαμε τους αστυνομικούς από αλλότρια καθήκοντα και υπήρξαν και γενναίες μεταβολές στο οικονομικό πεδίο.
     Την τελευταία επταετία οι αποδοχές των εργαζομένων στα Σώματα Ασφαλείας έχουν διπλασιαστεί και σε κάποιες περιπτώσεις υπερδιπλασιαστεί. Θεσμοθετήσαμε την πλασματική μάχιμη πενταετία κατ’ αρχάς για όσους είχαν εισέλθει στο Σώμα μέχρι το 1984 και στη συνέχεια με πρόσφατη απόφασή μας, που θα έρθει σύντομα στη Βουλή για ρύθμιση, γι’ αυτούς που εισήλθαν μέχρι το 1992.
     Μόνο κατά τη διάρκεια του τελευταίου τετραμήνου μετά από παραγωγικές συζητήσεις που είχαμε με τις συνδικαλιστικές τους ηγεσίες οδηγηθήκαμε στην αύξηση των επιδομάτων για τη νυχτερινή εργασία και την πέραν του πενθημέρου απασχόληση σε ποσοστό 65%. Πριν από μερικές εβδομάδες ανακοινώσαμε αύξηση των επιδομάτων κατά 20.000 δραχμές και όπως σας είπα χορηγήσαμε μία νέα πλασματική πενταετία, έτσι ώστε να παίρνουν πλήρεις συντάξιμες αποδοχές έστω και αν υπηρετούν πέντε χρόνια λιγότερο στο Σώμα.
      Αυτή είναι μια πραγματικότητα που διαμορφώσαμε εμείς για τα Σώματα Ασφαλείας, γιατί αξιολογώντας τις δυσκολίες που έχει η εργασία τους, φροντίσαμε να κατοχυρώσουμε πάρα πολλά πράγματα. Βεβαίως η Κυβέρνηση είναι ανοιχτή να συζητήσει μαζί τους κάθε ζήτημα που τους αφορά.
      Όσον αφορά στο ζήτημα του ανθυγιεινού και επικινδύνου, αυτό αποτελεί μια παραδοξολογία για το ασφαλιστικό μας σύστημα, διότι οι διαβαθμίσεις, όπως ξέρετε, στη δυσκολία των επαγγελμάτων είναι τα βαρεά-ανθυγιεινά και η μεγαλύτερη κλιμάκωση δυσκολίας είναι τα επικίνδυνα. Επομένως αυτά τα δύο δεν μπορούν να συνυπάρξουν. Ή είναι βαρύ και ανθυγιεινό ή είναι επικίνδυνο.
      Ο χαρακτηρισμός μιας εργασίας ως επικίνδυνης έχει με βάση το ισχύον ασφαλιστικό μας σύστημα την εξής επίπτωση: Ο χρόνος εργασίας στην υπηρεσία αυτή προσμετράται διπλός. 
      Το αποτέλεσμα, λοιπόν, μιας ρύθμισης συλλήβδην για όλους τους εργαζομένους στα Σώματα Ασφαλείας, με το χαρακτηρισμό του επαγγέλματός τους ως επικινδύνου, θα ήταν οι εξερχόμενοι των Αστυνομικών Σχολών νέοι αστυφύλακες στην ηλικία των είκοσι ενός ετών να είναι πλήρως συνταξιούχοι στην ηλικία των τριάντα πέντε ετών, μετά από δεκαπέντε χρόνια υπηρεσίας. Αυτό εξηγήθηκε πάρα πολλές φορές και από την υπεύθυνη θέση του Υπουργείου Οικονομικών, αλλά και από τη θέση του Υπουργείου Δημόσιας Τάξης. 
      Παρ΄όλα αυτά και για να μην υπάρχουν αμφισβητήσεις για το ζήτημα αυτό, δηλαδή για τις επιπτώσεις μιας τέτοιας ρύθμισης και όχι απλώς ενός χαρακτηρισμού, απέστειλα επιστολή προς το Υπουργείο Οικονομικών, προκειμένου να υποβληθεί κατά το νόμο από το αρμόδιο Υπουργείο ερώτημα για το τι επιπτώσεις μπορεί να έχει ο χαρακτηρισμός του επαγγέλματος ως επικινδύνου προς το μόνο αρμόδιο δικαστήριο να γνωμοδοτήσει, το Ελεγκτικό Συνέδριο της χώρας.
      Αναμένουμε, λοιπόν, τη γνωμοδότηση του Ελεγκτικού Συνεδρίου για να δούμε πάνω σε μια στέρεα νομική βάση ποιες είναι οι θετικές και αρνητικές επιπτώσεις.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Όσα μας είπε ο κύριος Υπουργός, είναι για να δικαιολογήσουν την άρνηση ικανοποίησης του αιτήματος. Πάλι το παραπέμπετε με ερώτημα σε κάποιο Υπουργείο για να δώσετε κάποιες ελπίδες.
      Η ουσία είναι μία: Αμφισβητείτε, κύριε Υπουργέ, ότι το επάγγελμα είναι επικίνδυνο και ανθυγιεινό; Δεν μπορεί κανείς να το αμφισβητήσει! Έχουμε θανάτους, έχουμε επαγγελματικές ασθένειες, ιδιαίτερα στους πυροσβέστες, αλλά και στους άλλους.
      Η επίπτωση από τις ρυθμίσεις που κάνετε, είναι μέχρι και δέκα χρόνια εργασίας περισσότερο, για να πάρουν σύνταξη αυτοί που διορίστηκαν μετά το ’92. Και κάποια ψίχουλα που δίνετε, δεν καλύπτουν σε καμία περίπτωση το 20%, που σε άλλους κλάδους παίρνουν επιπλέον οι εργαζόμενοι όταν είναι στα βαριά ανθυγιεινά και στα επικίνδυνα.
      Αλλά έχετε γενικότερο στόχο να κόψετε από παντού τα βαριά ανθυγιεινά και επικίνδυνα. Γι’ αυτό δυσκολεύεστε τώρα να πείτε καθαρά πώς αντιμετωπίζετε τον κλάδο. Πείτε μας καθαρά: Είναι ανθυγιεινό και επικίνδυνο; Εσείς μετράτε τη δεκάρα, πώς να καθίσουν περισσότερα χρόνια και να εργάζονται όλοι οι εργαζόμενοι δια βίου στην παραγωγή. Αυτό κάνετε και βρίσκετε αντιμέτωπους και τους αστυνομικούς.
      Εδώ θα ήθελα να θίξω το εξής ζήτημα: Υπονομεύετε κάθε αγώνα. Ξετυλίγονται αγώνες με δίκαιες διεκδικήσεις. Κανένας ουσιαστικός διάλογος. Καταχρηστικές και παράνομες οι απεργίες. Προ ημερών καταδίκη συνδικαλιστών. Χθες το βράδυ έγινε το πρωτοφανές. Είχαμε την ακραία συμπεριφορά ενός κόμματος, που θέλει να εμφανίζεται ως δημοκρατική παράταξη. Στρατιωτικός νόμος στο κέντρο της Αθήνας με χουντικό νομοθέτημα –αυτή είναι η συμπεριφορά της Κυβέρνησης- με εντολή να χτυπούν τα ΜΑΤ και να ρίχνουν και χημικά. Ήμουν παρών, δεχτήκαμε τα «δώρα» σας και σας τα επιστρέφω, σας επιστρέφω τα χημικά. Μπορώ να σας τα παραδώσω εκ μέρους και των αστυνομικών. Είναι δημοκρατία αυτή;
      Το μόνο που έχω να πω, είναι ότι η τρομοκρατία δεν θα περάσει. Οι αγώνες θα συνεχιστούν. Εμείς θα τους στηρίξουμε. Τα Σώματα Ασφαλείας τα βλέπουμε ως εργαζόμενους. Θα μας βρίσκετε μπροστά σας.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Κύριε Σκυλλάκο, πρέπει να απαντήσετε και εσείς ευθέως στο ερώτημα εάν η ελληνική κοινωνία και το ελληνικό ασφαλιστικό σύστημα μπορούν να δεχτούν συνταξιούχους με πλήρεις αποδοχές στην ηλικία των τριάντα πέντε ετών. Είναι αυτό το ερώτημα που πρέπει να απαντήσετε.
      Και αυτό που επίσης πρέπει να απαντήσετε είναι αν το κόμμα σας υιοθετεί και καλύπτει ενέργειες που εγγίζουν τα όρια μιας στάσης …
      ΑΝΤΩΝΗΣ ΣΚΥΛΛΑΚΟΣ: Ποια στάση;
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Διότι χθες το απόγευμα, κύριε Σκυλλάκο, είχαμε στάση από ένοπλο σώμα.
      ΑΝΤΩΝΗΣ ΣΚΥΛΛΑΚΟΣ: Μα, τι λέτε, κύριε Υπουργέ; Είστε Υπουργός …
      ΠΡΟΕΔΡΕΥΩΝ (Κωνσταντίνος Γείτονας): Κύριε Σκυλλάκο, θα σας παρακαλέσω να μη διακόπτετε …
      ΑΝΤΩΝΗΣ ΣΚΥΛΛΑΚΟΣ: Καταλαβαίνετε, κύριε Πρόεδρε, τι λέει;
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Εγώ σας άκουσα …
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, είναι ακριβώς σοβαρό το θέμα και γι’ αυτό ψυχραιμία.
      ΑΝΤΩΝΗΣ ΣΚΥΛΛΑΚΟΣ: Πού το πάνε;
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη διακόπτετε.
      ΑΝΤΩΝΗΣ ΣΚΥΛΛΑΚΟΣ: Μα, τι πράγματα είναι αυτά; Δημοκρατία έχουμε;
      ΑΓΓΕΛΟΣ ΤΖΕΚΗΣ: Ένοπλη στάση;
      ΠΡΟΕΔΡΕΥΩΝ (Κωνσταντίνος Γείτονας): Κύριε Σκυλλάκο, αφήστε επί τέλους τον κύριο Υπουργό να ομιλήσει.
      ΝΙΚΟΛΑΟΣ ΓΚΑΤΖΗΣ: Κινητοποίηση ήταν.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Δεν χρειάζεται κύριε Γκατζή συνηγόρους ο κ. Σκυλλάκος. Σας παρακαλώ.
      Συνεχίστε, κύριε Υπουργέ.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Κύριε Πρόεδρε, χθες το βράδυ είχαμε το πρωτοφανές γεγονός, συνδικαλιστές αστυνομικοί να επιτεθούν και να διαλύσουν την ομάδα των αστυνομικών που εφύλασσε το Υπουργείο Οικονομίας και στη συνέχεια να το καταλάβουν και να απαιτήσουν να προσέλθει ενώπιόν τους ο Υπουργός Οικονομίας. Έγιναν πέντε ώρες διαβουλεύσεις με την ηγεσία της Αστυνομίας. Εκλήθησαν να αντιληφθούν το παράνομο της ενέργειάς τους, η οποία προσβάλλει την ιστορία του Σώματος, την ιστορία από το 1833. Εξεδόθη μετά από πέντε ώρες διαβουλεύσεων και άρνησής τους να συμμορφωθούν με το νόμο –αυτοί που πρέπει να τηρούν το νόμο και να τον εφαρμόζουν- η απόφαση από τη Γενική Αστυνομική Διεύθυνση Αττικής, με την οποία χαρακτηρίζονταν αυτή η ενέργεια ως παράνομη. Την απόφαση αυτή μετέφεραν και γνωστοποίησαν στους καταληψίες δύο εισαγγελείς οι οποίοι προπηλακίστηκαν χυδαία και απεχώρησαν. Και στη συνέχεια οι δυνάμεις εκλήθησαν να επιβάλουν την τάξη σε μία κατάσταση στάσεως. 
      Εγώ θέλω να ρωτήσω, λοιπόν, το Κομμουνιστικό Κόμμα εάν υιοθετεί αυτές τις ενέργειες, εάν υιοθετεί τη στάση, εάν υιοθετεί την κατάληψη από ενόπλους της καρδιάς του κράτους που είναι το Υπουργείο Οικονομικών.
      ΑΝΤΩΝΗΣ ΣΚΥΛΛΑΚΟΣ: Δεν θα ποινικοποιήσετε εσείς τη συνδικαλιστική δραστηριότητα για κανένα εργαζόμενο.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Να τη μετατρέπεται σε ποινικά αδικήματα.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Σκυλλάκο.
      Παραβιάζετε τον Κανονισμό. Ολοκληρώσατε, κύριε Υπουργέ.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Και ειδικά από εσάς που έχετε υποστεί συνέπειες ως παράταξη και ως άτομα τέτοιων βίαιων ενεργειών στο παρελθόν, δεν θα περίμενα να υιοθετήσετε αυτές τις έκνομες ενέργειες και να μας λέτε ότι εδώ το κράτος παρανομεί.
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο χρόνο, κύριε Υπουργέ, ολοκληρώσατε.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Κύριε Πρόεδρε, θέλω να πω ακόμα το εξής. Η Κυβέρνηση δεν αρνείται να συζητήσει ακόμα και το πιο παράλογο αίτημα. Δεν αρνείται σε κανένα να διαδηλώσει όπως οι νόμοι λένε. Κανένας δεν εμποδίζεται στο να διαδηλώσει. Αλλά επιτέλους πρέπει να γνωρίζουν ότι υπάρχουν όρια και τα όρια τίθενται από τους νόμους. Και τους νόμους πρέπει να τους εφαρμόζουν αυτοί που έχουν αποστολή πριν από όλους να τους εφαρμόζουν.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Να τιμούν τα δικαιώματά τους, αλλά να τιμούν και τη στολή τους. Και αυτό που είδαμε χθες να συμβαίνει δεν έχει συμβεί ποτέ στη χώρα …
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, μη με αναγκάσετε να σας αφαιρέσω το λόγο.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): …τουλάχιστον σε δημοκρατία. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώσατε, κύριε Υπουργέ.
      Τέταρτη είναι η με αριθμό 99/6-10-2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη, προς τους Υπουργούς Εθνικής Παιδείας και Θρησκευμάτων, Οικονομίας και Οικονομικών, σχετικώς με τη λήψη μέτρων για τη διασφάλιση της ομαλής λειτουργίας των Τεχνολογικών Εκπαιδευτικών Ιδρυμάτων κλπ.
      Η επίκαιρη ερώτηση του κυρίου συναδέλφου έχει ως εξής:
      «Οι Διοικήσεις των ΤΕΙ αρνούνται να υπογράψουν συμβάσεις με το έκτακτο επιστημονικό προσωπικό για το τρέχον σχολικό έτος, λόγω ελλείψεως πιστώσεων στους προϋπολογισμούς τους. Οι έκτακτοι καθηγητές εκτιμάται ότι ανέρχονται στις έξι χιλιάδες, ενώ οι σπουδαστές των οποίων οι σπουδές τίθενται σε κίνδυνο για το νέο εξάμηνο ανέρχονται σε τριάντα χιλιάδες.
      Ειδικότερα το ΤΕΙ Δυτικής Μακεδονίας λειτουργεί με εκατόν είκοσι μόνιμους και πεντακόσιους έως εξακόσιους έκτακτους καθηγητές. Το ποσό των χρημάτων που οφείλεται στους έκτακτους καθηγητές ανέρχεται στα 1,6 εκατομμύρια ευρώ, το δε ποσό που αντιστοιχεί για τη σίτιση των σπουδαστών ανέρχεται στο 50% του προηγούμενου έτους.
      Οι αρμόδιοι παράγοντες δηλώνουν ότι οι μαθητές κινδυνεύουν να χάσουν το εξάμηνο λόγω της αποχής των καθηγητών από τα καθήκοντά τους, ενώ τα ποσά για τη σίτιση δεν επαρκούν με κίνδυνο στα μέσα Οκτωβρίου να διακοπεί η σίτιση των σπουδαστών.
      Ερωτώνται οι κύριοι Υπουργοί:
      Σε ποιες ενέργειες θα προβούν άμεσα και τι μέτρα θα λάβουν για την καταβολή των αμοιβών στους καθηγητές, καθώς και τις πιστώσεις για τη σίτιση, προκειμένου να εξασφαλιστεί η ομαλή εκπαιδευτική διαδικασία για την αποτελεσματική λειτουργία των ΤΕΙ;»
      Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, είναι μία περίοδος αυτή την οποία ζούμε όπου υπάρχει μία κινητικότητα στα εκπαιδευτικά μας πράγματα και θα έλεγα ότι με την ερώτηση αυτή ο κύριος συνάδελφος μου δίνει την ευκαιρία να διευκρινίσουμε ορισμένες πλευρές.
      Πρώτον, πρέπει να διευκρινίσουμε ότι τα τελευταία χρόνια η Κυβέρνησή μας ξεκίνησε μία προσπάθεια, η οποία είχε δύο στόχους, εκ των οποίων ο ένας ήταν να αυξήσει το φοιτητικό πληθυσμό, έτσι ώστε να υπονομεύσουμε τη φοιτητική μετανάστευση που είναι μία οικονομική και κοινωνική πληγή και, ταυτόχρονα, μία οικογενειακή υπόθεση που αφορά πάρα πολλούς Έλληνες και προκαλεί  ιδιαίτερα προβλήματα. 
      Έτσι, λοιπόν, αυξήσαμε το φοιτητικό πληθυσμό που έφθασε περίπου στις ογδόντα πέντε χιλιάδες. Νομίζω ότι μ’ αυτόν τον τρόπο κρατάμε τα Ελληνόπουλα στα δικά μας ιδρύματα, εδώ στα πανεπιστήμιά μας, στα Τεχνολογικά μας Ιδρύματα, δίνοντας θέσεις και δυνατότητες να σπουδάσουν εδώ. Έτσι, αποφεύγουμε τη φοιτητική μετανάστευση που πολλές φορές γίνεται σε πανεπιστήμια ή σε ιδρύματα αμφιβόλου αξίας για να σπουδάσουν τα παιδιά μας. Γι’ αυτό, λοιπόν, έχουμε μία πρώτη πολιτική που είχε σκοπό την αύξηση του φοιτητικού πληθυσμού
      Το δεύτερο στοιχείο που σχετίζεται με την ερώτηση έχει να κάνει με το γεγονός ότι αυξήσαμε τις αποδοχές των εκτάκτων στα ΤΕΙ από 13% μέχρι 120%. Έτσι, πραγματικά, ένα αίτημα το οποίο ήταν δίκαιο, ικανοποιήθηκε με έναν τρόπο αποτελεσματικό από την Κυβέρνηση. Θα έλεγα ότι αυτό δημιούργησε κάποιες επιπλέον απαιτήσεις στους προϋπολογισμούς των Τεχνολογικών μας Ιδρυμάτων. Έτσι, λοιπόν, διατυπώθηκαν αιτήματα και επιδιώξαμε μέχρι τώρα, με μεγάλη συνέπεια και ευθύνη από την πλευρά του Υπουργείου, να ικανοποιήσουμε τις ιδιαίτερες ανάγκες που προέκυψαν και από την αύξηση του φοιτητικού πληθυσμού και από την αύξηση των αποδοχών που έγινε στους εργαζόμενους αυτής της κατηγορίας. 
      Αυτό είχε ως αποτέλεσμα μέχρι τώρα να έχουν καλυφθεί τα μεγαλύτερα ποσά που απαιτήθηκαν. Επιπλέον με περαιτέρω χρηματοδοτήσεις για τα Τεχνολογικά μας Ιδρύματα, στοχεύουμε αυτήν την περίοδο να ικανοποιήσουμε κάποια υπολείμματα –όπου υπάρχουν- αυτής της ικανοποίησης.
      Πάντως ήθελα να ενημερώσω τη Βουλή και τον κύριο συνάδελφο ότι δώσαμε τη δυνατότητα να γίνουν οι συμφωνίες και να υπογραφούν οι συμβάσεις πολύ νωρίς –άλλες φορές γίνονταν τον Οκτώβριο ή το Νοέμβριο- και είχαμε στα περισσότερα Τεχνολογικά ιδρύματα την υπογραφή των συμβάσεων των εκτάκτων σε ένα ποσοστό 60% με 70% περίπου από τον Ιούνιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Έτσι, λοιπόν, προσπαθούμε να βάλουμε μία τάξη σ’ αυτό το θέμα των εκτάκτων. Πραγματικά, θα έλεγα ότι χρησιμοποιούνται έξι χιλιάδες πεντακόσιοι έκτακτοι –που, αν είχαν πλήρες ωράριο, θα ήταν τέσσερις χιλιάδες πεντακόσιοι- και έχουμε και δυόμισι χιλιάδες μόνιμους εκπαιδευτικούς στα Τεχνολογικά μας Ιδρύματα. Συνεχώς μειώνουμε τον αριθμό των εκτάκτων υπέρ των μονίμων, γιατί συνεχώς αυξάνονται οι θέσεις των μονίμων εκπαιδευτικών.
     ΠΡΟΕΔΡΕΥΩΝ (Κωνσταντίνος Γείτονας): Αυτά μπορείτε να τα αναφέρετε στη δευτερολογία σας, κύριε Υπουργέ.
     Ο κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Κύριε Υπουργέ, δεν απαντήσατε στα ερωτήματα που θέτω με την επίκαιρη ερώτηση. Εγώ σας ερωτώ πάρα πολύ συγκεκριμένα τι μέτρα θα λάβετε, τι πιστώσεις θα εξασφαλίσετε, προκειμένου να πληρωθούν οι καθηγητές, στους οποίους οφείλετε χρήματα. Επίσης, σας ερωτώ τι μέτρα θα λάβετε και τι πιστώσεις θα εξασφαλίσετε, για να μην διακοπεί η σίτιση των σπουδαστών των ΤΕΙ.
     Τα ερωτήματά μου είναι πάρα πολύ συγκεκριμένα. Εγώ δεν σας έκανα ερώτηση γενικώς και αορίστως για την εκπαιδευτική σας πολιτική. Σας έκανα μία ερώτηση με επικεντρωμένα, συγκεκριμένα ζητήματα, διότι δεν λειτουργούν τα ΤΕΙ και δεκάδες χιλιάδες σπουδαστές των ΤΕΙ θα χάσουν πάρα πολλά μαθήματα και θα κινδυνέψει, κύριε Πρόεδρε, το εξάμηνό τους. 
     Ακούστε, λοιπόν, κάτι από την ιδιαίτερη πατρίδα σας, τη Θεσσαλονίκη. Το ΤΕΙ Θεσσαλονίκης διέθετε για τους εκτάκτους ποσοστό 35% έως 38% του προϋπολογισμού του το ακαδημαϊκό έτος 2001-2002 και το ακαδημαϊκό έτος 2002-2003 το ποσοστό αυτό εκτινάχθηκε στο 75%. Αυτό σημαίνει ότι τα ταμεία είναι άδεια, καθώς απομένει 25%, δηλαδή δυόμισι εκατομμύρια ευρώ, για να καλυφθούν όλες οι υπόλοιπες ανάγκες. Σας επισημαίνει και ο Πρόεδρος του ΤΕΙ Θεσσαλονίκης ότι με δυόμισι εκατομμύρια ευρώ, ένα Ίδρυμα των τριάντα χιλιάδων φοιτητών δεν μπορεί να επιβιώσει. 
     Επομένως, το ερώτημα πρέπει να τύχει μίας συγκεκριμένης απάντησης, όσο και δέσμευσης. Θα υπάρχουν πιστώσεις, για να λειτουργήσουν τα ΤΕΙ; Θα υπάρξουν πιστώσεις, για να εξοφληθούν τα οφειλόμενα και να ανανεωθούν, εν όλω ή εν μέρει, οι συμβάσεις των εκτάκτων; Θα υπάρξουν χρήματα για την εξασφάλιση της σίτισης των σπουδαστών;
      Αυτά είναι τα ερωτήματα, τα οποία δεν εξασφαλίζουν απάντηση με τη γενικόλογη, όσο και αόριστη αναφορά σας στην εκπαιδευτική σας πολιτική. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, τα ΤΕΙ χρηματοδοτήθηκαν μέχρι τώρα και έχουν απορροφήσει όλα τα κονδύλια που προβλέπονταν μέχρι το τέλος του 2003 και συνεχίζουμε τη χρηματοδότηση, εξαιτίας των ιδιαίτερων αναγκών που προέκυψαν από τη διεύρυνση, που ανέφερα νωρίτερα και από τη βελτίωση των οικονομικών των εκτάκτων, που είναι μια θετική ενέργεια η οποία όμως δημιούργησε αυτό το θέμα. Παρ’ όλα αυτά θα τα ενισχύσουμε με επιπλέον χρηματοδότηση, ύστερα από τη δέσμευση του Υπουργού Εθνικής Οικονομίας που έκανε, τόσο στα πανεπιστήμια, όσο και στα Τεχνολογικά Ιδρύματα. Απαντώ ευθέως λοιπόν στο ερώτημα, όπως τέθηκε. 
      Οφείλω όμως να σχολιάσω στην Εθνική Αντιπροσωπεία ότι τα προβλήματα που αντιμετωπίζουν σήμερα τα σχολεία πρωτοβάθμιας και δευτεροβάθμιας εκπαίδευσης στη χώρα μας, τα πανεπιστήμιά μας και τα τεχνολογικά ιδρύματα είναι προβλήματα ανάπτυξης, βελτίωσης και εκσυγχρονισμού και αυτά απαιτούν επιπλέον δαπάνες, απαιτούν επιπλέον πόρους. Και αυτή η Κυβέρνηση που δημιουργεί ένα νέο τοπίο, ένα καινούριο, ένα σύγχρονο τοπίο στην εκπαίδευση αγωνίζεται για να λύνει τα προβλήματα που προκύπτουν από το καινούριο, από τη βελτίωση, από τον εκσυγχρονισμό, από την αναβάθμιση. 
      Θα πρέπει όμως να πούμε στην Εθνική Αντιπροσωπεία ότι δεν προσφέρεται από κανέναν η παιδεία –δεν αναφέρομαι στον κύριο συνάδελφο, γιατί ξέρω την ιδιαίτερη ευαισθησία που έχει- για κομματικούς ανταγωνισμούς, για σκοπιμότητες και για άλλες λειτουργίες. Προσφέρεται για κοινή συνεργασία, προσφέρεται για συναινέσεις, για συγκλίσεις, για αλήθεια, για ευαισθησία από όλους μας. 
      Και τα αναφέρω αυτά, γιατί αυτήν την περίοδο  θα πρέπει να καταλάβουμε όλοι ότι η Κυβέρνηση, τόσο για τη χρηματοδότηση των πανεπιστημίων όσο και των τεχνολογικών ιδρυμάτων, έδωσε επιπλέον χρήματα τα οποία κατευθύνονται προς τα εκεί, για να αντιμετωπιστούν τα προβλήματα. ΄Αρα, λοιπόν, έχουμε μία θετική εξέλιξη. 
      Δεύτερον, όσον αφορά τα οικονομικά τόσο των καθηγητών και των δασκάλων, όσο και των πανεπιστημιακών, έχουμε τις μεγαλύτερες αυξήσεις που δόθηκαν ποτέ σε αυτό το χώρο. 
      Άρα η εκπαίδευση για μας είναι μία πρώτη προτεραιότητα. Τιμούμε τους εκπαιδευτικούς, τους δόθηκαν οι μεγαλύτερες αυξήσεις και θέλουμε από όλους μία συνεργασία, έτσι ώστε η παιδεία να αποτελέσει πράγματι το μοχλό για να μπορέσουμε να μετέχουμε στη νέα εποχή που είναι η εποχή της γνώσης, της πληροφορίας, και των νέων τεχνολογιών. Δεν προσφέρεται όμως γι’ αυτές τις σκοπιμότητες που κάποιοι θέλουν να αναδείξουν σε κάποιες περιοχές των ιδρυμάτων μας. Ευχαριστώ πολύ. 
      ΦΩΤΗΣ ΚΟΥΒΕΛΗΣ: Προφανώς όχι ο ομιλών, κύριε Υπουργέ.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Αυτό το ξεκαθάρισα, κύριε συνάδελφε. 
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου: 
      Πρώτη είναι η με αριθμό 91/6-10-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Τζανή προς τους Υπουργούς Γεωργίας, Εσωτερικών, Δημόσιας Διοίκησης και Αποκέντρωσης, σχετικώς με την αντιμετώπιση του προβλήματος της απεργίας των γεωτεχνικών υπαλλήλων κλπ.
      Η επίκαιρη ερώτηση του κυρίου συναδέλφου έχει ως εξής:
      «Η συνεχιζόμενη απεργία των γεωτεχνικών υπαλλήλων των Νομαρχιακών Αυτοδιοικήσεων έχει προκαλέσει μεγάλα προβλήματα, τόσο στην ελληνική κτηνοτροφία και την εθνική οικονομία, καθώς και σοβαρότατους κινδύνους για τη δημόσια υγεία, λόγω της συνεχιζόμενης αποχής των κτηνιάτρων από τα καθήκοντά τους. 
      Αποτέλεσμα της κατάστασης αυτής είναι να δημιουργείται πρόσφορο έδαφος για την άνθηση του παραεμπορίου και την κερδοσκοπία των εισαγωγέων σε βάρος των Ελλήνων κτηνοτρόφων, αλλά και των καταναλωτών. 
      Ανεξάρτητα από το γεγονός ότι οι Διευθύνσεις Κτηνιατρικής αποτελούν υπηρεσίες υπαγόμενες στις νομαρχιακές αυτοδιοικήσεις, ο επαπειλούμενος για τη δημόσια υγεία κίνδυνος, καθώς και η διαφαινόμενη τεράστια οικονομική ζημιά των κτηνοτρόφων επιβάλλουν την αναζήτηση ευρύτερων λύσεων. 
      Παραμένει βεβαίως γεγονός ότι η αντιμετώπιση των οικονομικών αιτημάτων των υπαλλήλων των νομαρχιακών αυτοδιοικήσεων, αλλά και των δημοσίων υπαλλήλων γενικότερα, επιβάλλεται να γίνεται μόνο κατά τη διαδικασία των συλλογικών διαπραγματεύσεων, περί της οποίας διαδικασίας ο ν.2738/99 και μόνο σε περίπτωση μη ευδοκίμησης αυτών και αφού έχει εξαντληθεί το στάδιο της προσφυγής στον υπό του νόμου αυτού οριζόμενο μεσολαβητή, αιτιολογείται η προσφυγή ως έκτακτο μέσο στις  απεργιακές κινητοποιήσεις. 
      Παραμένει επίσης ζητούμενο αν στις περιπτώσεις αυτές οι κατά τόπους αρμόδιοι νομάρχες οφείλουν ενδεχομένως να προσφύγουν στη χρήση της διάταξης του άρθρου 14 παράγραφος 2 του ν. 2190/94, όπως αυτές συμπληρώθηκαν με το ν. 2738/99, στην πρόσληψη δηλαδή λόγω των εκτάκτων και κατεπειγουσών αναγκών αντίστοιχων κλάδων επιστημονικού προσωπικού για την πραγματοποίηση των σχετικών ελέγχων του κρέατος με συμβάσεις διάρκειας έως δύο μηνών. Όπως όμως και αν έχει το εργασιακό καθεστώς και ανεξάρτητα από το ισχύον θεσμικό πλαίσιο, επιβάλλεται η άμεση αντίδραση της Κυβέρνησης για την αντιμετώπιση των επαπειλούμενων κινδύνων. 
      Ερωτώνται, λοιπόν, οι αρμόδιοι Υπουργοί:
      Πώς σκέφτεται η Κυβέρνηση να αντιμετωπίσει το σοβαρότατο αυτό πρόβλημα;»
      Ο Υπουργός Γεωργίας κ. Δρυς έχει το λόγο. 
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, κύριοι συνάδελφοι, θέλω να ευχαριστήσω το συνάδελφο κ. Τζανή για την ερώτησή του, γιατί δίνει την ευκαιρία να ακουστεί στο Κοινοβούλιο η άποψη της Κυβέρνησης στα θέματα της απεργίας των Γεωτεχνικών, του Υπουργείου Γεωργίας. 
      Το πρώτο θέμα που θέλω να διευκρινίσω, κύριοι συνάδελφοι, είναι ότι δεν πρόκειται για απεργία των Γεωτεχνικών υπαλλήλων. Πρόκειται για αποχή από τα καθήκοντά τους. Αυτό σημαίνει ότι προσέρχονται στο χώρο εργασίας, αμείβονται κανονικά, αλλά δεν ασκούν τα καθήκοντά τους. 
      Εκ της μακράς αποχής τους μόνο δύο μέρες υπήρξε απεργία και αυτό ήταν κινητοποίηση, η οποία έλαβε χώρα με την ομπρέλα της ΑΔΕΔΥ.
      Κύριοι συνάδελφοι, τονίζω για μία ακόμα φορά ότι οι κινητοποιήσεις των Γεωτεχνικών είναι αποχή και όχι απεργία. Φαντάζομαι ότι κατανοείτε τους λόγους.
      Θα ήθελα να σας διαβεβαιώσω ότι επιθυμούμε τη συνέχιση του διαλόγου με τους Γεωτεχνικούς. Δεν έχουμε κανένα λόγο εμείς, ως Πολιτική Ηγεσία του Υπουργείου Γεωργίας, να μην επιμείνουμε σε αυτήν τη διαδικασία που πιστεύω ότι σε μία ευνομούμενη πολιτεία είναι και ο πλέον αποδοτικός δρόμος για την επίτευξη συμφωνίας.
      Όμως, από εκεί και πέρα κρίναμε ότι αυτή η κατάσταση δεν μπορούσε να συνεχιστεί, διότι, όπως έκρινε και η Δικαιοσύνη, είναι δυνατόν να δημιουργηθούν σημαντικά προβλήματα τόσο στην απορρόφηση των πόρων του Γ΄ Κοινοτικού Πλαισίου Στήριξης, όσο και δυσκολίες στην ελεύθερη και ασφαλή διακίνηση των αγαθών στη χώρα μας. 
      Γι’ αυτόν το λόγο, το Υπουργείο Γεωργίας επανειλημμένως έχει τονίσει προς τους Γεωτεχνικούς ότι η πόρτα του διαλόγου είναι ανοιχτή και περιμένω να ανταποκριθούν σε αυτήν την πρόσκληση.
      Κύριε συνάδελφε, θέλω να σας ενημερώσω ότι η Κυβέρνηση έχει επιδείξει ιδιαίτερη ευαισθησία στην ικανοποίηση των αιτημάτων των Γεωτεχνικών. 
      Ορισμένα, όμως, αιτήματα δεν μπορούν να επιλυθούν. Παραδείγματος χάρη ζητούν να μεταφερθεί η λειτουργία του ΕΦΕΤ από το Υπουργείο Ανάπτυξης στο Υπουργείο Γεωργίας. 
      Κύριοι συνάδελφοι, το πρόβλημα δεν είναι ποιο Υπουργείο ελέγχει τον ΕΦΕΤ. Το πρόβλημα είναι, αν λειτουργεί ή δεν λειτουργεί καλά ο ΕΦΕΤ. Προς αυτήν την κατεύθυνση οι Γεωτεχνικοί δεν εκφράζουν άποψη. Ισχυρίζονται μονίμως ότι πρέπει να έρθει ο ΕΦΕΤ στο Υπουργείο Γεωργίας.
      Δεύτερον. Κύριοι συνάδελφοι, έχει ψηφισθεί Νόμος από το 1994 που λέει ότι οι αποκεντρωμένες υπηρεσίες του Υπουργείου Γεωργίας ανήκουν στις Νομαρχιακές Αυτοδιοικήσεις. Οι Γεωτεχνικοί ζητούν την επαναφορά των υπηρεσιών αυτών στην κεντρική υπηρεσία του Υπουργείου Γεωργίας, ενώ όλη η Ευρώπη σχεδιάζει νέες δομές αποκέντρωσης. 
      Τρίτον, ζητούν μία ειδική φορολογική μεταχείριση. Ζητούν νέο αφορολόγητο ποσό στα 12.000 ευρώ. 
      Κύριοι συνάδελφοι, κατανοείτε ότι με τέτοια επιχειρήματα προφανώς δεν είναι δυνατόν να υπάρξει αποδοτικός διάλογος, ο οποίος θα οδηγήσει σε λύση, έτσι ώστε το δημόσιο συμφέρον να ικανοποιηθεί, η δημόσια υγεία να προστατευθεί, αλλά και τα πραγματικά προβλήματα των συνεργατών μας Γεωτεχνικών να επιλυθούν.
      Γι’ αυτόν το λόγο θέλω να σας διαβεβαιώσω ότι εμείς θα συνεχίσουμε την προσπάθεια του διαλόγου για την  ικανοποίηση των αιτημάτων τους στο μέτρο που δεν ανατρέπεται η εισοδηματική πολιτική της Κυβέρνησης και δεν δημιουργούνται σοβαρά προβλήματα στην αντοχή της οικονομίας. Προς αυτήν την κατεύθυνση και εγώ και οι συνεργάτες μου στο Υπουργείο Γεωργίας θα κάνουμε ό,τι είναι δυνατόν.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τζανής.
      ΛΕΩΝΙΔΑΣ ΤΖΑΝΗΣ: Κύριε Πρόεδρε, με ιδιαίτερο ενδιαφέρον άκουσα τον κύριο Υπουργό και πραγματικά αντιλαμβάνομαι το δίκαιο των θέσεων και των επιχειρημάτων του. 
      Ομολογώ ότι η ερώτηση που κατέθεσα, προσβλέπει κυρίως στο να υπενθυμίσει στην Κυβέρνηση ότι ο ν.2738/1999 περί συλλογικών διαπραγματεύσεων είχε ένα συγκεκριμένο σκοπό για τον οποίον ψηφίστηκε. Για ένα συγκεκριμένο σκοπό καθιερώθηκε η διαδικασία των συλλογικών διαπραγματεύσεων, για να μην υπάρχει δηλαδή ανάμεσα σε πρωτοβάθμιες ή δευτεροβάθμιες οργανώσεις των δημοσίων υπαλλήλων αυτή η διεκδικητική αντίληψη έξω από τα πλαίσια του θεσμού απέναντι στην Κυβέρνηση ή απέναντι στους κατ’ ιδίαν Υπουργούς. 
      Θέλω, λοιπόν, να επισημαίνω ένα σοβαρότατο λάθος της Κυβέρνησης. Πιστεύω ότι ο κ. Δρυς θα θυμάται πολύ καλά τις προσπάθειες και τους αγώνες που γίνονταν και από την πλευρά των εργαζομένων των δημοσίων υπαλλήλων και από την πλευρά της οργανωμένης πολιτείας. Θεωρώ σοβαρή παρέκκλιση από την πλευρά της Κυβέρνησης το γεγονός ότι ατονεί ο θεσμός των συλλογικών διαπραγματεύσεων στους δημοσίους υπαλλήλους. Αν αυτό δεν συνέβαινε, το σύνολο των διεκδικήσεων θα προβάλλονταν είτε από την ΑΔΕΔΥ ως τριτοβάθμιας οργάνωσης είτε από τις δευτεροβάθμιες οργανώσεις και θα εκτονώνονταν. Θέλω να σας πω ότι δεν χρησιμοποιώ αυτόν τον όρο με την ψυχολογική του έννοια. Θα εξαντλείτο η διαδικασία των διεκδικήσεων στα πλαίσια του θεσμού των συλλογικών διαπραγματευτών, ώστε να μην καταλήγουμε σήμερα η δημόσια υγεία να κινδυνεύει, να προβάλλονται αιτήματα τα οποία είναι προδήλως αντισυνταγματικά, όπως για παράδειγμα η επιστροφή μίας αρμοδιότητας από τη Νομαρχιακή Αυτοδιοίκηση στο κράτος. Κάτι τέτοιο δεν επιτρέπεται από το Σύνταγμα. 
      Επίσης δεν πρέπει να προβάλλονται αιτήματα, τα οποία έχουν αποσπασματικό χαρακτήρα, είναι έξω από τη διαδικασία του θεσμού και δεν ταιριάζουν σε μία σύγχρονη πολιτεία.
      Η άποψή μου είναι ότι η Κυβέρνηση πρέπει να ενεργοποιήσει άμεσα το θεσμό των συλλογικών διαπραγματεύσεων, τροποποιώντας το ν.2738/1999, ώστε οι συλλογικές διαπραγματεύσεις μεταξύ ΑΔΕΔΥ και δημοσίου και μεταξύ δευτεροβαθμίων οργανώσεων της διοίκησης και δημοσίου να πραγματοποιούνται ανά διετία.
      Με αυτό που λέω δεν θέλω να θέσω σε αμφισβήτηση το δικαίωμα των εργαζομένων να απεργούν, δεν μπορώ όμως να αντιληφθώ και την ιδιότυπη έννοια της αποχής από τα καθήκοντα, μία έννοια η οποία εν πάση περιπτώσει, συνιστά και άμεση παραβίαση των υποχρεώσεων των εργαζομένων και άμεση παραβίαση του δημοσιουπαλληλικού κώδικα. 
      Εκείνο που προέχει, κύριε Πρόεδρε, είναι η προστασία της δημόσιας υγείας και της εθνικής οικονομίας. Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας):  Ο κύριος Υπουργός έχει το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, ευχαριστώ τον κ. Τζανή, αλλά θέλω να τονίσω ότι δυστυχώς οι εργαζόμενοι δεν θέλουν να κάνουν χρήση των συγκεκριμένων διατάξεων για τις Συλλογικές Διαπραγματεύσεις. Τα επιχειρήματα τα οποία θέτουν εδράζονται στη διαχείριση των ειδικών λογαριασμών και όχι των Γενικών Συλλογικών Συμβάσεων. Αυτό πρέπει να γίνει κατανοητό.
      Ο κ. Τζανής μας τα είπε πολύ ωραία, αλλά επ’ αυτού ουδείς διαφωνεί. Διότι για τις αυξήσεις οι οποίες δίνονται ετησίως με την εισοδηματική πολιτική, δεν υπάρχουν προβλήματα. Τα προβλήματα είναι στη διαχείριση των ειδικών λογαριασμών. 
      Κύριε συνάδελφε, σήμερα οι Γεωτεχνικοί ζητούν αύξηση του επιδόματος που παίρνουν από τον ειδικό λογαριασμό, κατά 250 ευρώ μηνιαίως, όταν το Σεπτέμβριο του 2002 αυξήθηκε το ειδικό αυτό επίδομα κατά 162 ευρώ μηνιαίως. Πριν παρέλθει δε έτος από την αύξηση, δηλαδή τον Απρίλιο του 2003, ζητούσαν νέα αύξηση κατά 250 ευρώ μηνιαίως.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 95/6.10.2003 επίκαιρη ερώτηση της Βουλευτού της Νέας Δημοκρατίας κυρίας Παρθένα Φουντουκίδου προς τον Υπουργό Εργασίας και Κοινωνικών Ασφαλίσεων, σχετικώς με την ικανοποίηση αιτημάτων των εποχιακά εργαζομένων στα κονσερβοποιεία του Νομού Πέλλας κλπ.
      Η επίκαιρη ερώτηση της κυρίας συναδέλφου έχει ως εξής:
      “Με τις υπ’ αριθμ. 8758, 1492 ερωτήσεις μου στις 17.4.2003, 30.7.2003 και την πρόσφατη στις 3.9.2003, αλλά και επισκέψεις μου και προσωπικές συζητήσεις θέσαμε το θέμα των εποχιακά εργαζομένων σε κονσερβοποιεία – διαλογητήρια – συσκευαστήρια του Νομού Πέλλας και άλλων νομών που επλήγησαν, στους αρμόδιους Υπουργούς για πλήρη ικανοποίηση των οικονομικών τους αιτημάτων λόγω του παγετού της 8ης Απριλίου που έπληξε τις περιοχές, με αποτέλεσμα πολλές επιχειρήσεις να κλείσουν και να μείνουν χιλιάδες άνεργοι.
      Οι εργαζόμενοι ανέμεναν με υπομονή τόσους μήνες να δουν τις ενέργειες της Κυβέρνησης, τι ακριβώς μέτρα θα πάρει, για την έκτακτη οικονομική ενίσχυση χωρίς προϋποθέσεις, για τα εκατό ημερομίσθια και την ιατροφαρμακευτική περίθαλψη, που τους είχε υποσχεθεί, αλλά δυστυχώς ακόμη στον ΟΑΕΔ δεν υπάρχει εγκύκλιος που να καθορίζει όλες τις λεπτομέρειες.
      Γι’ αυτό ερωτάστε, κύριε Υπουργέ:
      Εάν και πότε θα ικανοποιήσετε τα δίκαια αιτήματα των 2.500 εποχιακά εργαζομένων σε κονσερβοποιεία, διαλογητήρια, συσκευαστήρια κλπ. του Νομού Πέλλας και άλλων τόσων στους όμορους Νομούς Πιερίας και Ημαθίας σύμφωνα με τις υποσχέσεις σας;
      Θα δώσετε σαφείς απαντήσεις στα ερωτήματα και τις προτάσεις που σας έγιναν, για την έκτακτη οικονομική ενίσχυση των 1000-1500 ευρώ χωρίς την προϋπόθεση των εκατό ημερομισθίων, την πλήρη ιατροφαρμακευτική περίθαλψη σε όσους επλήγησαν ανεξαρτήτους ημερομισθίων και πως θα καλυφθούν συνταξιοδοτικά;»
      Ο Υφυπουργός Εργασίας και Κοινωνικών Ασφαλίσεων κ. Τζιόλας έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Αγαπητοί συνάδελφοι, γνωρίζετε ότι η σοβαρή αρνητική επίπτωση που υπήρξε στην αγροτική παραγωγή στην περιοχή του κάμπου της Ημαθίας και της Πέλλας είχε σαν αποτέλεσμα από την πλευρά της Κυβέρνησης να ανακοινωθούν μία σειρά μέτρα που αφορούσαν τους αγρότες ροδακινοπαραγωγούς και να υπάρξουν πολύ σημαντικές οικονομικές ενισχύσεις, υποστήριξη του αγροτικού εισοδήματος, ένα μεγάλο πρόγραμμα αποζημιώσεων. Με αυτόν τον τρόπο οι αγρότες ροδακινοπαραγωγοί στηρίχθηκαν και δεν αντιμετώπισαν οικονομικό πρόβλημα, παρά το ότι έχασαν σχεδόν όλο το μέρος της παραγωγής τους.
      Το δεύτερο μεγάλο μέτρο, το οποίο πήραμε είχε σχέση με τους εργαζόμενους, οι οποίοι εργαζόταν στην τυποποίηση, στα κονσερβοποιεία. Προσπαθήσαμε μ’ ένα πακέτο μέτρων που είχε σχέση και με τη στήριξη των επιχειρήσεων, αλλά και με την ενδοεπιχειρησιακή κατάρτιση των εργαζομένων, να εξασφαλίσουμε τις θέσεις εργασίας δύο χιλιάδων εργαζομένων περίπου, στις θέσεις εργασίας στις επιχειρήσεις κονσερβοποίησης στους Νομούς Ημαθίας και Πέλλας.
      Διασφαλίσαμε αυτές τις θέσεις εργασίας, κυρίως με τραπεζικές ρυθμίσεις, αλλά και με ρυθμίσεις από πλευράς πόρων του κρατικού προϋπολογισμού για την ενδοεπιχειρησιακή κατάρτιση. Είχαμε πει από την πρώτη στιγμή ότι για τους συμπολίτες μας εργαζόμενους εποχιακούς, θα συζητήσουμε όταν θα ολοκληρωθεί η εποχιακή δραστηριότητα στον τομέα αυτόν. Ξέρετε πάρα πολύ καλά ότι αυτή η εποχιακή δραστηριότητα ολοκληρώνεται μέσα στο Σεπτέμβριο και ότι αρχίζουν να δίδονται τα κανονικά εποχιακά επιδόματα για προβλεπόμενα εποχιακά, όπως είναι γνωστό επαγγέλματα, από τον Οκτώβριο και μετά. Επομένως, δεν υπάρχει καθυστέρηση.
      Είχαμε επανειλημμένες συναντήσεις με τα Εργατικά Κέντρα της Ημαθίας και της Πέλλας. Στις συναντήσεις αυτές υπήρξε πνεύμα στην συναντίληψης πνεύμα συνεννόησης και εμείς θα αντιμετωπίσουμε και το θέμα αυτό θετικά. Αυτή είναι η δέσμευσή μας. Θα αντιμετωπίσουμε το θέμα αυτό, αφού διαπιστώσουμε βέβαια πρώτα ποιο είναι το εύρος, ποιος είναι ο αριθμός των εποχιακών εργαζομένων σε συνδυασμό και με τα προηγούμενα χρόνια. Δεν μπορούσε κανείς να γνωρίζει τον αριθμό αυτών, κατά τη χρονική περίοδο που εξελισσόταν αυτή η δραστηριότητα. Έπρεπε να ολοκληρωθεί αυτή η περίοδος για να έχει κανείς τον πραγματικό αριθμό. Και έπρεπε να συγκρίνει τον αριθμό αυτό με τα προηγούμενα χρόνια. Και μάλιστα όχι μόνο να τον συγκρίνει αλλά να δει και από τις καταστάσεις της Επιθεώρησης Εργασίας και του ΟΑΕΔ, ποιοι πήραν τα προηγούμενα χρόνια εποχιακό βοήθημα, ποιοι έχουν απασχοληθεί τώρα και έχουν τις προϋποθέσεις για το εποχιακό βοήθημα, για να καταλήξουμε στο σαφή αριθμό τον οποίο και θα στηρίξουμε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, τα υπόλοιπα στη δευτερολογία σας παρακαλώ. Έχουμε και νομοθετικό έργο σήμερα. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σ’ αυτήν ακριβώς τη φάση βρισκόμαστε τώρα. Θα προσδιορίσουμε τον αριθμό και εντός του τρέχοντος μηνός, θα έχουμε τις τελικές αποφάσεις.
      ΠΡΟΕΔΡΕΥΩΝ (Κωνσταντίνος Γείτονας): Η κ. Φουντουκίδου έχει το λόγο.
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υφυπουργέ, όπως είπατε και σεις ολοκληρώθηκε ο χρόνος εντός του οποίου οι εποχιακά εργαζόμενοι παρείχαν την εργασία τους και θεωρούσα ότι θα ερχόσασταν σήμερα εδώ να μας δώσετε όλα αυτά τα στατιστικά δεδομένα τα συγκριτικά με πέρυσι και τα πραγματικά νούμερα των εργαζομένων που δικαιούνται και δεν προλάβατε να μας πείτε τι ακριβώς τελικά αποφασίσατε ότι δικαιούνται. Εμείς μένουμε επί τους παρόντος στις εξαγγελίες σας. Στις εξαγγελίες της Κυβέρνησης, οι οποίες έγιναν επιτόπου από κυβερνητικό κλιμάκιο, στους Νομούς Πέλλας, Ημαθίας, Πιερίας. Επαναλήφθηκαν παραμονές της επίσκεψης του Πρωθυπουργού στη Διεθνή Έκθεση Θεσσαλονίκης και μιλούσαν για ενίσχυση 1000-1500 ευρώ, για πλήρη ιατροφαρμακευτική περίθαλψη και για ασφαλιστική συνταξιοδοτική κάλυψη κάποιων ημερών. Ποτέ δεν έγιναν συγκεκριμένα, ποτέ δεν βγήκε η υπουργική απόφαση που έπρεπε σήμερα να τρέχει στους κατά τόπους ΟΑΕΔ ή στις Επιθεωρήσεις Εργασίας. Συμφωνούν οι φορείς, συμφωνούν τα εργατικά χέρια, αλλά αγωνιούν σήμερα οι εποχιακοί εργαζόμενοι, οι οποίοι έμειναν με την ελπίδα. Και μάλιστα δεν ξέρω αν για σας σημαίνει κάτι το ότι κάποιοι απ’ αυτούς δεν έχουν να φάνε και ότι αντιμετωπίζουν πρόβλημα επιβίωσης. Διότι όπως θα έπρεπε να ξέρετε αυτοί οι εργαζόμενοι ζουν σ’ αυτές τις περιοχές αποκλειστικά απ’ αυτήν την εργασία. Έχουν μία εξειδίκευση και συμπληρώνουν το ετήσιο εισόδημά τους με τα επιδόματα ανεργίας που έπαιρναν. Φέτος αφ’ ενός δεν είχαν εργασία και αφ’ ετέρου δεν ξέρουν αν θα πάρουν κάποια επιδότηση για να περάσουν τους χειμερινούς μήνες. Αργείτε, κύριε Υφυπουργέ, και αυτό δεν είναι τίμιο σε κάποιους ανθρώπους που επανειλημμένα σας ρωτούν και σας επερωτούν. Δεχόμαστε ενοχλήσεις στα γραφεία μας και θέλουμε να δώσετε μία θετική απάντηση. Δεν είμαστε αρνητικοί σε μία θετική λειτουργία της Κυβέρνησης στο συγκεκριμένο τομέα. Έχετε, λοιπόν, πλάτες και υποστήριξη από εμάς. Τι είναι, λοιπόν, αυτό που σας καθυστερεί; 
	Όσο για τα ενδοεπιχειρησιακά προγράμματα, τα οποία τόσο πολύ προβάλατε τώρα σαν επιτυχία σας, σας λέω ότι δεν ανταποκρίνονται στις αρχικές σας υποσχέσεις. Θέλετε να σας υπενθυμίσω τι υποσχεθήκατε;
      ΠΡΟΕΔΡΕΥΩΝ (Κωνσταντίνος Γείτονας):  Κυρία Φουντουκίδου, δεν έχετε άλλο χρόνο, ολοκληρώστε παρακαλώ.
      ΠΑΡΘΕΝΑ ΦΟΥΝΤΟΥΚΙΔΟΥ: Έξι εκατομμύρια εκατόν είκοσι τρεις χιλιάδες δραχμές για κάθε εργαζόμενο. Τι δώσατε; Φθάσατε τα δυόμισι; Πώς, λοιπόν, θα στηρίξετε τον επαγγελματία; Το μόνο που έχετε καταφέρει είναι να στηρίξετε κάποιους μεγαλοεπιχειρηματίες που δεν έχουν ανάγκη. 
      ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εργασίας κ. Τζιόλας έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Είπατε ότι μας υποστηρίζετε στην προσπάθεια αυτή. Το μόνο που προσπαθείτε να κάνετε και σ’ αυτήν την περίπτωση είναι να κάνετε μία αβασάνιστη και ατεκμηρίωτη κριτική για να εισπράξετε ένα πολύ μικρό κομματικό όφελος.
      ΠΑΡΘΕΝΑ ΦΟΥΝΤΟΥΚΙΔΟΥ: Θέλετε να σας δώσω τα στατιστικά στοιχεία, κύριε Υπουργέ;
      ΠΡΟΕΔΡΕΥΩΝ (Κωνσταντίνος Γείτονας): Κυρία Φουντουκίδου, σας παρακαλώ, δεν έχετε το λόγο και πρέπει να ζητάτε την άδεια του Προεδρείου.
      ΠΑΡΘΕΝΑ ΦΟΥΝΤΟΥΚΙΔΟΥ: Ναι, αλλά δεν έχουμε δικαίωμα δευτερολογίας.
      ΠΡΟΕΔΡΕΥΩΝ (Κωνσταντίνος Γείτονας): Ο διάλογος στη Βουλή δε γίνεται όπως τον θέλει ο καθένας. Σας παρακαλώ πολύ. Δεν έχετε δικαίωμα δευτερολογίας, αλλά αυτό δε σας δίνει το δικαίωμα να διακόπτετε.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Λέω ότι η δήλωσή σας για υποστήριξη των προσπαθειών μας είναι υποκριτική. Το μόνο που σας ενδιαφέρει είναι η απόσπαση ενός κομματικού οφέλους που θα είναι χαμηλότερο από αυτό που εκτιμάτε, μηδαμινό.
      Κύριε Πρόεδρε, θα πρέπει να μου αφαιρέσετε το χρόνο διακοπής.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ολοκληρώστε. Είπα ότι έχουμε στη συνέχεια και νομοθετικό έργο. Να τηρείτε τους χρόνους ομιλίας όλοι.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Με διέκοψε η κ. Φουντουκίδου…
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, λοιπόν, συνεχίστε και ολοκληρώστε.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τι είπαμε εμείς; Εμείς είπαμε ότι θα πρέπει να συγκεντρωθούν τα στοιχεία αυτά για να έχουμε ακριβώς τον αριθμό των εποχιακών εργαζόμενων που δικαιούνται βοηθήματος. Λέτε στην ερώτησή σας ότι είναι δυόμισι χιλιάδες στην Πέλλα. Κάνετε λάθος. Αν αυτά είναι τα στατιστικά στοιχεία που λέτε ότι έχετε στα χέρια σας, κάνετε λάθος, πέφτετε έξω 150% στις εκτιμήσεις σας. Αυτές είναι οι στατιστικές εκτιμήσεις που έχετε;
      ΠΑΡΘΕΝΑ ΦΟΥΝΤΟΥΚΙΔΟΥ:…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μη γράφεται καμία διακοπή στα Πρακτικά.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Επειδή κανένας δεν μπορεί να πει τόσο εύκολα ότι είναι δυόμισι, ότι είναι τρεις ή τρεισήμισι χιλιάδες, εδώ γίνεται μία συστηματική εργασία η οποία τελειώνει αυτές τις μέρες και εντός του Οκτωβρίου τακτοποιείται το θέμα.
      Ως προς την ιατροφαρμακευτική περίθαλψη, δικοί σας Βουλευτές άλλοτε λένε ότι είναι οκτώ χιλιάδες, άλλοτε λένε ότι είναι δεκαπέντε χιλιάδες. Η κ. Φουντουκίδου λέει ότι είναι δυόμισι χιλιάδες. Τίποτα, λοιπόν, από όλα αυτά δεν μπορεί να αποτελέσει βάση πάνω στην οποία θα στηριχθούμε για να συζητήσουμε για εποχιακά βοηθήματα. 
      (Στο σημείο αυτό κτυπάει το κουδούνι λήξης του χρόνου ομιλίας του κυρίου Υφυπουργού)
      Είναι ανευθυνότητα αυτό το πράγμα απέναντι σε εποχιακούς εργαζόμενους και κατά τα άλλα δημαγωγούμε πάνω στον πόνο τους.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ολοκληρώστε.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Λέω λοιπόν ότι…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, δε σας αναγνωρίζω σήμερα.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τελειώνουμε την εβδομάδα αυτή και εντός του Οκτωβρίου ολοκληρώνουμε και το τρίτο μέτρο. Το πρώτο ήταν για τους αγρότες, το δεύτερο για τους εργαζόμενους αορίστου χρόνου και το τρίτο είναι για τους εποχιακούς.
      ΠΡΟΕΔΡΕΥΩΝ (Κωνσταντίνος Γείτονας): Ευχαριστούμε, κύριε Υπουργέ. Δεν έχετε άλλο χρόνο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Για την ιατροφαρμακευτική περίθαλψη δεν είστε ενημερωμένοι. Ο σχετικός νόμος προβλέπει κάλυψη αυτών των περιπτώσεων. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ας ηρεμήσουν λίγο τα πνεύματα. 
      ΗΛΙΑΣ ΦΩΤΙΑΔΗΣ: Κύριε Πρόεδρε, ελάτε στην Ημαθία και στην Πέλλα να τα πείτε και όχι εδώ, στη Βουλή.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ακούστε με. Τιμώ και το ρόλο σας και την προσφορά σας και πιστεύω ότι μπορείτε και ότι μπορούμε όλοι εδώ, επειδή είμαστε εκλεγμένοι, να στηρίζουμε τα αιτήματα όλων των τάξεων με πάθος αλλά επιχειρήματα, ακολουθώντας τον Κανονισμό. Εγώ δεν μπαίνω επί της ουσίας. Εγώ μιλώ για τη διαδικασία και δε νομίζω ότι αποδυναμώνεται σε τίποτα η θέση των κυρίων συναδέλφων όταν με επιχειρήματα, με βάση τον Κανονισμό χωρίς κορώνες και χωρίς διακοπές, υποστηρίζουν τις θέσεις τους. Αλλιώς, δε θα έχουμε διάλογο.
      ΗΛΙΑΣ ΦΩΤΙΑΔΗΣ:…
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε.
      Εγώ, λοιπόν, θα σας κάνω μία ευχάριστη ανακοίνωση. Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν  στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», μαθητές και δάσκαλοι συνοδοί από το 3ο Δημοτικό Σχολείο Καλυβίων Αττικής. 
      Η Βουλή τους καλωσορίζει. Πιστεύω ότι η παρουσία των παιδιών θα μας βοηθήσει να ησυχάσουμε και να προχωρήσουμε κανονικά τη συνεδρίαση.
      (Χειροκροτήματα από όλες τις πτέρυγες)
      Θα συζητηθεί η τρίτη με αριθμό 96/6-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εργασίας και Κοινωνικών Ασφαλίσεων, σχετικώς με τις απολύσεις εργαζομένων από το εργοστάσιο ΤΡΙΚΟΛΑΝ στη Νάουσα κλπ.
      Η επίκαιρη ερώτηση του κυρίου συναδέλφου έχει ως εξής: 
      «Σύμφωνα με την πρόσφατη ανακοίνωση της εργοδοσίας του εργοστασίου ΤΡΙΚΟΛΑΝ, του Ομίλου «Κλωστήρια Ναούσης», θα απολυθούν εργαζόμενοι και θα μεταφερθούν σε άλλα εργοστάσια του ιδίου Ομίλου.
      Μια τέτοια απόφαση, βέβαια, σημαίνει στην ουσία το οριστικό κλείσιμο του εργοστασίου ΤΡΙΚΟΛΑΝ, με αρνητικές συνέπειες για τους εκατόν ε εργαζόμενους, που αυτήν τη στιγμή απασχολούνται σ’ αυτό, αλλά και για την ευρύτερη περιοχή της Νάουσας, η οποία μαστίζεται από την ανεργία (περίπου 40%).
      Το γεγονός αυτό έχει αναστατώσει τους εργαζομένους τόσο του συγκεκριμένου εργοστασίου όσο και του ομίλου γενικότερα. Πολύ περισσότερο μάλιστα που τα τελευταία χρόνια πλήττονται από απολύσεις, αυθαίρετη κατάργηση των κεκτημένων, μείωση των αποδοχών με το συμψηφισμό της γενικής αύξησης του κλάδου (ΟΤΤΟ ΕΒΡΟΣ) εντατικοποίηση της εργασίας μέχρι βαθμού εξάντλησης κλπ. 
      Επειδή η κατάσταση αυτή δημιουργείται από την πολιτική της Κυβέρνησης στα θέματα αυτά ερωτάται ο κύριος Υπουργός αν θα παρέμβει: Πρώτον, για να μην πραγματοποιηθούν οι απολύσεις και η μεταφορά τμημάτων παραγωγής του εργοστασίου και δεύτερον για να διασφαλιστούν τα κεκτημένα δικαιώματα των εργαζομένων.»
      Ο Υφυπουργός κ. Τζιόλας έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Η εταιρεία «ΦΑΛΚΟΝ ΑΕ» η οποία είναι η εξέλιξη της ΤΡΙΚΟΛΑΝ είναι επιχείρηση η οποία απασχολεί σε όλα τα παραρτήματα της στη χώρα μας εξακόσιους είκοσι έξι μισθωτούς, ενώ ο αριθμός που συνολικά απασχολεί στην περιοχή της Νάουσας ανέρχεται στους εκατόν πενήντα ένα εργαζόμενους. 
      Για το θέμα το οποίο θίγει ο κύριος συνάδελφος πρέπει να πω ότι μετά και από νύξεις που έγιναν προς το Υπουργείο Εργασίας, κινητοποιήθηκε η Τοπική Επιθεώρηση Ημαθίας η οποία και πραγματοποίησε στο τέλος Σεπτεμβρίου διαδικασία στην οποία κλήθηκε η ίδια η επιχείρηση καθώς επίσης στην ίδια διαδικασία βρίσκονταν τα συνδικάτα των εργαζομένων και παρέστη και ο Δήμαρχος της Νάουσας. 
      Στη διαδικασία αυτή δεν υπήρξε τελικό αποτέλεσμα. Η επιχείρηση διατύπωσε την άποψη ότι προσπαθεί να δημιουργήσει ένα νέο σχήμα. Στα πλαίσια του νέου αυτού σχήματος ένα μέρος των δραστηριοτήτων θέλει να το μετακινήσει -ιδιαίτερα τη δραστηριότητα της κοπής- στο εγκατεστημένο κοπτήριο στην Κομοτινή και επίσης θέλει να κάνει ορισμένες εσωτερικές μετακινήσεις εργαζομένων στα πλαίσια του Νομού Ημαθίας.
      Η εξέλιξη αυτή εφόσον επιφέρει πίεση από πλευράς εργατικού δυναμικού, δηλαδή μείωση εργατικού δυναμικού, είναι όντως μία εξέλιξη η οποία και εμάς και ιδιαίτερα για την περιοχή της Νάουσας, μας προβληματίζει. Έχουμε δώσει σχετικές οδηγίες στην Επιθεώρηση Ημαθίας για να παρακολουθούν το θέμα από κοντά. Επίσης, έχουμε πει και στα εκεί συνδικάτα καθώς και στο εργατικό κέντρο ότι είμαστε στη διάθεσή τους, και εφόσον θέλουν, το επόμενο χρονικό διάστημα, όταν δηλαδή και οι ίδιοι το επιθυμούν, να κάνουμε και εμείς ως Υπουργείο Εργασίας συντονιζόμενοι, αν χρειαστεί, και με άλλα Υπουργεία- παρέμβαση έτσι ώστε να διατηρηθούν οι θέσεις εργασίας στην επιχείρηση «ΦΑΛΚΟΝ ΑΕ» στην περιοχή Ημαθίας. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Βέβαια η απάντηση του κυρίου Υπουργού αφορούσε την ουσία του ερωτήματος, αλλά δεν ήταν καθόλου καθησυχαστική. Γιατί το θέμα μένει ανοικτό και η επιχείρηση ήδη έχει αποφασίσει να μετακινήσει τις δραστηριότητές της όχι μόνο στην Κομοτινή, αλλά και έξω από τα όρια της ελληνικής επικράτειας. Άρα έχουμε την επανάληψη ενός γεγονότος όπως είχαμε πρόσφατα με την “PALCO”. 
      Επομένως, η ερώτηση αυτή δεν έχει μόνο ένα επίκαιρο χαρακτήρα, αλλά και ένα συμβολικό, γιατί θέλει να υπενθυμίσει στην Κυβέρνηση ότι η πολιτική αυτή που ασκείται κάτω από το βάρος της γνωστής λογικής του Μάαστριχτ, θα επιτρέψει και άλλα τέτοια φαινόμενα. Έχει δώσει ελευθερία στο κεφάλαιο να μετακινείται από τη μια χώρα στην άλλη, έχει δώσει τη δυνατότητα στο κεφάλαιο να απολύει, να σταματά δραστηριότητες και να αρχίζει άλλες, να μετακινεί και να συνθέτει κλπ. Αυτά όμως όλα τα φαινόμενα καταλήγουν εις βάρος των εργαζομένων.
      Προχθές τη Δευτέρα, βρέθηκα στη Νάουσα όπου υπήρχε μια πάνδημη κινητοποίηση όχι μόνο από τους εργάτες που απολύονται, αλλά και από τους επαγγελματίες, τους βιοτέχνες, τους μαθητές και τις αρχές της πόλης, άσχετο αν παρευρίσκονταν εκεί τυπικά ή ουσιαστικά. 
      Κύριε Πρόεδρε, μπροστά στην είσοδο της πόλης της Νάουσας υπάρχει μία ταμπέλα που λέει «προς την ηρωική πόλη». Έχει ονομαστεί έτσι με προεδρικό διάταγμα και πρέπει να πω ότι ήταν πράγματι μια ηρωική κινητοποίηση. Άρα η Κυβέρνηση, το Υπουργείο Εργασίας θα βρεθεί μπροστά σ’ αυτόν τον ηρωϊσμό αν δεν πάρει τα κατάλληλα μέτρα να σταματήσει αυτή η κατάσταση σ’ ένα νομό που έχει 50% ανεργία. 
      Επομένως, βρισκόμαστε μπροστά σε ένα φαινόμενο ανησυχητικό και με την απάντηση του κυρίου Υπουργού δεν λύνεται το θέμα. Και αυτό σημαίνει ανάκληση των απολύσεων.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Να ενημερώσω πρώτα απ’ όλα το συνάδελφο και το Σώμα ότι στα πλαίσια της διαβούλευσης που έγινε με την πρωτοβουλία της Επιθεώρησης Εργασίας Ημαθίας, διαπιστώθηκε ότι η συγκεκριμένη επιχείρηση δεν αναπτύσσει σχέδιο μετακίνησης κάποιας δραστηριότητας, και δεν προτίθεται να προχωρήσει σε μετακίνηση κάποιας δραστηριότητας ιδιαίτερα της κοπής, από τη χώρα μας σε άλλες χώρες της Βαλκανικής. Το λέω αυτό για να απαντήσω σε μία σχετική νύξη, που έκανε ο κ. Χουρμουζιάδης. 
      Επίσης ξέρετε ότι με σχέδιο νόμου, το οποίο κατατέθηκε, η στόχευση, η επιδίωξη είναι ότι δεν θα υπάρξει επιχορήγηση, δεν θα υπάρξει επιδότηση σε καμία επιχειρηματική δραστηριότητα, αν αυτή η επιχειρηματική δραστηριότητα μειώσει το ανθρώπινο δυναμικό που απασχολεί και χρησιμοποιήσει, προγραμματίσει μετακίνηση δραστηριοτήτων σε χώρες εκτός Ελλάδος. Άρα από την άποψη αυτή διαμορφώνεται ένα νέο πλαίσιο, θετικό για τις περιπτώσεις τις οποίες αναφέρατε, σαν την περίπτωση της «PALCO», όπου βέβαια είναι άλλο πράγμα σε σχέση με αυτά που συζητάμε αυτήν την ερώτηση.
      Αυτό που θέλω να πω, κλείνοντας, είναι ότι η προσπάθεια που κάνουμε και εμείς και η διάθεση που έχουμε είναι να βοηθήσουμε τους εργαζόμενους για να μην χαθούν θέσεις εργασίας στη «ΦΑΛΚΟΝ Α.Ε.» στην περιοχή Ημαθίας. Στην κατεύθυνση αυτή είμαστε ανοιχτοί σε συνεργασία και με τους εργαζόμενους και θα πάρουμε μέτρα σε συνεννόηση μαζί τους για να βοηθήσουμε, ώστε να μην έχουμε μείωση θέσεων εργασίας. 
      ΑΓΓΕΛΟΣ ΤΖΕΚΗΣ: Θα κάνετε την τριμερή…
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Βεβαίως.
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 100/6.10.2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας, κ. Ασημίνας Ξηροτύρη – Αικατερινάρη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος της σχολικής στέγης στο Νομό Θεσσαλονίκης.
      Η επίκαιρη ερώτηση της κ. Ξηροτύρη έχει ως εξής: 
      «Η διόγκωση των προβλημάτων σχολικής στέγης στο Νομό Θεσσαλονίκης, με τα ακατάλληλα από αμίαντο ή τη στατική ανεπάρκεια κτίρια, με την έλλειψη νέων κτιρίων και οικοπέδων και των συνεχών πιέσεων πλέον της δεκαπενταετίας των πολιτών, των φορέων, των Βουλευτών της περιοχής, ανάγκασαν την Κυβέρνηση να εξαγγείλει προ τριετίας πρόγραμμα σχολικής στέγης 200 εκατομμυρίων ευρώ μέχρι το 2006. Παρά ταύτα η καθυστέρηση έναρξής του είναι απαράδεκτη και τροφοδοτεί επικίνδυνα ένα φαύλο κύκλο αντιπαράθεσης και σκοπιμοτήτων, όπως συμβαίνει και για πολλά έργα της περιοχής. Πρώην και νυν νομάρχης υποστηρίζουν ότι, ενώ έχουν καταθέσει τα αιτήματα χρηματοδότησης και τις μελέτες, ελάχιστα προωθείται η έγκρισή τους, με αποτέλεσμα η χρηματοδότηση που καταβάλλεται να είναι ελλιπέστατη. Το Υπουργείο υποστηρίζει το αντίθετο και για να καλύψει τις καθυστερήσεις, συστήνει κλιμάκιο της «ΟΣΚ Α.Ε.» στο νομό, για την υποστήριξη των δήμων, δημιουργώντας και αντιπαράθεση με τη νομαρχία και, φοβούμαι, ένα νέο αναποτελεσματικό σχήμα. 
      Επειδή, για να προχωρήσουν οι εκταμιεύσεις πόρων από το ΠΕΠ Κεντρικής  Μακεδονίας και οι δημόσιες επενδύσεις, που είναι τραγικά στάσιμες, απαιτείται ενίσχυση των υπηρεσιών της νομαρχίας και παράλληλα άμεσες προγραμματικές συμβάσεις των δήμων (που έχουν το δικαίωμα) με την περιφέρεια και το Υπουργείο για την ταχύτατη προώθηση του σχεδιασμού και των μελετών,
      Ερωτάται ο κύριος Υπουργός:
      1. Τα ποσά που έχουν εκταμιευθεί μέχρι σήμερα από το Πρόγραμμα Σχολικής Στέγης του ΠΕΠ Κεντρικής Μακεδονίας ή έχουν αποσταλεί στο Υπουργείο για απαλλοτριώσεις και κατασκευές, αντιστοιχούν στις μελέτες που υποβλήθηκαν; Κι αν όχι, γιατί;
      2. Θα ενισχυθούν οι τεχνικές υπηρεσίες της νομαρχίας για την υλοποίηση του προγράμματος, όπως και αυτές των δήμων, για να συντάξουν άμεσα τις σχετικές προγραμματικές συμβάσεις;»
      Θα απαντήσει ο Υφυπουργός Εθνικής Παιδείας και Θρησκευμάτων, κ. Γκεσούλης.
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων):  Κυρίες και κύριοι συνάδελφοι, η Κυβέρνηση θέλει και επιδιώκει τη συνεργασία στο Νομό Θεσσαλονίκης όλων των φορέων για να βοηθήσουν, όσο μπορούν, και να συνδράμουν στην επίλυση του μεγάλου προβλήματος, που είναι το θέμα της σχολικής στέγης, το οποίο θεωρώ και το μεγαλύτερο πρόβλημα του νομού μας, ιδιαίτερα του πολεοδομικού συγκροτήματος της Θεσσαλονίκης. 
      Θέλω να ξεκαθαρίσω εδώ, στην Εθνική Αντιπροσωπεία, ότι η Κυβέρνηση και το Υπουργείο Παιδείας δεν αντιδικεί με κανέναν. 
      Δεύτερον δεν μπαίνει σε σκοπιμότητες.
      Και τρίτον δεν δεχόμαστε σκοπιμότητες που θα κυριαρχήσουν πάνω σ’ αυτό το κορυφαίο θέμα της επίλυσης της σχολικής στέγης της πόλης μας. 
      Γνωρίζετε –γιατί είχα την ευκαιρία εδώ στη Βουλή να απαντήσω σε άλλες ερωτήσεις- ότι υπάρχει ένα πρόγραμμα από το 2000 μέχρι το 2006 εβδομήντα δισεκατομμυρίων που τρέχει στη Θεσσαλονίκη, για την επίλυση του προβλήματος σχολικής στέγης. Είναι γεγονός ότι παρατηρήθηκαν καθυστερήσεις στην υλοποίηση του προγράμματος. Γι’ αυτό, λοιπόν, η Κυβέρνηση δεν έμεινε απαθής πάνω στο θέμα αυτό, πέραν του ότι έχει εξασφαλίσει τη χρηματοδότηση και κάνει μία καινούργια προσπάθεια να επιταχυνθεί η υλοποίηση του προγράμματος της σχολικής στέγης για το Νομό της Θεσσαλονίκης. Γι’ αυτό, λοιπόν, κάναμε μία προσπάθεια να ενεργοποιήσουμε όλους τους φορείς.
      Κάναμε σύσκεψη στη Θεσσαλονίκη με όλους τους δήμους, με τη νομαρχία, με την Περιφέρεια Κεντρικής Μακεδονίας έτσι ώστε το Υπουργείο Παιδείας και ο ΟΣΚ να αποτελέσουμε μια μεγάλη ομάδα η οποία θα επιλύσει αυτό το πρόβλημα. 
      Θέλω, λοιπόν, να ξεκαθαρίσουμε εδώ ότι δεν θα σταματήσουν οι χρηματοδοτήσεις και ικανοποιούνται όλες αυτές που αναφέρονται σε έργα τα οποία έχουν ωριμάσει και τα οποία γίνονται από την πλευρά της νομαρχίας. Απλώς είπαμε να κάνουμε και μια δεύτερη γραμμή παραγωγής η οποία θα καθυστερήσει. Δηλαδή να βάλουμε στο θέμα της σχολικής στέγης και τους Δήμους της Θεσσαλονίκης. Δηλαδή να δώσουμε αρμοδιότητες, ευθύνες και πόρους και στο Δήμο της Θεσσαλονίκης. Επιπλέον θα έλεγα υπάρχουν δύο προτάσεις: Μία την οποία αναφέρετε και εσείς έμμεσα στην ερώτησή σας ή να ενισχύσουμε τη νομαρχία για να μπορεί να υλοποιήσει το έργο αυτό ή η άλλη πρόταση είναι να αξιοποιήσουμε ό,τι υπάρχει στη Θεσσαλονίκη, τη νομαρχία, όλους τους δήμους διαγράφεται με τις τεχνικές υπηρεσίες και να δώσουμε και τον ΟΣΚ στη Θεσσαλονίκη που κάναμε παράρτημα να ενισχύσει τις τεχνικές υπηρεσίες των δήμων, ώστε να μπορούν οι δήμοι να αναλάβουν ευθύνη, να δημιουργήσουν και αυτοί παράλληλες συνθήκες για να υλοποιήσουν το πρόγραμμα της σχολικής στέγης. Ακολουθούμε αυτήν τη γραμμή.
      Γι’ αυτό, λοιπόν, θέλω να ξεκαθαρίσουμε ότι δεν σταματούν οι χρηματοδοτήσεις σαφώς προς τη νομαρχία, ό,τι έργα να τα προχωρήσει. Θα δώσουμε όμως τη δυνατότητα –και έρχεται το νομοσχέδιο στη Βουλή, την Τρίτη συζητείται στην Επιτροπή Μορφωτικών Υποθέσεων και μετά στην Ολομέλεια- όπου αποκτούν αυτήν την αρμοδιότητα που έχουμε πει και άλλη φορά οι Δήμοι της Θεσσαλονίκης, ο ΟΣΚ με την τεχνογνωσία του και με τις δυνατότητες που έχει που βρίσκεται με το παράρτημα στη Θεσσαλονίκη, θα ενισχύσει τους δήμους και πραγματικά όλοι μαζί να υλοποιήσουμε το πρόβλημα της σχολικής στέγης. 
      Όσον αφορά τις χρηματοδοτήσεις μέχρι τώρα θέλω να δηλώσω…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ στη δευτερολογία σας, κύριε Υπουργέ.
     ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Μάλιστα, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Εργασίας και Κοινωνικών Ασφαλίσεων, «Εθνικό Σύστημα Σύνδεσης της Επαγγελματικής Εκπαίδευσης και Κατάρτισης με την απασχόληση».
     Το λόγο έχει η κ. Ξηροτύρη.
     ΑΣΗΜΙΝΑ ΞΥΡΟΤΗΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Κύριε Υπουργέ, καταλαβαίνω τις προσπάθειες που καταβάλλονται, αλλά δεν έχουν αποτέλεσμα. Και αυτή η κωλυσιεργία πραγματικά θα τινάξει το πρόγραμμα αυτό που με πολύ κόπο, όπως λέω, και με πολύ αγώνα εδώ και πάρα πολλά χρόνια είχαμε καταφέρει τελικά να εξασφαλιστούν αυτά τα 70 δισεκατομμύρια. Και από την άλλη πλευρά κινδυνεύουμε να πούμε πράγματι και γι’ αυτό το πολύ σοβαρό έργο, σε μια στείρα αντιπαράθεση που και άλλα έργα της Θεσσαλονίκης δεν τα έχει ωφελήσει και τα έχει βλάψει, προκειμένου να υλοποιηθούν.
     Έτσι εγώ αυτήν τη στιγμή έχω τα εξής στοιχεία που δίνει η νομαρχία  ότι είκοσι έξι έργα έχουν δημοπρατηθεί, σαράντα έξι μελέτες είναι έτοιμες, τις θεωρεί ότι είναι καλές και ότι αυτήν τη στιγμή μπορεί να απορροφήσει και τα 50 εκατομμύρια ευρώ από το ΠΕΠ Κεντρικής Μακεδονίας. Και έχει εξαντλήσει έτσι τα 6,8 εκατομμύρια ευρώ και δεν τους δόθηκαν τα συμπληρωματικά που πρέπει να δίδονται, 32 εκατομμύρια κάθε χρόνο και μέχρι τον άλλο Ιούνιο, αν δεν υπάρξει νέα χρηματοδότηση, σ’ αυτό το διάστημα πάλι αυτό το πρόγραμμα που ξεκίνησε κουτσά στραβά θα τιναχθεί στον αέρα. Από την άλλη πλευρά εσείς λέτε να ενισχύσουμε τις υπηρεσίες. Προς δόξα της αποκέντρωσης έχει δημιουργηθεί αναστάτωση. Έρχεται ο ΟΣΚ να συνεργαστεί με τους δήμους, οι προτεραιότητες εμπλέκονται. Είναι οι προτεραιότητες που θέτει το νομαρχιακό συμβούλιο; Είναι οι προτεραιότητες που θα θέσει ο κάθε δήμος; 
     Αρχίζει, λοιπόν, εδώ και δημιουργείται ένα αναποτελεσματικό σχήμα. ‘Οσο καλές προθέσεις να έχουμε όλοι μας –και εγώ δεν αμφισβητώ καθόλου τις δικές σας προθέσεις- βλέπουμε ότι τα πράγματα δεν προχωρούν. 
     Υπάρχει, λοιπόν, μεγάλη ανάγκη να υπάρξει χρηματοδότηση, να δείτε τι γίνεται με τις μελέτες, γιατί υπάρχει αυτή η διάσπαση μεταξύ της νομαρχίας και του Υπουργείου Παιδείας, που η νομαρχία λέει πως έχουμε μελέτες, δεν έχουμε λεφτά, εσείς λέτε ότι δεν υπάρχουν έτοιμες μελέτες και συστήνουμε ένα άλλο όργανο, μια άλλη παράλληλη γραμμή για να διευκολύνει την ιστορία κ.ο.κ.
     Εμείς λέμε, κύριε Υπουργέ, ότι πρέπει να υπάρξει σταθερή ροή χρηματοδότησης, εξασφαλισμένη. 
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ, κυρία Ξηροτύρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Να ενισχυθούν οι τεχνικές υπηρεσίες της νομαρχίας όσον αφορά για τη μελέτη και μετά για την επίβλεψη της κατασκευής. Και από την άλλη πλευρά, οι δήμοι μπορούν και με προγραμματικές συμβάσεις, με την περιφέρεια και το Υπουργείο να προχωρούν παράλληλα, όπου είναι ώριμα, τα σχολικά κτίρια. 
     ΠΡΟΕΔΡΕΥΩΝ (Κωνσταντίνος Γείτονας): Έχετε το λόγο, κύριε Υπουργέ.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Να πω και μια κουβέντα για τις απαλλοτριώσεις που έχουν σταματήσει πλήρως. 
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κυρία Ξηροτύρη, δεν έχετε άλλο χρόνο.
     Ο κύριος Υπουργός έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων):  Εκτιμώ και γνωρίζω το ειλικρινές ενδιαφέρον και την ευαισθησία της κ. Ξυροτύρη για το θέμα της σχολικής στέγης, καθώς και τη συνεργασία που έχουμε, για να αντιμετωπίσουμε αυτό το θέμα που αφορά όλη την πόλη και απαιτεί τη συνεργασία όλων μας. Εκτιμώ τις ερωτήσεις και γενικότερα το λόγο της και την προσπάθειά της να το αντιμετωπίσουμε.
      Θέλω να ξεκαθαρίσουμε το εξής. Κυρία Ξυροτύρη, γνωρίζετε ότι υπάρχουν 18 δισεκατομμύρια στα ΠΕΠ Δυτικής Μακεδονίας αποκλειστικά για τη σχολική στέγη της Θεσσαλονίκης, τα οποία θέλουμε να δεσμευθούν και να απορροφηθούν, για να κάνουμε καινούργια σχολεία, λειτουργικά, γερά και αισθητικά που να απαντούν στις ανάγκες του μέλλοντος. Με την κινητοποίηση που έκανε η Κυβέρνηση τον τελευταίο χρόνο, έτσι ώστε να ενεργοποιήσει όλους τους φορείς και όλες τις δυνάμεις της Θεσσαλονίκης, για να μπορέσει να υλοποιηθεί το πρόγραμμα, ήδη έχουμε θετικά αποτελέσματα. Αρκετά από αυτά που είπατε γίνονται, δηλαδή οι μελέτες, οι διαγωνισμοί και οι δημοπρασίες αυτήν τη στιγμή στη Θεσσαλονίκη. 
      Υπάρχει μία κινητικότητα και θα τη συνεχίσουμε για να υλοποιηθεί το πρόγραμμα. Συγκεκριμένα εκτός από τη νομαρχία, η οποία έχει χρηματοδοτήσεις από το ΠΕΠ και το ΕΠΕΑΕΚ και από το Υπουργείο Παιδείας, θα συνεχίσουμε και με τους δήμους, για να λύσουμε το πρόβλημα. Πιστεύω ότι δεν χρειάζεται να διαμορφώνονται όροι ανταγωνισμού. Πρέπει να δημιουργούνται όροι συνεργασίας από όλους και αυτή είναι η προσπάθεια της Κυβέρνησης και εμένα προσωπικά, δηλαδή να μπορέσουμε να υλοποιήσουμε γρήγορα το πρόβλημα και να πάμε στη μονή βάρδια, γιατί έχουμε μεγάλο ποσοστό διπλοβάρδιας στη Θεσσαλονίκη. Εγώ ειλικρινά πιστεύω ότι υπάρχει αυτήν τη στιγμή μία κινητικότητα, η οποία είναι θετική και δημιουργεί καλύτερες προϋποθέσεις για να υλοποιήσουμε το πρόγραμμα, χωρίς να υπάρχουν κωλύματα στις χρηματοδοτήσεις, και πως οι ιεραρχήσεις θα είναι αυτές που έχει ανάγκη η κάθε μία περιοχή. Γι’ αυτό, λοιπόν, θέλω και όλους τους δήμους να έχουν συμμετοχή και θα χρηματοδοτήσουμε όλες τις απαραίτητες υποδομές.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην  ημερησία διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ 
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αμοιβαία προστασία διαβαθμισμένων πληροφοριών».
      Έχει ψηφιστεί στην επιτροπή κατά πλειοψηφία. Η Νέα Δημοκρατία ψήφισε «ναι», το Κομμουνιστικό Κόμμα «όχι» και ο Συνασπισμός «όχι». Έχει κάποιος αντίρρηση  και θέλει να λάβει το λόγο;
      ΛΙΑΝΑ ΚΑΝΕΛΛΗ: Μπορώ να λάβω το λόγο;
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Κανέλλη, η οποία ορίζεται ως κοινοβουλευτικός εκπρόσωπος του Κομμουνιστικού Κόμματος για τη συζήτηση αυτή.
      ΛΙΑΝΑ ΚΑΝΕΛΛΗ: Όπως επισημάναμε και νομίζω ότι είναι προς γνώση και του Σώματος δεν κατανοήσαμε, κύριε Πρόεδρε, παρά τις εξηγήσεις και τις όσες κουβέντες έγιναν στην επιτροπή, ποια ιδιαίτερη ανάγκη υπαγόρευσε την υπογραφή μιας τέτοιας συμφωνίας με τη Λετονία. Παραμένει πραγματικά μια πολύ μεγάλη πολιτική απορία. Τέτοιου είδους συμφωνίες για προστασία πληροφοριών που καλύπτουν οικονομικά και πολιτικά συμφέροντα και μπορούν να βλάψουν την εθνική ασφάλεια δεν έχουμε ξανασυναντήσει μέχρι σήμερα. Βεβαίως μας είναι κατανοητό ότι υπαγορεύεται από άλλες πολιτικές και κυρίως από πολιτικές όπως το ΝΑΤΟ, η Ευρωπαϊκή Ένωση, τα επενδυτικά συμφέροντα στις χώρες της Βαλτικής. Δεν έχουμε, όμως, συναίσθηση με  ποια χώρα υπογράφουμε προστασία οικονομικών και πολιτικών μυστικών; Με τη Λετονία; Είναι μία χώρα η οποία έχει μία τέτοια πολιτική δημοκρατία, όπου ακόμα και στο Συμβούλιο της Ευρώπης γίνεται συζήτηση γι’ αυτό. Το 40% του πληθυσμού το καταδικάζει σε πλήρη απουσία του στοιχειώδους πολιτικού δικαιώματος. Ούτε ταξιδιωτικά έγγραφα δεν έχουν. Έχω να καταθέσω εδώ, εις επίρρωσιν των όσων ακούστηκαν στην επιτροπή, όσα μας είπαν μαθητές -τα οποία δυστυχώς είναι στα Αγγλικά- που μας συνάντησαν στο Συμβούλιο της Ευρώπης ζητώντας να μη τους κλείσουν τα σχολεία. Σήμερα οι εφημερίδες γράφουν για το κυριολεκτικά ναζιστικό καθεστώς που επικρατεί αυτή τη στιγμή στη Λετονία και δεν φοβάμαι τη λέξη, γιατί στο κάτω-κάτω της γραφής έστησαν και μνημείο υπέρ των δύο μεραρχιών, οι οποίες πολέμησαν με τους Ναζί. 
      ΑΝΑΣΤΑΣΙΟΣ ΜΑΝΤΕΛΗΣ: Έκαναν παρέλαση.
      ΛΙΑΝΑ ΚΑΝΕΛΛΗ: Με αυτούς υπογράψαμε να προστατεύσουμε οικονομικά, κοινωνικά και πολιτικά μυστικά; Κοιτάξτε, δεν μπορεί να το παρουσιάσετε αυτό ως συμφωνία μολότοφ νίμεντροπ. Πώς να το κάνουμε, στο 2003 είμαστε. Δηλαδή εδώ πέρα θα σηκωνόντουσαν και οι πέτρες εάν έλεγε κάποιος, πολλώ μάλλον η Κυβέρνηση, να αποκαταστήσει τον Τσολάκογλου και να του κάνει και μνημείο στο κέντρο της Αθήνας. Με αυτούς πήγαμε και υπογράψαμε;
      Έπειτα, προσέξτε. Μ’ ένα τέτοιο Σύνταγμα, σε μία τέτοια δημοκρατία την εγγύηση αυτής της Συμφωνίας την έχει λέει το Γραφείο Προστασίας Συντάγματος της Λετονίας. Δηλαδή για ποιο Σύνταγμα μιλάμε; 
      Ξέρετε ότι χθες συνελήφθησαν έξι μαθητές επειδή πήγαν να διαδηλώσουν έξω από τη συνάντηση του εκπροσώπου του Συμβουλίου της Ευρώπης στη Λετονία και τους συνέλαβαν επειδή φώναζαν «μη μας κλείσετε τα σχολεία», ότι κατασχέθηκαν τα πανό; Δηλαδή είναι απορίας άξιο. 
      Μπορεί να έχουμε συμβατικές υποχρεώσεις έτσι όπως τις έχει αποφασίσει η χώρα, η Κυβέρνησή σας  -και ενδεχομένως πολύ μεγάλη μερίδα του ελληνικού λαού να μην ήξερε αυτές τις κεντρικές επιλογές, που οδηγούνταν και να έχει παγιδευτεί- αλλά δεν μπορεί να υπάρχει τέτοιος περιορισμός κυριαρχικών δικαιωμάτων, ώστε να μας λένε κάποιοι από το ΝΑΤΟ ή από την Ευρωπαϊκή Ένωση «έχω συμφέροντα στη Λετονία, τραβάτε και υπογράψτε μία συμφωνία». Να προστατεύσουμε ποιον δηλαδή; Το μαφιόζο επιχειρηματία που θα πάει να επενδύσει ενδεχομένως και έχει βγάλει και λεφτά από το άγαλμα των ναζί; Τι θα προστατεύσουμε; Τι έχει να μας παράσχει η Λετονία; Μήπως κανέναν κατάλογο κομμουνιστών ναυτών; Μήπως; Και αυτός προστατευμένος θα είναι; Μήπως από αυτό απορρέει καμία υποχρέωση, κύριε Πρόεδρε, να τους δίνουμε και κανένα κατάλογο με βάση τα συμφέροντά τους ώστε αυτοί να τα υπερασπίζονται;
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Κοιτάξτε, γίνεται πολύς λόγος. Και επάνω στην Επιτροπή τώρα αυτό συζητάμε. Περί οικονομικής διπλωματίας, προστασίας των οικονομικών σχέσεων της χώρας. Ποιων οικονομικών σχέσεων; Να το διευκρινίσουμε τελικά, διότι εδώ πέρα πολιτικές και οικονομικές σχέσεις υπερασπίζουμε με αυτή τη συμφωνία και δη τα απόρρητό τους. Συμβόλαια εταιρειών; 
      Σας είχαμε πει σε παλαιότερη συζήτηση με συμφωνίες Βαλτικών κρατών, να προστατεύσετε ως Κυβέρνηση ακόμα και τον Πρόεδρο της Δημοκρατίας. Έχετε υποχρέωση ως Κυβέρνηση να είστε ενήμεροι των εξελίξεων σε αυτές τις χώρες.
      Εν πάση περιπτώσει, εγώ θα καταθέσω στα Πρακτικά αυτήν τη διαμαρτυρία. Λάβετέ την υπόψη σας. Εάν νοιαζόμαστε για το μέλλον, το μέλλον είναι πάντα τα παιδιά, το μέλλον είναι πάντα οι νέοι. Σε μία χώρα που αποστερούνται του σχολείου τους και του δικαιώματος να μιλήσουν τη γλώσσα τους το 40% του πληθυσμού, δεν μπορεί κάποιος να μιλάει για την ανάγκη υπογραφής συμφωνίας προστασίας των πολιτικών και οικονομικών συμφερόντων των οποίων η αποκάλυψη μπορεί να βλάψει την εθνική ασφάλεια. Εκτός αν έχουμε διαφορετική αντίληψη για την εθνική ασφάλεια. Είμαστε πεπεισμένοι πως δεν είναι δυνατόν να την έχουμε. Θα σας καλούσαμε αυτήν τη Συμφωνία να μην την υπογράψετε.
      (Στο σημείο αυτό η Βουλευτής κ. Λιάνα Κανέλλη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΛΑΖΑΡΟΣ ΛΩΤΙΔΗΣ (Υφυπουργός Εθνικής Άμυνας): Δύο λόγια μόνο θα πω, κύριε Πρόεδρε.
      Κατ’ αρχήν όσον αφορά τη Συμφωνία, θα ήθελα να πω τα εξής: Στην επιτροπή δεν ήμουν εγώ. Διάβασα, όμως, τα πρακτικά, το τι ειπώθηκε και άκουσα και την κ. Κανέλλη τώρα. Και άλλοι συνάδελφοι ρώτησαν αν έχουμε υπογράψει αντίστοιχες συμφωνίες με άλλες χώρες. Θα έλεγα, λοιπόν, ότι είναι μία τεχνική καθαρά Συμφωνία για την προστασία των διαβαθμισμένων, πληροφοριών όπως λέγονται. Είναι μία διεθνής ορολογία, η οποία χρησιμοποιείται κατά κόρον, με συγκεκριμένο περιεχόμενο. 
      Αντίστοιχες, λοιπόν, συμφωνίες τεχνικού χαρακτήρα έχουμε υπογράψει με τη Γερμανία, με τη Μεγάλη Βρετανία, με τη Νορβηγία, με την Ουκρανία, με τη Ρωσία, με τις Ηνωμένες Πολιτείες, με τη Ρουμανία. Θα μπορούσα να αναφέρω και άλλες χώρες. Και βεβαίως είναι, θα έλεγα, παρεπόμενη Συμφωνία. Προηγήθηκε η Συμφωνία αμυντικής συνεργασίας με τη Λετονία και πιθανά και άλλες οι οποίες θα προκύψουν, είτε οικονομικής είτε άλλης μορφής, στρατιωτικής συνεργασίας, πολιτιστικής ή δεν ξέρω και εγώ ποια άλλη συμφωνία μπορεί να προκύψει στο μέλλον. Μέσα από την τεχνικού καθαρά χαρακτήρα διασφαλίζονται κάποια πράγματα. Αυτή είναι η πρακτική η οποία ακολουθείται. Και μιλάμε για μία χώρα η οποία είναι στις δέκα που αποφασίστηκε και υπέγραψαν στην Αθήνα για την ένταξή τους στην Ευρωπαϊκή Ένωση και είναι προ των πυλών και του ΝΑΤΟ. Είναι μία χώρα, λοιπόν, η οποία θα μετάσχει σε λίγο στους δύο μεγάλους διεθνείς Οργανισμούς, Ευρωπαϊκή Ένωση και ΝΑΤΟ. 
      Μάλιστα, σε αυτό που είπατε, εάν υπαγορεύεται ή όχι η υπογραφή μιας τέτοιας συμφωνίας, θα έλεγα με απόλυτη σαφήνεια και με κατηγορηματικό τρόπο ότι δεν προκύπτει η συμφωνία αυτή από υποχρέωση του ΝΑΤΟ. Είναι στα πλαίσια της διμερούς συνεργασίας μεταξύ των δύο χωρών.
      Οι αδυναμίες στο εσωτερικό, τις οποίες εντοπίσατε, είναι θέματα που συνολικά θα πρέπει να εξετάσει -και εξετάζει- αν είναι σύμφωνες με το ευρωπαϊκό κοινοτικό κεκτημένο η Ευρωπαϊκή Ένωση. Δεν υπεισερχόμαστε σ’ αυτά. Εμείς έχουμε μια εντελώς άλλη αντίληψη για τη λειτουργία στο εσωτερικό της μιας ή της άλλης χώρας.
      Εν κατακλείδι, λοιπόν -για να μην πολυλογώ, δεν χρειάζεται να πω τίποτα περισσότερο- ανάλογες συμφωνίες, όπως είπα και στην αρχή, έχουν υπογραφεί και δεν υποκρύπτει κανένα μυστικό, τίποτα το εξαιρετικά ύποπτο που μπορεί στο μέλλον να δημιουργήσει προβλήματα. Είναι μια συνήθης τεχνική διαδικασία. Τίποτε πέραν τούτου.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αμοιβαία προστασία διαβαθμισμένων πληροφοριών».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Εθνικής Άμυνας «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αμοιβαία προστασία διαβαθμισμένων πληροφοριών» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου) σελ. 86α
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, εισερχόμαστε στο νομοσχέδιο του Υπουργείου Οικονομίας και Οικονομικών.
      Συνέχιση της συζήτησης επί των άρθρων και του συνόλου του σχεδίου νόμου: «Κανόνες τιμολόγησης, ρυθμίσεις Φ.Π.Α. ηλεκτρονικών υπηρεσιών και άλλες διατάξεις».
      Το νομοσχέδιο ψηφίστηκε επί της αρχής στη χθεσινή συνεδρίαση. Το νομοσχέδιο έχει δεκαεννέα άρθρα κατανεμημένα σε τρία κεφάλαια. Το κεφάλαιο Α΄ περιλαμβάνει τα άρθρα 1 έως 2, το κεφάλαιο Β΄ τα άρθρα 3 έως 7 και το κεφάλαιο Γ΄ τα άρθρα 8 έως 19.
      Τα άρθρα συζητήθηκαν σε δύο ενότητες στην επιτροπή ως εξής: τα άρθρα 1 έως 7, τα κεφάλαια Α΄ και Β΄ δηλαδή, και άρθρα 8 έως 19. Τα άρθρα 17 και 18…
      ΛΙΑΝΑ ΚΑΝΕΛΛΗ: Κύριε Πρόεδρε, συγγνώμη για τη διακοπή. Το νομοσχέδιο για τη Γερμανία;
      ΠΡΟΕΔΡΕΥΩΝ (Κωνσταντίνος Βρεττός): Ψηφίστηκε κατά πλειοψηφία.
      ΛΙΑΝΑ ΚΑΝΕΛΛΗ: Με συγχωρείτε, κύριε Πρόεδρε, ήταν δύο συμβάσεις.
      ΠΡΟΕΔΡΕΥΩΝ (Κωνσταντίνος Βρεττός): Για τη Γερμανία είπατε, όχι για τη Λετονία. Δεν το συζητούμε αυτό επειδή είναι στο Υπουργικό Συμβούλιο ο Υπουργός.
      Τα άρθρα 17 και 18, λοιπόν, είναι υπουργικές τροπολογίες που έγιναν δεκτές στη Διαρκή Επιτροπή. Υπάρχουν ακόμα τρεις υπουργικές τροπολογίες και τρεις εμπρόθεσμες τροπολογίες Βουλευτών.
      Κύριοι συνάδελφοι, θέλετε να συζητήσουμε τα άρθρα όπως συζητήθηκαν στη Διαρκή Επιτροπή; Δηλαδή από το 1 έως το 7 μία ενότητα και από το 8 έως το τέλος;
      ΑΓΓΕΛΟΣ ΤΖΕΚΗΣ: Κύριε Πρόεδρε, να πάμε μέχρι τέλους και να αφήσουμε για την Τρίτη τις τροπολογίες.
      ΑΝΑΣΤΑΣΙΟΣ ΜΑΝΤΕΛΗΣ: Τις τροπολογίες για την Τρίτη.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κωστόπουλος συμφωνεί;
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, τα άρθρα σήμερα και την Τρίτη τις τροπολογίες.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, εσείς τι λέτε;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Συμφωνώ, κύριε Πρόεδρε. Αφού συμφωνεί και η Βουλή δεν έχω λόγο να έχω διαφορετική άποψη.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η συζήτηση γίνεται επί των άρθρων 1 έως 18 και αφήνουμε τις τροπολογίες και το ακροτελεύτιο άρθρο.
      Το λόγο έχει ο εισηγητής του ΠΑΣΟΚ κ. Νικολαίδης.
      ΙΩΑΝΝΗΣ ΝΙΚΟΛΑΪΔΗΣ: Ευχαριστώ, κύριε Πρόεδρε.
      Κύριοι συνάδελφοι, και στην επιτροπή είχαμε συζητήσει το θέμα του κεφαλαίου Α΄ και του κεφαλαίου Β΄, όπου φαίνεται ότι απ’ όλα τα κόμματα της Βουλής υπήρχε μια συμφωνία. Δεν υπήρξαν παρατηρήσεις επί των κεφαλαίων αυτών.
      Επί τροχάδην, λοιπόν, θα αναφερθώ σ’ αυτά τα θέματα κατ’ άρθρον, έτσι ώστε να γίνει και η ανάλογη συζήτηση.
      Το άρθρο 1, στο οποίο γίνεται εναρμόνιση της ελληνικής νομοθεσίας με τις διατάξεις της Οδηγίας 2001/115 της Ευρωπαϊκής Κοινότητας της 20ης Δεκεμβρίου, προβλέπει ότι μετά το άρθρο 18 του Κώδικα Βιβλίων και Στοιχείων του προεδρικού διατάγματος 186/1992 προστίθεται άρθρο 18α ως εξής.
      Εναρμονίζεται, δηλαδή με την Οδηγία που προανέφερα της Ευρωπαϊκής Κοινότητας και ειδικότερα προβλέπει την υποχρέωση της έκδοσης τιμολογίου από τον επιχειρηματία που παραδίδει αγαθά ή παρέχει υπηρεσίες οπουδήποτε, είτε  δηλαδή στο εσωτερικό της χώρας είτε σε άλλη χώρα της Ευρωπαϊκής Ένωσης είτε σε τρίτη χώρα.
      Το άρθρο αυτό υιοθετεί ενδείξεις που πρέπει να υπάρχουν στα τιμολόγια, καθώς επίσης όρους και προϋποθέσεις έκδοσης των τιμολογίων. Διευκρινίζει ότι τα πρόσωπα που εκδίδουν τα τιμολόγια εξ ονόματος ή για λογαριασμό του επιτηδευματία, μπορεί να είναι εγκατεστημένα στη χώρα μας ή σε άλλη χώρα της Ευρωπαϊκής Ένωσης ή σε τρίτη χώρα.
      Οι όροι που θέτει το άρθρο, είναι ότι τα πρόσωπα αυτά πρέπει να είναι φορολογικά υπαρκτά. Πρέπει να αποδεικνύουν τη φορολογική τους σχέση με τη χώρα εγκατάστασής τους με επίσημο έγγραφο της οικείας φορολογικής αρχής. 
      Υιοθετείται ο όρος να υπάρχει έγγραφη συμφωνία μεταξύ του επιτηδευματία και του προσώπου το οποίο εκδίδει το τιμολόγιο. Αυτή η έγγραφη συμφωνία πρέπει να κατατεθεί στη ΔΟΥ του επιτηδευματία. 
      Πρέπει, επίσης, να υπάρχουν στο συμφωνητικό πλήρη τα στοιχεία των συμβαλλομένων, η ακριβής διεύθυνση της εγκατάστασης από την οποία θα εκδίδει τα τιμολόγια και η ρητή αποδοχή συγκεκριμένης διαδικασίας με την οποία θα αποδέχεται ο ένας τα τιμολόγια του άλλου. Όταν εκδίδεται τιμολόγιο από τον πελάτη στο συμφωνητικό, επιπλέον πρέπει να υπάρχουν και οι όροι της τιμολόγησης και οι διαδικασίες αποδοχής.
     Τα ανωτέρω βέβαια ισχύουν ανάλογα και στην περίπτωση που εκδίδονται τιμολόγια από τον πελάτη τον τρίτο, που είναι εγκατεστημένος σε χώρα με την οποία δεν υφίσταται νομική συμβολή.
     Τα τιμολόγια που θα εκδίδονται από τον πελάτη του επιτηδευματία ή τον τρίτο, πρέπει να φέρουν πλήρως τα στοιχεία του πελάτη ή του τρίτου, καθώς επίσης και του επιτηδευματία και να αναφέρεται η ιδιότητα του καθενός. Εάν πρόκειται για πελάτη, θα πρέπει να αναγράφεται επάνω στο τιμολόγιο η ένδειξη «αυτοτιμολόγηση». Όταν εκδίδεται από τρίτο, θα πρέπει να γράφεται η ένδειξη «ανάθεση τιμολόγησης». 
     Επιπλέον, στο τιμολόγιο θα πρέπει να υπάρχουν και άλλες ενδείξεις, όπως για παράδειγμα, αν απαλλάσσεται από το Φόρο Προστιθέμενης Αξίας ή εάν ο πελάτης είναι υπόχρεος στο ΦΠΑ ή εάν υπάρχει εθνική διάταξη ή κάθε άλλη διάταξη, σύμφωνα με την οποία απαλλάσσεται ή υπάγεται στη διαδικασία αντιστροφής της επιβάρυνσης.
     Επίσης, αναφέρεται ότι όταν εφαρμόζεται το καθεστώς του περιθωρίου κέρδους, η αναφορά στο άρθρο 43 ή 45 του Κώδικα ΦΠΑ ή σε οποιαδήποτε άλλη διάταξη σύμφωνα με την οποία έχει εφαρμοστεί το καθεστώς του περιθωρίου του κέρδους.
     Άλλος όρος που τίθεται, είναι συναλλαγές στο εσωτερικό της χώρας που εκφράζονται σε ξένη γλώσσα και νόμισμα απαιτείται οπωσδήποτε να διατυπώνονται και στην ελληνική γλώσσα και στο εθνικό νόμισμα, δηλαδή σε ευρώ.
     Τα τιμολόγια που εκδίδονται κατ’ εφαρμογή των διατάξεων του κώδικα αυτού είναι δυνατόν να αποστέλλονται σε χαρτί. Εφόσον υπάρχει αποδοχή και της ηλεκτρονικής διαβίβασης, τότε μπορούν να παραδίδονται και με ηλεκτρονικά μέσα.
     Τα τιμολόγια τα οποία χρησιμοποιούν την οδό των ηλεκτρονικών μέσων γίνονται δεκτά υπό την προϋπόθεση ότι είναι γνήσια. Σύμφωνα με το άρθρο αυτό η γνησιότητα των τιμολογίων θα διασφαλίζεται είτε μέσω της χρήσης προηγμένης ηλεκτρονικής υπογραφής, όπως αυτή προβλέπεται στο προεδρικό διάταγμα 150/2001 είτε μέσω της ηλεκτρονικής ανταλλαγής δεδομένων (EDI), όπως αυτή ορίζεται στο άρθρο 2 της σύστασης 194/82 της Ευρωπαϊκής Κοινότητας της  Επιτροπής της 19ης Οκτωβρίου του 1994.
     Ειδικά στην περίπτωση συναλλαγών με το εξωτερικό, μέσα στην Κοινότητα ή με τρίτη χώρα, απαιτείται ως απαραίτητο ένα επιπλέον συνοπτικό έγγραφο σε χαρτί, το οποίο να περιέχει τουλάχιστον τα στοιχεία των αντισυμβαλλομένων και τη συνολική αξία της συναλλαγής.
     Για τα ανωτέρω έγγραφα δεν απαιτείται, εφόσον αυτά φυλάσσονται, να φυλάσσονται και αντίτυπα των τιμολογίων.
      Επίσης, όταν διαβιβάζεται ένα πλήθος τιμολογίων με ηλεκτρονικά μέσα προς οικονομία χώρου και χρόνου και ο αποδέκτης είναι ίδιος, οι κοινές ενδείξεις στα διάφορα τιμολόγια δεν χρειάζεται να επαναλαμβάνονται αλλά θεωρούνται ότι αυτές από το πρώτο τιμολόγιο έχουν υποβληθεί. 
      Για τα θέματα της αποθήκευσης μιλούν οι υπόλοιπες παράγραφοι. Ο επιτηδευματίας οφείλει να μεριμνά για την αποθήκευση των αντιγράφων των τιμολογίων που είτε αυτά εκδίδονται από τον ίδιον είτε εξ’ ονόματός του από τον πελάτη ή από τρίτους. Η αποθήκευση αυτή γίνεται υπό τον όρο ότι θα είναι στη διάθεση των αρμοδίων αρχών όποτε αυτές ζητηθούν. Όταν ο τόπος αποθήκευσης βρίσκεται εκτός της Ελλάδος υποχρεούται να γνωστοποιεί ο επιτηδευματίας άμεσα στην αρμόδια ΔΟΥ, πριν από την αποθήκευση, τον τόπο αυτό καθώς αν μεταβάλλει τον τόπο, να γνωστοποιήσει ποιος είναι ο νέος τόπος. Όταν η αποθήκευση δεν πραγματοποιείται με ηλεκτρονικά μέσα που να εξασφαλίζουν την πλήρη και επιγραμμική on line πρόσβαση στα σχετικά δεδομένα, ο επιτηδευματίας υποχρεούται να αποθηκεύει σε χαρτί στο εσωτερικό της χώρας τα τιμολόγια, σύμφωνα με τα οριζόμενα στον κώδικα αυτό. 
      Στις περιπτώσεις που η αποθήκευση γίνεται σε χώρα με την οποία δεν υφίσταται νομική πράξη για την αμοιβαία συνδρομή, ο επιτηδευματίας υποχρεούται να αποθηκεύει στο εσωτερικό της χώρας τα τιμολόγια αυτά, όπως ορίζονται στον κώδικα. Η γνησιότητα της προέλευσης, η ακεραιότητα του περιεχομένου καθώς και το ευανάγνωστο των τιμολογίων που αποθηκεύονται με ηλεκτρονικά μέσα εξασφαλίζονται για όσο χρόνο προβλέπουν οι διατάξεις του κώδικα. Όταν τα τιμολόγια αποθηκεύονται ή διαβιβάζονται με ηλεκτρονικά μέσα, σύμφωνα με τις διατάξεις του άρθρου αυτού, αποθηκεύονται και τα δεδομένα που εξασφαλίζουν την γνησιότητα της προέλευσης και την ακεραιότητα του περιεχομένου του κάθε τιμολογίου τα οποία δεν επιτρέπεται να τροποποιηθούν και πρέπει να είναι ευανάγνωστα για όσο χρόνο ορίζει η διάρκεια φύλαξής τους από τον κώδικα αυτό. 
      Όταν ο επιτηδευματίας αποθηκεύει τιμολόγια που εκδίδει ή λαμβάνει με ηλεκτρονικά μέσα εξασφαλίζοντας την επιγραμμική on line πρόσβαση στα δεδομένα και ο τόπος αποθήκευσης βρίσκεται σε άλλο κράτος μέλος, για τους σκοπούς του άρθρου αυτού η φορολογική αρχή, έχει δικαίωμα πρόσβασης στα τιμολόγια αυτά με ηλεκτρονικά μέσα τηλεκφόρτωσης και χρήσης αυτών των τιμολογίων όπου είναι αναγκαίο να γίνει φορολογικός έλεγχος. 
      Ως στοιχεία που επέχουν θέση τιμολογίου γίνονται δεκτά όλα τα έγγραφα ή μηνύματα σε χαρτί ή με ηλεκτρονική μορφή τα οποία πληρούν τους όρους που καθορίζονται από τις διατάξεις του κώδικα αυτού. Για κάθε παράβαση σχετικά με την ακρίβεια, την πληρότητα, τη γνησιότητα και λοιπές απαιτήσεις που αφορούν τα ανωτέρω τιμολόγια που εκδίδονται, επιβάλλονται κυρώσεις, όπως αυτές προβλέπονται στις διατάξεις του νόμου 2523/97 (ΦΕΚ 197Α΄) και του νόμου 1809/1988, κυρώσεις σε βάρος του αρχικά υπόχρεου επιτηδευματία. Επίσης κυρώσεις επιβάλλονται και στα πρόσωπα που εκδίδουν τιμολόγια εξ’ ονόματος ή για λογαριασμό του επιτηδευματία σε περιπτώσεις που προβλέπονται από τις διατάξεις των δύο νόμων. 
      Με απόφαση του Υπουργού Οικονομίας και Οικονομικών μπορεί να επιβάλλονται στους επιτηδευματίες που πραγματοποιούν παραδόσεις αγαθών στο εσωτερικό της χώρας πρόσθετοι όροι έκδοσης των τιμολογίων ή ειδικοί όροι σε περίπτωση που ο πελάτης ή ο τρίτος που εκδίδει τα τιμολόγια είναι εγκατεστημένος σε χώρα με την οποία δεν υφίσταται νομική πράξη για την αμοιβαία συνδρομή. Επίσης ειδικοί όροι μπορούν να επιβάλλονται για την ηλεκτρονική έκδοση των τιμολογίων που πραγματοποιούνται στο έδαφος της χώρας, όταν πρόκειται για χώρα με την οποία επίσης δεν υφίσταται νομική συνδρομή. Τέλος μπορεί να επιβάλλονται άλλο ειδικοί όροι που να απαγορεύουν ή να περιορίζουν την αποθήκευση των τιμολογίων σε χώρα με την οποία δεν υφίσταται νομική πράξη για την αμοιβαία συνδρομή. Επίσης καθορίζονται άλλοι όροι αποδοχής και άλλων μεθόδων σχετικά με τη διαβίβαση των τιμολογίων με τα ηλεκτρονικά μέσα. Τέλος καθορίζονται λεπτομερείς κανόνες των πρόσθετων όρων της τιμολόγησης και των διαδικασιών αποδοχής του κάθε τιμολογίου μεταξύ του επιτηδευματία και του πελάτη του στις έγγραφες συμφωνίες. 
      Όπως είπα στην αρχή της ομιλίας μου, για το άρθρο αυτό δεν υπήρχαν παρατηρήσεις και θα παρακαλούσα για τη συντομία του χρόνου τα άλλα κόμματα να το αποδεχθούν και να προχωρήσουμε στο άρθρο 2.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κωστόπουλος έχει το λόγο. 
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, σήμερα έχουμε τη συζήτηση επί των άρθρων του νομοσχεδίου. 
      Όπως είπα και χθες στην πρωτολογία μου σχετικά με τα δύο πρώτα κεφάλαια, αυτά περιλαμβάνουν τα άρθρα από 1 έως και 7 και ουσιαστικά αναφέρονται στην απλοποίηση, τον εκσυγχρονισμό και την εναρμόνιση των όρων που επιβάλλονται στην τιμολόγηση όσον αφορά το Φόρο Προστιθέμενης Αξίας και στο σύστημα του ΦΠΑ που εφαρμόζεται στις ραδιοφωνικές, τηλεοπτικές υπηρεσίες και σε ορισμένες υπηρεσίες που παρέχονται ηλεκτρονικά. Εμείς συμφωνούμε, αφού άλλωστε αποτελούν και οδηγίες της Ευρωπαϊκής Ένωσης  και για το λόγο αυτό τις ψηφίζουμε. 
      Έχω να κάνω μόνο μία παρατήρηση. Αυτά γίνονται προς εκσυγχρονισμό του Υπουργείου Οικονομικών που σημαίνει ότι το Υπουργείο μέχρι σήμερα δεν έχει ακόμη εκσυγχρονιστεί.
      Το άρθρο 8 αναφέρεται στο θέμα της Τράπεζας της Ελλάδας και την κύρωση των πρακτικών της γενικής συνέλευσής της. Καμία αντίρρηση δεν θα είχαμε αν είχαμε μία απάντηση από τον Υπουργό όσον αφορά το θέμα της Τράπεζας της Ελλάδας που αναφέρεται στις προσθήκες του άρθρου 56, παράγραφοι 3 και 4 και που δίνουν για πρώτη φορά από ιδρύσεως της Τράπεζας της Ελλάδας το δικαίωμα στην Τράπεζα να αγοράζει ακίνητα όχι για κάλυψη στεγαστικών της αναγκών αλλά για οποιοδήποτε άλλο λόγο. Επειδή η Τράπεζα της Ελλάδος στην ουσία πρέπει να συρρικνώνεται συνεχώς –και εδώ πρέπει να πω ότι η Τράπεζα της Αγγλίας η αντίστοιχη έχει το μισό και λιγότερο υπαλληλικό προσωπικό- δεν μπορώ να καταλάβω ποιος είναι ο λόγος που δίνουμε αυτό το δικαίωμα. Εμείς, λοιπόν, καταψηφίζουμε το άρθρο, διότι δεν μπορούμε να κάνουμε αλλιώς, αφού συμπεριλαμβάνει και αυτές τις διατάξεις. 
      Και μια δεύτερη παρατήρηση αναφέρεται στο άρθρο 56, παράγραφος 4 που και πάλι για πρώτη φορά παρέχεται το δικαίωμα στην Τράπεζα της Ελλάδος να αγοράζει ίδιες μετοχές –και αυτό μπορώ να καταλάβω τι σημαίνει, πιθανόν θέλει να αποσυρθεί η μετοχή της από το χρηματιστήριο, έχουν γραφεί πολλά και απάντηση δεν πήραμε- αλλά και μετοχές άλλων εταιρειών. Το να δίνεται αυτό το δικαίωμα σε μία συρρικνούμενη Τράπεζα, όπως πρέπει να είναι η Τράπεζα της Ελλάδος, δεν είναι σωστό και επομένως καταψηφίζουμε ολόκληρο το άρθρο 8. 
      Το άρθρο 9 αναφέρεται στα θέματα των αναγκαστικών απαλλοτριώσεων. Για μία ακόμη φορά θα πω στον Υπουργό ότι η κατεύθυνση που δίνει με το παρόν νομοθέτημα στους δικαστές να υπολογίζουν την αξία των απαλλοτριούμενων ακινήτων κυρίως με την αντικειμενική αξία είναι λαθεμένη, είναι ανήθικη, είναι άδικη και κατά την άποψή μου είναι και αντισυνταγματική και θα έπρεπε τουλάχιστον –το λιγότερο που θα έπρεπε να είχε κάνει ο κύριος Υπουργός- να έχει  αποσύρει τη λέξη «κυρίως». Διότι παρατηρείται το φαινόμενο οι αντικειμενικές αξίες –στα σπίτια να πάμε- επειδή αντιπροσωπεύουν τιμή πολύ μικρότερη από την πραγματική όταν κάποιος πολίτης χάνει για κοινή ωφέλεια ένα σπίτι τριάρι να μπορεί να το αντικαταστήσει και να μην αντικαθίσταται μόνο με δυάρι. 
      Το άρθρο 10, αποτελεί τροποποίηση και αυτό του 2961 και συμπληρώνει κενά σχετικά με τα διαδικαστικά θέματα του αναδασμού. Μετά τις ερμηνευτικές δηλώσεις του κυρίου Υπουργού το άρθρο αυτό το ψηφίζουμε.
      Το άρθρο 11 αντικαθιστά και αυτό το νόμο 2579 του κανονισμού και θέτει καινούργιους όρους οικονομικής διαχείρισης του ΚΕΠΕ. Ρώτησα τον κύριο Υπουργό πολλές φορές τι σημαίνει αυτό και απάντηση δεν πήρα. Θα μπορούσα να συμφωνήσω αλλά επειδή δεν πήρα απάντηση δεν το ψηφίζω αυτό το άρθρο. 
      Το άρθρο 12 επιτρέπει στις ακτοπλοϊκές, ναυτιλιακές εταιρείες να αναπροσαρμόσουν εφάπαξ την αξία των πλοίων. Εμείς συμφωνούμε μ΄ αυτήν τη διάταξη και ψηφίζουμε το παρόν άρθρο. 
      Το άρθρο 13 ρυθμίζει θέματα σχετικά με τις προσαυξήσεις εκπρόθεσμης καταβολής οφειλών που ανέρχονται πλέον στο 200% από 300% που προϋπήρχε. Και αυτό το άρθρο το ψηφίζουμε και νομίζουμε ότι είναι προς τη σωστή κατεύθυνση αν και νομίζουμε ότι με μεγάλη καθυστέρηση το φέρνει η Κυβέρνηση και έχει ενδόμυχα προεκλογικό σκοπό.
      Το άρθρο 14 το οποίο αναφέρεται και αυτό σε άλλη τροποποίηση νόμου, του 2648/98 αναφέρεται στις διευκολύνσεις τις οποίες παρέχει εν προκειμένω το δημόσιο προς τους οφειλέτες είτε αυτοί είναι καλοπληρωτές είτε είναι κακοπληρωτές. Εν πάση περιπτώσει, είναι προς τη σωστή κατεύθυνση, σωστά πράττει ο Υπουργός, σωστά δίνει τις σαράντα οκτώ ισόποσες μηνιαίες δόσεις, όμως και αυτό έγινε με μεγάλη καθυστέρηση. Έπρεπε να είχε υλοποιηθεί εδώ και αρκετά χρόνια διότι μέχρι σήμερα είχαμε σαν αποτέλεσμα πολλές επιχειρήσεις να μην έχουν τη δυνατότητα να πληρώσουν στο ελληνικό δημόσιο, να καταστραφούν, να πτωχεύσουν, να χάσουν τις περιουσίες τους και να βγουν εκτός παραγωγικής διαδικασίας. Πιστεύουμε ότι είναι προς τη σωστή κατεύθυνση και το ψηφίζουμε, όμως και αυτό εμπεριέχει σπέρματα και σκοπό προεκλογικό.
      Το άρθρο 15 αναφέρεται σε ρυθμίσεις φόρων των ακινήτων των off shore εταιρειών. Πρέπει και εδώ να πω για άλλη μία φορά ότι η Κυβέρνηση όταν έφερε αυτόν το νόμο είχαμε πει τότε να τον αποσύρει, να τον μελετήσουμε όλοι μαζί και να αντιμετωπίσουμε στην ουσία το θέμα των ακινήτων των off shore εταιρειών. Η Κυβέρνηση όμως τότε επέμενε.
      Και απεδείχθη για ακόμα μία φορά ότι εμείς είχαμε δίκιο και όχι γιατί στηριζόμαστε μόνο στη δική μας γνώμη, αλλά και διότι ήταν θέμα γενικότερο, εφόσον λύση μέχρι τώρα σ’ αυτό το ζήτημα δεν έχουν δώσει ούτε ο ΟΟΣΑ ούτε η Ευρωπαϊκή Ένωση και είναι γνωστό ότι οι off shore εταιρείες χρησιμοποιούνται κατά κόρον στο διεθνές παιχνίδι της παγκόσμιας οικονομίας. Είναι και αυτό ένα κομμάτι ανάπτυξης των χωρών και μεταφοράς κεφαλαίων. 
      Βέβαια, αυτό το κατάλαβε ίσως καθυστερημένα η Κυβέρνηση και έρχεται να διορθώσει το νόμο που ψήφισε και να τον κάνει πιο λογικό και πιο σωστό. Όμως, δεν σημαίνει ότι το θέμα των off shore εταιρειών τελειώνει εδώ. Είναι ένα θέμα που πρέπει να μελετηθεί σε βάθος και να κοιτάξουμε να έχουμε μία πραγματική αντιμετώπιση των προβλημάτων που δημιουργούν αυτές οι εταιρείες. Αν μεν αυτές είναι παράνομες, τότε να τις κυνηγήσουμε και να τις καταστήσουμε εκτός νόμου. Αν, όμως, είναι νόμιμες και βοηθούν στην ανάπτυξη του τόπου και φέρνουν επενδύσεις και κεφάλαια, νομίζω ότι πρέπει να έχουν μία σωστή αντιμετώπιση. Ψηφίζουμε αυτήν τη διάταξη.
      Όσον αφορά στο άρθρο 16, θεωρούμε ότι είναι μία μεταβατική διάταξη. Την ψηφίζουμε και αυτή.
      Το άρθρο 17 αποτελεί και αυτό άλλη τροποποίηση άλλου νόμου. Καταλαβαίνουμε έτσι με πόση προχειρότητα μέχρι σήμερα νομοθετεί η Κυβέρνηση. Τροποποιεί και αυτό το ν. 2945 και αναφέρεται στις Επιτροπές Διαχειρίσεως των κοινοτικών κεφαλαίων, αναφέρεται επίσης στη ΜΟΔ, στις αποσπάσεις και στις προαγωγές υπαλλήλων. Όλα αυτά στο παρελθόν φαίνεται ότι ήταν κακώς νομοθετημένα και θεσμοθετημένα.
      Εμείς έχουμε να κάνουμε τις εξής παρατηρήσεις: Πρώτον, επιτρέπει μεταφορά υπαλλήλων από τους ενδιάμεσους φορείς. Αυτοί οι υπάλληλοι νομίζω ότι δεν είναι μόνο δημόσιοι υπάλληλοι, έστω και με οποιαδήποτε σχέση ιδιωτικού ή δημοσίου δικαίου που έχουν κάποια σύμβαση έργου, αλλά είναι και ιδιωτικών επιχειρήσεων. Και σ’ αυτούς, κύριε Υπουργέ, επιτρέπετε να μεταφερθούν στη ΜΟΔ; Κατά δεύτερο λόγο, έχουμε μία ένσταση όσον αφορά στο επίπεδο των υπαλλήλων αυτών, διότι αυτοί οι υπάλληλοι δεν προσελήφθησαν με αντικειμενικά κριτήρια, αλλά με καθαρώς κομματικά κριτήρια και ερχόμαστε τώρα να τακτοποιήσουμε και αυτούς τους υπαλλήλους.
      Τέλος, το ερώτημα είναι το εξής: Καλά, δεν χρειάζονται στους ενδιάμεσους φορείς αυτοί οι υπάλληλοι; Τότε, γιατί τους προσλάβαμε; Δεύτερον, δεν επαρκούν οι υπάλληλοι της ΜΟΔ -που, αν δεν απατώμαι, ανέρχονται σε περισσότερους από εξακόσιους – για να κάνουν τη δουλειά τους;
      Όμως, επειδή δεν θέλουμε να αποτελέσουμε εμπόδιο στην περαιτέρω πορεία –που έχει ήδη τα χάλια της- της απορρόφησης των κοινοτικών πόρων, ψηφίζουμε αυτές τις διατάξεις, παρ’ όλο ότι έχουμε φοβερές επιφυλάξεις.
      Το άρθρο 18 αναφέρεται στην υποχρέωση της «Τράπεζας της Ελλάδας» έναντι των υπαλλήλων της να τους καλύπτει τους μισθούς και τις συντάξεις, ενισχύοντας τα ταμεία τους. Εμείς δεν έχουμε καμία αντίρρηση, διότι η διάταξη που έρχεται επικαιροποιεί και επιβεβαιώνει την υποχρέωση που έχει η «Τράπεζα της Ελλάδας» να καλύπτει το μέρος της στα ταμεία έναντι των υπαλλήλων και για τους μισθούς και για τις συντάξεις.
      Όμως, πρέπει εδώ να πω την άποψή μας. Πότε η Κυβέρνηση κορόιδευε τον ελληνικό λαό; Μήπως όταν ψηφίστηκε ο ν. 3029/2002 και αφορούσε τα ασφάλιστρα που τότε μας έλεγε ότι περιλαμβάνονται όλοι οι Έλληνες και όλες οι τράπεζες; Αυτό είναι το πρώτο ερώτημα. Το δεύτερο ζήτημα είναι το εξής: Με τούτη τη διάταξη αφήνει κενό και ακάλυπτο ένα μεγάλο θέμα, αυτό των ασφαλιστικών ταμείων των τραπεζών. 
      Είναι γνωστό σήμερα ότι το μεγάλο πρόβλημα των τραπεζών στην Ελλάδα είναι το ασφαλιστικό σύστημα και η Κυβέρνηση δεν τολμάει να το ακουμπήσει. Βέβαια, δεν είναι μόνο θέμα των υπαλλήλων. Αυτοί πρέπει να καλυφθούν με όλες τις διατάξεις, για να πάρουν τις συντάξεις τους και αυτά τα ανταποδοτικά που πληρώσανε. 
      Μέσα, όμως, από το ασφαλιστικό, προκύπτει το μεγάλο θέμα της φερεγγυότητας των τραπεζών. Πρέπει η Κυβέρνηση να το λύσει άμεσα, διότι έχουμε πρόβλημα επιβίωσης των τραπεζών. Εάν δεν το ακουμπήσει το ΠΑΣΟΚ, η κυβέρνηση της Νέας Δημοκρατίας θα υποχρεωθεί για άλλη μία φορά να το λύσει, όπως κάνει πάντοτε με την επίλυση των μεγάλων προβλημάτων που απασχολούν τον ελληνικό λαό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Επίσης, πρέπει να πω για άλλη μία φορά ότι αυτό το νομοσχέδιο ήταν διά πάσα νόσον, διότι η Κυβέρνηση ήθελε να καλύψει διάφορα θέματα τα οποία αντιμετώπιζε.
      Ένα θέμα το οποίο πρέπει να αντιμετωπίσουμε με μεγάλη σοβαρότητα και το οποίο βέβαια δεν αναφέρεται στα άρθρα, είναι το θέμα των καυσίμων που θα το δούμε την Τρίτη. Αυτό που έχω να πω είναι ότι η Νέα Δημοκρατία, για άλλη μια φορά, θεωρεί αυτό το νομοσχέδιο ως νομοσχέδιο «κουρελού» που δεν έχει ούτε αρχή ούτε μέση ούτε τέλος. 
      ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κ. Τζέκη, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», σαράντα πέντε μαθητές και δύο δάσκαλοι από το 9ο Δημοτικό Σχολείο Γλυφάδας Αττικής.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες)
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Είχαμε τονίσει και στην επί της αρχής συζήτηση ότι η Κυβέρνηση με το παρόν σχέδιο νόμου νομοθετεί ιδίως με τις άλλες διατάξεις. Γι’ αυτό και στα άρθρα του κεφαλαίου Α΄  και του κεφαλαίου Β΄, που αναφέρονται στην εναρμόνιση της ελληνικής νομοθεσίας με τις διατάξεις οδηγιών της Ευρωπαϊκής Ένωσης για το ηλεκτρονικό εμπόριο, για τα στοιχεία τα οποία μέσω του διαδικτύου είναι υποχρεωμένες πλέον οι επιχειρήσεις  να δίδουν, γίνεται μια απλοποίηση, ένας εκσυγχρονισμός και εναρμονίζεται ο Φόρος Προστιθέμενης Αξίας και μέσω του ηλεκτρονικού εμπορίου.
      Εκείνο  βέβαια που θέλω να επισημάνω είναι ότι παρατηρούμε και μέσω του ηλεκτρονικού εμπορίου –και για μας αυτό είναι βασικό- ότι δεν εξασφαλίζεται ιδίως ο καταναλωτής. Και όπως προκύπτει από έρευνα των Ευρωπαϊκών Κέντρων Καταναλωτή, πραγματικά τα στοιχεία είναι σε βάρος των καταναλωτών. Μάλιστα σε ένα σημείο λέει η έρευνα ότι το ένα κατάστημα στα δέκα που ελέγχθηκαν δεν ανέφερε πουθενά τη γεωγραφική του διεύθυνση, δηλαδή ήταν ανύπαρκτες επιχειρήσεις. Επαναλαμβάνω, δηλαδή, ότι και μέσω του ηλεκτρονικού εμπορίου δεν εξασφαλίζεται ο καταναλωτής. Αυτό είναι ένα σημαντικό ζήτημα.
      Ιδιαίτερη προσοχή δίνουμε στο άρθρο 4 του κεφαλαίου Β΄, που αλλάζει ο συντελεστής ΦΠΑ από το 8% στο 18% για ηλεκτρονικά παρεχόμενες υπηρεσίες, που σημαίνει, δηλαδή, ότι ο καταναλωτής θα πληρώσει περισσότερο Φόρο Προστιθέμενης Αξίας, γιατί τελικά όλα τα καταστήματα στον καταναλωτή ρίχνουν την αύξηση του Φόρου Προστιθέμενης Αξίας. 
      Θέλω να επισημάνω βέβαια ότι προσπαθεί η Ευρωπαϊκή Ένωση να συμμαζέψει και τα του ηλεκτρονικού εμπορίου, γιατί είναι γνωστό ότι και μέσω του διαδικτύου γίνεται ένας έντονος ανταγωνισμός με τις Ηνωμένες Πολιτείες της Αμερικής. 
      Και θέλω σ’ αυτό το σημείο να τονίσω ότι οι εταιρείες λογισμικού είναι κατ’ εξοχήν των Ηνωμένων Πολιτειών. Πολλές ευρωπαϊκές, αλλά και εγχώριες τέτοιες επιχειρήσεις είναι θυγατρικές των εταιρειών των Ηνωμένων Πολιτειών. Καταλαβαίνετε, δηλαδή, ότι και μέσω του ηλεκτρονικού εμπορίου υπάρχει μια μεγάλη, σοβαρή αντιπαράθεση μεταξύ των δύο, δηλαδή της Ευρωπαϊκής Ένωσης και των Ηνωμένων Πολιτειών.
      Επίσης, καθορίζεται η Διεύθυνση Φόρου Προστιθέμενης Αξίας ως αρμόδια υπηρεσία. Σας τονίσαμε και στην επιτροπή να μας δώσετε τα στοιχεία. Μπορεί αυτή η διεύθυνση να αναλάβει ένα τέτοιο πρόσθετο βάρος; Έχει το ανάλογο προσωπικό; Παρ΄ όλα αυτά δεν μας απαντήσατε και πιστεύουμε ότι όχι μόνο δεν έχει, αλλά απ’ ό,τι τουλάχιστον γνωρίζουμε, υπάρχουν κενές οργανικές θέσεις και στη συγκεκριμένη διεύθυνση, αλλά και σε άλλες διευθύνσεις του Υπουργείου σας.
      Έρχομαι, κύριε Πρόεδρε, στο κεφάλαιο Γ΄  στο άρθρο 8 «Τροποποίηση του Καταστατικού της Τράπεζας Ελλάδος». Τονίσαμε και επί της αρχής, τονίζουμε και εδώ ότι πρόκειται για μια προσαρμογή στα νέα δεδομένα. Δηλαδή πλέον μέσα στα πλαίσια της Ευρωπαϊκής Ένωσης, της Οικονομικής και Νομισματικής Ένωσης, η χώρα μας χάνει ένα βασικό εργαλείο που είχε για να αντιμετωπίζει διάφορες κρίσεις από τις οικονομικές και τις πολιτικές εξελίξεις. Αυτό τώρα είναι στα χέρια της Ευρωπαϊκής Κεντρικής Τράπεζας. Γι’ αυτό λέμε ότι και η τροποποίηση του καταστατικού γίνεται μέσα σ’ αυτά τα πλαίσια και ιδίως των ευρωπαϊκών συστημάτων κεντρικών τραπεζών.
      Η Τράπεζα της Ελλάδος χάνει πλέον αυτόν το χαρακτήρα που είχε. Γιατί; Γιατί δίνεται το δικαίωμα με την παράγραφο 10 για αγορά και πώληση ακινήτων. Δηλαδή, η Τράπεζα μπαίνει σε μια καθαρά εμπορική διαχείριση. Μπορεί να αγοράζει και πουλά τα ακίνητα. 
      Με την παράγραφο 7 δίνεται η δυνατότητα στην Τράπεζα να εκτελεί εκτυπωτικές εργασίες και κατ’ απόκλιση του άρθρου 56.2 να πουλά το προϊόν αυτό σε τρίτους. Δηλαδή, από τη μία πλευρά περιορίζεται το αντικείμενό και τα έσοδά της που προέρχονταν από την έκδοση του νομίσματος, διότι τώρα αυτή η αρμοδιότητα ανήκει σε υπερεθνικά όργανα, και από την άλλη πλευρά μετατρέπουμε την Τράπεζα της Ελλάδος σε εμπορική τράπεζα.
      Κύριε Υπουργέ, δεν μας εξηγήσατε, παρ’ όλες τις ερωτήσεις που σας κάναμε και στην επιτροπή και επί της αρχής, για ποιο λόγο δίνετε το δικαίωμα στην Τράπεζα να αγοράζει πλέον τις μετοχές της. Σας είπαμε καθαρά ότι αλλάζει ο χαρακτήρα της και γίνεται εμπορικός, γιατί τον βάζετε στο ν. 2190 και άρα έχει το δικαίωμα να αλλάζει πλέον τις μετοχές. 
      Κύριε Υπουργέ, μπορείτε να μου πείτε τι παιχνίδι παίζεται εκεί; Γιατί σας είπα και χθες ότι υπάρχουν έντονες φήμες, μήπως υπάρξει το ενδεχόμενο της αποχώρησης των μετοχών από το χρηματιστήριο. Είναι ένα ζήτημα στο οποίο πρέπει να μας απαντήσετε.
      Σε αυτό σημείο θα ήθελα να αναφέρω ότι γενικότερα στο τραπεζικό σύστημα γίνονται αλλαγές. Δεν είναι δηλαδή τυχαία η στάση της Κυβέρνησης απέναντι στην Εθνική Τράπεζα Ελλάδος, ένα βασικό μηχανισμό που είχε και δίνει στους θεσμικούς επενδυτές, στους ιδιώτες, ιδίως στους ξένους, ένα πρόσθετο 11%. Βλέπουμε ότι σιγά-σιγά η πλειοψηφία αλλάζει χέρια. Το ίδιο γίνεται και με την Τράπεζα Πειραιώς.
       Για εμάς, αυτό εξηγείται πολιτικά, διότι στα πλαίσια της ελεύθερης αγοράς είναι επόμενο ότι θα γίνονται εξαγορές, συγχωνεύσεις, δηλαδή οι διαρθρωτικές  καπιταλιστικές ρυθμίσεις θα προωθούνται.
      Όμως, δεν εξασφαλίζονται οι εργαζόμενοι σε αυτές τις αλλαγές που έρχονται. Είναι γνωστό ότι παγκοσμίως, στην Ευρωπαϊκή Ένωση, αλλά και στη χώρα μας, όπου περπατούν αυτές οι διαρθρωτικές αλλαγές, εκεί υπάρχουν και μαζικές απολύσεις των εργαζομένων και υπάρχει χτύπημα των κοινωνικοασφαλιστικών τους δικαιωμάτων.
      Κύριε Πρόεδρε, έρχομαι στο άρθρο 9, που αφορά τις αναγκαστικές απαλλοτριώσεις. Ελπίζουμε ότι μέχρι τέλους θα πειστεί η Κυβέρνηση να πάρει αυτήν τη ρύθμιση πίσω. Σας είπαμε ότι αδικείτε κατάφωρα έναν ευρύτατο πληθυσμό, ο οποίος χωρίς να το θέλει χάνει την περιουσία του. Έρχεται η Κυβέρνηση να αλλάξει το ν. 2282/2001 που μέσα από τις αρμοδιότητες που έδινε στο αρμόδιο δικαστήριο ήταν και η εξής: Να κρίνει την αξία του ακινήτου, σύμφωνα και παράλληλα με τις τρέχουσες ή τις πραγματικές αξίες. Ο ιδιοκτήτης του ακινήτου ή της ακίνητης έκτασης είχε τη δυνατότητα να μπορεί να αγοράζει κάτι ανάλογο σε μία άλλη περιοχή με την ίδια αξία.
      Τώρα τι έρχεσθε και κάνετε; Βάζετε τη λέξη «κυρίως» για να προκαθορίσετε δηλαδή εκ των προτέρων ότι η αντικειμενική αξία θα είναι εκείνη που θα προσδιορίζει την αξία του ακινήτου. Βάζετε, δηλαδή, το δικαστή σε ασφυκτικά πλαίσια, για να μην έχει το δικαίωμα να αποφασίσει διαφορετικά.
      Εμείς σας κατανοούμε, γιατί λόγω των ολυμπιακών έργων θέλετε να απαλλοτριώσετε τέτοιες μεγάλες εκτάσεις δήθεν για δημόσιο συμφέρον, αλλά αυτοί οι άνθρωποι δεν χρωστάνε τίποτα, όπως έγινε σε λαϊκές γειτονιές της Αττικής, να τους παίρνουν το σπίτι για 5 και 6 εκατομμύρια και να πηγαίνουν να βρουν με πολλά άλλα εκατομμύρια ένα σπίτι, για να βάλουν την οικογένειά τους. 
      Όλα αυτά είναι προβλήματα που δημιουργεί η ρύθμιση την οποία πάτε να ψηφίσετε. Γι’ αυτό σας λέμε να την πάρετε πίσω και αφήστε τα πράγματα, όπως ήταν προηγουμένως. Αν εντοπίζετε ότι υπάρχουν ορισμένες περιοχές που ενδεχομένως εκεί να έχει γίνει εικονική αύξηση των πραγματικών αξιών, εκεί υπάρχουν τρόποι για να το αντιμετωπίσετε. Όχι, όμως να γίνεται αυτό που γίνεται με αυτήν τη ρύθμιση.
      Εξάλλου, πρέπει να πάρετε υπόψη σας τι σας λέει η Επιστημονική Υπηρεσία. Θέτει, έστω και έμμεσα, ζήτημα Συντάγματος. Είναι αντισυνταγματικό αυτό που πάτε να κάνετε. Ο Πανελλήνιος Σύνδεσμος των Ιδιοκτητών μας έφερε τα στοιχεία, γιατί υπάρχει νομολογία που δικαίωνε τους ιδιοκτήτες. Τώρα τι κάνετε;
	Γι’ αυτό, πιστεύουμε ότι πρέπει να πάρετε πίσω αυτήν τη διάταξη, γιατί η παράγραφος 2 αναφέρεται στον πρόεδρο της επιτροπής για το διορισμό εμπειρογνώμονα, ενώ πριν έπρεπε να ορίσει τον εμπειρογνώμονα το δικαστήριο. Υπήρχε, δηλαδή, και μία συλλογικότητα ως προς τον ορισμό του εμπειρογνώμονα, διότι τώρα ο πρόεδρος μπορεί να βρει οποιονδήποτε πραγματογνώμονα, που θα βγάλει την αξία που θέλει, παραδείγματος χάρη, η Κυβέρνηση.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Κύριε Πρόεδρε, θα χρειαστώ μερικά λεπτά ακόμα.
	Για τον αναδασμό στο άρθρο 10 ζητάμε να μας δώσετε περισσότερες εξηγήσεις, γιατί μέχρι τώρα, απ’ ό,τι γνωρίζουμε, δεν ήταν υποχρεωτική η αποδοχή της κληρονομιάς, ενώ τώρα είναι υποχρεωτική. Ξέρουμε όλοι ότι αποδοχή κληρονομιάς σημαίνει ότι πρέπει να πληρώσω φόρο, ενώ ο αναδασμός γίνεται για να εξυπηρετήσει αγροτικές και μη αγροτικές καταστάσεις. 
      Σ’ αυτό το σημείο δεν κατανοούμε γιατί στοχεύετε να μην πληρώσουν φόρο αυτοί που δεν πλήρωναν μέχρι χθες. Θα μας πείτε ότι γνωρίζουμε για τους αγρότες ότι δεν πληρώνουν κανένα φόρο, αλλά δεν ξέρουμε για την αποδοχή της κληρονομιάς αν θα πληρώσουν ή όχι. Θέλουμε διευκρινίσεις πάνω σ’ αυτό.
	Για το άρθρο 11 που αναφέρεται στο Κέντρο Προγραμματισμού και Οικονομικών Ερευνών, λέτε ότι με απόφαση του Υπουργείου Οικονομίας θα εγκρίνεται ο κανονισμός οικονομικής διαχείρισης και συμπληρώνετε τώρα και έναν άλλο λόγο, δηλαδή την αγορά και πώληση ακινήτων και εκμίσθωσης ή μίσθωσης αυτών. Δηλαδή, βλέπουμε τώρα να αλλάζει τελείως ο χαρακτήρας του συγκεκριμένου κέντρου και να το κάνετε να έχει εμπορικό χαρακτήρα, να αγοράζει και να πουλάει ακίνητα και να εκμισθώνει ακίνητα ή να μισθώνει ακίνητα. Τελικά πιστεύουμε ότι δεν πρέπει να μπει αυτό και το καταψηφίζουμε. 
      Εξάλλου, εδώ μέσα μας λέτε ότι ο Υπουργός αναπροσαρμόζει και τις αμοιβές των αρμόδιων υπαλλήλων. Πώς γίνεται αυτό, δηλαδή στους δημόσιους να λέτε ότι δεν αντέχει η οικονομία και σε αυτούς που ορίζετε στις επιτροπές με απόφαση του Υπουργού να αντέχει; Μόνο εσείς το ξέρετε.
	Για το άρθρο 12: «Αναπροσαρμογή της αξίας των πλοίων των ακτοπλοϊκών εταιρειών μέχρι τις 31/12/2003…
	ΠΡΟΕΔΡΕΥΩΝ (Κωνσταντίνος Βρεττός): Συντομεύετε, κύριε Τζέκη. Ζητήσατε να γίνει ενιαία η συζήτηση.
	ΑΓΓΕΛΟΣ ΤΖΕΚΗΣ: Να γίνει ενιαία, αλλά είναι 18 άρθρα. Δε θα μας δώσετε δεκαπέντε λεπτά…
	ΠΡΟΕΔΡΕΥΩΝ (Κωνσταντίνος Βρεττός): Άμα κάνετε πέντε λεπτά στο κάθε άρθρο, να σας δώσω δύο ώρες.
	ΑΓΓΕΛΟΣ ΤΖΕΚΗΣ: Τότε, να καθίσω κάτω, να μην πω τίποτα.
	ΠΡΟΕΔΡΕΥΩΝ (Κωνσταντίνος Βρεττός): Εσείς ζητήσατε να γίνει ενιαία η συζήτηση.
	ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, δεν είναι πολλοί εγγεγραμμένοι στον κατάλογο των ομιλητών. Αφήστε το συνάδελφο να ολοκληρώσει.
	ΠΡΟΕΔΡΕΥΩΝ (Κωνσταντίνος Βρεττός): Κύριε Βαρβιτσιώτη, αφήστε με να κάνω τη δουλειά μου.
	Συνεχίστε, κύριε Τζέκη.
	ΑΓΓΕΛΟΣ ΤΖΕΚΗΣ: Κύριε Πρόεδρε, όταν είπαμε να πάμε «μία και έξω», αυτό σημαίνει ότι πρέπει να έχω τον αντίστοιχο χρόνο. Αν πάμε σύμφωνα με τον Κανονισμό, πρέπει να έχω πέντε λεπτά σε κάθε άρθρο.
	Συνεχίζω με το άρθρο 12 για την αναπροσαρμογή της αξίας των πλοίων των ακτοπλοϊκών εταιρειών. Πρόκειται πραγματικά για μία χαριστική ρύθμιση προς το εφοπλιστικό κεφάλαιο. Βέβαια, ο Υπουργός θα καθορίσει τον τρόπο καθορισμού της αξίας. Καταλαβαίνουμε όλοι το «αλισβερίσι» που θα «παιχθεί» με τους εφοπλιστές. Μάλιστα, ο καθένας θα αναπροσαρμόζει σύμφωνα με το συμφέρον του, άλλοτε θα ανεβάζει και άλλοτε θα κατεβάζει. Εδώ λέει ότι τυχόν αρνητική διαφορά από την αναπροσαρμογή θα πηγαίνει στο αποθεματικό και τα αποθεματικά που χρεώνονται θα φορολογούνται με το 17,5%, ενώ όλοι γνωρίζουμε ότι είναι 35%. Να νέα προνόμια-φοροαπαλλαγές προς το εφοπλιστικό κεφάλαιο. Μη μας λέτε εδώ πέρα ότι δεν αντέχει η οικονομία για τις ασθενέστερες τάξεις, γιατί βλέπουμε ότι «παραντέχει» για τους εφοπλιστές. Γι’ αυτό, πιστεύουμε ότι θα πρέπει και αυτό να αποσυρθεί. 
      Εξάλλου, βλέπουμε ότι ικανοποιείται ένα χρόνιο και πάγιο αίτημα, όπως λέει ο πρόεδρος της Ένωσης Εφοπλιστών Ακτοπλοϊκών Εταιρειών. Αυτό το κάνετε αποδεκτό, όμως σας είπαμε και επί της αρχής ότι τίποτα δεν έχετε κάνει δεκτό από την πλευρά των ναυτεργατών. Απεναντίας, αυτούς τους κρατάτε με το 330, τους στέλνετε στα δικαστήρια και εφαρμόζετε την πολιτική επιστράτευση.
	Τα άρθρα 13 και 14 αφορούν ρυθμίσεις οφειλετών προς το δημόσιο. Δεν είμαστε αντίθετοι μ’ αυτό, αλλά ζητήσαμε από το Υπουργείο να μας πει ποιους αφορά συγκεκριμένα, ποιες κατηγορίες, διότι διαφορετικά μπορείς να δεις ένα μικρομεσαίο που θα πρέπει να του κάνεις αυτήν τη ρύθμιση και διαφορετικά ένα μεγαλοεπιχειρηματία, ο οποίος συνειδητά δεν πλήρωνε μέχρι τώρα ή πήρε τα χρήματα και τα πήγε στην Ελβετία και τώρα ερχόμαστε να του κάνουμε ρυθμίσεις.
      Είναι μια εξήγηση την οποία ζητάμε να μας δώσει η Κυβέρνηση. 
      Με το άρθρο 15 διευρύνονται οι εξαιρέσεις από την καταβολή φόρου για ακίνητα που ανήκουν σε εξωχώριες εταιρίες. Καταργείται, δηλαδή, στην ουσία αυτό που νομοθέτησε η Κυβέρνηση πριν από δέκα μήνες. Και εμείς σας είχαμε πει τότε ότι κάτω από την πίεση των μεγαλοεπιχειρηματιών θα το καταργήσετε και αυτό. Ξέρουμε όλοι ότι για τους υπόλοιπους ο φόρος προσδιορίζεται με το συντελεστή 11%. Και τώρα με την αναπροσαρμογή που θα κάνετε ο ΦΠΑ θα πάει στο 18%. Εδώ όμως έρχεσθε για τους μεγαλοεπιχειρηματίες που έχουν τη δυνατότητα και στήνουν τέτοιες εταιρίες, να είναι τελείως αφορολόγητο. 
      Θεωρούμε, λοιπόν, και αυτήν τη ρύθμιση απαράδεκτη, ζητάμε να την αποσύρετε και να φορολογηθούν και αυτοί όπως ο υπόλοιπος λαός. Δεν μπορεί δηλαδή, αυτοί να αποτελούν εξαίρεση. Εξάλλου ας θυμηθούμε και τις δηλώσεις του κ. Χριστοδουλάκη που έλεγε ότι εμείς τα βάζουμε και με τους μεγαλοεπιχειρηματίες.
      Στο άρθρο 10 πιστεύουμε ότι θα πρέπει και εδώ να λάβετε υπόψη τα αιτήματα των εργαζομένων στη μονάδα διαχείρισης του Κοινοτικού Πλαισίου Στήριξης για να αλλάξετε τις εργασιακές σχέσεις και να γίνουν αορίστου χρόνου.
      Το άρθρο 18 αναφέρεται στη συνταξιοδότηση των υπαλλήλων της Τράπεζας της Ελλάδος. Σας είπαμε και επί της αρχής αλλά και στην επιτροπή ότι  πρέπει να αντιμετωπιστεί το ασφαλιστικό συνολικά στις τράπεζες. Όχι ότι δεν έχουν να πληρώσουν οι τράπεζες, αλλά φοβόμαστε ότι με τα διεθνή λογιστικά πρότυπα που θα ισχύσουν από το 2005 θα δημιουργήσουν σοβαρά προβλήματα εις βάρος των εργαζομένων. Και δεν ξέρουμε τώρα οι τράπεζες με ποιο τρόπο πιέζουν την Κυβέρνηση και τι μέτρα θα πάρει αυτή όσο δεν λύνει αυτό το μεγάλο ζήτημα.
      Για τη συγκεκριμένη περίπτωση επειδή μέσα στο άρθρο 18 αναφέρεται και η ισχύουσα νομοθεσία, εμείς ως ΚΚΕ είχαμε καταψηφίσει την ισχύουσα νομοθεσία γενικότερα για το κοινωνικοασφαλιστικό σύστημα που πιστεύουμε ότι είναι εις βάρος των εργαζομένων, γι’ αυτό καταψηφίζουμε και αυτό το άρθρο.
      ΠΡΟΕΔΡΕΥΩΝ (Κωνσταντίνος Βρεττός): Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Όπως και στην επί της αρχής συζήτηση τοποθετηθήκαμε, δεν έχουμε αντίρρηση και θεωρούμε ότι είναι προσαρμοστικά με την ευρωπαϊκή νομοθεσία τα άρθρα 1 έως και 7. Θεωρούμε ότι είναι απαραίτητη να γίνει αυτή η προσαρμογή, ωστόσο οι επιφυλάξεις που είχαμε πει ήταν ότι ακριβώς επειδή οι υπηρεσίες του Υπουργείου, οι ΔΟΥ και όλος ο μηχανισμός αργεί να πάρει χαμπάρι τις νέες εξελίξεις. Θα πρέπει, λοιπόν, αυτές οι νέες εξελίξεις να γίνουν κτήμα των υπαλλήλων του Υπουργείου Οικονομικών ώστε να μη μένουν κενά γράμματα. 
      Τα άρθρα, λοιπόν, από το 1 μέχρι και το 7 εμείς τα θεωρούμε θετικά και τα ψηφίζουμε.
      Όσον αφορά το άρθρο 8 που αφορά την κύρωση των αποφάσεων της Συνέλευσης της Τράπεζας της Ελλάδος, δεν έχουμε αντίρρηση, εφόσον είναι αποφάσεις που έχουν ήδη ληφθεί.
      Σοβαρές όμως αντιρρήσεις έχουμε στα υπόλοιπα άρθρα. Όσον αφορά το άρθρο 9 είπα στην εισήγησή μου τις αντιρρήσεις που έχουμε. Θα ήθελα όμως εδώ να κάνω άλλη μία επισήμανση που έχει σχέση με τα ακίνητα που είναι εκτός σχεδίου. Στα εκτός σχεδίου ακίνητα οι αντικειμενικές αξίες είναι πολύ χαμηλές. Και σωστά είναι χαμηλές, γιατί έτσι δόθηκε η δυνατότητα σε μία σειρά κόσμο, κυρίως αγρότες, να κάνουν μεταβιβάσεις, γονικές παροχές και τα λοιπά. Ήταν, λοιπόν, και αυτό ένα πολύ θετικό ζήτημα, δηλαδή, η καθιέρωση των χαμηλών αντικειμενικών αξιών εκτός σχεδίου.
      Όμως, φανταστείτε αυτές τις αντικειμενικές αξίες,  που για κοινωνικό, αν θέλετε, λόγο καθιερώθηκαν, να αποτελέσουν στοιχείο βάσει του οποίου θα γίνει η εκτίμηση των απαλλοτριωμένων εκτάσεων. Εδώ έχουμε μία πάρα πολύ σοβαρή αντίρρηση και θα έπρεπε να κάνετε ένα διαχωρισμό για τα εντός σχεδίου και τα εκτός σχεδίου. Όμως, ούτε αυτό κάνετε. Έχετε ένα γενικό όρο που εμάς μας αφήνει την υπόνοια ότι άλλα σκέφτεστε να κάνετε για την απαλλοτρίωση εκτάσεων τις οποίες κάθε φορά, ανάλογα με το πώς συμφέρει, θα ρυθμίζετε τις αντικειμενικές αξίες τους. 
      Γι’ αυτόν το λόγο -και για το γεγονός ότι μ΄ αυτόν τον τρόπο καταργείτε ουσιαστικά το δικαίωμα στην ατομική περιουσία του πολίτη- θεωρούμε ότι είναι απαράδεκτο και δεν το ψηφίζουμε. 
      Στο άρθρο 10 είχα κάνει μία επισήμανση σχετικά με τους κυρίους και τους νομείς των αναδασωτέων εκτάσεων. Όπως το βάζει το άρθρο, συμφωνούμε ότι γίνεται προς τους κυρίους η διαδικασία του αναδασμού. Είναι σωστό αυτό που είπατε στην επιτροπή ότι θα επιστραφούν κάποιοι φόροι –το λέτε και στο άρθρο- που κακώς είχαν πληρωθεί, αλλά πρέπει να γίνει διευκρίνιση του κυρίου και του νομέα, μήπως δημιουργήσει πρόβλημα στις αναδασώσεις και στον έλεγχο που θα γίνει για το ποιοι  έχουν τίτλους κυριότητας. Όπως είπα και στην εισήγησή μου χθες, πιθανώς αυτοί που σήμερα έχουν τους κλήρους του αναδασμού είναι τα παιδιά των αγροτών.
      Στο άρθρο 11 δεν έχουμε να κάνουμε καμία παρατήρηση.
      Το άρθρο 12 το θεωρούμε μια σκανδαλώδη διάταξη, γιατί δίνετε τη δυνατότητα χωρίς καμία προδιαγραφή, χωρίς κανέναν έλεγχο να αναπροσαρμόσουν οι ναυτιλιακές εταιρείες την αξία των πλοίων τους, σύμφωνα με αυτό που τους συμφέρει, είτε προς τα κάτω είτε προς τα πάνω. Κι όχι μόνο αυτό. Λέτε παρακάτω, στο ίδιο άρθρο, ότι με απόφαση του Υπουργείου Οικονομίας και Οικονομικών καθορίζονται οι λεπτομέρειες της διαδικασίας εκτίμησης της αξίας των πλοίων για την αναπροσαρμογή τους. Ποιες είναι αυτές οι διαδικασίες; Είναι αδιαφανείς, μακριά από τη Βουλή και μακριά από το Σώμα που πρέπει να πάρει τις αποφάσεις. Θεωρούμε ότι αυτό, μαζί με τα άλλα που θα πούμε παρακάτω, είναι ένα προεκλογικό δώρο που δίνετε στο μεγάλο κεφάλαιο, κυρίως στο εφοπλιστικό κεφάλαιο. Όπως επίσης και ότι με το μισό συντελεστή του φόρου θα φορολογήσετε τις διαφορές και αν προκύψουν διαφορές…, που, κατά τη γνώμη μας, δεν θα προκύψουν, γιατί κανείς δεν θα πάει να πληρώσει, εκτός αν τον συμφέρει. Και το πιο σημαντικό είναι ότι τα συνοδεύσατε όλα αυτά με το επιχείρημα, ότι απ’ αυτό θα εξυγιανθεί η ναυτιλιακή αγορά. Εμείς δεν είναι δυνατόν! Με την αναπροσαρμογή των ακινήτων θα εξυγιανθεί η ναυτιλιακή αγορά; Εμείς δεν ψηφίζουμε αυτό το άρθρο. 
      Συμφωνούμε με τη μείωση της προσαύξησης της εκπρόθεσμης καταβολής οφειλών προς το δημόσιο. 
      Επίσης, συμφωνούμε με το άρθρο 14, για τη διευκόλυνση τμηματικής καταβολής. Θα ήθελα εδώ να προσθέσω ότι αυτό που λέτε στην παράγραφο 6  «όσοι πληρώσουν από 1.10.2003 έως 31.10.2003 θα απαλλαχθούν από τις προσαυξήσεις σε ποσοστό 50%»  να το κάνετε τουλάχιστον μέχρι 31.12.2003 γιατί θα δώσετε πάλι παράταση, όπως γίνεται συνήθως. 
      Εδώ υπάρχει και ένα άλλο ζήτημα. Πριν ακόμη τελειώσει η συζήτηση στην επιτροπή, στείλατε τις εγκυκλίους στις εφορίες και ήδη άρχισαν να παίρνουν αιτήσεις. Τουλάχιστον αφήστε να ψηφιστεί ο νόμος και μετά να σπεύδετε να κάνετε πράξη αυτό που ακόμη δεν έχει ψηφιστεί στη Βουλή. Είναι μία τακτική της Κυβέρνησης που επαναλαμβάνεται.  Δηλαδή, δεν παίρνετε υπόψη σας καθόλου την Εθνική Αντιπροσωπεία; Δεν παίρνετε καθόλου υπόψη σας τις γνώμες των Βουλευτών που σας λένε εδώ κάποιες απόψεις; Βέβαια, βιάζεσθε για να μαζέψετε χρήματα. Αυτό είναι πασιφανές. Καλό είναι να μαζέψετε τα χρήματα -του δημοσίου είναι και πρέπει να τα μαζέψετε- αλλά τουλάχιστον για τους τύπους έπρεπε να περιμένετε. 
      Και κάτι άλλο θα ήθελα να προσθέσω εδώ. Λέτε ότι σε περιπτώσεις που χαθεί η ρύθμιση θα μπορεί κάποιος να ξανακάνει, με βάση όμως το παλιό καθεστώς, με βάση τα κριτήρια. Θέλω εδώ να σας επισημάνω πως ένα απ΄ αυτά τα κριτήρια που υπάρχουν είναι το να έχει προηγηθεί έκθεση κατάσχεσης πάνω σε ακίνητο. Υπάρχουν όμως επαγγελματίες που χρωστούν και δεν έχουν ακίνητα. Γιατί αυτόν τον κόσμο να τον αφήνουμε απ΄ έξω; Γιατί να μην μπορεί να κάνει ρύθμιση και δεύτερη και τρίτη φορά; Γιατί κάποιος που χρωστάει έχει αντικειμενικό πρόβλημα. Πολλές φορές έχει κλείσει την επιχείρησή του και χρωστάει μια σειρά οφειλές στο δημόσιο χωρίς να έχει τη δυνατότητα να τα πληρώσει. Κάπου θα πρέπει και αυτό να το δείτε, δηλαδή το θέμα των κριτηρίων. Σωστό θα είναι να έχει τη δυνατότητα δύο και τρεις φορές να κάνει τη ρύθμιση με βάση την αρχική πρόταση που κάνετε εδώ. 
      Βέβαια το άρθρο 14 το ψηφίζουμε. Πάμε στο άρθρο 15 όπου, σας το ξαναείπαμε, το θεωρούμε ότι είναι ένα προεκλογικό δώρο δεκάδων εκατομμυρίων στους κατόχους των off shore εταιρειών αυτό που κάνετε, η κατάργηση του 3% φόρου επί των ακινήτων. Από τη μία έχουμε ψίχουλα στους συνταξιούχους, ψίχουλα στους εργαζόμενους, ψίχουλα στον ευρύτερο δημόσιο τομέα, στους επιστήμονες, στους καθηγητές, αλλά δισεκατομμύρια στους μεγαλοσχήμονες φοροφυγάδες. Και δεν το λέμε εμείς, το λέτε εσείς γιατί πέρσι, όταν εφαρμόστηκε και κάνατε νόμο αυτήν την υποχρέωση της καταβολής του 3% στα ακίνητα των off shore εταιρειών, εσείς τους χαρακτηρίσατε φοροφυγάδες, εσείς τους χαρακτηρίσατε ότι κάνουν ξέπλυμα χρήματος. Και φυσικά εμείς συμφωνούμε αλλά είναι και λόγια εδώ τα οποία η Κυβέρνηση και ο Υπουργός τα είπε. Επομένως, πριν καλά-καλά στεγνώσει το μελάνι από το γράμμα του νόμου, έρχεστε και το καταργείτε. Τι μεσολάβησε; Λάθος ήταν, όπως λέει η Νέα Δημοκρατία; Το κάνατε πρόχειρα και επομένως έπρεπε να το διορθώσετε πιο γρήγορα; Δεν είναι λάθος, ασκήθηκαν πιέσεις, πιέσεις οι οποίες έχουν να κάνουν με το μεγάλο κεφάλαιο, με το εφοπλιστικό κεφάλαιο, με το κεφάλαιο που φοροδιαφεύγει και το ξέρετε πολύ καλά αυτό, για να καταργήσετε αυτόν το φόρο. Και φυσικά δεν συμφωνούμε σε αυτήν την κατάργηση του 3% για αυτά τα επτά χρόνια όπως εσείς το βάζετε. 
      Έκανα και μία πρόταση, σας την ξαναλέω πάλι. Αντί να λέτε ότι τους απαλλάσσουμε επτά χρόνια μέχρι να κάνουν κάποια βιομηχανική, εμπορική ή τουριστική επιχείρηση, κάντε το αντίθετο. Αφού κάνουν τουριστική εμπορική βιομηχανική επιχείρηση, τότε απαλλάξτε το αναδρομικά. Γιατί δεν το κάνετε έτσι, να εισπράξετε και τα χρήματα. Όπως κάνετε και σε άλλες περιπτώσεις που προεισπράττετε χρήματα, προεισπράττετε φόρους, προεισπράττετε προκαταβολές από του εργαζόμενους, προεισπράττετε το φόρο από τους μισθωτούς, έχετε ένα χρόνο το φόρο του μισθωτού και του δημόσιου υπάλληλου στο ταμείο του Υπουργείου Οικονομικών, προεισπράττετε τις προκαταβολές από τις εταιρείες και το  φόρο των επαγγελματιών, γιατί δεν κάνετε προείσπραξη αυτού του φόρου; Και ελάτε μετά να το απαλλάξετε, εάν και εφόσον αυτοί κάνουν επενδύσεις. Θα είστε πιο κατοχυρωμένοι και νομίζουμε ότι είναι και πιο δίκαιο. 
      Κύριε Πρόεδρε, παρακαλώ λίγο χρόνο που θα τον πάρω από τη δευτερολογία μου.
      Όσον αφορά πάλι το θέμα με τις ναυτιλιακές εταιρείες που πάλι και αυτούς απαλλάσσετε με το 3% τα ακίνητά τους. Και αυτό το θεωρούμε σκάνδαλο, κύριε Πρόεδρε. Γιατί όταν το ΝΑΤ, το Ταμείο Σύνταξης των Απομάχων Ναυτικών υποφέρει από τη μη καταβολή των εισφορών που είναι υποχρεωμένοι οι εφοπλιστές να καταβάλουν στο ΝΑΤ και πολλές φορές οι συνταξιούχοι δεν έχουν να πληρωθούν και καθυστερούν να πληρωθούν από έλλειψη πόρων έρχεται σήμερα η Κυβέρνηση  και απαλλάσσει ακόμη περισσότερο το εφοπλιστικό κεφάλαιο, δίνει επιπλέον χάρη στο εφοπλιστικό κεφάλαιο.
      Δεν συμφωνούμε, κύριε Πρόεδρε, το θεωρούμε σκάνδαλο στις σημερινές μέρες να γίνονται αυτές οι ρυθμίσεις. 
      Και προσέξτε: Και στη μία περίπτωση για τις off shore εταιρείες, αλλά και γι’ αυτές που ανήκουν  στα ναυτιλιακά συμφέροντα, που λέει ότι τα ακίνητα που αποκτήθηκαν μέχρι την 1η Ιανουαρίου, παρακάτω το ίδιο άρθρο λέει ότι με απόφαση του Υπουργείου Οικονομίας και Οικονομικών μπορεί να παρατείνονται οι προθεσμίες των προηγουμένων παραγράφων. 
      Δηλαδή θα έρθετε θα πείτε να παρατείνουμε παραπάνω τις προθεσμίες. Επομένως πιστεύουμε, ότι και μόνο γι’ αυτό το άρθρο είπαμε ότι καταψηφίζουμε και όλο το νομοσχέδιο, παρά τα επιμέρους άλλα θετικά άρθρα. 
      Στο άρθρο 17 γίνεται μια ρύθμιση για μετάταξη και απόσπαση κάποιων υπαλλήλων, αλλά εδώ υπάρχει ένα ζήτημα με τους υπαλλήλους της ΜΟΔ. Και μένει για εμάς το ενδεχόμενο ότι μ’ αυτές οι αποσπάσεις που πάτε να κάνετε πάτε να αντικαταστήσετε ένα κενό που θα δημιουργηθεί ίσως με απολύσεις από τους ήδη υπηρετούντες με σύμβαση ορισμένου χρόνου. Έχω καταθέσει και τροπολογία, αλλά πιστεύω ότι είναι πολύ σημαντικό μέσα απ΄ αυτό το άρθρο να δεχτείτε τουλάχιστον να γίνουν οι συμβάσεις, αυτών που υπηρετούν, αορίστου χρόνου και φυσικά στα υπόλοιπα δεν έχουμε καμία αντίρρηση.
      Στο άρθρο 18 συμφωνούμε στο να παραμείνουν ως έχουν και όπως το προτείνετε, αλλά θα πρέπει και στην πορεία να συσταθεί ενιαίο καθεστώς αυτασφάλισης των υπαλλήλων της Τράπεζας Ελλάδος που να καλύπτει συνολικά το κόστος ασφάλισης των υπαλλήλων της τράπεζας, όπως ισχύει και στην Ευρωπαϊκή Ένωση για τους υπαλλήλους των εθνικών κεντρικών τραπεζών, για να γίνει η εξομοίωση με τους αντίστοιχους υπαλλήλους της Ευρωπαϊκής Ένωσης.
      Για το άρθρο 16 δεν είπα τίποτα, αλλά δεν έχουμε κάποια αντίρρηση.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Βαρβιτσιώτης.
      ΙΩΑΝΝΗΣ ΒΑΡΒΙΤΣΙΩΤΗΣ: Αποτελεί νομίζω κοινή διαπίστωση ότι η Βουλή μας έχει μεταβληθεί σε μια μηχανή παραγωγής νομοθετημάτων. Έχουμε, σύμφωνα με μια έρευνα που έχω κάνει, το θλιβερό προνόμιο να είμαστε οι πρώτοι σε ολόκληρη την Ευρωπαϊκή Ένωση στην ψήφιση νομοθετημάτων. Αυτή η πολυνομία νομίζω ότι πλήττει και την αξιοπιστία του κράτους έναντι των πολιτών, αλλά και την ορθή απονομή της δικαιοσύνης και το κράτος δικαίου. Δεν είναι όμως μόνο ότι έχουμε την πληθώρα των νομοθετημάτων. Το τραγικό είναι ότι στις περισσότερες φορές οι ψηφιζόμενες διατάξεις από τη Βουλή δεν εφαρμόζονται είτε γιατί είναι ασαφείς είτε γιατί είναι αντιφατικές με προηγούμενες διατάξεις είτε γιατί δεν εκδίδονται τα αναγκαία προεδρικά διατάγματα, τα οποία απαιτούνται με αποτέλεσμα να υπάρχει ένα κομφούζιο. 
      Απόδειξη του ισχυρισμού μου, κύριε Πρόεδρε, είναι το σημερινό νομοσχέδιο. Δεν αναφέρομαι στα επτά πρώτα άρθρα που είναι η ενσωμάτωση στο εσωτερικό δίκαιο οδηγιών της Ευρωπαϊκής Επιτροπής. Αναφέρομαι στα υπόλοιπα. Τα περισσότερα άρθρα τροποποιούν προηγούμενες διατάξεις, που είχαν ψηφιστεί από την παρούσα Κυβέρνηση και από τον παρόντα Υφυπουργό Οικονομικών.
      Θα επικεντρώσω το ενδιαφέρον μου, κύριε Πρόεδρε, σε τρία άρθρα, στο άρθρο 8, στο άρθρο 9 και στο άρθρο 13.
      Το άρθρο 8 δίνει το δικαίωμα στην Τράπεζα της Ελλάδας να προβαίνει σε εκτυπωτικές εργασίες επ’ αμοιβή, να αγοράζει ακίνητα όχι μόνο για τις ανάγκες στεγάσεως των υπηρεσιών της, αλλά και ανεξάρτητα από το σκοπό αυτό, και τρίτον, να αγοράζει μετοχές άλλων εταιρειών.
      Είναι προφανές ότι αλλάζει πια ο χαρακτήρας της Τραπέζης Ελλάδος,  από κεντρική τράπεζα σιγά σιγά μετακινείται προς εμπορική τράπεζα. Και θα δεχόμουν τις εκτυπωτικές εργασίες. Να γίνονται εκτυπωτικές εργασίες επ’ αμοιβή, διότι φαίνεται ότι τα εκτυπωτικά μηχανήματα της Τραπέζης Ελλάδος είναι τα καλύτερα που υπάρχουν στον τόπο μας και κατά συνέπεια ο περιορισμός της εκτυπωτικής ύλης από την Τράπεζα της Ελλάδος της επιτρέπει να παρέχει τέτοιες υπηρεσίες. Διερωτώμαι όμως: Η Τράπεζα Ελλάδος θα γίνει εταιρεία εμπορίας ακινήτων; Προς τι να αγοράζει ακίνητα όχι για τη στέγαση δικών της υπηρεσιών, αλλά απλώς για την αγορά. Θα δεχόμουν τη διάταξη αυτή, αν τα ακίνητα αυτά είχαν τουλάχιστον κάποια πολιτιστική, ιστορική αξία, ανάγκη την οποία δεν μπορεί να καλύψει το κράτος και έρχεται η Τράπεζα της Ελλάδος και αγοράζει το σπίτι του Θεοδώρου Κολοκοτρώνη ή του Σεφέρη κ.ο.κ.
      Δεν πρόκειται, όμως, περί αυτού. Εδώ πρόκειται περί μεταβολής του σκοπού της Τράπεζας. Καθίσταται πλέον σε Εταιρεία Εμπορίας Ακινήτων. Όπως δεν αντιλαμβάνομαι γιατί μπορεί να αγοράζει η Τράπεζα της Ελλάδος και μετοχές άλλων εταιρειών. Τι κάνουμε δηλαδή; Υποκαθιστούμε τη ΔΕΚΑ, η οποία πνέει τα λοίσθια, με την Τράπεζα της Ελλάδος; Αυτός είναι ο σκοπός μιας κεντρικής τράπεζας; Σε ποιο μέρος του κόσμου μεταβάλλεται ο σκοπός της Κεντρικής Τράπεζας; Βεβαίως, έχει περιοριστεί ο ρόλος της Κεντρικής Τράπεζας ύστερα από την ένταξή μας στην Ευρωπαϊκή Ένωση. Αυτό, όμως, δεν σημαίνει ότι δεν πρέπει να έχουμε ένα κεντρικό όργανο το οποίο θα πρέπει να κατευθύνει την εσωτερική οικονομική πολιτική.
      Η δεύτερη παρατήρησή μου αφορά το άρθρο 9. Το ετόνισαν όλοι οι ομιλητές. Επαναλαμβάνω και εγώ ότι η προσθήκη της λέξης «κυρίως» για τον προσδιορισμό της αξίας του απαλλοτριωμένου ακινήτου, είναι πονηρή. Πώς έχει το θέμα; Το θέμα έχει ως εξής: Πλήττεται ο ιδιοκτήτης εκείνος ο οποίος δεν επιθυμεί να αποξενωθεί από το ακίνητό του που όμως, λόγω δημόσιας ωφελείας, απαλλοτριώνεται. 
      Αυτό το πλήγμα, κύριε Πρόεδρε, είναι κυρίως εναντίον των μικρών ιδιοκτητών. Αυτούς κυρίως πλήττει και κανέναν άλλον. Διότι έως τώρα, το Σύνταγμα το λέει σαφώς και ρητώς ότι χρειάζεται πλήρης αποζημίωση. Και έρχεται το Υπουργείο Οικονομικών που νομοθετεί: Θα λαμβάνει το δικαστήριο υπόψη την αξία κυρίως από την αντικειμενική αξία. Αυτό σημαίνει ότι μπορεί να καθορίσει αποζημίωση μικρότερη απ’ αυτή που έχει η αντικειμενική αξία. 
      Και θα έλεγα ότι είναι άδικο και κατά τούτο: Διότι υπάρχει δήλωση του κυρίου Υπουργού Οικονομικών ότι οι αντικειμενικές αξίες των ακινήτων είναι κατά 30% περίπου μικρότερες από τις πραγματικές. Και όταν το Σύνταγμα λέει «πλήρης αποζημίωση» εννοεί την πραγματική αξία και όχι την πλασματική.
      Διερωτώμαι, λοιπόν, γιατί αυτή η εμμονή του κυρίου Υπουργού στο «κυρίως», διότι ασφαλώς υποκρύπτει μείωση των εξόδων του κράτους για την καταβολή των αποζημιώσεων για τις απαλλοτριώσεις κυρίως λόγω των ολυμπιακών έργων.
      Και τελειώνω με το άρθρο 13, κύριε Πρόεδρε.
      ΦΛΩΡΟΣ ΚΩΝΣΤΑΝΤΙΝΟΥ: Είπατε και εσείς «κυρίως». «Κυρίως λόγω των ολυμπιακών έργων».
      ΙΩΑΝΝΗΣ ΒΑΡΒΙΤΣΙΩΤΗΣ: Κυρίως λόγω των ολυμπιακών έργων. Δεν είναι μόνο αυτά. Υπάρχουν και άλλα έργα για τα οποία πλήττονται…
      ΦΛΩΡΟΣ ΚΩΝΣΤΑΝΤΙΝΟΥ: Γι’ αυτό το λέω και εγώ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ιδίως είπε ο κύριος συνάδελφος, όχι κυρίως…
      ΙΩΑΝΝΗΣ ΒΑΡΒΙΤΣΙΩΤΗΣ: Ιδίως εννοούσα. 
      Να επανέλθω, λοιπόν, στο άρθρο 13. Είναι ορθή η μείωση του ποσοστού σε 200% του φόρου, του ανωτάτου ορίου προσαυξήσεως εκπρόθεσμης καταβολής. Αλλά –πρώτη παρατήρηση- νομίζετε ότι είναι τόσο λογικό μία εκπρόθεσμη καταβολή προς το δημόσιο να επιβαρύνεται συνολικά μέχρι 200%, τρεις φορές αξία παραπάνω από την οφειλή; Και θα έλεγα ακόμα πως είναι παράλογο το ότι το δημόσιο επιβαρύνει, τουλάχιστον το φόρο εισοδήματος, με 1,5% το μήνα την εκπρόθεσμη καταβολή. 
      Έχει μεταβληθεί το δημόσιο σε έναν απερίγραπτο τοκογλύφο. Εάν ένας πολίτης δικαζόταν στο δικαστήριο, στο τριμελές πρωτοδικείο ή στο τριμελές εφετείο γι’ αυτό το αδίκημα, θα έτρωγε δέκα χρόνια φυλακή. Και το δημόσιο ανενόχλητα επιβαρύνει την εκπρόθεσμη καταβολή με 1,5% το μήνα, το οποίο σε άλλες περιπτώσεις φτάνει και το 2,5%, γιατί το 1,5% είναι μόνο για το φόρο εισοδήματος και το δεχόμαστε. Και το αντίθετο, όταν το δημόσιο είναι υποχρεωμένο να επιστρέψει χρήματα στον πολίτη, τότε είναι άτοκα.
      Είναι κράτος δικαίου αυτό, κύριε Πρόεδρε; Είναι δυνατόν να στηρίξει κανείς ότι αυτό είναι κράτος δικαίου; Και ακόμα περισσότερο: Λέει ότι οι προσαυξήσεις οι εκπρόθεσμες καταβολής που έχουν εισπραχθεί, δεν επιστρέφονται. Δηλαδή μία άλλη σφαλιάρα στο νομοταγή πολίτη.
      Πλήρωσε ο άνθρωπος το 300% γιατί το λέει ο νόμος. Κι έρχεται τώρα και του λέμε εμείς επίσημα «είσαι ηλίθιος που το πλήρωσες». Στην Ελλάδα κανείς πολίτης δεν πρέπει να εκπληρώνει τις υποχρεώσεις του -αυτό είναι το δίδαγμα που βγαίνει απ’ αυτήν τη διάταξη- διότι είναι βέβαιον ότι θα γίνει κάποτε κάποια ρύθμιση και κάποιος θα ωφεληθεί. Και βεβαίως δε θα ωφεληθεί ο νομοταγής.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, τα δύο πρώτα κεφάλαια αναφέρονται στην εναρμόνιση της ελληνικής νομοθεσίας προς αυτήν της κοινοτικής, μια εναρμόνιση η οποία αποτελεί οφειλομένη ενέργεια από την πλευρά τη δική μας. Τόνισα όμως και στην πρωτολογία μου ότι το πλείστον των ρυθμίσεων που προβλέπονται σ’ αυτό το νομοσχέδιο ήδη αποτελούν νόμο του κράτους χωρίς να χρειάζονταν η εκ της Ευρωπαϊκής Ένωσης υποχρέωσή μας να το κάνουμε τμήμα της εθνικής μας νομοθεσίας. 
      Στο Υπουργείο Οικονομικών το θέμα του εκσυγχρονισμού, το θέμα των ηλεκτρονικών υπηρεσιών αποτέλεσε πρωταρχικό μέλημά μας τα προηγούμενα χρόνια κι έχουμε προχωρήσει πολύ σημαντικά προς αυτήν την κατεύθυνση. Είναι ιδιαίτερα σημαντικό το γεγονός ότι εξακόσιες πενήντα χιλιάδες Έλληνες φορολογούμενοι σε σύνολο επτακοσίων πενήντα χιλιάδων υπόχρεων κάνουν σήμερα χρήση των προσφερομένων ηλεκτρονικών υπηρεσιών. Και στον αριθμό αυτό δεν αναφέρονται όσοι πολίτες έχουν χρησιμοποιήσει τις ηλεκτρονικές υπηρεσίες του Υπουργείου για την υποβολή των δηλώσεων φορολογίας ή εισοδήματος φυσικών προσώπων. Μαζί μ’ αυτούς ο αριθμός ξεπερνά το ένα εκατομμύριο Έλληνες φορολογούμενους.
      Είναι σημαντικό το γεγονός ότι η συντριπτική πλειοψηφία των ελληνικών επιχειρήσεων έπαψαν πια να ταλαιπωρούνται στις ουρές των εφορειών ή στις ουρές των τραπεζών για τη λήψη επιταγών και τη μετέπειτα κατάθεσή τους στις εφορείες. Το πράττουν αυτό με έναν πολύ απλό, σύγχρονο τρόπο πληκτρολογώντας απλώς την εντολή στην τράπεζα για την πληρωμή των φόρων ή πληκτρολογώντας και συμπληρώνοντας τη δήλωση του ΦΠΑ από το γραφείο ή την επιχείρησή τους.
      Πιστεύουμε ότι κάτι, το οποίο φάνταζε πριν από λίγα χρόνια εξωπραγματικό, αδιανόητο για τη χώρα μας, αποτελεί όχι μόνο πραγματικότητα αλλά αποτελεί και πρωτοπορία στο χώρο της Ευρωπαϊκής Ένωσης, αφού απ’ ό,τι γνωρίζω στο θέμα χρήσης των υπηρεσιών των Υπουργείων Οικονομικών είμαστε πρωτοπόροι παρά το γεγονός ότι η χώρα στο σύνολό της υπολείπεται στο ποσοστό των χρηστών του διαδικτύου.
      Ιδιαίτερα σημαντικές ρυθμίσεις περιέχονται στα υπόλοιπα άρθρα, που περιέχονται στο κεφάλαιο Γ΄ του συγκεκριμένου νομοσχεδίου. 
      Θα επαναλάβω αυτά που είπα προηγουμένως για το θέμα των αναγκαστικών απαλλοτριώσεων. Το Σύνταγμα της χώρας μας είναι απόλυτο και συγκεκριμένο και προβλέπει πλήρη αποζημίωση σε περίπτωση απαλλοτρίωσης για δημόσια ωφέλεια οποιουδήποτε κτήματος. Αυτήν την έννοια της πλήρους ικανοποίησης δεν μπορεί να την αναιρέσει κανένας νομοθέτης, γιατί ακριβώς αποτελεί συνταγματική επιταγή. Ο καθορισμός όμως κριτηρίων βάσει των οποίων θα κινηθεί ο δικαστής που θα εκδώσει την απόφασή του είναι μία τακτική, η οποία ακολουθείται σε όλα τα νομοθετήματα και σε όλους τους κώδικες. Δεν σημαίνει ότι με τον καθορισμό των κριτηρίων, τα οποία πρέπει να μνημονεύσει η δικαστική απόφαση ότι έλαβε υπόψη, καταστρατηγείται η συνταγματική έννοια της πλήρους αποζημίωσης.
      Επειδή έγινε μνεία του κειμένου της Επιστημονικής Επιτροπής, θα ήθελα να πω, κύριε συνάδελφε, ότι μάλλον δεν τη διαβάσατε πολύ καλά τη γνώμη της Επιστημονικής Επιτροπής.
      Η Επιστημονική Επιτροπή δεν είπε ότι η ενδεικτική αναφορά της αντικειμενικής αξίας αποτελεί παράβαση των διατάξεων του Συντάγματος. Αναφέρεται μόνο στα συμβόλαια μεταβίβασης, τα οποία συντάχθηκαν κατά το νομοσχέδιο πριν από την κήρυξη της απαλλοτρίωσης, λέγοντας ότι θα πρέπει να είναι αυτά που συντάχθηκαν κατά τον κρίσιμο χρόνο. 
      Έτσι, λοιπόν, εμείς αποδεχόμαστε την παρατήρηση της Επιστημονικής Επιτροπής, γιατί συμβάλει στην ψήφιση ενός νομοσχεδίου χωρίς προβλήματα. Τροποποιούμε το «πριν από την κήρυξη της απαλλοτρίωσης» στο άρθρο 9 παράγραφος 1 και το διορθώνουμε «κατά το χρόνο της κήρυξης της απαλλοτρίωσης».
      ΙΩΑΝΝΗΣ ΒΑΡΒΙΤΣΙΩΤΗΣ: Το «κυρίως» μένει. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το «κυρίως» μένει. 
      Είναι επιθυμία και πρότασή σας, κύριε συνάδελφε, την οποία δεν αποδεχόμαστε. 
      ΙΩΑΝΝΗΣ ΒΑΡΒΙΤΣΙΩΤΗΣ: Δεν αποδέχεσθε καμιά από τις προτάσεις της Αντιπολίτευσης. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ακούσαμε με πολλή προσοχή…
      ΙΩΑΝΝΗΣ ΒΑΡΒΙΤΣΙΩΤΗΣ: Αλλά δεν κάνετε δεκτή καμία από τις προτάσεις μας ποτέ. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):  Ο ίδιος έχω πάθει απ΄ αυτή την τακτική. Σε άλλο νομοσχέδιο που αποδέχτηκα πολλές από τις προτάσεις σας, με κατηγορήσατε ότι ήταν πρόχειρο.
      ΙΩΑΝΝΗΣ ΒΑΡΒΙΤΣΙΩΤΗΣ: Εδώ παλαιότερες προτάσεις της Νέας Δημοκρατίας κάνετε εν μέρει δεκτές. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, όταν με πείθουν, ξέρετε ότι με πολύ μεγάλη γενναιοδωρία αποδέχομαι τις προτάσεις των συναδέλφων. Άλλωστε, έχω αποδεχτεί πολλές από αυτές.
      ΙΩΑΝΝΗΣ ΒΑΡΒΙΤΣΙΩΤΗΣ:  Τη γενναιοδωρία σας δεν την έχω δει ποτέ. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Φαίνεται, κύριε συνάδελφε, ότι δεν ήσασταν πολύ πειστικός σ’ αυτήν τη συνεδρίαση. Σε άλλη συνεδρίαση πιθανότατα να αποδεχθούμε τις προτάσεις σας. 
      ΠΡΟΕΔΡΕΥΩΝ (Κωνσταντίνος Βρεττός): Το «κυρίως» παραμένει;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μάλιστα, κύριε Πρόεδρε, παραμένει. 
      Όσον αφορά στις ληξιπρόθεσμες οφειλές, αποτελούσε αίτημα όλων των φορέων να προχωρήσουμε σε ρυθμίσεις. Έτσι, λοιπόν, οι ρυθμίσεις αυτές γίνονται. Και γίνονται με ένα τρόπο ο οποίος δεν αδικεί τους συνεπείς φορολογούμενους. Μειώνονται οι προσαυξήσεις από 300% σε 200%. Είναι ένα ποσοστό ιδιαίτερα χαμηλό σε σχέση με την πρακτική που ακολουθείται στη χώρα μας. 
      Θα ήθελα να διευκρινίσω ότι το Υπουργείο Οικονομικών δεν αποτελεί πιστωτικό ίδρυμα για να δανείζει.  Η Βουλή ψηφίζει κάθε χρόνο τον προϋπολογισμό, που μεταξύ άλλων στο πρώτο του σκέλος περιλαμβάνει τα έσοδα. Εάν τα έσοδα δεν εισπραχθούν, εάν δηλαδή δοθούν κίνητρα για τη μη πληρωμή των φόρων, εάν -είναι προτιμότερο κάποιος να μην πληρώνει τους φόρους, «δανειζόμενος» τους φόρους που όφειλε να πληρώσει αντί να προσφύγει στην Τράπεζα- ασφαλώς κανένας προϋπολογισμός δεν θα μπορέσει να εκτελεστεί. Οι προσαυξήσεις δεν είναι επιτόκιο κατάθεσης, αλλά αποτελούν ποινή για κάποιον ο οποίος είναι ασυνεπής. Μειώσαμε σημαντικότατα αυτές τις προσαυξήσεις. Τις περιορίσαμε στο 12% για τους συνεπείς φορολογούμενους και στο 18% για τους ασυνεπείς. 
      Θα έλεγα, λοιπόν, ότι δεκαοκτώ χρόνια χρειάζονται να μην πληρώσει κάποιος φόρο, προκειμένου να εξαντληθεί το όριο του 200% που έχουμε θέσει. Είναι ένα χρονικό όριο πολύ σημαντικό. 
      Ταυτόχρονα, δίνουμε τη δυνατότητα, όσοι φορολογούμενοι πληρώσουν μέχρι τις 31 Οκτωβρίου, δηλαδή μέσα στο μήνα τις υποχρεώσεις τους, να έχουν μία έκπτωση των προσαυξήσεων της τάξης του 50%. Εάν κάποιος δεν μπορεί να πληρώσει εφάπαξ, έστω δανειζόμενος -γιατί έχει τη δυνατότητα να δανειστεί από την τράπεζα, ώστε να απαλλαγεί από τις προσαυξήσεις αλλά και να μην έχει στο μέλλον τις προσαυξήσεις του 12%- δίνουμε τη δυνατότητα ο ίδιος να επιλέξει τον αριθμό των δόσεων μέχρι σαράντα οκτώ. 
      Είναι μια για πρώτη φορά εφαρμοζόμενη διαδικασία, όπου με τη δική του βούληση ο φορολογούμενος καθορίζει τον αριθμό των δόσεων, ενώ μέχρι σήμερα αυτό γινόταν με απόφαση του αρμόδιου οικονομικού εφόρου ή με απόφαση της επιτροπής, η οποία εδρεύει στην Αθήνα. 
      Δίνουμε όμως και πάλι το κίνητρο, ώστε στην επιλογή των δόσεων ο κάθε φορολογούμενος να έχει το κίνητρο να περιορίσει τον αριθμό των δόσεων. Έτσι, λοιπόν, για την τελευταία και μόνο δόση, θα έχει απαλλαγή της τάξεως του 40% των προσαυξήσεων. Έτσι, αν δεν μπορεί να πληρώσει σε μία δόση -για να έχει 50%- μπορεί να πληρώσει σε δύο δόσεις. Όμως, το 40% της μείωσης θα είναι στη δεύτερη δόση -τρεις, τέσσερις, μέχρι σαράντα οκτώ- ώστε πραγματικά να υπάρχει πάντοτε ένα κίνητρο για τον περιορισμό των αριθμών των δόσεων.
      Ταυτόχρονα, όσον αφορά σ’ αυτές τις συγκεκριμένες ρυθμίσεις, δώσαμε τη δυνατότητα στον οικονομικό έφορο να έχει αυξημένες αρμοδιότητες και να προβαίνει σε ρυθμίσεις ή μειώσεις προσαυξήσεων -με όρους που βέβαια αναφέρονται ρητά στο νόμο- χωρίς την αναγκαία προσφυγή στις επιτροπές, διαδικασία που είναι γραφειοκρατική και, εξ αυτού του λόγου, ταλαιπωρεί τους πολίτες. 
      Αναφερθήκαμε στις off shore εταιρείες. Δεν πρέπει να ξεχνάτε, κύριοι συνάδελφοι, ότι το Υπουργείο Οικονομικών επέβαλε την πρόσθετη φορολογία της τάξεως του 3% σ’ αυτές τις εταιρείες, τις εξωχώριες εταιρείες. Στόχος μας ήταν να περιορίσουμε τη φοροδιαφυγή σε ορισμένες ομάδες Ελλήνων πολιτών, οι οποίοι μέσα από τη δυνατότητα που τους παρείχε η ίδρυση μίας εξωχώριας εταιρείας αγόραζαν ακίνητα στη χώρα μας, χωρίς εμείς να γνωρίζουμε τον κύριο του ακινήτου, αλλά ούτε και την πηγή προέλευσης των εισοδημάτων του. 
      Πρόθεσή μας δεν ήταν να σταματήσουμε επιχειρηματικές δραστηριότητες και αυτό ήταν σαφές κατά τη συζήτηση του συγκεκριμένου νόμου. Έτσι, λοιπόν, σήμερα, αυτό που εμείς ερχόμαστε και κάνουμε με τις εξαιρέσεις είναι να λέμε ότι στις εξαιρέσεις υπάγονται εταιρείες, οι οποίες προτίθενται να ασκήσουν επιχειρηματική δραστηριότητα στην Ελλάδα και να συμβάλουν στην οικονομική ανάπτυξη του τόπου. Γι’ αυτό, παρέχεται μόνο σε εταιρείες, οι οποίες θα πρέπει να ιδιοχρησιμοποιήσουν το συγκεκριμένο ακίνητο που ανεγείρουν, για την άσκηση εμπορικής, βιομηχανικής ή τουριστικής επιχείρησης στην Ελλάδα. 
      Το χρονικό διάστημα των επτά χρόνων –σας ανέφερα και στην επιτροπή- κρίθηκε με τα ελληνικά δεδομένα ότι είναι αναγκαίο για την ολοκλήρωση των μελετών, τη λήψη των αδειών και την εκτέλεση του έργου. Τα επτά χρόνια θα μπορούσαν να ήταν έξι ή οκτώ. Αυτό δεν είναι το κρίσιμο. Το κρίσιμο, κύριοι συνάδελφοι, είναι ότι εάν η συγκεκριμένη επένδυση δεν λειτουργήσει στα επτά χρόνια, τότε αίρεται αναδρομικά και καταβάλλεται αναδρομικά για όλα τα χρόνια το 3%. Αν δηλαδή μετά από επτά χρόνια δεν πραγματοποιηθεί η συγκεκριμένη επένδυση, ο ιδιοκτήτης, ο κύριος αυτού του ακινήτου θα πληρώσει επτά χρόνια επί 3%, δηλαδή 21%, επιπλέον ειδικό φόρο. Δεν απαλλάσσεται κανένας απολύτως, παρά μόνο –το τονίζω ξανά- αν πρόκειται να ασκήσει επιχειρηματική δραστηριότητα.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής ΑΝΝΑ ΜΠΕΝΑΚΗ-ΨΑΡΟΥΔΑ ) 
     Επίσης, στην εξαίρεση υπάγονται εταιρείες, των οποίων το σύνολο των ονομαστικών μετοχών, μεριδίων ή μερίδων κατέχεται άμεσα ή έμμεσα από ίδρυμα, ημεδαπό ή αλλοδαπό, το οποίο –πρέπει να το σημειώσουμε- έχει συσταθεί με διάταξη τελευταίας βουλήσεως και επιδιώκει στην Ελλάδα κοινωφελείς σκοπούς. Δεν θα θέλαμε να φορολογήσουμε ιδρύματα, όπως το «Ωνάσειο» ή οποιαδήποτε άλλα ιδρύματα, τα οποία έχουν κοινωφελή σκοπό, αλλά σκοπός μας ήταν να φορολογήσουμε πολίτες φορολογούμενους που θέλησαν να αποκρύψουν εισοδήματα.
     Η εξαίρεση θεωρήθηκε απαραίτητη, έτσι ώστε να απαλλαγούν απ’ αυτό το φόρο εταιρείες, στις οποίες μετέχουν ιδρύματα, δεδομένου ότι ο σκοπός τον οποίο αυτά επιτελούν, είναι κοινωφελής και δεν επιδιώκουν είτε την αποφυγή φορολογικών βαρών είτε την αποκάλυψη των φυσικών προσώπων που συμμετέχουν σ’ αυτά.
      Κατόπιν τούτου με τις αναφορές αυτές ενδεικτικά σε ορισμένα άρθρα, τα οποία έγιναν αντικείμενο πολλαπλών σχολίων, πιστεύω ότι η Βουλή θα δώσει θετική ψήφο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Πρόεδρος κ. Μητσοτάκης.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, θεωρώ χρέος μου να κάνω μερικές γενικές παρατηρήσεις όχι επί του συνόλου του νομοσχεδίου, το οποίο άλλωστε σε πολλά μέρη με βρίσκει σύμφωνο, αλλά επί ορισμένων θεμάτων τα οποία, κατά τη γνώμη μου, είναι κρίσιμα.
      Πρώτον, το θέμα των αναγκαστικών απαλλοτριώσεων, κύριε Υφυπουργέ. Εγώ ήμουν εκείνος ο οποίος και στη συζήτηση στην επιτροπή είπα ότι πρέπει να υπάρξει ως κριτήριο και η αντικειμενική αξία. Και είπα ότι υπάρχουν περιπτώσεις όπου η δικαστική αρχή καταλογίζει υπέρμετρα μεγάλες αποζημιώσεις που τελικά βαρύνουν τον ελληνικό λαό, διότι στους ώμους του ελληνικού λαού πίπτουν τελικά όλες οι δαπάνες.
      Αλλά, κύριε Υπουργέ, σας παρακάλεσα για κάτι και επανέρχομαι. Πρέπει να κάνετε μία μικρή αλλαγή. Δεν μπορεί να λέτε «κυρίως η αντικειμενική αξία». Να λέτε «και η αντικειμενική αξία». Εάν όντως είστε –και είστε, είμαι βέβαιος- ειλικρινής σε αυτά που λέτε- θα πρέπει να περιλάβετε και την αντικειμενική αξία, αλλά όχι «κυρίως». Είναι λάθος. Από την άλλη φορά σας είπα ότι συμφωνώ. Μην υπερβάλλετε, όμως. Και θέλω να ελπίζω ότι θα δεχθείτε αυτήν τη μικρή αλλαγή. Είναι προς το καλύτερο.
      Κυρία Πρόεδρε, εγώ τις απαλλοτριώσεις τις έχω ζήσει μισό αιώνα. Έχω κάνει ο ίδιος πολλούς νόμους απαλλοτριώσεων, κύριε Υπουργέ. Και το γεγονός ότι αναγκαζόμαστε να κάνουμε διαρκώς και καινούργιους μετά πάροδο τόσων ετών, δείχνει πόσο ευαίσθητο και δύσκολο είναι το θέμα. 
      Οι αντικειμενικές αξίες τον τελευταίο καιρό πάνε να προσεγγίσουν τις αληθινές αξίες, αλλά υπάρχουν περιπτώσεις που απέχουν πάρα πολύ. Δεν είναι σκόπιμο να θεωρηθεί δεσμευμένος ο δικαστής. Βεβαίως δεν είναι αντισυνταγματικό, κάθε άλλο. Ο δικαστής είναι απόλυτος άρχων των αποφάσεών του. Αυτός θα πει αυτό που θέλει. Δεν του το ορίζει καμία εγκύκλιος, κανείς νόμος. Το Σύνταγμα του λέει «πλήρη αποζημίωση», πλην όμως άνθρωπος είναι και ο δικαστής, επηρεάζεται. 
      Εγώ υποθέτω ότι θα βελτιώσετε το νόμο σας, εάν κάνετε δεκτή αυτήν τη μικρή μεταβολή, την οποία σας προτείνω. 
      Από εκεί και πέρα, όσον αφορά τις off shore εταιρείες, έχετε απόλυτο δίκιο σε αυτά που μας είπατε σήμερα, κύριε Υπουργέ και εγώ ευχαρίστως ψηφίζω αυτήν τη διάταξη. Διορθώνετε ένα λάθος που έγινε. Σπεύδομε πάντοτε. Εν βία, εν σπουδή πάντοτε. Ένα επίκαιρο θέμα μας απασχολεί και προχωρούμε πολλές φορές παραπάνω από όσο πρέπει και στη συνέχεια διορθώνουμε το λάθος που εκάναμε. Είναι μία περίπτωση που δεν μπορείτε να την αρνηθείτε και δικαιολογημένα η Αντιπολίτευση σας υπενθυμίζει ότι σας είχε καταστήσει από τότε προσεκτικό, όχι εσάς, τον ίδιο τον παριστάμενο τότε Υπουργό αλλά τότε δεν ηθέλησε να μας ακούσει. 
      Το τρίτο θέμα στο οποίο θα ήθελα να επιμείνω, κύριε Υπουργέ, είναι οι διευκολύνσεις τμηματικής καταβολής. Ιδιαίτερα αυτό το συγκεκριμένο άρθρο είναι, ίσως, το καλύτερο απ’ όσα έχετε κάνει ως διευκολύνσεις. Είναι πράγματι μετρημένες οι διευκολύνσεις. Βλέπω όμως την Κυβέρνησή σας να έχει μία τάση. Είστε ασυγκράτητοι στην προσπάθειά σας να βρείτε όπως-όπως χρήματα. Είναι αυτό που έλεγε η λαϊκή παροιμία «ο Εβραίος σαν φτωχάνει τα παλιά τεφτέρια πιάνει». Ψάχνει ο Υπουργός των Οικονομικών να εισπράξει ό,τι και όπως μπορεί. 
      Είναι λάθος, κύριε Υπουργέ. Καταλαβαίνω την ανάγκη σας. Ο προϋπολογισμός έχει στεγνώσει κι ας λέει ό,τι θέλει ο κ. Χριστοδουλάκης και ο κ. Σημίτης. Τα χάλια μας έχουμε.
      Συγκρατηθείτε όμως και λιγάκι διότι κανείς δεν μπορεί να αρνηθεί, κυρία Πρόεδρε, ότι αυτά τα μέτρα, όλα τα μέτρα ρυθμίσεων προσφέρουν μεν μία ανακούφιση τη συγκεκριμένη στιγμή για ορισμένες κατηγορίες Ελλήνων πολιτών και βεβαίως διευκολύνουν και τον Υπουργό Οικονομικών την ώρα της ανάγκης να βρει μερικά μετρητά –γιατί για τα μετρητά γίνεται ο λόγος- είναι όμως βέβαιο ότι κάνουν μία μονιμότερη ζημιά. Γι’ αυτό, κυρία Πρόεδρε, ζητώ αυτοσυγκράτηση. Όσο μπορείτε, κύριε Υπουργέ. Η αγωνία ότι χάνετε τις εκλογές, σας έχει κάνει να χάσετε όλως διόλου την ισορροπία σας. Αλλά κρατηθείτε όσο μπορείτε εν γνώσει των συνεπειών που έχει αυτή η πολιτική σας.
      Από εκεί και πέρα θα κάνω δύο ακόμα παρατηρήσεις. Η πρώτη παρατήρηση αναφέρεται στην προσθήκη που ψηφίσαμε και συμπεριελήφθη ως άρθρο 18 για την Τράπεζα της Ελλάδος και το ασφαλιστικό ταμείο. Κύριε Υπουργέ, εγώ θα ήθελα να είσθε πιο προσεκτικός. Η Τράπεζα της Ελλάδος βεβαίως έχει αναλάβει και από το καταστατικό της και από τη νομοθεσία την υποχρέωση να καλύπτει ασφαλιστικά και συνταξιοδοτικά τους υπαλλήλους της. Και πράγματι ενδεχομένως οι κεντρικές τράπεζες στο μέλλον –εγώ δεν το βλέπω στο προσεχές μέλλον, αλλά τέλος πάντων σε κάποιο μέλλον- μπορεί να αποφασίσουν μία γενική ρύθμιση. Αλλά θα σας πω μόνο επειδή εγώ έχω ζήσει την πρόσφατη ιστορία ότι η τραγωδία με τα μισθολόγια και με τα ταμεία των τραπεζών, η οποία μας έχει οδηγήσει στο σημερινό αδιέξοδο, για το οποίο θα μιλήσω αμέσως μετά, των ασφαλιστικών ταμείων που δεν καλύπτονται, ξεκίνησε ιστορικά από την Τράπεζα της Ελλάδος.
      Η Τράπεζα της Ελλάδος, κύριοι συνάδελφοι, με την ευκολία που έχει μία τράπεζα που διαχειρίζεται άνετα το δημόσιο χρήμα έκανε τη μεγαλοπρεπή και έδωσε τις πρώτες διακριτικές και καλύτερες παροχές και σε μισθούς και σε ασφαλιστικές παροχές. Αλλά βεβαίως ακολούθησε η εξομοίωση με την Τράπεζα την Εθνική πρώτη και στη συνέχεια με όλες τις άλλες τράπεζες και έτσι φθάσαμε στο σημερινό κατάντημα. 
      Σήμερα, το πρόβλημα το ασφαλιστικό των τραπεζικών υπαλλήλων είναι ορθάνοικτο και το γνωρίζετε και εσείς, κύριε Υφυπουργέ, και το γνωρίζει πολύ καλύτερα από σας ο κ. Σημίτης και ο κύριος Υπουργός Εθνικής Οικονομίας. Πώς θα το λύσετε; Εάν αναλάβουν οι Τράπεζες όπως είναι τα σημερινά δεδομένα να καλύψουν τη δαπάνη με δικούς τους πόρους -που αυτό πρέπει να γίνει διότι βεβαίως δεν μπορούν να πέσουν σε βάρος του συνόλου του ελληνικού λαού στο σύνολο αυτές οι επιβαρύνσεις- οι τράπεζες θα χάσουν τη μισή τους αξία. Διότι υπολογίζεται ότι η κεφαλαιοποίηση αυτής της υποχρέωσης ισούται με το 50% του συνολικού ποσού στο οποίο ανέρχεται η κεφαλαιοποίηση των τραπεζών σήμερα.
      Άκουσα μία ιδέα του κ. Στουρνάρα –εγώ τον θεωρώ σοβαρό άνθρωπο και καλό τραπεζίτη, αλλά η ιδέα του ομολογώ δεν ήταν πολύ πρωτότυπη- να γίνει ένα ειδικό ταμείο. Ωραία, να γίνει ειδικό ταμείο. Αυτό είναι το πρόβλημα; Ποιος θα πληρώσει τα λεφτά; Σε τίνος την πλάτη θα πέσουν αυτά τα χρήματα και πού θα τα βρείτε εσείς ή οι όποιοι διάδοχοί σας; Γι’ αυτό εγώ τουλάχιστον θα ήμουν επιφυλακτικός. Δεν είχατε κανένα λόγο να ανασκαλέψετε αυτό το θέμα και να κάνετε μία –δεν λέω διακριτική- ειδική μεταχείριση για την Τράπεζα της Ελλάδος η οποία θα σας ανοίξει πάλι προβλήματα διότι θα έλθει από πίσω το ένα ταμείο μετά το άλλο. Ωραία, τακτοποιείτε την Τράπεζα της Ελλάδος αλλά θα σας έλθει η Εθνική και θα σας πει, τι κάνετε με μας; Και θα σας έρθουν μετά όλες οι άλλες τράπεζες. Τι σας έπιασε σώνει και καλά;
      Κυρία Πρόεδρε, εγώ λέω ιδιαίτερα τον τελευταίο καιρό ότι η Κυβέρνηση αυτή έχει ένα μαζοχισμό μέσα της, έχει την τάση της αυτοκαταστροφής. Βγαίνει και λέει ότι τα πράγματα πάνε λαμπρά, η οικονομία μας πλέει σε πελάγη ευδαιμονίας και ότι έχουμε περισσεύματα προς διανομή. «Είναι η ώρα της συγκομιδής των καρπών» λέει ο κ. Χριστοδουλάκης και είναι φυσικό να εξεγείρεται το σύμπαν. 
      Εσείς προκαλείτε τις απεργίες. Εσείς τους καλέσατε όλους να ζητήσουν. Όλα τα επιμέρους αιτήματα, μεμονωμένα λαμβανόμενα, είναι δίκαια. Αυτό όμως, δεν σημαίνει ότι μπορεί ένα κράτος να τα ικανοποιήσει και μαζεμένα μάλιστα και σε προεκλογική περίοδο.
      Γι’ αυτό εγώ τουλάχιστον θα συνιστούσα περισσότερη προσοχή και περισσότερη φρονιμάδα, αν θέλετε. Εμείς στην Κρήτη χρησιμοποιούμε συχνά αυτόν τον όρο. Φρόνιμος κοντά σε όλα τα άλλα πρέπει να είναι και αυτός που κυβερνά.
      Τέλος, θα πω και κάτι για την τροπολογία, η οποία είδα ότι απερρίφθη από τον κύριο Υπουργό, του συναδέλφου κ. Μαντέλη για τα τυχερά παίγνια, κύριοι συνάδελφοι. Εγώ δεν έχω καμία δυσκολία να πω τη γνώμη μου. Το γνωρίζετε αυτό. 
      Η Κυβέρνηση την απορρίπτει, γιατί δεν θέλει να μπλέξει με ένα δύσκολο θέμα, ιδιαίτερα σε προεκλογική ώρα. Αλλά είμαι βέβαιος ότι και εσείς μέσα σας, όπως και εμείς όλοι γνωρίζουμε ότι εκείνη την ώρα κάναμε κάτι που ήταν άδικο, που δεν ήταν σωστό. Επειδή δεν μπορούσαμε να ελέγξουμε, το είπαμε μάλιστα και κατά τη συζήτηση τότε -ήσασταν παρών, ήμουν παρών, όλοι λίγο πολύ το είπαμε, και εγώ ο ίδιος πρώτος και καλύτερος- ότι εκεί που φθάσαμε, στο κατάντημα που φθάσαμε, κόφτε τα όλα να τελειώνουμε. Αυτό όμως δεν σημαίνει ότι είναι η μόνιμη λύση. Ήταν μια λύση ανάγκης εκείνη τη στιγμή.
      Πρέπει να βρεθεί ένας τρόπος να ελέγχονται και τα μη τυχερά παίγνια, τα τεχνητά παίγνια να μπορούν να επιτραπούν, διότι είναι η κοινωνική ανάγκη που το επιβάλει –σε όλο τον κόσμο αυτό ισχύει- και είναι και  μια πολύ μεγάλη μερίδα Ελλήνων πολιτών, οι οποίοι ζουν απ’ αυτό. 
      Γνωρίζω ότι αυτήν τη στιγμή δεν πρόκειται να κάνετε τίποτα και δεν ζητώ και εγώ να κάνετε τίποτα παραπάνω, πέραν του ότι χρειάζεται όλοι μας να επισημάνουμε αυτήν την πραγματικότητα και σε προσεχή ευκαιρία να θελήσουμε ίσως να κάνουμε κάτι καλύτερο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», σαράντα δύο σπουδαστές και ο συνοδός τους από το πανεπιστήμιο Χάρντινγκ των Ηνωμένων Πολιτειών της Αμερικής.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, δεν έχω πολλά να συμπληρώσω, διότι σε πάρα πολλά σημεία έχω καλυφθεί και από τον εισηγητή μας, αλλά κυρίως τώρα στην τελευταία του παρέμβαση από τον Πρόεδρο κ. Μητσοτάκη.
      Είναι γεγονός ότι αυτό είναι ένα ακόμα νομοσχέδιο που αν ερχόταν μόνο με τα κεφάλαια Α΄ και Β΄, δηλαδή με την εναρμόνιση της νομοθεσίας μας με διατάξεις οδηγιών της Ευρωπαϊκής Ένωσης, δε θα είχαμε κανένα, μα κανένα πρόβλημα και καμία επιφύλαξη και θα το ψηφίζαμε. Αλλά υπάρχουν ζητήματα σ’ αυτό το νομοσχέδιο, στα άρθρα του τρίτου μέρους, τα οποία δημιουργούν προβλήματα. 
      Το ένα είναι το θέμα των αναγκαστικών απαλλοτριώσεων. Είναι γεγονός ότι αυτή η λέξη «κυρίως», κύριε Υπουργέ, πρέπει να φύγει. Τουλάχιστον αυτή η λέξη «κυρίως». Πρέπει να είναι και η αντικειμενική αξία ένα από τα κριτήρια που λαμβάνει υπόψη του ο δικαστής. Και είμαι βέβαιος ότι τα λαμβάνει, άρα δεν χρειάζεται στην ουσία να υπάρχει αυτό το άρθρο. Αλλά η λέξη «κυρίως» δημιουργεί τεράστια προβλήματα και θα δημιουργήσει προβλήματα και στην εφαρμογή πρωτοδίκως, όταν θα κρίνονται οι απαλλοτριώσεις, αλλά και όταν θα προσφεύγει κατά του δημοσίου ο ενδιαφερόμενος. Τι θα γίνεται τότε; Θα ισχύει αυτός ο νόμος, δηλαδή η αντικειμενική αξία που ορίζει το ίδιο το δημόσιο; Θα υπάρχει μία απαλλοτρίωση και θα ορίζει το ίδιο το δημόσιο την αντικειμενική αξία, δηλαδή το τίμημα που θα πληρώσει;
      Αυτό ισοδυναμεί με δήμευση, αν βρεθεί ένας κακός Υπουργός Οικονομικών, ο οποίος δεν θα λάβει άλλα κριτήρια υπόψη του στον προσδιορισμό αντικειμενικών αξιών σε περιοχές που υπάρχουν απαλλοτριώσεις. 
      Πιστεύω ότι στο εδάφιο 1 εκεί που λέει «κυρίως από την αντικειμενική αξία» θα πρέπει να σβηστεί το «κυρίως». Θα πρέπει να γίνει ως εξής: «που προσδιορίζεται από την αντικειμενική αξία, τα τιμήματα κλπ.». Να φύγει η λέξη κυρίως.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να αντικατασταθεί το «και».
      ΓΕΩΡΓΙΟΣ ΑΛΟΓΟΣΚΟΥΦΗΣ: Όχι, επειδή αναφέρονται εξαντλητικά και τα υπόλοιπα, όπως τα τιμήματα σε συμβόλαια μεταβίβασης κυριότητας ακινήτων κ.λπ., αυτά θα μπορούσαν να είναι διαζευκτικά. Δεν καταλαβαίνω όμως ποιο ρόλο παίζει η λέξη «κυρίως». Οπωσδήποτε κατευθύνει το δικαστή μόνο στην αντικειμενική αξία. Δηλαδή θα παίξει ένα ρόλο που δεν είναι σωστός.
      Για τα θέματα του ΚΕΠΕ, είπα και προηγουμένως ότι δεν μπορώ να καταλάβω, γιατί θα πρέπει μόνο με υπουργικές αποφάσεις να ορίζονται αυτές οι αποδοχές επιστημονικών διευθυντών κατά παράβαση άλλων διατάξεων ή γιατί η οικονομική διαχείριση του ΚΕΠΕ γίνεται τώρα τόσο διαφορετική.
      Στο άρθρο 12, που αφορά τις ναυτιλιακές ακτοπλοϊκές εταιρίες, καταλαβαίνουμε ότι είναι μία διευκόλυνση. Υπάρχουν κάποια προβλήματα εκεί, αλλά εμείς επιμένουμε ότι σε αυτά τα ζητήματα η φορολογική νομοθεσία πρέπει να είναι πάγια. Δεν μπορεί να βρίθει η φορολογική μας νομοθεσία συνεχών εξαιρέσεων, ανάλογα με την περίσταση, με το είδος της εταιρίας ή ανάλογα με το αν έχουν υπάρξει πρόσφατα προβλήματα ή όχι. Δεν είναι φορολογικό πλαίσιο αυτό που αλλάζει κάθε τρεις και λίγο, για να βουλώνει απλώς τρύπες και που δημιουργεί σε εσάς και γενικά στο πολιτικό σύστημα πιέσεις για ειδικές ρυθμίσεις από ειδικές κατηγορίες.   
      Η ρύθμιση αυτή του άρθρου 12 μου φαίνεται σωστή και γι’ αυτόν το λόγο την ψηφίζουμε. Αλλά σαν πρακτική να φέρνουμε συνεχώς ειδικές φορολογικές ρυθμίσεις θεωρώ ότι αυτό είναι κάτι καταδικαστέο και θα πρέπει το φορολογικό μας σύστημα να είναι πάγιο, σταθερό και να έχει διάρκεια και απλότητα. Δεν μπορούμε να κάνουμε ρυθμίσεις φωτογραφικού χαρακτήρα.
      Για τα θέματα της τμηματικής καταβολής, θα συμφωνήσω απόλυτα με αυτά που είπε ο κ. Μητσοτάκης, ότι οπωσδήποτε αυτό που καθοδηγεί εδώ τη σκέψη σας είναι να εισπράξετε χρήματα μέχρι τις εκλογές, για να κλείσετε τις μεγάλες τρύπες που έχουν δημιουργηθεί στον προϋπολογισμό. 
      Άλλωστε, αυτός είναι και ο λόγος –εγώ είμαι βέβαιος- που προχώρησε με αυτήν τη διαδικασία και τη σπουδή το Υπουργείο Οικονομικών, προκειμένου να διαθέσει τις μετοχές της Εθνικής Τράπεζας, τις τελευταίες δύο μέρες, στο Λονδίνο σε τιμή 17,4 ευρώ. Αυτή η τιμή είναι 8,7% χαμηλότερη από την τιμή της περασμένης Δευτέρας. Δηλαδή υπήρξε τεράστια έκπτωση, προκειμένου να πουληθούν αυτές οι μετοχές. Η ΔΕΚΑ μόνο αυτές τις τρεις ημέρες έχασε 45 εκατομμύρια ευρώ από την έκπτωση που έγινε. 
      Ας μην μιλήσουμε για το τι απώλειες έχει δημιουργήσει η «ΔΕΚΑ», διότι αυτές τις μετοχές και τα μετατρέψιμα ομόλογα, αλλά κυρίως τις μετοχές, τις αγόρασε στην κορυφή του χρηματιστηρίου, όταν προσπαθούσε με απεγνωσμένο τρόπο να συγκρατήσει το χρηματιστήριο για προεκλογικούς λόγους το 2000. Είναι ζητήματα που τα είχαμε αναδείξει εδώ στη Βουλή. Δυστυχώς, τότε δεν δεχθήκατε να γίνει Εξεταστική Επιτροπή, για να αντιμετωπιστούν αυτά τα ζητήματα. Μετά, πήγε και τις πάρκαρε σε κάποια χρηματοοικονομικά εργαλεία, σε κάποιες συμβάσεις ανταλλαγής, προκειμένου να υποκρύψει τη ζημιά που είχε υποστεί, διότι η τιμή κτίσης τους κατά μέσο όρο ήταν γύρω στα 60 ευρώ. Σήμερα πήγατε και τις πουλήσατε με 17,4 ευρώ. 
      Εγώ κατέθεσα σήμερα ερώτηση και ζητώ να μας πείτε τι απώλεια έχει υποστεί το δημόσιο και η «ΔΕΚΑ» απ’ αυτήν την άθλια διαδικασία. Διότι διαδικασία δεν είναι μόνο το τι έγινε χθες και προχθές, είναι και το τι έχει γίνει στη διαδρομή του χρόνου από τη διαβόητη «ΔΕΚΑ», η οποία τώρα έρχεται να διευκολύνει το δημόσιο. 
      Πώς, όμως, θα καταγράψει αυτές τις τεράστιες απώλειες; Πότε θα καταγραφούν αυτές οι απώλειες και ποιος απολογείται στον ελληνικό λαό για τη ζημιά που έχει υποστεί, όταν η «ΔΕΚΑ» στήριζε πλασματικά τότε και παράνομα την τιμή πολλών μετοχών, ανάμεσα στις οποίες και την τιμή της μετοχής της Εθνικής Τράπεζας, και σήμερα αυτή η τιμή έχει πέσει στα επίπεδα που έχει πέσει;
      Έχουμε ζητήσει να μάθουμε ποιοι αγόρασαν αυτές τις μετοχές, γιατί οι πληροφορίες μας από το Λονδίνο λένε ότι ένα πολύ μεγάλο ποσοστό έχει αγοραστεί από κρατικά ταμεία, έστω και μέσω εξωχώριων εταιρειών. Σήμερα η Κυβέρνηση λέει ότι τα 2/3 το αγόρασαν οι ξένοι και το 1/3 το αγόρασαν Έλληνες θεσμικοί. Θέλουμε τον πλήρη κατάλογο του ποιοι αγόρασαν, για να ξέρουμε πίσω από πόσους δήθεν ξένους κρύβονται Έλληνες θεσμικοί, δηλαδή ασφαλιστικά ταμεία και να δούμε κατά πόσο το πρόβλημα του στενότερου δημόσιου τομέα εσείς τώρα το μεταφέρετε στα ασφαλιστικά ταμεία, όπως το είχατε μεταφέρει και κατά την περίοδο της ανόδου του χρηματιστηρίου. 
      Είδαμε πρόσφατα από τον κοινωνικό απολογισμό τι τεράστιες ζημιές υπέστησαν τα ασφαλιστικά ταμεία που τα είχατε υποχρεώσει τότε να παρεμβαίνουν στο χρηματιστήριο και να αγοράζουν μετοχές σε εξωφρενικές τιμές, προκειμένου να κρατήσετε τότε το χρηματιστήριο «με τα νύχια και με τα δόντια» για προεκλογικούς λόγους.
      Φοβάμαι ότι πάλι έχετε μπει σ’ αυτήν τη λογική, την εισπρακτική λογική του να κάνουμε μία διαχείριση για ένα εξάμηνο και μετά «γαια πυρί μιχθήτω». Μετά δεν σας ενδιαφέρει τι θα γίνει. Βλέπετε ότι πάτε να χάσετε τις εκλογές και δεν σας ενδιαφέρει η επόμενη μέρα. Αυτό είναι το πιο εγκληματικό πράγμα που γίνεται εις βάρος των προοπτικών της χώρας και της οικονομίας. Είναι απαράδεκτο να ακολουθείτε αυτήν την πολιτική. Είναι το πιο ανεύθυνο πράγμα που μπορεί να κάνει κανείς. Εμείς εγκαίρως είχαμε ζητήσει να γίνουν πρόωρα εκλογές, ακριβώς για να αποφευχθούν αυτές οι πρακτικές.
      Έρχομαι σε κάποια άλλα θέματα που έχουν αναδειχθεί στη συζήτηση μέχρι σήμερα. Θα συζητήσουμε τις τροπολογίες στην επόμενη συνεδρίαση, αλλά υπάρχουν ακόμα δύο θέματα. Το ένα είναι η ρύθμιση του ειδικού φόρου επί των ακινήτων. Εδώ στην ουσία αναιρείτε αυτό που είχατε κάνει. Εγώ λέω ότι καλώς το αναιρείτε, γιατί αυτό που είχατε κάνει ήταν εξαιρετικά προβληματικό. Όμως, η αναίρεση αυτή έχει κόστος για όλους εκείνους που πίστεψαν το νόμο που είχατε ψηφίσει και πήγαν και πλήρωσαν χρήματα στο δημόσιο σαν κορόιδα για να κάνουν τις μεταβιβάσεις. Τώρα κάποιοι άλλοι, που πιθανόν ήξεραν ότι εσείς θα έλθετε να αναιρέσετε αυτήν τη ρύθμιση, δεν έκαναν τις μεταβιβάσεις μέσα στις προβλεπόμενες προθεσμίες και σήμερα δημιουργήσατε δύο κατηγορίες, τα κορόιδα και αυτούς που τους είχατε ειδοποιήσει και δεν προχώρησαν. Αυτό είναι αναξιοπιστία εκ μέρους του κράτους και είναι σκανδαλώδες. Θα πρέπει να βρεθεί τρόπος να μπορούν κι αυτοί που έκαναν αυτές τις μεταβιβάσεις να τις ακυρώσουν και να τους δώσετε πίσω τα λεφτά που τους πήρατε. Πήρατε χρήματα γι’ αυτές τις μεταβιβάσεις σαν δημόσιο. 
      Το τελευταίο στοιχείο έχει να κάνει με το «θέατρο σκιών» που παίχτηκε μεταξύ ενός Βουλευτή της Συμπολίτευσης και της Κυβέρνησης και έχει να κάνει με το θέμα των ηλεκτρονικών παιχνιδιών. Η πλήρης απαγόρευση –το είχαμε πει και τότε- ήταν μία ακραία λύση, ήταν στην ουσία η πλήρης απαγόρευση κάθε ηλεκτρονικού παιχνιδιού. Αυτή η ακραία λύση στην ουσία συνιστούσε αποδοχή από το κράτος ότι έχουν διαβρωθεί τόσο πολύ οι ελεγκτικοί του μηχανισμοί, που δεν μπορεί να εφαρμόσει δίκαιους νόμους. Το ψηφίσαμε όλοι τότε παραδεχόμενοι ότι το κράτος δεν μπορεί να λειτουργήσει και θεωρούσαμε ότι θα έπρεπε να γίνει μία προσπάθεια για να διορθωθούν οι ελεγκτικοί μηχανισμοί, ώστε να μπορέσουμε να επανέλθουμε σε ένα κράτος δικαίου, γιατί ένα κράτος δικαίου δεν μπορεί να πηγαίνει σε πλήρεις απαγορεύσεις. Δεν μπορεί «μαζί με τα ξερά να καίγονται και τα χλωρά».
      Ήλθε, λοιπόν, εδώ ο αγαπητός συνάδελφος κ. Μαντέλης έχοντας υποσχεθεί στους ενδιαφερόμενους ότι θα κινήσει το θέμα τους, ενώ η Κυβέρνηση δεν κινεί το θέμα και προσπαθείτε «να στέκεστε και στις δύο βάρκες», προσπαθείτε να δείξετε ότι είσαστε «και με τον αστυφύλακα και με το χωροφύλακα». Πάρτε θέση. 
      Έχετε σκοπό να διορθώσετε την κατάσταση, ώστε να μπορέσουμε να φέρουμε μία νομοθετική πρωτοβουλία και να επιτραπούν τουλάχιστον τα τεχνικά παιχνίδια; Ναι ή όχι; Χρειάζεται σαφής θέση. Δεν μπορείτε να το παίζετε «και από εδώ και από εκεί».
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλει κάποιος συνάδελφος να δευτερολογήσει; Δεν υπάρχει κανένας. 
     Κύριε Υπουργέ, θέλετε να δευτερολογήσετε;
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όχι, κυρία Πρόεδρε.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς κηρύσσεται περαιωμένη η συζήτηση επί της ενότητας των άρθρων 1 έως και 18 και θα γίνει η ψήφισή τους κεχωρισμένως.
     Ερωτάται το Σώμα: Γίνεται δεκτό το άρθρο 1 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 1 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 2 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 2 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 3 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 3 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 4 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 4 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 5 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 5 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 6 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 6 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 7 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 7 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 8 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 8 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
     Ερωτάται το Σώμα: Γίνεται δεκτό το άρθρο 10 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 10 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 11 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 11 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 12 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 12 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 13 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 13 έγινε δεκτό ως έχει ομοφώνως.
     Ερωτάται το Σώμα: Γίνεται δεκτό το άρθρο 14 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 14 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 15 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Συνεπώς το άρθρο 16 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 17 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Συνεπώς το άρθρο 17 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 18 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Συνεπώς το άρθρο 18 έγινε δεκτό ως έχει κατά πλειοψηφία. 
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 14.13΄, λύεται η συνεδρίαση για αύριο ημέρα Παρασκευή 10 Οκτωβρίου 2003 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση της υπ’ αριθμ. 2/30-9-2003 επερώτησης Βουλευτών της Νέας Δημοκρατίας προς τον Υπουργό Υγείας και Πρόνοιας, με θέμα τις ελλείψεις και καθυστερήσεις για την υγειονομική θωράκιση της χώρας στο πρόγραμμα «Δημόσια Υγεία – Ολυμπιακοί Αγώνες», σύμφωνα με την ημερήσια διάταξη που έχει διανεμηθεί.

	Ο ΠΡΟΕΔΡΟΣ                                                               ΟΙ  ΓΡΑΜΜΑΤΕΙΣ



47
                                                      ΣΕΛ.                        9-10-03




47


