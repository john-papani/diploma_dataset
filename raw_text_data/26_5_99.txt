Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΛΔ'

Τετάρτη 26 Μαΐου 1999

 

 

Αθήνα, σήμερα στις 26 Μαΐου 1999, ημέρα Τετάρτη και ώρα 18.11' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 25.5.99 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΛΓ' συνεδριάσεώς του, της Τρίτης 25 Μαϊου 1999 σε ό,τι αφορά την ψήφιση στο σύνολο των σχεδίων νόμων: 

1. "Τροποποίηση και αντικατάσταση διατάξεων των νόμων 1756/1988 (ΦΕΚ 35 Α'), 1729/1987 (ΦΕΚ 144 Α'), του Ποινικού Κώδικα, του Κώδικα Ποινικής Δικονομίας, του Κώδικα Πολιτικής Δικονομίας και άλλες διατάξεις". 

2. "Κύρωση της Σύμβασης για την προσχώρηση της Δημοκρατίας της Αυστρίας, της Δημοκρατίας της Φιλανδίας και του Βασιλείου της Σουηδίας στη σύμβαση για τη διεθνή δικαιοδοσία και την εκτέλεση αποφάσεων σε αστικές και εμπορικές υποθέσεις καθώς και στο Πρωτόκολλο για την ερμηνεία της από το Δικαστήριο των Ευρωπαϊκών Κοινοτήτων, όπως τροποποιήθηκαν από τη σύμβαση για την προσχώρηση του Βασιλείου της Δανίας, της Ιρλανδίας και του Ηνωμένου Βασιλείου της Μεγάλης Βρετανίας και Βόρειας Ιρλανδίας, από τη σύμβαση για την προσχώρηση της Ελληνικής Δημοκρατίας και από τη σύμβαση για την προσχώρηση του Βασιλείου της Ισπανίας και της Πορτογαλικής Δημοκρατίας". 

3. "Κύρωση της Διεθνούς Συμφωνίας για το φυσικό καουτσούκ, 1995". 

4. "Κύρωση του Πρωτοκόλλου για τις προξενικές σχέσεις μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας".). 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Γεώργιο Ρόκο, Βουλευτή Β' Θεσσαλονίκης, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΘΕΟΔΩΡΟΣ ΠΑΓΚΑΛΟΣ, ΠΑΝΑΓΙΩΤΗΣ Ν. ΚΡΗΤΙΚΟΣ και ΓΕΩΡΓΙΟΣ ΡΟΚΟΣ κατέθεσαν αναφορά με την οποία ο Σύλλογος Αμπελουργών Μαρκόπουλου Αττικής ζητεί να ληφθούν μέτρα προστασίας και ελέγχου της ποιότητας του ελληνικού κρασιού. 

2) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αιτωλικού Αιτωλ/νίας ζητεί την ένταξη των έργων άρδευσης Στάμνας, Αγίου Ηλία και Αιτωλικού στο τρίτο Κοινοτικό Πλαίσιο Στήριξης. 

3) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αιτωλικού Νομού Αιτωλ/νίας ζητεί τη συνέχιση λειτουργίας της Σχολής Κιλιμοποιίας Αιτωλικού Αιτωλ/νίας. 

4) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Σωματείο Εργαζομένων ΓΝΝ Μεσολογγίου διαμαρτύρεται για την έλλειψη προσωπικού του νοσοκομείου. 

5) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αιτωλικού Αιτωλ/νίας ζητεί οικονομική ενίσχυση για τη ρύθμιση των χρεών του. 

6) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ, ΣΤΕΛΛΑ ΑΛΦΙΕΡΗ, ΠΑΝΑΓΙΩΤΗΣ ΚΡΗΤΙΚΟΣ και ΓΕΩΡΓΙΟΣ ΡΟΚΟΣ κατέθεσαν αναφορά με την οποία το Σωματείο Παράκτιων Αλιέων Δήμου Λουτρών Αιδηψού ο "Αγ. Νικόλαος" ζητεί τη ρύθμιση αλίευσης στον Κόλπο Λουτρών Αιδηψού - Γιάλτρων και την ανάδειξη του κόλπου αυτού σε πρότυπο Πανελλήνιο και Ευρωπαϊκό αλιευτικό χώρο. 

7) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία το Επιμελητήριο Εύβοιας ζητεί τον έλεγχο των προϊόντων που πωλούνται στις Λαϊκές Αγορές. 

8) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Οικολογικές Οργανώσεις προβάλλουν εκτιμήσεις τους για τις περιβαλλοντικές επιπτώσεις από την κατασκευή Ολυμπιακού Κέντρου κωπηλασίας - κανώ στο Σχοινιά. 

9) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντονιστική Επιτροπή Αποκατάστασης Διωχθέντων και Απολυμένων από τις Αμερικάνικες Βάσεις ζητεί την επίλυση οικονομικών και εργασιακών προβλημάτων του κλάδου της. 

10) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Δήμαρχοι Ηλιούπολης και Αργυρούπολης Αττικής αναφέρονται στην οδική κίνηση της περιφερειακής λεωφόρου Αλίμου - Κατεχάκη και στα προβλήματα που θα δημιουργηθούν από την κυκλοφορία των οχημάτων. 

11) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Επιτροπή Ελλήνων Φοιτητών Νέας Γιουγκοσλαβίας ζητεί να μεταγραφούν οι έλληνες φοιτητές της Γιουγκοσλαβίας στα Ελληνικά Πανεπιστήμια. 

12) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΓΕΩΡΓΙΟΣ ΡΟΚΟΣ κατέθεσαν αναφορά με την οποία οι Σύλλογοι Γονέων και Κηδεμόνων των 55ου, 56ου και 57ου Δημοτικών Σχολείων Θεσ/νίκης ζητούν να κατασκευαστεί νέο κτίριο για τη στέγαση των σχολείων. 

13) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Πανελλήνια Ιατρική Εταιρεία για την Προστασία του Περιβάλλοντος και κατά της Πυρηνικής και Βιοχημικής Απειλής διαφωνεί με το ενδεχόμενο κατασκευής πυρηνικού εργοστασίου στην Κομοτηνή. 

14) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Επιτροπή Γυναικών της Ελληνικής Κοινότητας Κολωνίας Γερμανίας διαμαρτύρεται για τον πόλεμο στη Γιουγκοσλαβία. 

15) Οι Βουλευτές κύριοι ΓΕΩΡΓΙΟΣ ΣΟΥΡΛΑΣ, ΠΑΝΑΓΙΩΤΗΣ ΚΡΗΤΙΚΟΣ και ΓΕΩΡΓΙΟΣ ΡΟΚΟΣ κατέθεσαν αναφορά με την οποία η 'Ενωση Ξενοδόχων Νομού Μααγνησίας ζητεί να συμπεριληφθεί ο Νομός Μαγνησίας στις πληγείσες περιοχές από τον πόλεμο στη Γιουγκοσλαβία. 

16) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η 'Ενωση Ξενοδόχων Νομού Μααγνησίας ζητεί να συμπεριληφθεί ο Νομός Μαγνησίας στις πληγείσες περιοχές από τον πόλεμο στη Γιουγκοσλαβία. 

17) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος καταστηματαρχών κάθε είδους κέντρων εστιάσεως και διασκεδάσεως Νομού Μαγνησίας ζητεί να προσδιορισθεί ο Μοναδικός συντελεστής καθαρού κέρδους για τα καταστήματα "ουζερί". 

18) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος καταστηματαρχών κάθε είδους κέντρων εστιάσεως και διασκεδάσεως Νομού Μαγνησίας ζητεί να προσδιορισθεί ο Μοναδικός συντελεστής καθαρού κέρδους για τα καταστήματα "ουζερί". 

19) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Κέντρο Ειδικών Παιδιών "Ο 'Αγιος Σπυρίδων" Ηρακλείου ζητεί οικονομική ενίσχυση. 

20) Ο Βουλευτής Θεσ/νίκης κ. ΧΑΡΑΛΑΜΠΟΣ ΤΣΙΟΚΑΣ κατέθεσε αναφορά με την οποία ο Δήμος Εχεδώρου Θεσ/νίκης ζητεί το χαρακτηρισμό της Ζώνης Α Απολύτου Προστασίας της περιοχής του σε Ζώνη Β Περιφερειακής Προστασίας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 4109/19-11-98 ερώτηση δόθηκε με το υπ'αριθμ. 293/14-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 4109/19-11-98 που κατέθεσε στη Βουλή, ο Βουλευτής κ. Δ. Σιούφας, σχετικά με τα έργα εκτροπής του Αχελώου, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της ΕΥΔΕ/ΑΧΕΛΩΟΥ, τα εξής: 

1. Σχετικά με τις ορισθείσες αποζημιώσεις απαλλοτρίωσης των εκτάσεων που απαιτούνται για την κατασκευή των έργων εκτροπής Αχελώου, οι τιμές καθορίστηκαν από τα δικαστήρια, όπως ο νόμος ορίζει, και προφανώς το Υπουργείο, πέραν των προτάσεων του δικηγόρου του Δημοσίου, δεν έχει δυνατότητα τροποποίησής τους. 

2. Σχετικά με τα περί δέσμευσης, επί διετία, των εκτάσεων που απαιτούντο για την κατασκευή της σήραγγας εκτροπής Αχελώου, κηρύχθηκε μεν η σχετική απαλλοτρίωση, οι δικαιούχοι όμως δεν στερήθηκαν, ακόμη και μέχρι σήμερα, του δικαιώματος της καλλιέργειάς τους. Σήμερα, έχει συντελεσθεί η απαλλοτρίωση σε τμήμα της αρχικά προβλεφθείσας έκτασης, έχει κατατεθεί το ποσό που αντιστοιχεί στην οριστική αποζημίωση των δικαιούχων, βάσει της σχετικής Εφετειακής Απόφασης, και όπως μας πληροφόρησε το Ταμείο Παρακαταθηκών και Δανείων, έχει ήδη αποζημιωθεί το σύνολο σχεδόν των δικαιούχων. 

3. Σχετικά με την οριστική αποζημίωση των δικαιούχων για την απαλλοτρίωση των οδών προσπέλασης στη σήραγγα εκτροπής, πληροφορούμε τον κύριο Βουλευτή τα εξής: 

(α) Για την οδό προσπέλασης στο χώρο του ΤΒΜ και της εισόδου της σήραγγας αποστράγγισης έχουν ήδη συνταχθεί, από το ΥΠΕΧΩΔΕ και αποσταλεί στο Ταμείο Παρακαταθηκών και Δανείων οι πίνακες οριστικής αποζημίωσης των δικαιούχων. Σύμφωνα με πληροφορίες μας από το Ταμείο Παρακαταθηκών και Δανείων μέχρι το τέλος του έτους θα έχουν αποζημιωθεί οριστικά οι δικαιούχοι. 

(β) Για την οδό προσπέλασης στην είσοδο σήραγγας αερισμού έχουν ήδη συνταχθεί και αποσταλεί στο Ταμείο Παρακαταθηκών και Δανείων οι πίνακες προσωρινής αποζημίωσης των δικαιούχων, με βάση τις τιμές του Πρωτοδικείου και η αποζημίωση των δικαιούχων θα είναι δυνατή επίσης μέχρι το τέλος του έτους. Ο προσδιορισμός της ημερομηνίας εκδίκασης όμως της υπόθεσης στο Εφετείο δεν εμπίπτει στις αρμοδιότητες του Υπουργείου μας. 

4. Τέλος έχουν ξεκινήσει οι διαδικασίες κήρυξης απαλλοτρίωσης για τις επιπλέον απαιτούμενες, για την κατασκευή της σήραγγας εκτροπής Αχελώου, εκτάσεις (νερόμυλος κλπ.) και πολύ σύντομα προβλέπεται να εκδοθεί η σχετική Κοινή Υπουργική Απόφαση. 

Ο Υπουργός 

Κ. ΛΑΛΙΩΤΗΣ" 

2. Στην με αριθμό 4116/19-11-98 ερώτηση δόθηκε με το υπ'αριθμ. 294/14-12-98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Σε απάντηση της ερώτησης 4116/19-11-98 που κατέθεσε στη Βουλή ο Βουλευτής κ. Λ. Κουρής, για τη διαπλάτυνση της οδού Κορωπίου - Βάρης, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της Δ/νσης Μελετών Εργων Οδοποιϊας (ΔΜΕΟ) του ΥΠΕΧΩΔΕ, τα εξής: 

1. Η ανάθεση της μελέτης "Διαπλάτυνση - Βελτίωση χάραξης της οδού Βάρης - Κορωπίου" δεν έγινε λόγω του ότι στο μεταξύ υπήρξαν προωθήσεις άλλων μελετών που είχαν σχέση με τις απολήξεις της υπόψη οδού, ιδιαίτερα στην περιοχή του Κορωπίου. 

2. Δεδομένου δε, ότι με το νέο π.δ. 346/12-10-98 για την προσαρμογή της Ελληνικής Νομοθεσίας προς τις διατάξεις της Οδηγίας 92/50/ΕΟΚ επέρχονται διαφοροποιήσεις στις προσκλήσεις ενδιαφέροντος και αφ' ετέρου οι παλιές εκδηλώσεις ενδιαφέροντος είναι πλέον ανεπίκαιρες, η Δ/νση Μελετών 'Εργων Οδοποιϊας (ΔΜΕΟ) προχωρά σε σύνταξη νέας πρόσκλησης ενδιαφέροντος για την ανάθεση της μελέτης της υπόψη οδού, μετά την Υπουργική Απόφαση ΔΜΕΟ/η/οικ/1103/3-9-98 διάθεση πίστωσης για τη χρηματοδότηση της εν λόγω μελέτης. 

Ο Υπουργός 

Κ. ΛΑΛΙΩΤΗΣ" 

3. Στην με αριθμό 4085/19-11-98 ερώτηση δόθηκε με το υπ'αριθμ. 290/14-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 4085/19-11-98 που κατέθεσε στη Βουλή ο Βουλευτής κ. Μ. Κεφαλογιάννης για τις πληρωμές υπερωριακής απασχόλησης και εργασίας κατά τις εξαιρέσιμες ημέρες και νυκτερινές ώρες του υπαλλήλου κ. Ηλία Φιλιππακόπουλου που είναι αποσπασμένος σε Βουλευτικό γραφείο, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της Δ/νσης Οικονομικών Υπηρεσιών του ΥΠΕΧΩΔΕ, τα εξής: 

(α) Το Γενικό Λογιστήριο του Κράτους, δεν είχε προβλέψει για το έτος 1998 σχετικές πιστώσεις στον αντίστοιχο κ.α.ε. 0561 του προϋπολογισμού όλων των Υπουργείων και κατά συνέπεια το πρόβλημα είχε γενικό χαρακτήρα και δεν περιοριζόταν μόνο στην πληρωμή των αποσπασμένων σε βουλευτικά γραφεία υπαλλήλων της ΓΓΔΕ. 

Επισημαίνοντας το πρόβλημα η αρμόδια Δ/νση του ΥΠΕΧΩΔΕ ζήτησε έγκαιρα από την 20η Δ/νση Προϋπολογισμού του Γενικού Λογιστηρίου του Κράτους την διάθεση ποσού 15.000.000 δραχμών, με το Δ18α/012/32/24-3-98 έγγραφό της. 

Το σχετικό αίτημα της Υπηρεσίας, παρέμεινε σε εκκρεμότητα, μέχρι την έκδοση της απαιτούμενης ΚΥΑ, για την "καθιέρωση εργασίας υπερωριακής, νυχτερινής και εξαιρεσίμων ημερών, των υπαλλήλων που διατίθενται σε βουλευτικά γραφεία" και ικανοποιήθηκε τελικά με την απόφαση 2022118/3-7-98 του Γενικού Λογιστηρίου του Κράτους. 

(β) Το 2938/6-8-98 έγγραφο της Περιφέρειας Κρήτης, για την μεταφορά πίστωσης, για κάλυψη υπερωριακής αποζημίωσης του υπαλλήλου Ηλία Φιλιππακόπουλου, που είναι αποσπασμένος στο γραφείο του Βουλευτή Ηρακλείου κ. Μ. Κεφαλογιάννη, απευθυνόταν αποκλειστικά στο Γενικό Λογιστήριο του Κράτους, χωρίς καμία κοινοποίηση στην αρμόδια υπηρεσία της ΓΓΔΕ του ΥΠΕΧΩΔΕ. 

Η αρμόδια Υπηρεσία του ΥΠΕΧΩΔΕ που ενημερώθηκε για το θέμα τηλεφωνικά από το Γενικό Λογιστήριο του Κράτους στις 7-10-98, αναζήτησε την ίδια ημέρα τον ενδιαφερόμενο υπάλληλο, στο πολιτικό γραφείο του Μ. Κεφαλογιάννη στην Αθήνα και κατόπιν τηλεφωνικής συνεννόησης, της εστάλη το σχετικό έγγραφο της Περιφέρειας Κρήτης. 

'Υστερα από σχετικό έγγραφο της Υπηρεσίας που συντάχθηκε την ίδια μέρα και υπογράφτηκε από τον Υπουργό ΠΕΧΩΔΕ, με αριθμό Δ18α/01/95/22-10-98, η 20η Δ/νση Προϋπολογισμού του Γενικού Λογιστηρίου του Κράτους, ενέκρινε με την 2071687/12-11-98 απόφαση, τη μεταφορά ποσού 1.800.000 δρχ. στην Περιφέρεια Κρήτης, για την πλήρη κάλυψη της υπερωριακής αποζημίωσης του προαναφερόμενου υπαλλήλου, για το χρονικό διάστημα από 1/1 μέχρι 31/12/98. 

Ο Υπουργός 

Κ. ΛΑΛΙΩΤΗΣ" 

4. Στην με αριθμό 4011/18-11-98 ερώτηση δόθηκε με το υπ'αριθμ. 21199/11-12-98 έγγραφο από την Υπουργό Aνάπτυξης η ακόλουθη απάντηση: 

"Σε απάντηση της ερώτησης 4011/18-11-98 που κατατέθηκε στη Βουλή των Ελλήνων από το Βουλευτή κ. Ν. Παπαφιλίππου, σας γνωρίζουμε τα εξής: 

1. Αμέσως μετά τη λήξη του πολέμου και στα πλαίσια της ομάδας εργασίας "εκμετάλλευση" της SUDEL, εγένετο μελέτη για τις δυνατότητες επανασύνδεσης της Ελλάδας και Νότιας Γιουκοσλαβίας με το δίκτυο UCPTE. Η ομάδα αυτή, στην οποία η συμμετοχή της ΔΕΗ ήταν αποφασιστικής σημασίας, εξέδοσε την τελική έκθεση το 1996 προτείνοντας 3 εναλλακτικά σενάρια για την επανασύνδεση. 

Απαραίτητη προϋπόθεση επανασύνδεσης είναι η επισκευή τουλάχιστο της μιας από τις δύο διασυνδετικές γραμμές της αποκαλούμενης "Αδριατικής" ενώ η επισκευή της δεύτερης που διέρχεται από τον Υ/Σ Ernestinovo είναι επιθυμητή. 

2. Στη συνέχεια δημιουργήθηκαν από τη SUDEL δύο ομάδες εργασίας για την εκτίμηση της έκτασης των εργασιών και του κόστους επισκευής των δύο γραμμών. Και στις δύο συμμετείχε η ΔΕΗ και μάλιστα στην ομάδα για την Αδριατική γραμμή ανέλαβε την προεδρία. Το κόστος επισκευής υπολογίστηκε σε 37,8 ΜDEM για την "Αδριατική" γραμμή και 66 MDEM για τη γραμμή "Ernestinovo". 

3. Mε το θέμα ασχολήθηκαν τα ανώτερα όργανα UCPTE & SUDEL που υποστήριξαν ένθερμα το αίτημα, χωρίς όμως να εξασφαλιστεί κάτι χειροπιαστό, αφού οι οργανισμοί αυτοί δεν έχουν δυνατότητα 

αποφασιστικής παρέμβασης. Παράλληλα έγιναν προσπάθειες και προς την Ευρωπαϊκή 'Ενωση χωρίς όμως επιτυχία. 

4. Αναφορικά με τις δυνατότητες επισκευών. 

Για την "Αδριατική" γραμμή εμπλέκονται οι τρεις ηλεκτρικές εταιρείες της Βοσνίας Ερζεγοβίνης. Τα μεγαλύτερα εμπόδια προέρχονται από την ηλ. Εταιρεία του Μοσταρ (Κροατικό τμήμα Β-Ε) που επιζητεί χρηματοδότηση αποκλειστικά από δωρεές και αρνείται δανειοδοτήσεις. 

Είναι χαρακτηριστικό ότι η πρόταση της ΔΕΗ για χρηματοδότηση των επισκευών και αποπληρωμή με ενέργεια δεν έγινε αποδεκτή. Στην τελευταία συνάντηση σε υψηλό επίπεδο (Γεν. Δ/ντές εμπλεκομένων εταιριών) υπό την προεδρία του προέδρου της SUDEL δεν ξεπεράστηκαν τα προβλήματα αυτά. 

Τελευταίες πληροφορίες αναφέρουν ότι η παγκόσμια τράπεζα προτίθεται να παράσχει χρηματοδότηση (δωρεάν σαν δάνειο), αλλά θέτει κάποιους πολιτικούς όρους μεταξύ των οποίων το συντονισμό της δράσης των 3 εταιρειών με τη δημιουργία συντονιστικού κέντρου ηλ. Ενέργειας. 

Οι όροι αυτοί φαίνεται ότι γίνονται αποδεκτοί και ελπίζουμε σύντομα να εξασφαλιστούν οι πιστώσεις. 

Πάντως δεν είναι γνωστό αν οι πιστώσεις θα είναι επαρκείς για την αποπεράτωση των εργασιών, οι οποίες εκτιμώνται ότι θα διαρκέσουν τουλάχιστον 12 μήνες. 

Για την επισκευή της γραμμής Ernestinovo οι εργασίες αφορούν κυρίως την Κρατική Κυβέρνηση, η οποία προσπαθεί μέσω της παγκόσμιας τράπεζας να εξασφαλίσει τις αναγκαίες πιστώσεις. Και εδώ πάλι φαίνεται ότι οι πολιτικοί όροι που θέτει η τράπεζα δεν γίνονται δεκτοί και έτσι οι διαπραγματεύσεις δεν έχουν προχωρήσει. 

5. Η ΔΕΗ παρακολουθεί στενά τις εξελίξεις αναλαμβάνοντας πρωτοβουλίες και στηρίζοντας κάθε προσπάθεια προς την κατεύθυνση επίτευξης της επανασύνδεσης. 

Η Υπουργός 

ΒΑΣΩ ΠΑΠΑΝΔΡΕΟΥ" 

5. Στην με αριθμό 4255/24-11-98 ερώτηση δόθηκε με το υπ'αριθμ. 8199/8-12-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην με αριθμό 4255/24-11-98 ερώτηση του Βουλευτή κ. Η. Βεζρεβάνη, σχετικά με την εξέλιξη του χρέους από το 1974 μέχρι σήμερα, σας παραθέτουμε σχετικό πίνακα με το χρέος της Κεντρικής Κυβέρνησης. Τα στοιχεία αυτά αναφέρονται και στις σχετικές εισηγητικές εκθέσεις του Κρατικού Προϋπολογισμού των αντίστοιχων ετών. 

Σελίδα 7508 
Η σελίδα σε PDF 

αφορά τις Δημόσιες Συμβάσεις Προμηθειών, έχει προχωρήσει στην κατάρτιση του σχετικού προεδρικού διατάγματος και το όλο θέμα της προσαρμογής της Οδηγίας αυτής, συνεξετάζεται από τα συναρμόδια Υπουργεία Εθνικής Οικονομίας και ΥΠΕΧΩΔΕ για την προώθησή του. 

2. Στις αρμοδιότητες της Γ.Γ. Εμπορίου ανήκει η εφαρμογή του ν. 2239/94 περί σημάτων, ο οποίος έχει εναρμονισθεί πλήρως με την Οδηγία 89/104/ΕΟΚ του Συμβουλίου της 21-12-88 για την προσέγγιση των νομοθεσιών των Κρατών - Μελών περί σημάτων. 

3. Ως προς τις Οδηγίες με αντικείμενο τα τρόφιμα και τα λοιπά αγαθά που η ενσωμάτωσή τους ανήκει στις αρμοδιότητες της Γ.Γ. Εμπορίου, σας πληροφορούμε ότι δεν εκκρεμεί καμία. Θεωρούμε όμως σκόπιμο να αναφερθούμε στην Οδηγία 79/112/ΕΟΚ, περί προσεγγίσεως των νομοθεσιών Κρατών - Μελών σχετικά με την επισήμανση και παρουσίαση τροφίμων που προορίζονται για τον τελικό καταναλωτή. 

Η εν λόγω Οδηγία έχει ενσωματωθεί στο εθνικό μας δίκαιο με το άρθρο 35 της Αγορανομικής Διάταξης 14/89, όπως τροποποιήθηκε με την 5/1994 όμοια. 

Με αφορμή την Αγορανομική Διάταξη 2/97, περί υποχρεωτικής αναγραφής της ενδεικτικής τιμής πώλησης επί της συσκευασίας των αναψυκτικών ποτών και εμφιαλωμένων νερών, η Επιτροπή της Ευρωπαϊκής Ενωσης, θεώρησε ότι η ρύθμιση αυτή είναι αντίθετη με την ανωτέρω Οδηγία. Το θέμα εκκρεμεί και βρίσκεται στο στάδιο της ανταλλαγής απόψεων και θέσεων μεταξύ της Επιτροπής και του Υπουργείου. 

4. Επίσης, δεν έχουν ακόμα ενσωματωθεί στην Ελληνική έννομη τάξη οι ακόλουθες Οδηγίες που αφορούν και θέματα πνευματικής ιδιοκτησίας: 

Οδηγία 96/9/CE του Ευρωπαϊκού Κοινοβουλίου και του Συμβουλίου της 11ης Μαρτίου 1996 σχετικά με τη νομική προστασία των βάσεων δεδομένων. 

Οδηγία 93/98 του Συμβουλίου της 27ης Σεπτεμβρίου 1993 σχετικά με το δικαίωμα του δημιουργού και τα συγγενικά δικαιώματα που εφαρμόζονται στις δορυφορικές ραδιοτηλεοπτικές μεταδόσεις και την καλωδιακή αναμετάδοση. 

Οδηγία 93/98 του Συμβουλίου της 29ης Οκτωβρίου 1993 σχετικά με την εναρμόνιση της διάρκειας προστασίας του δικαιώματος πνευματικής ιδιοκτησίας και ορισμένων συγγενών δικαιωμάτων. 

Η Υπουργός 

ΒΑΣΩ ΠΑΠΑΝΔΡΕΟΥ" 

8. Στην με αριθμό 4019/18-11-98 ερώτηση δόθηκε με το υπ'αριθμ. 3066/4-12-98 έγγραφο από τον Υφυπουργό Eθνικής Αμυνας η ακόλουθη απάντηση: 

"Σε απάντηση της ερώτησης 4019/18-11-98 που κατέθεσε ο Βουλευτής κ. Χ. Παπαθανασίου, σας γνωρίζονται τα ακόλουθα: 

Το συγκεκριμένο δημοσίευμα αναφέρεται στον ΔΕΑ Νέση Πέτρο, ο οποίος υπηρετεί στη 10η Μονάδα Επιστράτευσης (ΜΕ) στη Νικόπολη Κοζάνης. Η πρόσληψή του στο ΙΕΚ Φλώρινας, είναι απόλυτα σύμφωνη με τις κείμενες διατάξεις. 

Ειδικότερα, ο εν λόγω Εφεδρος Αξ/κός διδάσκει μία εκπαιδευτική περίοδο την εβδομάδα, σε απογευματινές ώρες (εκτός προγράμματος ωρών υπηρεσίας - εκπαιδεύσεως του Στρατού). Η μη εκπλήρωση των στρατιωτικών υποχρεώσεων δεν αποτελεί κώλυμα διορισμού του, καθ' όσον είναι ωρομίσθιος δηλ. έκτακτος, γεγονός που επιβεβαίωσε και η αρμόδια Δ/νση Δευτεροβάθμιας Εκπαίδευσης Κοζάνης, η δε μετάβασή του στη Φλώρινα γίνεται κατόπιν χορηγήσεως 24ωρης άδειας από τη Διοικητή της Μονάδας του. Επιπρόσθετα ο Στρατιωτικός Κανονισμός 20 - 1 (άρθρο 25 παρ. 6) καθορίζει ότι οι έφεδροι Αξιωματικοί μπορούν κατά τον εκτός υπηρεσίας χρόνο να ασκούν το επάγγελμά τους. 

Από τα παραπάνω γίνεται σαφές, ότι οι αιτιάσεις του δημοσιεύματος δεν ανταποκρίνονται στην πραγματικότητα. 

Ο Υφυπουργός 

Δ. ΑΠΟΣΤΟΛΛΚΗΣ" 

9. Στην με αριθμό 3877/17-11-98 ερώτηση δόθηκε με το υπ'αριθμ. 21064/10-12-98 έγγραφο από την Υπουργό Aνάπτυξης η ακόλουθη απάντηση: 

"Απαντώντας στην ερώτηση υπ' αριθμ. 3877/17-11-98 του Βουλευτή κ. Γ. Σαλαγκούδη, σας πληροφορούμε τα ακόλουθα: 

1 Η ρήτρα "take or pay" δεν μπορεί να τύχει εφαρμογής στην προκειμένη περίπτωση διότι από την αρχή των παραλαβών μέχρι σήμερα η ποιότητα του αερίου είναι εκτός προδιαγραφών (πολύ υψηλή περιεκτικότητα σε νερό). Σύμφωνα δε με τη σύμβαση, η ΔΕΠΑ έχει το δικαίωμα να μην παραλαμβάνει αέριο, όλο ή μέρος αυτού, εφόσον αυτό είναι εκτός προδιαγραφών και επομένως δεν είχε την υποχρέωση να παραλάβει ποσότητες πέραν των όσων παρέλαβε. 

2. 'Οπως είναι γνωστό, το έργο για την εισαγωγή φυσικού αερίου στην Ελλάδα συγχρηματοδοτείται από χρηματοδοτικούς οργανισμούς της Ευρωπαϊκής 'Ενωσης. Συγκεκριμένα, πέραν των πόρων που καταβάλλονται μέσω του Προγράμματος Δημοσίων Επενδύσεων, ποσοστό 40% περίπου του κόστους επενδύσεως, καλύφθηκε και καλύπτεται από Κοινοτικούς πόρους μέσω των Κοινοτικών Πλαισίων Στήριξης Ι και ΙΙ και των Κοινοτικών Πρωτοβουλιών REGEN και INTEREG, ενώ ποσοστό 20% περίπου καλύπτεται από δάνεια της Ευρωπαϊκής Τράπεζας Επενδύσεων. 

Η χορήγηση των δανείων από πλευράς Ευρωπαϊκής Τράπεζας, όπως εξάλλου συμβαίνει με κάθε τραπεζικό οργανισμό, γίνεται κατόπιν αξιολογήσεως των οικονομικών της Επιχείρησης στον ορίζοντα εκμετάλλευσης της συνολικής επένδυσης. Τέτοια δάνεια, σημαντικό μέρος των οποίων εγκρίθηκε μάλιστα προσφάτως, δεν θα είχαν χορηγηθεί, εάν η Επιχείρηση είχε χαρακτηρισθεί ως προβληματική. 

Η Διοίκηση της ΔΕΠΑ δεν ενεργεί ανεξέλεγκτα διότι, ως Ανώνυμος Εταιρεία της οποίας οι μετοχές ανήκουν κατά σημαντική πλειοψηφία στο Ελληνικό Δημόσιο, υπόκειται σε όλους τους ελέγχους που προβλέπονται από την ισχύουσα νομοθεσία και δεν συσσωρεύει βάρη ούτε ελλείμματα, αντιθέτως μάλιστα η πορεία της είναι ανοδική και με την αύξηση των πωλήσεων στα αστικά κέντρα που θα πραγματοποιηθεί μετά την ανάδειξη των ιδιωτών επενδυτών και την σύσταση των ΕΠΑ, θα είναι θετική. 

3. Με την υπ' αριθμ. Δ13/Β/Φ9.6.38/16925/29-9-98 Κοινή Υπουργική Απόφαση (ΦΕΚ 52/Παράρτημα/29-9-98) προκηρύχθηκε η θέση του Διευθύνοντα Συμβούλου της Α.Ε. ΕΛΛΗΝΙΚΑ ΠΕΤΡΕΛΑΙΑ (ΕΛ.ΠΕ.Α.Ε.) σύμφωνα με το αρ. 26 του ν. 2593/98. 

Η σχετική προκήρυξη εκδήλωσης ενδιαφέροντος δημοσιεύθηκε στον ημερήσιο τύπο στις 21, 22 και 23 Νοεμβρίου 1998, με τελευταία ημερομηνία υποβολής δικαιολογητικών την 14-12-98. 

Με την υπ' αριθμ. Δ13/Β/Φ9.6/20869/7-12-98 Κοινή Υπουργική Απόφαση προκηρύχθηκε η θέση του Διευθύνοντα Συμβούλου της Α.Ε. Δημόσια Επιχείρηση Αερίου (ΔΕΠΑ Α.Ε.), και βρίσκεται σε εξέλιξη η σχετική διαδικασία. 

'Οσον αφορά την Δημόσια Επιχείρηση Ηλεκτρισμού άρθρο 63 ν. 2537/27-8-98 παρατείνεται η προθεσμία μετατροπής της σε Ανώνυμη Εταιρεία για ένα ακόμη εξάμηνο, ήτοι μέχρι 25-12-98. 

4. Οι μέχρι σήμερα παραληφθείσες από τη ΔΕΠΑ ποσότητες φυσικού αερίου είναι οι κάτωθι: 

Σεπτέμβριος - Δεκέμβριος 1996 :

Ιούνιος - Δεκέμβριος1997 :

Ιανουάριος - Οκτώβριος1998 :

Σύνολο:
 9.7 εκατ. κυβικά μέτρα 

162.3 εκατ. κυβικά μέτρα 

605.3 εκατ. κυβικά μέτρα 

777.3 εκατ. κυβικά μέτρα
 

5. Για το έτος 1998 η ΔΕΠΑ προβλέπεται να παραλάβει συνολικά 877 εκατ. κυβικά μέτρα αερίου και εφόσον δεν υφίστατο το πρόβλημα της εκτός προδιαγραφών ποιότητας του αερίου θα παρελάμβανε και τα υπόλοιπα συμβατικά 243 εκτ. κυβικά μέτρα αερίου. Οπως όμως προαναφέρθηκε δεν υφίσταται υποχρέωση της εφαρμογής της ρήτρας "take - or - pay". 

6. Η ΔΕΠΑ έχει σε εξέλιξη πρόγραμμα προκαταρκτικής διερεύνησης όχι μόνο του εξηντλημένου υποθαλάσσιου κοιτάσματος της Νότιας Καβάλας (το οποίο ως υποθαλάσσιο απαιτεί πολλαπλάσιο κόστος επένδυσης για τη μετατροπή του σε σχέση με αντίστοιχο χερσαίο) αλλά και εντοπισμού άλλων χερσαίων γεωλογικά κατάλληλων δομών που να μπορούν να εξυπηρετούν την υπόγεια αποθήκευση φυσικού αερίου. 

Με βάση τα αποτελέσματα που θα προκύψουν από το πρόγραμμα αυτό και συνεκτιμώντας άλλες εναλλακτικές λύσεις εξασφάλισης της ευστάθειας του συστήματος και της κάλυψης σε περίπτωση έκακτων αναγκών (π.χ. διαφοροποίηση πηγών τροφοδοσίας, δυνατότητα σύναψης διακοπτόμενων συμβολαίων, ενοικίαση αποθηκευτικών χώρων που λειτουργούν σε γειτονικές χώρες κλπ.), η ΔΕΠΑ θα αποφασίσει για το βέλτιστο τρόπο προώθησης και υλοποίησης της επόμενης φάσης του προγράμματος ώστε να διασφαλίζει την ελάχιστη απαιτούμενη επένδυση με το μικρότερο ρίσκο και το μεγαλύτερο όφελος. 

Η Υπουργός 

ΒΑΣΩ ΠΑΠΑΝΔΡΕΟΥ" 

10. Στην με αριθμό 3878/17-11-98 ερώτηση δόθηκε με το υπ' αριθμ. 275/11-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3878/17-11-98 που κατέθεσε στη Βουλή ο Βουλευτής κ. Σάββας Τσιτουρίδης, αναφορικά με την ενσωμάτωση οδηγιών στην εσωτερική έννομη τάξη, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Προγράμματος Πρότυπων και Διεθνών Σχέσεων της Γενικής Γραμματείας Δημοσίων Εργων του ΥΠΕΧΩΔΕ τα εξής: 

1. Οι οδηγίες Δημοσίων συμβάσεων προς τις οποίες δεν έχει γίνει προσαρμογή είναι οι εξής: 

α) 93/38/ΕΟΚ της 14ης Ιουνίου 1993 "Περί συντονισμού των διαδικασιών σύναψης συμβάσεων στους τομείς του ύδατος, της ενέργειας, των μεταφορών και των τηλεπικοινωνιών", 

β) η Οδηγία 92/13/ΕΟΚ "Για το συντονισμό των νομοθετικών, κανονιστικών και διοικητικών διατάξεων σχετικά με την εφαρμογή των κοινοτικών κανόνων στις διαδικασίες σύναψης των συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών", 

γ) η Οδηγία 97/52/ΕΚ της 13ης Οκτωβρίου 1997 "Περί τροποποιήσεως των Οδηγιών 92/50/ΕΟΚ, και 93/37/ΕΟΚ "Περί συντονισμού των διαδικασιών σύναψης συμβάσεων υπηρεσιών, συμβάσεων δημοσίων προμηθειών και συμβάσεων δημοσίων έργων αντίστοιχων" και 

δ) η Οδηγία 98/4/ΕΚ της 16ης Φεβρουαρίου 1998 "Για την τροποποίηση της οδηγίας 93/38/ΕΟΚ "Περί συντονισμού των διαδικασιών σύναψης συμβάσεων στους τομείς του ύδατος, της ενέργειας, των μεταφορών και των τηλεπικοινωνιών". 

Για τις ανωτέρω Οδηγίες συναρμόδια είναι κατ' αρχήν τα Υπουργεία: Ανάπτυξης, ΥΠΕΘΟ, και ΥΠΕΧΩΔΕ. 

'Οσον αφορά τις Οδηγίες 93/38/ΕΟΚ και 92/13/ΕΟΚ, έχουν ήδη γίνει τα σχετικά προεδρικά διατάγματα προσαρμογής και βρίσκονται στο στάδιο της υπογραφής από τους συναρμόδιους Υπουργούς. 

'Οσον αφορά την Οδηγία 97/52/ΕΟΚ στο μέτρο που αυτή αφορά το Υπουργείο μας έχει συνταχθεί σχετικό σχέδιο Προεδρικού Διατάγματος προσαρμογής το οποίο σύντομα προωθείται για υπογραφή. 

Η Οδηγία 98/4/ΕΟΚ έχει προθεσμία συμμόρφωσης για τη χώρα μας την 16-2-2ΟΟ0 και ως εκ τούτου δεν υπάρχει καθυστέρηση προσαρμογής. 

2. Σύμφωνα με τα στοιχεία της Γενικής Δ/νσης Προγραμματισμού και 'Εργων του ΥΠΕΧΩΔΕ πληροφορούμε τον κύριο Βουλευτή τα εξής: 

- Οδηγία 92/43/ΕΟΚ για τη διατήρηση των φυσικών οικοτόπων καθώς και της άγριας πανίδας και χλωρίδας. 

Στάδιο ενσωμάτωσης: Καταρτίστηκε ΚΥΑ που έχει συνυπογραφεί από όλους τους συναρμόδιους Υπουργούς και εκκρεμεί στο Υπουργείο Εθνικής Οικονομίας. Πολύ σύντομα θα σταλεί στο Εθνικό Τυπογραφείο. 

- Οδηγία 94/62/ΕΟΚ για τις συσκευασίες και τα απορρίμματα συσκευασίας. 

Σχέδιο ενσωμάτωσης: 'Εχει καταρτιστεί Σχέδιο Νόμου το οποίο βρίσκεται στο στάδιο υπογραφών. 

- Οδηγία 94/67/ΕΟΚ για την αποτέφρωση των επικίνδυνων αποβλήτων. 

Σχέδιο ενσωμάτωσης: Εθνικό Τυπογραφείο. 

- Οδηγία 96/59/ΕΟΚ για τη διάθεση των πολυχρωροδιφαινυλίων και των πολυχρωροτριφανυλίων. 

Σχέδιο ενσωμάτωσης: Υπό κατάρτιση ΚΥ Α. 

- Οδηγία 97/35/ΕΟΚ για την δεύτερη προσαρμογή στην τεχνική πρόοδο της οδηγίας 90/22Ο/ΕΟΚ του Συμβουλίου για την περιορισμένη χρήση γενετικώς τροποποιημένων μικροοργανισμών. 

Στάδιο ενσωμάτωσης: Εθνικό Τυπογραφείο. 

Οδηγία 98/15/ΕΟΚ για την τροποποίηση της Οδηγίας 91/271/ΕΟΚ σχετικά με ορισμένες απαιτήσεις οι οποίες καθορίζονται στο Παράρτημα Ι αυτής. 

Στάδιο ενσωμάτωσης: Υπογραφή της ΚΥΑ από τους συναρμοδίους Υπουργούς. 

Τέλος, επισημαίνεται ότι η Οδηγία 89/428/ΕΟΚ έτσι όπως ισχύει για τον καθορισμό των διαδικασιών εναρμόνισης των προγραμμάτων περιορισμού της ρύπανσης που προκαλούν τα απόβλητα της βιομηχανίας του τιτανίου με προοπτική της εξάλειψής τους, δεν έχει ενσωματωθεί διότι δεν διαθέτουμε σχετική βιομηχανία. 

Ο Υπουργός 

Κ. ΛΑΛΙΩΤΗΣ" 

11. Στην με αριθμό 3994/18-11-98 ερώτηση δόθηκε με το υπ' αριθμ. 285/11-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3994/18-11-98 που κατέθεσε στη Βουλή ο Βουλευτής κ. Σπήλιος Σπηλιωτόπουλος, για την τοποθέτηση φωτεινού σηματοδότη στη διασταύρωση των οδών Αναπαύσεως - Ρήγα Φεραίου Ν. Αχαϊας, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Μελετών 'Εργων του ΥΠΕΧΩΔΕ ότι η αρμόδια Υπηρεσία θα κάνει την απαραίτητη κυκλοφοριακή διερεύνηση (κυκλοφοριακές μετρήσεις κλπ.) προκειμένου να διαπιστώσει εάν πληρούνται τα κριτήρια για την εγκατάσταση φωτεινής σηματοδότησης, και εφόσον πληρούνται αυτά θα προβεί στην αναγκαία μελέτη για την εγκατάσταση και λειτουργία της. 

Ο Υπουργός 

Κ. ΛΑΛΙΩΤΗΣ" 

12. Στην με αριθμό 4076/19-11-98 ερώτηση δόθηκε με το υπ' αριθμ. 287/11-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 4076/19-11-98 που κατέθεσε στη Βουλή ο Βουλευτής κ. Δημήτρης Κωστόπουλος, σχετικά με τον καθαρισμό στις γέφυρες των ανισόπεδων διαβάσεων της Αθήνας, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Κατασκευής 'Εργων Συντήρησης Οδοποιίας (ΔΚΕΣΟ) του ΥΠΕΧΩΔΕ τα εξής: 

Η Δ/νση Κατασκευής 'Εργων Συντήρησης 'Εργων (ΔΚΕΣΟ) στα πλαίσια των δυνατοτήτων της προβαίνει στον καθαρισμό των ανισόπεδων διαβάσεων από τις διάφορες διαφημιστικές πινακίδες. 

'Οσον αφορά τη συγκεκριμένη της Λεωφ. Αθηνών και Κηφισού, τα συνεργεία της Υπηρεσίας τελειώνουν τις εργασίες καθαρισμού εντός της εβδομάδας. 

Τέλος όσον αφορά τον ηλεκτροφωτισμό της υπόγειας διάβασης στον κόμβο της Λεωφ. Μεσογείων και Κατεχάκη πρόκειται να ενταχθούν οι σχετικές εργασίες σε εργολαβία που θα περιλαμβάνει όλες τις υπόγειες διαβάσεις του λεκανοπεδίου και οι οποίες παρουσιάζουν ανάλογα προβλήματα. 

Ο Υπουργός 

Κ. ΛΑΛΙΩΤΗΣ" 

13. Στην με αριθμό 4083/19-11-98 ερώτηση δόθηκε με το υπ' αριθμ. 289/11-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 4083/19-11-98 που κατέθεσε στη Βουλή ο Βουλευτής κ. Ευάγγελος Αποστόλου για τον έλεγχο των εκτελούμενων δημοσίων έργων από τον ΕΣΠΕΛ, παρακαλούμε να πληροφορήσετε τον κ. Βουλευτή τα εξής: 

1. Το ΥΠΕΧΩΔΕ με τον ν. 2372/96 για τα Δημόσια 'Εργα θέσπισε τον Ειδικό Σύμβουλο Ποιοτικού Ελέγχου (ΕΣΠΕΛ) παρέχοντάς του την δυνατότητα να διενεργεί συστηματικούς ελέγχους σε όλα τα Δημόσια 'Εργα. 

Είναι γνωστό ότι ο ΕΣΠΕΛ έχει προσληφθεί μετά από Διεθνή Διαγωνισμό και παρέχει εδώ και πολλούς μήνες τις υπηρεσίες του κάτω από την εποπτεία του ΥΠΕΧΩΔΕ και του ΥΠΕΘΟ. 

Ο ΕΣΠΕΛ έχει ως συμβατικό αντικείμενο να προβεί σε δειγματοληπτικούς, σημειακούς αλλά και αναλυτικούς ελέγχους 1500 έργων του Β' ΚΠΣ όλων των Υπουργείων, Περιφερειών, Νομαρχιών, Δήμων και Οργανισμών. 

Πρόσφατοι ποιοτικοί έλεγχοι, που έκανε ο ΕΣΠΕΛ, σε 440 περίπου έργα, έγιναν μετά από εντολή του ΥΠΕΧΩΔΕ και του ΥΠΕΘΟ και το αποτέλεσμα των ελέγχων ανακοινώθηκε από το ΥΠΕΧΩΔΕ και το ΥΠΕΘΟ. 

Είναι γνωστό ότι τα αποτελέσματα των Αναλυτικών Ελέγχων διαβιβάζονται από το ΥΠΕΧΩΔΕ στο Σώμα Επιθεωρητών Δημοσίων 'Εργων (ΣΕΔΕ) για να αξιολογηθούν και να επιβάλλουν τις κυρώσεις και τα πρόστιμα που προβλέπει η Νομοθεσία. 

Ο ΕΣΠΕΛ, υλοποίησε κατά το 1ο και 2ο τρίμηνο του 1998, δειγματοληπτικούς ποιοτικούς ελέγχους σε 440 περίπου έργα. 

Από το 3ο τρίμηνο του 1998 και εφεξής, ο ΕΣΠΕΛ υλοποιεί συστηματικούς (σε βάθος) ελέγχους και επιθεωρήσεις, έτσι ώστε να προσδιορίζονται με βεβαιότητα ενδεχόμενες αποκλίσεις από τις προδιαγραφές και να είναι δυνατή η λήψη μέτρων. 

Σε όλα τα έργα, που προκύπτουν βεβαιωμένες κακοτεχνίες από τους συστηματικούς ελέγχους ακολουθεί διαρκής και λεπτομερής έλεγχος από το Σώμα Επιθεωρητών Δημοσίων Εργων (ΣΕΔΕ). 

Μετά τον έλεγχο του ΣΕΔΕ επιβάλλονται κυρώσεις και ποινές στους Εργολάβους, στους Επιβλέποντες Μηχανικούς και στους Εκπροσώπους του κάθε φορέα, που έχει την ευθύνη και την εποπτεία του συγκεκριμένου έργου. 

Είναι γνωστό ότι οι ευθύνες των Εργολάβων καταγράφονται στα Μητρώα των Εργοληπτικών Εταιρειών και λαμβάνονται υπόψη, για την υπόσταση των εταιρειών τους αλλά και για την συμμετοχή τους σε νέους διαγωνισμούς κατασκευών έργων. 

2. Είναι γνωστό ότι τα έργα που ελέγχει ο ΕΣΠΕΛ είναι και όλα τα έργα που συγχρηματοδοτούνται από την Ευρωπαϊκή 'Ενωση. Αυτό καθορίστηκε με απόφαση της Επιτροπής Παρακολούθησης του Β' Κοινοτικού Πλαισίου Στήριξης, στην οποία συμμετέχουν οι εκπρόσωποι όλων των Υπουργείων και των αρμόδιων Διευθύνσεων της Ευρωπαϊκής 'Ενωσης. 

Τα έργα που ελέγχει ο ΕΣΠΕΛ είναι έργα που αναφέρονται σε όλα τα Υπουργεία, τις Περιφέρειες, Νομαρχίες και Δήμους καθώς και όλους τους Οργανισμούς ανεξάρτητα μεγέθους, προϋπολογισμού και είδους έργου. 

Για τα έγγραφα που ζητούνται με τη Ερώτηση/ΑΚΕ αρμοδιότητα έχει να τα καταθέσει το συνερωτώμενο Υπουργείο Εθνικής Οικονομίας. 

Ο Υπουργός 

Κ. ΛΑΛΙΩΤΗΣ" 

14. Στην με αριθμό 4025/18-11-98 ερώτηση δόθηκε με το υπ' αριθμ. 286/11-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 4025/18-11-98 που κατέθεσε στη Βουλή ο Βουλευτής κ. Γ. Καρασμάνης για την εθνική οδό Θεσσαλονίκης - Φλώρινας, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Δημοσίων 'Εργων Περιφέρειας Κεντρικής Μακεδονίας τα εξής: 

Α. ΠΑΛΑΙΑ ΧΑΡΑΞΗ 

1) ΜΕΛΕΤΕΣ 

Στις 12/7/96 ανατέθηκε στο μελετητικό γραφείο Ζυγούρας - Νάτσινας - Πίλτσης η μελέτη "Βελτίωση κυκλοφοριακών συνθηκών σε επικίνδυνα σημεία της αρ. 2 Ε.Ο. Θεσ/νίκης - 'Εδεσσας - 'Ορια Ν. Φλώρινας" προϋπολογισμού 40.000.000 δρχ. (που αυξήθηκε με συμπληρωματική σύμβαση κατά 20.000.000 δρχ.). 

2) ΔΙΕΝΕΡΓΗΘΕΙΣΕΣ ΔΗΜΟΠΡΑΣΙΕΣ ΜΕΣΑ ΣΤΟ 1998 

(α) Στις 16/10/98 δημοπρατήθηκε το έργο "Συντήρηση της 2 Ε.Ο. Τμήμα Γιαννιτσά 'Εδεσσα - 'Ορια Νομού Φλώρινας" Προϋπολογισμού 50.000.000 δρχ. και ανατέθηκε στην εργοληπτική επιχείρηση ΠΥΡΑΜΙΣ ΑΤΕ. 

(β) Στις 29/10/98 δημοπρατήθηκε το έργο "Συντήρηση της 2 Ε.Ο. Τμήμα Θεσσαλονίκη - Γιαννιτσά" Προϋπολογισμού 50.000.000 δρχ. και ανατέθηκε στην εργοληπτική επιχείρηση ΑΝΔΡΟΝΙΚΙΔΗΣ. 

3) ΕΝ ΕΞΕΛΙΞΕΙ ΕΡΓΑ ΣΥΝΤΗΡΗΣΗΣ ΓΙΑ ΤΟΝ ΑΞΟΝΑ ΘΕΣ/ΝΙΚΗ - ΕΔΕΣΣΑ ΦΛΩΡΙΝΑ 

Μέσα στο 1998 έχουν ήδη πληρωθεί 38.327.000 δρχ. για έργα συντήρησης του εν λόγω άξονα. 

Β. ΝΕΑ ΧΑΡΑΞΗ 

1) ΜΕΛΕΤΕΣ 

Από το υπ. Αριθμ. 9571719 ενάριθμο έργο της ΣΑΜ 071/2 με τίτλο "'Αξονας Θεσσαλονίκης - 'Εδεσσας - Φλώρινας (Τμήμα Μελίσσι - Μαυροβούνι)" το οποίο έχει προϋπολογισμό 460.000.000 δρχ. έχουν πληρωθεί από τις 23/12/94 μέχρι σήμερα 316.337.000 δρχ. (από τις οποίες 67.446.000 δρχ. πληρώθηκαν μέσα στο 1998) για εκπόνηση διαφόρων μελετών σε τμήματα του εν λόγω οδικού άξονα. Πιο συγκεκριμένα: 

(α) Για το τμήμα "Παράκαμψη Χαλκηδόνας" έχει εγκριθεί η οριστική μελέτη. 

(β) Για το τμήμα "Παράκαμψη Αρχαιολογικού χώρου Πέλλας" εγκρίθηκαν η οριστική μελέτη οδοποιίας, οι προκαταρκτικές μελέτες τεχνικών και τα κτηματολόγια. 

(γ) Για το τμήμα "Χειμάρρου Σιναρλή-Μελίσσι" εγκρίθηκαν η οριστική μελέτη οδοποιίας και οι προκαταρκτικές μελέτες τεχνικών οι προμελέτες των τεχνικών και τα κτηματολόγια. 

(δ) Για το τμήμα "Μελίσσι -Μαυροβούνι" εγκρίθηκαν η οριστική μελέτη οδοποιίας, η προκαταρκτική μελέτη της σήραγγας Μαυροβουνίου, η προκαταρκτική και η οριστική μελέτη κόμβων, η προμελέτη των τεχνικών καθώς και τα κτηματολόγια των τεσσάρων κόμβων 

(ε) Για το τμήμα "Μαυροβούνι - 'Εδεσσα-'Αγρας" εγκρίθηκαν η προμελέτη και η οριστική μελέτη της Νότιας παράκαμψης 'Εδεσσας και η προκαταρκτική μελέτη των τεχνικών οι προμελέτες των τεχνικών και τα κτηματολόγια. 

(στ) Για το τμήμα 'Αγρας - Βρυτά εγκρίθηκε η προκαταρκτική μελέτη οδοποιίας και ανατέθηκε νέα μελέτη προϋπολογισμού 70.000.000 δρχ. για οριστική μελέτη οδοποιίας, προμελέτες τεχνικών κόμβων και κτηματολόγια. 

2} ΔΙΕΝΕΡΓΗΘΕΙΣΕΣ ΔΗΜΟΠΡΑΣΙΕΣ ΜΕΣΑ ΣΤΟ 1998 

(α) Στις 16/2/98 δημοπρατήθηκε το έργο "Κατασκευή Νότιας παράκαμψης 'Εδεσσας, χ.θ. 53+000 έως χ.θ. 58+800" προϋπολογισμού 4.500.000.000 δρχ. και ανατέθηκε στην εργοληπτική επιχείρηση ΜΕΣΑΙΚΟΣ. 'Εως σήμερα έχουν πληρωθεί 94.000.000 δρχ. για την εκτέλεση του έργου αυτού. 

(β) Στις 18/8/98 δημοπρατήθηκε το έργο "Κατασκευή τμήματος επαρχιακής οδού Μαυροβουνίου - Αψάλου - Αριδαίος από την 'Αψαλο μέχρι την Αριδαία και του ισόπεδου κόμβου της Αψάλου" προϋπολογισμού 2.100.000.000 δρχ. και ανατέθηκε στην εργοληπτική επιχείρηση ΛΥΚΟΔΗΜΟΣ. 

3) ΕΝ ΕΞΕΛΙΞΕΙ ΕΡΓΟΛΑΒΙΕΣ ΚΑΤΑΣΚΕΥΗΣ ΤΟΥ ΝΕΟΥ ΑΞΟΝΑ ΘΕΣ/ΝΙΚΗ - ΕΔΕΣΣΑ ΦΛΩΡΙΝΑ. 

Στις 12/2/96 δημοπρατήθηκε το έργο "Εκτέλεση εργασιών του τμήματος Μελίσσι - Μαυροβούνι της Ν.Ε.Ο. Θεσ/νίκης - 'Εδεσσας" προϋπολογισμού 7.000.000.000 δρχ. και ανατέθηκε στην εργοληπτική επιχείρηση ΘΕΜΕΛΙΟΔΟΜΗ (ποσό σύμβασης 4.907.497.000 δρχ) ήδη έχουν πληρωθεί για εργασίες 3.445.000.000 δρχ. δηλ. έχει υλοποιηθεί το 70% της σύμβασης. Πληρώθηκαν επίσης 717.000.000 δρχ. για απαλλοτριώσεις και 49.000.000 δρχ για λοιπές δαπάνες (ΟΚΩ κλπ). 

Γ. ΠΟΙΟΤΙΚΟΣ ΕΛΕΓΧΟΣ των εργολαβιών "Μελίσσι - Μαυροβούνι" και "Μαυροβούνι - 'Αψαλος". 

Οι εργολαβίες είναι υπό κατασκευή και τηρούνται με σχολαστικότητα οι πρότυπες τεχνικές προδιαγραφές έργων οδοποιίας του ΥΠΕΧΩΔΕ. Ο έλεγχος της ποιότητας των εκτελούμενων εργασιών, που είναι διαρκής, γίνεται από το Εργαστήριο Δημόσιων 'Εργων της Περιφέρειας Κεντρικής Μακεδονίας. Τυχόν εργασίες που δεν πληρούν τις απαιτήσεις των προδιαγραφών απορρίπτονται από την επιβλέπουσα Υπηρεσία και επανεκτελούνται. Ειδικότερα στο έργο Μελίσσι - Μαυροβούνι έγινε δειγματοληπτικός έλεγχος της ποιότητας του έργου και από τον ΕΣΠΕΛ χωρίς να έχει εντοπισθεί οποιαδήποτε κακοτεχνία. 

Δ. ΑΠΑΛΛΟΤΡΙΩΣΕΙΣ 

(α) Μελίσσι - Μαυροβούνι. 

Οι αποζημιώσεις για τα επικείμενα των απαλλοτριωμένων εκτάσεων έχουν καταβληθεί σε όλους τους θιγόμενους ιδιοκτήτες. Δεν έχουν αποζημιωθεί μόνο έξι (6) ιδιοκτήτες που τα ακίνητά τους βρίσκονται στον κόμβο Σανδαλίου, για τα οποία προβλέπεται πολύ σύντομα να εγκριθεί η αναγκαία πίστωση. Οι αποζημιώσεις για την αξία της γης έχουν παρακατατεθεί για το 90% των ιδιοκτησιών στα ταμεία Παρακαταθηκών και Δανείων της περιοχής των έργων. Για τις λοιπές ιδιοκτησίες (περίπου 10%) που βρίσκονται στους κόμβους Μελισσίου, Καρυώτισσας, Τριφυλίου - Γυψοχωρίου και Σανδαλίου οι απαλλοτριώσεις θα παρακατατεθούν μόλις εκδοθούν οι δικαστικές αποφάσεις προσδιορισμού τιμής μονάδος. 

(β) Μαυροβούνι - 'Αψαλος 

Οι αποζημιώσεις για τα επικείμενα που αφορούν τις ιδιοκτησίες από Μαυροβούνι μέχρι 'Αψαλο έχουν ολοκληρωθεί κατά 80%. Εκκρεμεί η κήρυξη της απαλλοτρίωσης για το τμήμα από χ.θ. 9+575 έως χ.θ. 11+905, του οποίου το Κτηματολόγιο βρίσκεται στην Υπηρεσία απαλλοτριώσεων. Για όλο το τμήμα από χ.θ. 0+000 έως χ.θ. 15+184 εκκρεμεί η έκδοση απόφασης από το Μονομελές Πρωτοδικείο Ν. Πέλλας για προσωρινή τιμή μονάδος. 

Ε. ΚΑΤΑΣΚΕΥΗ ΚΟΜΒΩΝ 

(α) Μελίσσι - Μαυροβούνι 

1. Με την υπόψη εργολαβία προβλέπονται τέσσερις ισόπεδοι κόμβοι: ο κόμβος Μελισσίου, ο κόμβος Καρυώτισσας, ο κόμβος Τριφυλλίου - Γυψοχωρίου και ο κόμβος Σανδαλίου. 

2. 'Εχει μελετηθεί ο ανισόπεδος κόμβος Μαυροβουνίου και η κατασκευή θα αντιμετωπισθεί με νέα δημοπρασία. 

3. Προβλέπεται η κατασκευή δύο άνω διαβάσεων στις κτηματικές περιοχές Παλαιοφύτου και Ανύδρου, η κατασκευή των οποίων θα αντιμετωπισθεί με νέα εργολαβία. 

(β) Μαυροβούνι - 'Αψαλος 

Η υπό κατασκευή οδός έχει μήκος 15,2 χλμ. Σε μήκος 5 χλμ. εκτελούνται εργασίες διαπλάτυνσης και βελτίωσης της υφισταμένης οδού για δε μήκος 8,2 χλμ ακολουθείται νέα χάραξη. Οι εργασίες διαπλάτυνσης δημιούργησαν σημαντικά κυκλοφοριακά προβλήματα αλλά δεν υπάρχει δυνατότητα παράκαμψης της κυκλοφορίας. Πάντως για την ασφαλή κυκλοφορία υπάρχει εργοταξιακή σήμανση. Το έργο είναι υπό κατασκευή (με συμβατικό χρόνο περαίωσης την 31/12/99). 

Με την υπόψη εργολαβία δεν προβλέπεται η κατασκευή ανισόπεδων κόμβων αλλά θα κατασκευαστούν ισόπεδες διαμορφώσεις στις διασταυρώσεις προς Προφ. Ηλία και στην είσοδο και έξοδο της Ν. Ζωής. Η κατασκευή του ισόπεδου κόμβου στην 'Αψαλο αποτελεί αντικείμενο άλλης εργολαβίας που εγκαταστάθηκε τον Οκτώβριο του 1998. 

Ο Υπουργός 

Κ. ΛΑΛΙΩΤΗΣ" 

15. Στην με αριθμό 3980/18-11-98 ερώτηση δόθηκε με το υπ' αριθμ. 283/11-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3980/18-11-98 που κατέθεσε στη Βουλή ο Βουλευτής κ. Λευτέρης Παπανικολάου για την αντιπλημμυρική προστασία και θωράκιση της περιοχής της 'Ανω Μεσσηνίας, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας, σύμφωνα με τα στοιχεία της Περιφέρειας Πελοποννήσου και της Δ/νσης Εγγειοβελτιωτικών 'Εργων (Δ7) του ΥΠΕΧΩΔΕ τα εξής: 

1. Για την αντιπλημμυρική προστασία και θωράκιση της περιοχής της 'Ανω Μεσσηνίας, έχει εκπονηθεί τεχνική μελέτη (μελετητής Δ. Χριστούλας), στην οποία έχουν χαραχθεί τα απαραίτητα έργα που απαιτούνται. Η μελέτη αυτή εκπονήθηκε το 1978. 

Μέρος των προβλεπόμενων έργων αυτών, κατόπιν διαγωνισμού που έγινε στις 2-4-97, ανατέθηκαν στην Τεχνική Εταιρεία Αφοί Κυρομίτη ΑΤΕ, που υπέγραψε συμφωνητικό ύψους 499.793.129 δρχ. 

Σύμφωνα με συμβατική υποχρέωση ο ανάδοχος συνέταξε επικαιροποιημένη μελέτη εφαρμογής της υπάρχουσας μελέτης του 1978. 

Ο επαναπροσδιορισμός του μεγαλύτερου, αυτοτελούς και λειτουργικού έργου που θα μπορούσε να γίνει περιόρισε τις εργασίες στην ολοκλήρωση 5 τάφρων με τα απαιτούμενα μικρά τεχνικά που απαιτούντο. Για την κατασκευή μάλιστα αυτών απαιτήθηκε η ανάγκη να εγκριθεί και συμπληρωματική χρηματοδότηση ποσού 94.257.000 δρχ. (Η σχετική συμπληρωματική σύμβαση θα υπογραφεί εντός του Δεκεμβρίου). 

'Ετσι το σύνολο των εργασιών που θα ολοκληρωθούν το Α' τετράμηνο του 1999 θα φθάσουν στο ποσό των 594.050.129 δρχ. 

Η αρμόδια Υπηρεσία προχωρά στην προπαρασκευή για την δημοπράτηση και των υπολοίπων εργασιών που προβλέπονται από τη μελέτη του Δ. Χριστούλα. 

2. Για το χείμαρρο Χάραδρο έχει ανατεθεί η εκπόνηση μελέτης στα πλαίσια της "μελέτης αντιπλημμυρικών έργων σε περιοχές της Ν. Ελλάδας". Μετά την ολοκλήρωση της μελέτης αυτής θα προγραμματισθεί η εκτέλεση έργων, πάντοτε μέσα στα πλαίσια των διατιθέμενων πιστώσεων. 

3. Το ΥΠΕΧΩΔΕ για το έργο "Αντιπλημμυρικά ποταμών και χειμάρρων Μεσσηνίας" της ΣΑΕ 072/1 έχει διαθέσει στις Περιφερειακές και Νομαρχιακές Υπηρεσίες το σύνολο του εγκεκριμένου προϋπολογισμού (1,5 δισ. δρχ.). 

Με την ευκαιρία εντάξεως των αντιπλημμυρικών έργων Μεσσηνίας στο ΤΚΑΣΕ, κατασκευάσθηκε μέρος του αποστραγγιστικού - αποχετευτικού δικτύου της 'Ανω Μεσσηνίας. Οι λοιπές αποστραγγιστικές τάφροι είναι έργα Ε/Β και ο προγραμματισμός τους είναι αρμοδιότητας του Υπουργείου Γεωργίας προς το οποίο κοινοποιείται η ερώτηση και οι ΠΑΒ. Με τα κατασκευαζόμενα έργα λύνεται εν πολλοίς το αντιπλημμυρικό πρόβλημα της Μεσσηνίας. 

Ο Υπουργός 

Κ. ΛΑΛΙΩΤΗΣ" 

16. Στην με αριθμό 3852/16-11-98 ερώτηση δόθηκε με το υπ' αριθμ. 274/11-12-98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3852/16-11-98 που κατέθεσε στη Βουλή ο Βουλευτής κ. Γ. Καρατζαφέρης, για την ηλεκτροδότηση κατοικιών στην κοινότητα Κέντρου του Ν. Γρεβενών, παρακαλούμε να πληροφορήσετε τον κ. Βουλευτή τα εξής: 

Για την αποκατάσταση των σεισμοπλήκτων των Νομών Κοζάνης και Γρεβενών που επλήγησαν από το σεισμό της 13-5-95, το ΥΠΕΧΩΔΕ εφαρμόζοντας ένα πρωτοποριακό πρόγραμμα κατασκεύασε 3.800 σύγχρονες κατοικίες στις θέσεις όπου ευρίσκονταν οι κατεστραμμένες από το σεισμό, τις οποίες παραχώρησε εντελώς δωρεάν στους δικαιούχους σεισμόπληκτους. Το κόστος του εν λόγω προγράμματος ξεπέρασε μέχρι σήμερα τα 40 δισ. δρχ. 

Παράλληλα με την εφαρμογή του εν λόγω προγράμματος, εγκρίθηκαν μέχρι σήμερα και περισσότερα από 10.000 δάνεια για επισκευή ή ανακατασκευή κατοικιών (από την οποία το 1/3 χορηγείται δωρεάν ως κρατική αρωγή και το υπόλοιπο 2/3 ως άτοκο δάνειο, επιδοτούμενο από το Ελληνικό Δημόσιο) συνολικού κόστους για το Δημόσιο 50 δισ. δρχ. 

Ειδικότερα, στην Κοινότητα Κέντρο Γρεβενών που αναφέρεται στο δημοσίευμά σας, κατασκευάστηκαν ή βρίσκονται υπό κατασκευή 69 δωρεάν κατοικίες σε οικογένειες σεισμοπλήκτων, ενώ παράλληλα διετέθησαν από το ΥΠΕΧΩΔΕ 60 εκατ. δρχ. για την αγορά νέων οικοπέδων και την κατασκευή έργων υποδομής (δρόμοι, δίκτυα) σ' αυτά, προκειμένου μερικές από τις εν λόγω κατοικίες να κατασκευαστούν σε ασφαλέστερο έδαφος. 

Η δαπάνη επέκτασης του δικτύου ηλεκτροδότησης των εν λόγω κατοικιών καλύφθηκε ήδη με 7 εκατ. δρχ. από το ΥΠΕΧΩΔΕ με την αρ. πρωτ. 2881/ΤΠ45/11-11-98 Απόφαση Υπουργού. 

Ο Υφυπουργός 

ΧΡ. ΒΕΡΕΛΗΣ" 

17. Στην με αριθμό 3904/17.11.98 ερώτηση δόθηκε με το υπ'αριθμ. 279/11.12.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3904/17.11.98 που κατέθεσε στη Βουλή, ο Βουλευτής κ. Βασίλειος Κορκολόπουλος, σχετικά με προβλήματα υποδομής στην Κοινότητα Νεράϊδα Ν. Ηλείας, παρακαλούμε να πληροφορήσετε τον κύριο Βουλευτή σε θέματα της αρμοδιότητας μας σύμφωνα με τα στοιχεία της Δ/νσης Εγγειοβελτιωτικών 'Εργων (Δ7) ότι μετά τις πρόσφατες πυρκαγιές και πλημμύρες έχει γίνει πρόταση από το ΥΠΕΧΩΔΕ στο ΥΠΕΘΟ για έκτακτη χρηματοδότηση του Νομού Ηλείας με 930 εκατ. δραχμές με την οποία θα αντιμετωπιστεί και το πρόβλημα της Κοινότητας Νεράϊδας. 

Ο Υπουργός 

Κ. ΛΑΛΙΩΤΗΣ" 

18. Στην με αριθμό 3892/17.11.98 ερώτηση δόθηκε με το υπ'αριθμ. 116/10.12.98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 3892/17.11.98 ερώτηση, που κατατέθηκε στη Βουλή από το Βουλευτή κ. Λευτέρη Παπανικολάου, σχετικά με τη δυνατότητα ατελούς παραλαβής ασθενοφόρων οχημάτων από τα Δημόσια Νοσοκομεία, σας γνωρίζουμε τα ακόλουθα: 

Σύμφωνα με τις διατάξεις του άρθρου 6 του ν.2459/97 καταργήθηκαν, από 1.1.97, οι ισχύουσες μέχρι τότε "απαλλαγές από τους ειδικούς φόρους κατανάλωσης και άλλες κατηγορίες φόρων και τελών". Στα πλαίσια της ρύθμισης αυτής καταργήθηκαν οι απαλλαγές των ασθενοφόρων οχημάτων, με εξαίρεση τα δωρεάν παραχωρούμενα ή αποστελλόμενα καινουργή αντιρρυπαντικής τεχνολογίας, στα κρατικά και δημοτικά νοσηλευτικά ιδρύματα και στα νοσοκομεία που επιχορηγούνται από τον κρατικό προϋπολογισμό. 

Μετά την κατάργηση της ατέλειας αυτής και επειδή τα ασθενοφόρα αυτοκίνητα, σύμφωνα με το Κοινοτικό Τελωνειακό Δασμολόγιο, υπάγονται στη Δασμολογική κλάση των Επιβατικών αυτοκινήτων (8703), επιβαρύνονται με τις προβλεπόμενες για τα αυτοκίνητα αυτά φορολογίες. 

Πιο συγκεκριμένα, τα αυτοκίνητα αυτά, σήμερα υποβάλλονται σε Φ.Π.Α. 18% και σε τέλος ταξινόμησης, οι συντελεστές του οποίου διαφοροποιουνται ανάλογα με τον κυλινδρισμό του κινητήρα τους και την τεχνολογία, από πλευράς εκπομπών ρύπων, όπως αυτοί εμφανίζονται στο άρθρο 2 του σχεδίου νόμου "Διαρρυθμίσεις στην φορολογία των αυτοκινήτων οχημάτων και άλλες διατάξεις". 

Τα προερχόμενα από τρίτες χώρες επιβαρύνονται και με εισαγωγικό δασμό σε ποσοστό 10%. 

Εν όψει των παραπάνω, απαλλαγή από το τέλος ταξινόμησης δεν δικαιολογείται, αφού μία τέτοια ρύθμιση θα είναι αντίθετη με τον επιδιωκόμενο, από το ν. 2459/97, σκοπό. 

Καθ' όσον αφορά τα ειδικά οχήματα (βυτιοφόρα, πυροσβεστικά κ.λπ.), δεν υπάρχει απαλλαγή, αφού τα εν λόγω οχήματα, με βάση το Κοινοτικό Τελωνειακό Δασμολόγιο υπάγονται στην Δασμολογική Κλάση 8705, για την οποία ποτέ δεν προβλεπόταν επιβολή Ειδικού Φόρου Κατανάλωσης. 

Ο Υφυπουργός 

Γ. ΔΡΥΣ" 

19. Στην με αριθμό 4010/18.11.98 ερώτηση δόθηκε με το υπ'αριθμ. 160/11.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 4010/18.11.98 που κατέθεσε ο Βουλευτής κ. Ι.Δ. Λαμπρόπουλος, αναφορικά με την στήριξη των τιμών και προστασία-προώθηση του ελληνικού ελαιολάδου στα Κράτη-Μέλη της Ε.Ε., σας πληροφορούμε τα εξής: 

Το ελαιόλαδο υπάγεται στην Κοινή Οργάνωση Αγοράς (ΚΟΑ) της Ε.Ε. και συνεπώς τα διάφορα μέτρα για τη στήριξή του αποφασίζονται από τα όργανα της Ε.Ε. (Συμβούλια, Υπουργών, Διαχειριστικές Επιτροπές, κ.λπ.). 

Στα πλαίσια της παλαιάς ΚΟΑ ελαιολάδου που ίσχυε μέχρι και την περίοδο 1997-98, υπήρχε ενιαίο πλαφόν κοινοτικής παραγωγής, με συνέπεια η υπερπαραγωγή σε οποιοδήποτε Κράτος-Μέλος να συνεπάγεται την αναλογική μείωση της ενίσχυσης στην παραγωγή όλων των παραγωγών της Κοινότητας. 'Ετσι η υπερπαραγωγή που παρουσίασε τα τελευταία χρόνια κυρίως η Ισπανία είχε σαν αποτέλεσμα την μείωση των επιδοτήσεων όλων των παραγωγών της Κοινότητας. Επιπλέον η υπερπαραγωγή είχε σαν αποτέλεσμα και στη μείωση των τιμών παραγωγού, διότι η αγορά του ελαιολάδου είναι ελεύθερη και οι τιμές διαμορφώνονται ανάλογα με την προσφορά και τη ζήτηση. 

Εξαιτίας της υπερπαραγωγής που παρουσίασαν τα Κράτη-Μέλη κατά τα τελευταία χρόνια αλλά και οι χώρες της Βορείου Αφρικής μειώθηκαν και οι εξαγωγές της χώρας μας. 

'Ηδη η χώρα μας έχοντας ως σκοπό την προστασία και τη διασφάλιση του ποιοτικού -επώνυμου τυποποιημένου ελληνικού ελαιολάδου επέτυχε την Κοινοτική αναγνώριση σύμφωνα με τη διαδικασία του Καν. (ΕΟΚ) 2081/92 του Συμβουλίου 22 ελαιολάδων ως ΠΟΠ (Προστατευόμενης Ονομασίας Προέλευσης) και ΠΓΕ (Προστατευόμενης Γεωγραφικής 'Εδνειξης). Επιπλέον προς τον σκοπό αυτό η χώρα μας έχει εκφράσει επανειλημμένα την άπψη σε Διεθνή και Κονοτικά όργανα για τη διασφάλιση της προέλευσης του ελληνικού ελαιολάδου σε περιπτώσεις ανάμειξής του με ελαιόλαδα άλλων κρατών. 

Με τη νέα ΚΟΑ ελαιολάδου το κοινοτικό πλαφόν δεν ισχύει πλέον και αντί αυτού έχει θεσπισθεί εθνικό πλαφόν για κάθε Κράτος-Μέλος το οποίο για τη χώρα μας είναι 419 χιλ. τόνοι. Αποτέλεσμα αυτού θα είναι το γεγονός ότι δεν υφίστανται πλέον οι 'Ελληνες παραγωγοί τις συνέπειες της υπερπαραγωγής των άλλων Κρατών-Μελών. 

Επίσης στα πλαίσια της νέας ΚΟΑ ελαιολάδου θεσμοθετήθηκαν δράσεις προώθησης του ελαιολάδου στα κράτη-μέλη της Ε.Ε. αλλά και σε Τρίτες χώρες, με χρηματοδότηση κατά 100% από την Ε.Ε. 

Ο Υφυπουργός 

ΝΤ. ΒΡΕΤΤΟΣ" 

20. Στην με αριθμό 4002/18.11.98 ερώτηση δόθηκε με το υπ'αριθμ. 156/11.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 4002/18.11.98 που κατέθεσαν οι Βουλευτές κύριοι Σ. Παπαδόπουλος και Β.Γ.Πολύζος αναφορικά με την αξιολόγηση καπνών Πιερίας-Δράμας, σας πληροφορούμε τα εξής: 

Η βαθμολόγηση των καπνών γίνεται στα Αναγνωρισμένα Κέντρα Αγοράς Καπνών κατά την παράδοση - παραλαβή τους παρουσία του παραγωγού, του καπνεμπόρου και αρμοδίου υπαλλήλου του Εθνικού Οργανισμού Καπνού. 

Αυτή είναι η επίσημη βαθμολόγηση με βάση την οποία προσδιορίζεται και η τιμή αγοράς και από την πρώτη στιγμή λαμβάνει γνώση ο ενδιαφερόμενος παραγωγός. 

Επομένως οποιαδήποτε άλλη ενέργεια ή γνώμη των καπνεμπόρων σχετικά, με την ποιότητα του καπνού στις αποθήκες του παραγωγού δεν είναι επίσημη και σε καμία περίπτωση δεν λαμβάνεται υπ' όψη στην ποιοτική κατάταξη των καπνών και κατά συνέπεια στην τελική διαμόρφωση του εισοδήματος του παραγωγού. 

Ο Υφυπουργός 

ΝΤ. ΒΡΕΤΤΟΣ" 

21. Στην με αριθμό 4078/19.11.98 ερώτηση δόθηκε με το υπ'αριθμ. 39639/11.12.98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της υπ' αριθμ. 4078/19.11.98 ερώτησης του Βουλευτή κ. Δ. Ν. Κωστόπουλου, σας γνωρίζουμε τα εξής: 

Σύμφωνα με την υπ' αριθμ. 2246/1997 απόφαση του Συμβουλίου της Επικρατείας ακυρώθηκαν, η υπ' αριθμ. 32764/29.6.92 απόφαση του Υπουργού Εθνικής Οικονομίας σχετικά με την απόρριψη, λόγω βαθμολογίας, του αιτήματος της Εταιρείας "ΤΟΥΡΙΣΤΙΚΕΣ ΚΑΙ ΞΕΝΟΔΟΧΕΙΑΚΕΣ ΕΠΙΧΕΙΡΗΣΕΙΣ ΣΑΝΤΟΡΙΝΗΣ Α.Ε." για υπαγωγή επένδυσης της που αφορούσε στην ίδρυση ξενοδοχειακής μονάδας στην Σαντορίνη, καθώς και η υπ' αριθμ. 27980/Ν.Ν. 107/Ν.1892/90/26.6.92 απόφαση του Υπουργού Εθνικής Οικονομίας, με την οποία είχε εγκριθεί την ίδια εξεταστική περίοδο η υπαγωγή επένδυσης της "Ι.ΠΑΤΕΡΑΚΗΣ Α.Ε. ΤΟΡΙΣΤΙΚΕΣ-ΞΕΝΟΔΟΧΕΙΑΚΕΣ ΚΑΙ ΕΜΠΟΡΙΚΕΣ ΕΠΙΧΕΙΡΗΣΕΙΣ" για επέκταση ολοκληρώθηκε και ενισχύθηκε σύμφωνα με τα προβλεπόμενα στην απόφαση υπαγωγής στις διατάξεις του ν. 1892/90. 

Μετά την έκδοση και της συγκεκριμένης απόφασης του Σ.τ.Ε., η Υπηρεσία έθεσε το θέμα υπόψη της Κεντρικής Γνωμοδοτικής Επιτροπής προκειμένου να γνωμοδοτήσει σχετικά λαμβάνοντας υπόψη, όχι μόνο την 2246/1997 απόφαση του Σ.τ.Ε. αλλά και τη σχετική υπ' αριθμ.284/1995 απόφαση του Σ.τ.Ε., με την οποία είχε ακυρωθεί εν μέρει η 22488/1991 Κανονιστική απόφαση περί καθορισμού των κριτηρίων υπαγωγής των τουριστικών επενδύσεων, και σ' εφαρμογή της απόφασης αυτής είχε εκδοθεί η 53587/16.5.96 κανονιστική απόφαση με την οποία προστέθηκαν στην 22488/1991 τα κριτήρια που σύμφωνα με την απόφαση του Σ.τ.Ε. είχαν παραληφθεί. 

Η Κ.Γ.Ε. στην υπ' αριθμ. 92/9.10.97 συνεδρίαση της ανέβαλε την λήψη απόφασης προκειμένου να τεθεί σχετικό ερώτημα στο Νομικό Συμβούλιο του Κράτους. 

Το ερώτημα (50364/18.5.98) του Γενικού Γραμματέα Επενδύσεων και Ανάπτυξης προκάλεσε την υπ' αριθμ. 390/98 γνωμοδότηση του Νομικού Συμβουλίου του Κράτους που προωθείται για αποδοχή ή μη από τον Υπουργό Εθνικής Οικονομίας. 

Με βάση λοιπόν τις μέχρι σήμερα προαναφερθείσες ενέργειες της Διοίκησης στα πλαίσια υλοποίησης των αποφάσεων του Συμβουλίου της Επικρατείας θέλουμε να σας διαβεβαιώσουμε ότι το Υπουργείο Εθνικής Οικονομίας όχι μόνο έχει υποχρέωση (άρθρο 95 παρ.1 του Συντάγματος, άρθρο 50 παρ.1 και 4 του κωδικοποιημένου Π.Δ. 18/1989) αλλά και επιδιώκει, με όσο το δυνατόν συνεπέστερο τρόπο, της συμμόρφωση στις αποφάσεις των Δικαστηρίων γενικότερα, αλλά και ειδικότερα στις ακυρωτικές αποφάσεις του Συμβουλίου της Επικρατείας που καλείται να ερμηνεύει αυθεντικά τις διατάξεις των Νόμων. 

Στα πλαίσια αυτά διερευνώνται οι μέθοδοι που οδηγούν στις πλησιέστερες με την ουσία των αποφάσεων του Σ.τ.Ε. ενέργειες λαμβάνοντας υπόψη και τις ειδικές προϋποθέσεις που θέτει ο Αναπτυξιακός Νόμος για την διαδικασία εξέτασης των αιτήσεων υπαγωγής, δεδομένου ότι η απόφαση υπαγωγής ή απόρριψης δεν έιναι μία απλή διοικητική πράξη αλλά η έκδοση της αποτελεί μια σύνθετη διοικητική διαδικασία που πρέπει να λάβει υπόψη εκτός των νομικών όρων και περιορισμών και τα πραγματικά δεδομένα, όλων των βιώσιμων επενδυτικών προτάσεων του τουριστικού τομέα της συγκεκριμένης εξεταστικής περιόδου. 

Ο Υφυπουργός 

ΧΡ. ΠΑΧΤΑΣ" 

22. Στην με αριθμό 3972/18.11.98 ερώτηση δόθηκε με το υπ'αριθμ. 39649/11.12.98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της 3972/18.11.98 ερώτησης του Βουλευτή κ. Δ.Ν. Κωστόπουλου, σας γνωρίζουμε τα εξής: 

Το Υπουργείο Εθνικής Οικονομίας, και εφόσον έχουν ασκηθεί από τη Διοίκηση όλες οι πιθανές μορφές διοικητικού ελέγχου (έλεγχος στα πλαίσια υλοποίησης της επένδυσης, συγκρότηση Κ.Ο.Ε. της 1.7.94, που συμμετείχαν υπάλληλοι του ΥΠΕΘΟ, της Επιθεώρησης και του Υπουργείου Οικονομικών, Ειδικός 'Ελεγχος Επενδυτικών 'Εργων από Ορκωτούς Ελεγκτές βάσει της υπ' αριθμ. 59990/Γ.Π.Ε. 416/2.10.1996 απόφασης του Υπουργού Εθνικής Οικονομίας, Επανέλεγχος από Κ.Ο.Ε. για την τήρηση των όρων του άρθρου 18 του ν.1892/90) θεωρεί ότι η υλοποίηση της συγκεκριμένης επένδυσης, με βάση τα υφιστάμενα στοιχεία, εμπίπτει στους όρους της εγκριτικής απόφασης και στις προϋποθέσεις που θέτουν οι διατάξεις του Αναπτυξιακού Νόμου. 

Παράλληλα και με βάση τα πορίσματα της τελευταίας (24.3.98) έκθεσης ελέγχου του Κ.Ο.Ε. που διαπίστωσε λειτουργικές παρεκλίσεις της Εταιρείας "ΑΦΟΙ ΠΑΛΑΤΣΙΔΗ Α.Ε." και μετά από την 9.7.98 ομόφωνη απόφαση της Κεντρικής Γνωμοδοτικής Επιτροπής, κινήθηκε η διαδικασία μερικής επιστροφής της καταβληθείσας επιχορήγησης και επιδότησης επιτοκίου. 

Ασφαλώς οποιοσδήποτε επιθυμεί να προσφύγει στον Δικαστικό 'Ελεγχο δύναται να χρησιμοποιήσει έγγραφα και στοιχεία των σχετικών φακέλλων της Υπηρεσίας ασκώντας τα δικαιώματα που του προσφέρει ο ν.1599/86. 

Ο Υφυπουργός 

ΧΡ. ΠΑΧΤΑΣ" 

23. Στην με αριθμό 4238 ερώτηση δόθηκε με το υπ'αριθμ. 40103/11.12.98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Απαντώντας στην ερώτηση 4238/23.11.98 των κυρίων Βουλευτών Γ. Καρασμάνη και Ν. Τσιαρτσιώνη, σας γνωρίζουμε τα εξής: 

1. Η πολιτική εξυγίανσης που εφαρμόζεται στις Δημόσιες Επιχειρήσεις στοχεύει στη βελτίση των παρεχομένων υπηρεσιών, στην αναβάθμιση της ανταγωνιστικής λειτουργίας τους και στην ελάφρυνση του κράτους από τα μεγάλα ελλείμματα. Πρόκειται για μια προσπάθεια που υλοποιείται μέσα από την εκπόνηση Επιχειρησιακών Σχεδίων και την υπογραφή Συμβολαίων Διαχείρησης. Κατ' αρχήν προωθείται η λειτουργική τοΥW αναδιάρθρωση και η προσαρμογή της οργανωτικής τους δομής, έτσι ώστε να ανταποκρίνεται στις σημερινές απαιτήσεις της οικονομίας, στην πραγματική ζήτηση και τον ανταγωνισμό. 

Επίσης επιδιώκεται η εφαρμογή μιας ολοκληρωμένης πολιτικής με την εισαγωγή νέων οργανισμών προσωπικού και κανονισμών εργασίας. 

Τέλος, εφαρμόζονται σχέδια χρηματοοικονομικής εξυγίανσης και επενδυτικά προγράμματα εκσυγχρονισμού. 

2. Η πολιτική προσλήψεων είναι εναρμονισμένη με το ν.2190/1994 με εξαίρεση τα διευθυντικά στελέχη που εφαρμόζονται οι σχετικές διατάξεις του ν.1214/96. 'Ηδη η πολιτική της Κυβέρνησης που σχετίζεται με τον περιορισμό των προσλήψεων και τη μείωση του πλεονάζοντος προσωπικού αποδίδει καρπούς. Ο συνολικός αριθμός των εργαζομένων στις ΔΕΚΟ έχει μειωθεί σημαντικά μεταξύ των ετών 1996 και 1998 και ανέρχεται σε 128.140 άτομα στις 30.9.1998 έναντι των 134.854 ατόμων στις 30.9.96. 

3. Οι αυξήσεις των μισθών των εργαζομένων στις ΔΕΚΟ προσδιορίζονται από την αρχή των ελεύθερων διαπραγματεύσεων. Κατεύθυνση της Κυβέρνησης για το 1999 είναι να κινηθούν στα πλαίσια της εισοδηματικής πολιτικής για το Δημόσιο. 

Τέλος, όσον αφορά τα δημοσιευθέντα στον Τύπο στοιχεία σχετικά με τις αμοιβές των εργαζομένων στις ΔΕΚΟ σημειώνεται ότι εκτός από τους μισθούς περιλαμβάνουν τις εργοδοτικές εισφορές και τις αποζημιώσεις εξόδων από την υπηρεσία και ως εκ τούτου αναφέρονται στο μέσο κόστος ανά εργαζόμενο στις Δημόσιες Επιχειρήσεις. 

Ο Υφυπουργός 

ΧΡΗΣΤΟΣ ΠΑΧΤΑΣ" 

24. Στην με αριθμό 4007/18.11.98 ερώτηση δόθηκε με το υπ'αριθμ. 159/11.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 4007/18.11.98 που κατέθεσαν οι Βουλευτές κύριοι Β. Μπούτας, Α. Τασούλας και Ν. Γκατζής σχετικά με την παραγωγή και εμπορία ακτινιδίων, σας πληροφορούμε τα εξής: 

Το ακτινίδιο ανήκει στην κατηγορία των καρπών που συλλέγονται σκληροί σε ένα ορισμένο στάδιο της ωρίμανσής τους και όχι ώριμοι και έτοιμοι για κατανάλωση. Μετά όμως από κάποιο χρόνο αποθήκευσης, υπό κατάλληλες συνθήκες, μεθωριμάζουν δηλαδή η ωρίμανσή τους εξελίσσεται, μαλακώνουν, ανεβαίνουν τα σάκχαρά τους και δίνουν ένα προϊόν εύγευστο και γλυκό. 

Αυτά όλα όμως υπό την προϋπόθεση ότι οι καρποί συλλέγονται όταν αποκτήσουν ένα ορισμένο φυσιολογικό στάδιο ανάπτυξης που αξιολογείται και μετράται με το περιεχόμενο των σακχάρων. Τα στάδιο αυτό έχει προσδιοριστεί από το κοινοτικό κανονισμό 410/9Ο σε 6,2 ΒRΙΧ στο Δένδρο κατ' ελάχιστον. (ΒRΙΧ- μονάδα μέτρησης των σακχάρων με διαθλασίμετρο). 

Για να συλλέγονται λοιπόν οι καρποί θα πρέπει υπό φυσιολογικές συνθήκες να έχουν αποκτήσει αυτόν το βαθμό ωριμότητας γι' αυτό και η αρμόδια υπηρεσία του Υπ. Γεωργίας (Δ/νση Μεταποίησης Τυποποίησης και ΠΕ) ελέγχει στο στάδιο αυτό τους καρπούς όταν είναι επί του δένδρου, πριν δηλαδή συλλεγούν. 

Διότι μετά τη συλλογή, λόγω της φύσης των ακτινιδίων να μεθωριμάζουν μετά τη συλλογή, οι βαθμοί ΒRΙΧ ανεβαίνουν, δίνουν ενδείξεις υψηλές και έτσι δεν είναι δυνατόν ο έλεγχος του σταδίου 6,2ΒRΙΧ επί του δένδρου, ή άλλου υψηλότερου που καθορίζει το Υπ. Γεωργίας. 

Η όποια επέμβαση για μεθωρίμανση επί του δένδρου, με άλλο επιστημονικό τρόπο, ή με ψεκασμούς μέχρι σήμερα δεν έχει επιτραπεί. 

Η όποια ενέργεια τίθεται υπό τον έλεγχο και την έγκριση το Υπ. Γεωργίας ώστε να μην υπάρχει πρόβλημα για την ποιότητα του προϊόντος και την υγεία του καταναλωτή. 

Εάν το, προϊόν συλλεγεί πριν αποκτήσει φυσιολογικά επί του δένδρου τα 6,2ο ή περισσότερα ΒRΙΧ, τότε αυτό κατά τη μεθωρίμανσή του μετά τη συλλογή μαλακώνει, συρρικνώνεται και δίνει ένα προϊόν άγευστο, άνοστο ακατάλληλο και υποβαθμισμένο για κατανάλωση. 

Σημειώνουμε ότι για να είναι το ακτινίδιο καλής ποιότητας εύγευστο και έτοιμο για κατανάλωση θα πρέπει να παρουσιάσει σάκχαρα περισσότερα από 13ο ΒRΙΧ. 

O έμπορος και ο καταναλωτής που αγοράζει πάντοτε τα ακτινίδια όταν είναι σκληρά και τα αφήνει να μεθωριμάσουν στην αποθήκη ή και στην οικία του, όταν διαπιστώσει ότι το συγκεκριμένο προϊόν είναι ακατάλληλο είναι πλέον αργά. Απλώς δεν ξαναγοράζει το συγκεκριμένο προϊόν και στη συγκεκριμένη περίπτωση το ελληνικής προέλευσης, προϊόν το οποίο δυσφημείται. 

Τις εκκλήσεις αυτές των μαζικών φορέων ενίσχυσαν έγγραφες αναφορές του εμπορικού συμβούλου Μονάχου για την δυσφήμιση που υφίστανται τα ελληνικά ακτινίδια στην αγορά του Μονάχου από την δράση ορισμένων μεμονωμένων εξαγωγέων με αποτέλεσμα την πτώση των τιμών και την υπονόμευση των ελληνικών εξαγωγών. 

Γι' αυτό η αρμόδια υπηρεσία ποιοτικού ελέγχου του Υπουργείου Γεωργίας (Δ/νση Μεταποίησης, Τυποποίησης, και Ποιοτικού Ελέγχου) προσπάθησε από το έτος 1994 να προστατεύσει το προϊόν ( Ακτινίδιο) με την εφαρμογή των νόμων, των Κοινοτικών κανονισμών και των σχετικών εγκυκλίων του Υπουργείου Γεωργίας κυρίως από διαφόρους εξαγωγείς και εμπόρους που επιθυμούν πρόσκαιρο ίδιο όφελος και καταστρατηγούν τις παραπάνω διατάξεις και παράλληλα δυσφημούν τα ελληνικά προϊόντα, προκαλούν πτώση των τιμών και υπονομεύουν το μέλλον των ελληνικών εξαγωγών επιφέροντας ζημιά στους παραγωγούς και την εθνική οικονομία. 

Από το έτος λοιπόν 1994 πραγματοποιείται στις αρχές Σεπτεμβρίου κάθε έτους στην Κατερίνη Πιερίας ( μεγάλο κέντρο παραγωγής ακτινιδίων) ευρεία σύσκεψη πανελληνίου χαρακτήρα στην οποία καλούνται όλοι οι αρμόδιοι φορείς παραγωγής, εμπορίας, εξαγωγών, πανεπιστημιακοί, υπηρεσιακοί παράγοντες και ιδιαίτερα όλοι οι νομοί στους οποίους παράγονται ακτινίδια. 

Στις συσκέψεις αυτές γίνεται εκτίμηση της εξέλιξης της παραγωγής καθώς και εκτίμηση της πιθανής ημερομηνίας έναρξης της συγκομιδής και απόκτησης του φυσιολογικού σταδίου των 6,5ο ΒRΙΧ το οποίο κατά γενική ομολογία θεωρείται το ελάχιστο που θα δώσει προϊόντα με δυνατότητα ομαλής φυσιολογικής εξέλιξης. 

Στους εμπόρους και τους εξαγωγείς υπάρχει συχνά η τάση να στέλνουν στην αγορά προϊόντα "πριν της ώρας τους" δηλ. Πριν ωριμάνσουν γιατί τότε υπάρχουν στην αγορά περιορισμένες ποσότητες φυσιολογικά ωρίμων καρπών και οι τιμές είναι μεγαλύτερες. Γι' αυτό τον λόγο για πολλά προϊόντα φυτεύονται πρώϊμες ποικιλίες. 'Αλλο όμως πρώϊμες ποικιλίες που οι καρποί τους ωριμάζουν φυσιολογικά και άλλο άγουροι καρποί που συλλέγονται πριν φθάσουν στο απαραίτητο φυσιολογικό στάδιο και είναι ακατάλληλοι για κατανάλωση (άνοστοι κλπ.). 

Για τα ακτινίδια μέχρι στιγμής σε όλη την χώρα παράγεται η ίδια ποικιλία με λίγες η μέρες απόκλιση της ωρίμανσης. 

Σημειώνουμε λοιπόν ότι η ημερομηνία έναρξης συγκομιδής προσδιορίζεται πάντοτε λίγες ημέρες πριν απ' την προτεινόμενη στη σύσκεψη ακριβώς για να καλύψει μερικώς τις ιδιαίτερες απαιτήσεις των εμπόρων και των παραγωγών πρωϊμότερων περιοχών, γι' αυτό και ελέγχεται εν συνεχεία η συγκομιδή επί 10ημέρου ώστε όσα προϊόντα έχουν καλύψει στους 6,5οΒRΙΧ να επιτραπεί να συγκομισθούν και εν συνεχεία να διακινηθούν. 

'Ετσι με βάση του ισχύοντες κοινοτικούς κανονισμούς (Κ.410/9Ο και 2251/92) και τους νόμους 3999/59, άρθρο 12 και 4035/60, άρθρο 19 το Υπουργείου Γεωργίας εκδίδει απόφαση με την οποία δεν επιτρέπει την συλλογή ακτινιδίων πριν από μια ημερομηνία και εν συνεχεία επί 10 ημέρες η συλλογή ελέγχεται αυστηρά από την αρμόδια υπηρεσία ποιοτικού ελέγχου του Υπουργείου Γεωργίας. Παράλληλα υπενθυμίζει ότι όποιος παραβεί τις διατάξεις αυτές θα υφίσταται τις προβλεπόμενες κυρώσεις ιδιαίτερα αυστηρές στην αρχή της περιόδου εμπορίας. Επίσης υπενθυμίζει την υποχρέωση που έχουν οι έμποροι να κοινοποιούν εγγράφως τις αποστολές φορτίων στην αρμόδια υπηρεσία ποιοτικού ελέγχου του Υπουργείου Γεωργίας άλλως θα ήσαν παραβάτες του κοινοτικού κανονισμού 2251/92, άρθρο 4. Αυτό γίνεται ακριβώς γιατί ο κοινοτικός κανονισμός θέλει να προφυλάξει τις διαδικασίες εμπορίας από την ανεξέλεγκτη και πολλές φορές παράνομη, αποστολή ακατάλληλων φορτίων. 

Η όλη αντιμετώπιση του θέματος από το Υπουργείο Γεωργίας γίνεται με απόλυτα επιστημονικό τρόπο που στηρίζεται στην σημερινή πραγματικότητα και ανταποκρίνεται στο αίτημα του εμπορικού συμβούλου Μονάχου για σταμάτημα της δυσφήμισης των ελληνικών εξαγωγών ακτινιδίων ιδιαίτερα στην αρχή της περιόδου. 

Σημειώνουμε επίσης ότι: 

- το μέτρο του προσδιορισμού ημερομηνίας έναρξης συγκομιδής, λόγω της φυσιολογίας του προϊόντος, δεν μπορεί να εφαρμοστεί κατά περίπτωση, παρά μόνον συνολικά για όλη τη χώρα. 

- Οι Ιταλοί, πρώτοι παραγωγοί σε παγκόσμιο επίπεδο, καθορίζουν για την παραγωγή τους ελάχιστα ΒRΙΧ συγκομιδής 6,5ο ελάχιστα ΒRΙΧ εμπορίας 9 (ενώ εμείς 8) και έναρξη ημερομηνία συγκομιδής για όλη τη χώρα 15 Νοεμβρίου (ενώ εμείς 8 Οκτωβρίου). 

- Κατά γενική ομολογία τα μέτρα αυτά τα τελευταία χρόνια συνέβαλλαν με επιτυχία στη μερική αναβάθμιση της ποιότητας των ελληνικών ακτινιδίων, με αποτέλεσμα το Υπ. Γεωργίας να διαπιστώνει τη μεγάλη ικανοποίηση όλων των μαζικών φορέων παραγωγής, εξαγωγής και εμπορία οι οποίοι ευρίσκοντο σε αδυναμία να πάρουν μόνοι τους τις πρωτοβουλίες που όφειλαν να πάρουν. 

- Τα εισαγόμενα προϊόντα είναι φυσιολογικώς ώριμα διότι παράγονται σε άλλο ημισφαίριο ( Ν. Ζηλανδία) και βρίσκονται στο τέλος της εμπορίας τους. Η πρόθεση ορισμένων παραγωγών παραγωγών - εμπόρων και εμπόρων να προωθούν ακατάλληλα ελληνικά προϊόντα στην αγορά στην αρχή της περιόδου λόγω υψηλών τιμών και με δεδομένο για τα ακτινίδια, που διακινούνται σκληρά, ότι ο καταναλωτής όταν θα το αντιληφθεί μετά από μέρες θα είναι πλέον αργά, δεν κάνει τίποτε άλλο από το να δυσφημεί τα ελληνικά προϊόντα και να στρέφει τους καταναλωτές στα ακριβότερα αλλά "σίγουρα" από πλευράς ποιότητας εισαγόμενα. 

- Η συμπεριφορά αυτή μπορεί να προσκομίζει πρόσκαιρα κέρδη σε λίγους, προκαλεί όμως μόνιμο και σοβαρό πρόβλημα στη διάθεση των ελληνικών προϊόντων και στη δυνατότητά τους να προσεγγίζουν με σταθερό και φερέγγειο τρόπο τις αγορές όπου καταγράφονται σαν προϊόντα υποβαθμισμένα και δεύτερης κατηγορίας. 

- Διαπιστώθηκε σε ορισμένες περιπτώσεις, όπως π.χ. στο νομό Ηλείας, η εκ των υστέρων έκδοση βεβαίωσης συγκομιδής με ημερομηνία μεταγενέστερη αυτής της αποστολής με προφανή σκοπό να δικαιολογήσει την αποστολή ακατάλληλων προϊόντων. 'Ηδη έχουν ζητηθεί εξηγήσεις από τις Ν. Α. Ηλείας. 

Πρέπει λοιπόν να ενισχύεται η σημαντική προσπάθεια που καταβάλλει το Υπ. Γεωργίας κάτω από πραγματικά αντίξοες συνθήκες ( έλλειψη προσωπικού, αδυναμία φορέων, αδιαφορία ενδιαφερομένων, διαρθρωτικά προβλήματα διοίκησης και παραγωγής κλπ. ) Μια προσπάθεια που στοχεύει στην αναβάθμιση της ποιότητας των προϊόντων μας και τη δυνατότητά τους να προσεγγίζουν τις αγορές με ανταγωνιστικό τρόπο και η οποία απευθύνεται στους μαζικούς φορείς παραγωγής ( Συν/κες οργανώσεις, ομάδες παραγωγών) αλλά και κάθε πραγματικά ενδιαφερόμενο, και όχι σε ελάχιστους μεμονωμένους που στόχο έχουν, διακινώντας ακατάλληλα προϊόντα να αποκομίζουν οφέλη εις βάρος του ονόματος και της ποιότητας των αγροτικών προϊόντων, εις βάρος των παραγωγών και της εθνικής οικονομίας, υπονομεύοντας τόσο την εξαγωγική προσπάθεια της χώρας όσο και της ανταγωνιστικότητας των προϊόντων μας στο εσωτερικό και εξωτερικό. 

Ο Υφυπουργός 

ΝΤ. ΒΡΕΤΤΟΣ" 

25. Στην με αριθμό 3873/17.11.98 ερώτηση δόθηκε με το υπ'αριθμ. 142/11.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3873/17.11.98 που κατέθεσε ο Βουλευτής κ. Σ. Δήμας αναφορικά με την στήριξη καλλιέργειας τευτλοπαραγωγών, σας πληροφορούμε τα εξής: 

Ο προγραμματισμός της παραγωγής ζάχαρης για την περίοδο 1998/99 έγινε με στόχο να παραχθεί ποσότητα ζάχαρης που θα ανήρχετο σε 280.000 τόνους δηλαδή 39.000 τόνους λιγότερο από την ποσόστωση Α+Β που δικαιούται να παράγει η χώρα (319.000 τον.) καθόσον την προηγούμενη περίοδο είχε παραχθεί ποσότητα ζάχαρης 364.000 τον. και η επί πλέον της ποσόστωσης παραγωγής (45.000 τον.) επιβάρυνε την παραγωγή της περιόδου 1998/99. 'Ετσι συμφωνήθηκε μεταξύ παραγωγών και ΕΒΖ να σπαρθούν περίπου 423.000 στρεμ. με τεύτλα. 

Εσπάρησαν τελικώς 415.000 στρεμ. εκ των οποίων από πλημμύρες που έγιναν το Μάιο 1998 κατεστράφησαν περίπου 35.000 στεμ. και 13.000 στρεμ. εγκαταλήφθηκαν λόγω αδυναμίας έγκαιρης επέμβασης για ζιζανιοκτονία. Τον Αύγουστο του 1998 ευρίσκοντο σε ανάπτυξη τεύτλα σε 367.000 στρεμ. Με την αρχή της συγκομιδής διεπιστώθη μειωμένη απόδοση τεύτλων ανά στρέμμα αλλά και μεωμένη περιεκτικότητα των τεύτλων σε ζάχαρη που οφείλεται κυρίως στις αντίξοες καιρικές συνθήκες του καλοκαιριού (υψηλές θερμοκρασίες κλπ.). 

Μετά τα παραπάνω και σύμφωνα με τα μέχρι σήμερα στοιχεία η αναμενόμενη παραγωγή ζάχαρης για την περίοδο 1998/99 θα είναι μειωμένη κατά 60.000 τον. (220.000 τον.) από την αρχικά προγραμματισθείσα για λόγους ανεξάρτητους της βούλησης των παραγωγών, της ΕΒΖ και του Υπουργείου Γεωργίας. 

Σχετικά με τον προγραμματισμό της παραγωγής της επόμενης περιόδου 1999/2000, θα αποφασισθεί σε σύσκεψη που θα πραγματοποιηθεί στο Υπουργείο με συμμετοχή όλων των συναρμοδίων φορέων (Υπ. Γεωργίας, ΕΒΖ, εκπροσώπων των παραγωγών). 

Στόχος βεβαίως του Υπουργείου Γεωργίας είναι η κάλυψη των αναγκών της χώρας σε ζάχαρη που ανέρχεται στους 320.000 τόνους ετησίως με κάποιο όριο ασφαλείας προς τα πάνω προκειμένου να καλύπτονται τυχόν μειώσεις από αντίξοες καιρικές συνθήκες κατά συνέπεια θα προταθεί από πλευράς μας και η καλλιέργεια των αντίστοιχων εκτάσεων με στόχο να παραχθούν οι παραπάνω ποσότητες ζάχαρης. 

Αναφορικά με τη μείωση της τιμής των τεύτλων αυτή έγινε με απόφαση της ΕΒΖ και αποσκοπούσε στη μείωση του κόστους παραγωγής ζάχαρης, προκειμένου να καταστεί δυνατή η επιβίωση της στο συνεχή ευρωπαϊκό και διεθνή ανταγωνισμό των λοιπών ζαχαροβιομηχανιών. 

Το Υπουργείο Γεωργίας έχει δυνατότητα παρέμβασης σε θέματα τιμών μόνον όταν οι τιμές που απολαμβάνουν οι τευτλοπαραγωγοί είναι κατώτερες εκείνων που ορίζει η Ε.Ε. 

Οι τιμές που απήλαυσαν οι τευτλοπαραγωγοί κατά την περίοδο 1998/99 παρά τις σημειωθείσες μειώσεις από την ΕΒΖ ήταν κατά 14% περίπου ανώτερες εκείνων που καθορίστηκαν από την Ε.Ε. με τους σχετικούς κανονισμούς του Συμβουλίου των Υπουργών Γεωργίας. 

Ο Υφυπουργός 

ΝΤ. ΒΡΕΤΤΟΣ" 

26. Στην με αριθμό 3882/17-11-98 ερώτηση δόθηκε με το υπ' αριθμ. 144/11-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3882/17-11-98, που κατέθεσε ο Βουλευτής κ. Η. Βεζδρεβάνης σχετικά με την κήρυξη έκτασης Ι. Μ. Παναγιών Κοινότητας Καλλιθέας Σουλίου σε εθνικό Δρυμό, για τα θέματα της αρμοδιότητάς μας, σας πληροφορούμε τα εξής: 

Σύμφωνα με τη Δασική Νομοθεσία (Ν.Δ. 996/71), για να κηρυχθεί μια περιοχή ως Εθνικός Δρυμός, εκτός των άλλων ιδιαίτερων χαρακτηριστικών της, πρέπει αυτή (άρθρο 5 του ανωτέρω Ν.Δ.) να έχει έκταση τουλάχιστον 30.000 στρεμμάτων (πάνω από 15.000 στρ. ο πυρήνας και ανάλογη έκταση η περιφερειακή ζώνη). 

Στις περιοχές που θεσμοθετούνται ως "προστατευόμενες", επιβάλλονται περιορισμοί στη χρήση, την εκμετάλλευση, κ.α., με σκοπό να διατηρηθούν οι ιδιαίτερες (κυρίως οικολογικές) αξίες τους και να αφεθεί η φύση, κατά το δυνατόν, στη φυσική της εξέλιξη. Το Υπουργείο σε εθνικό, αλλά και η Χώρα μας, σε ευρωπαϊκό και διεθνές επίπεδο αναλαμβάνει ειδικές υποχρεώσεις, κυρίως για την εξασφάλιση της προστασίας και διατήρησης των αξιών αυτών και την κατάλληλη οργάνωση, λειτουργία και διαχείριση της εκάστοτε θεσμοθετούμενης ως "προστατευόμενης" περιοχής. 

Το γεγονός αυτό επιβάλλει την ανάγκη, κατά εξέταση αιτημάτων για θεσμοθέτηση νέων προστατευόμενων περιοχών, να μελετώνται με ιδιαίτερη προσοχή οι συνθήκες που δικαιολογούν μια τέτοια ενέργεια και οι οποιεσδήποτε προοπτικές από την κήρυξή τους. Ακόμη, να αναλύονται τα τυχόν προβλήματα που μπορεί να δημιουργηθούν, καθώς και η δυνατότητα εξασφάλισης των συνθηκών εκείνων που θα επιτρέψουν την αποτελεσματική προστασία και την ορθολογική οργάνωση και λειτουργία της προστατευόμενης περιοχής, για την εξυπηρέτηση των σκοπών της κήρυξής της. 

Οι προτεραιότητες του Υπουργείου στη φάση αυτή, σ' ό,τι αφορά το θεσμό των προστατευόμενων περιοχών, επικεντρώνονται: α) στην άρση των υφιστάμενων αδυναμιών και στη βελτίωση των συνθηκών, μέσω ειδικών προγραμμάτων που υλοποιεί, για την αποτελεσματική προστασία και ορθολογική οργάνωση και διαχείριση των ήδη θεσμοθετημένων προστατευόμενων περιοχών (10 Εθνικοί Δρυμοί, 19 Αισθητικά Δάση, 52 Διατηρητέα, Μνημεία της Φύσης) και β) στη συνολική βελτίωση του Συστήματος των Προστατευόμενων Περιοχών, που περιλαμβάνει και το θέμα της θεσμοθέτησης νέων Π.Π. 

Το Υπουργείο Γεωργίας βάσει της έκθεσης "για την ανάλυση της υφιστάμενης κατάστασης και τη διατύπωση προτάσεων βελτίωσης του Συστήματος των Προστατευόμενων Περιοχών" της Ομάδας Εργασίας που συστήθηκε με την 84145/1205/27.8.97 απόφαση Υπ. Γεωργίας, προέβη στην αξιολόγηση των προτάσεων που κατά καιρούς έχουν υποβληθεί, για κήρυξη και άλλων περιοχών, σε συνδυασμό με τα αποτελέσματα του προγράμματος "Καταγραφή, Αναγνώριση, Εκτίμηση και Χαρτογράφηση των τύπων οικοτόπων και των ειδών της χλωρίδας και της πανίδας στην Ελλάδα (σε εφαρμογή της Οδηγίας 92/43/ΕΟΚ)", που κατέγραψε συνολικά 296 περιοχές, με στόχο την κατά προτεραιότητα προώθηση της θεσμοθέτησης ως προστατευόμενων εκείνων των περιοχών που τεκμηριωμένα διαθέτουν τις απαιτούμενες προϋποθέσεις. 'Ετσι, βάσει συγκεκριμένων κριτηρίων, κατέληξε στην επιλογή ορισμένων περιοχών, για την κατά προτεραιότητα θεσμοθέτησή τους ως Π.Π. 

Στις περιοχές αυτές δεν περιλαμβάνεται η Ι.Μ. Παγανιών. 

Αξίζει να σημειώσουμε ότι η προστασία και ανάπτυξη του δασικού μας πλούτου και η διατήρηση και ανάδειξη των ιδιαίτερων στοιχείων που τον συνθέτουν, στην προκείμενη περίπτωση και η υπόψη περιοχή, μπορεί να εξασφαλισθεί ικανοποιητικά στο πλαίσιο της ισχύουσας περί δασών νομοθεσίας και της ένταξής της στα προγράμματα που υλοποιούν οι αρμόδιες δασικές υπηρεσίες της Περιφέρειας, χωρίς να αποτελεί αναγκαία προϋπόθεση για το σκοπό αυτό η υπαγωγή κάποιας περιοχής σε ειδικό- ιδιαίτερα αυστηρό καθεστώς προστασίας. 

Ο Υφυπουργός 

Π. ΦΟΥΝΤΑΣ" 

27. Στην με αριθμό 3884/17-11-98 ερώτηση δόθηκε με το υπ' αριθμ. 145/11-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3884/17.11.98, που κατέθεσε ο Βουλευτής κ. Η. Βεζδρεβάνης, αναφορικά με την προστασία καμένων εκτάσεων Ν. Θεσπρωτίας, για τα θέματα αρμοδιότητάς μας, σας πληροφορούμε τα εξής: 

Την ευθύνη για τον έλεγχο και την προστασία των δασών και δασικών εκτάσεων της χώρας και εν προκειμένω οι ενέργειες που απαιτούνται μετά την καταστολή των δασικών πυρκαγιών, έχουν οι δασικές υπηρεσίες των περιφερειακών της χώρας, - σύμφωνα με τις διατάξεις του άρθρου 34 ν. 998/79 και στη συγκεκριμένη περίπτωση η Δ/νση Δασών Περιφέρειας Ηπείρου. 

Η Δ/νση Δασών Περιφέρειας Ηπείρου με το αριθμ. 2526/24.11.98 έγγραφό της μας πληροφορεί ότι από τον επίγειο έλεγχο των πυροπληχθεισών εκτάσεων Ν. Θεσπρωτίας δεν διαπιστώθηκαν καταπατήσεις και παράνομες επεμβάσεις, ούτε ανέγερση κτισμάτων ώστε να χρειάζεται, αεροφωτογράφηση. 

Ο Υφυπουργός 

Π. ΦΟΥΝΤΑΣ" 

28. Στην με αριθμό 3991/18-11-98 ερώτηση δόθηκε με το υπ' αριθμ. 154/11-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3991/18.11.98, που κατέθεσε ο Βουλευτής κ. Σπ. Δανέλλης σχετικά με τις επιπτώσεις στις εκβολές του ποταμού Αναποδάρη Ηρακλείου από την εκτέλεση έργου οδοποιϊας, για τα θέματα της αρμοδιότητάς μας, σας πληροφορούμε τα εξής: 

Από το ΥΠΕΧΩΔΕ συνετάγη Μελέτη Περιβαλλοντικών επιπτώσεων (Μ.Π.Ε.) για το έργο "Βελτίωση οδικού δικτύου Νοτίου άξονα Κρήτης", στο οποίο περιλαμβάνεται και το τμήμα Τσούτσουρας - Τέρτσα, η οποία εστάλη στο Υπουργείο μας προκειμένου οι αρμόδιες Υπηρεσίες του Υπ. Γεωργίας (Δ/νση Αισθητικών Δασών, Δρυμών και Θήρας, Δ/νση Χωροταξίας και Προστ. Περιβάλλοντος) να εκφράσουν τις παρατηρήσεις τους. 

Οι εν λόγω Διευθύνσεις αφού τη μελέτησαν διατύπωσαν σαφείς απόψεις τις οποίες απέστειλαν στις 17.11.98 στο ΥΠΕΧΩΔΕ επιστρέφοντας και τη σχετική μελέτη. 

Με βάση τις απόψεις αυτές, αλλά και τις απόψεις άλλων συναρμοδίων υπηρεσιών, θα εκδοθεί η προβλεπόμενη ΚΥΑ έγκρισης των περιβαλλοντικών όρων για το εν λόγω έργο. 

Είναι όμως προφανές ότι τα έργα ξεκίνησαν χωρίς την ανωτέρω ΚΥΑ έγκρισης περιβαλλοντικών όρων, με αποτέλεσμα την πρόκληση σημαντικών επιπτώσεων στο κάτω Τμήμα και στις εκβολές του Αναποδάρη (μπαζώματα, αμμοληψίες, καταστροφή βλάστησης κ.α.). 

Με το 3864/27.11.98 έγγραφό της, η Δ/νση Δασών Ηρακλείου, μας ενημέρωσε ότι οι εκτελούμενες εργασίες δεν έχουν προκαλέσει παραβάσεις της Δασικής Νομοθεσίας, αλλά η τεκμηρίωση των καστροφών πιστοποιείται με την από 19.3.98 έγγραφη καταγγελία της Ελλην. Ορνιθολογικής Εταιρείας και με αυτοψία της Δ/νσης Περιβάλλοντος Χωροταξίας Κρήτης που έγινε στις 12.10.98. 

Μετά τα παραπάνω, προκύπτει σαφώς ότι η ευθύνη για τις εν λόγω καταστροφές στο βιότοπο του Αναποδάρη, βαρύνει τις αρμόδιες υπηρεσίες της Νομαρχιακής Αυτοδιοίκησης Ηρακλείου, που ενέκριναν και επέτρεψαν την υλοποίηση της κατασκευής του έργου, χωρίς την προβλεπόμενη ΚΥΑ. 

Για το λόγο αυτό, η Δ/νση Περ/κού Σχεδιασμού του ΥΠΕΧΩΔΕ με τα 55548/3264/18.9.98 και 115789/13.11.98 έγγραφα έχει ήδη ζητήσει την αναστολή κάθε περαιτέρω εργασίας και την παραπομπή των τυχόν υπευθύνων στην Δικαιοσύνη. 

Ο Υφυπουργός 

Π. ΦΟΥΝΤΑΣ" 

29. Στην με αριθμό 3891/17-11-98 ερώτηση δόθηκε με το υπ' αριθμ. 147/10-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3891/17.11.98 που κατέθεσε ο Βουλευτής κ. Λ. Ι. Παπανικολάου, σας πληροφορούμε τα εξής: 

Το Υπουργείο Γεωργίας με τα αριθμ. 843/Θ/14.5.98 και 1379/Θ/11.8.98 έγγραφά του ζήτησε από τις αρμόδιες Νομαρχιακές Αυτοδιοικήσεις να προβούν δια των Δ/νσεων Αγροτικής Ανάπτυξης σε εξατομίκευση των ζημιών που προκλήθηκαν σε γεωργοκτηνοτροφικές εκμεταλλεύσεις από παγετό και ανεμοθύελλα το μήνα Μάρτιο 1998 και από πυρκαγιές κατά το έτος 1998, αντίστοιχα, και έχει ήδη προωθήσει σχέδια κοινών αποφάσεων των Υπουργών Γεωργίας και Οικονομικών για έγκριση από την Ε.Ε. και για υπογραφή από τους αναφερόμενους Υπουργούς στα οποία προβλέπονται τα μέτρα που θα ληφθούν υπέρ των σοβαρά ζημιωθέντων αγροτών. 

Με απόφαση των Υπουργών Γεωργίας και Οικονομικών εγκρίθηκε η χορήγηση οικονομικής ενίσχυσης στους κτηνοτρόφους ορισμένων νομών της χώρας (μεταξύ των οποίων και της Μεσσηνίας), που βοσκότοποι τους ζημιώθηκαν από πυρκαγιές κατά το έτος 1998, για αγορά ζωοτροφών. 

'Εχει κατανεμηθεί στο κατάστημα ΑΤΕ Καλαμάτας πίστωση 40.000.000 δραχμών για καταβολή οικονομικών ενισχύσεων σε κτηνοτρόφους του Ν. Μεσσηνίας που βοσκότοποί τους ζημιώθηκαν από πυρκαγιές τρέχοντος έτους, για αγορά ζωοτροφών. 

Για τις ζημιές που προξενήθηκαν σε ελαιοκαλλιέργειες του Νομού Μεσσηνίας από τις πρόσφατες χαλαζοπτώσεις της 13.11.98 και ιδιαίτερα στην περιοχή της Μεσσηνιακής Μάνης (Θαλάμες, Αγ. Νικόλαος, Λαγκαδά, 'Αγιος Νίκων κλπ.) και στην περιοχή της Κορώνης (Χρυσοκελλαριά, Βασιλίτσι κλπ.) ο Οργανισμός ΕΛΓΑ επιλήφθηκε αμέσως. Τις πληγείσες περιοχές επισκέφθηκαν οι αρμόδιες επόπτες ώστε ο Οργανισμός ΕΛΓΑ να έχει άμεση εικόνα της έκτασης των ζημιών. 

Οι εκτιμήσεις των ζημιών αυτών θα αρχίσουν αμέσως μετά την εκπνοή της δωδεκαήμερης προθεσμίας υποβολής των δηλώσεων ζημιάς και θα γίνουν οι απαραίτητες ενέργειες ώστε οι εκτιμήσεις να ολοκληρωθούν μέσα σε σύντομο χρονικό διάστημα δεδομένου ότι οι ελαιοκαλλιέργειες βρίσκονται στο στάδιο της συγκομιδής. 

'Οσον αφορά την καταβολή των αποζημιώσεων για τις ζημιές συνέβησαν στο Νομό Μεσσηνίας από παγετό και ανεμοθύελλα το μήνα Μάρτιο οι πίνακες με τα πορίσματα των εκτιμήσεων των ζημιών αυτών βρίσκονται στο τελευταίο στάδιο της επεξεργασίας και σταδιακά άρχισε η καταβολή των αποζημιώσεων στους δικαιούχους, η οποία θα ολοκληρωθεί σύντομα. 

Ο Υπουργός 

Γ. ΑΝΩΜΕΡΙΤΗΣ" 

30. Στην με αριθμό 3878/17-11-98 ερώτηση δόθηκε με το υπ' αριθμ. 143/10-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3878/17.11.98, που κατέθεσε ο Βουλευτής κ. Σ. Τσιτουρίδης, σχετικά με την ενσωμάτωση στο εθνικό μας δίκαιο οδηγιών της Ε.Ε. που αφορούν θέματα εσωτερικής αγοράς, για τα θέματα της αρμοδιότητάς μας, σας πληροφορούμε τα εξής: 

Σχετικά με τον αριθμό των οδηγιών που αφορούν τους κτηνιατρικούς ελέγχους, σας επισυνάπτουμε πίνακα του συνόλου των Κτηνιατρικών οδηγιών παραπλεύρως των οποίων αναγράφονται τα αντίστοιχα Προεδρικά Διατάγματα με τα οποία έχουν εναρμονισθεί. Οκτώ οδηγίες οι οποίες έχουν εκδοθεί εντός του 1997 και του 1998 βρίσκονται στο στάδιο της νομικής επεξερασίας και είναι υπό έκδοση. 

Δεν έχουν εναρμονισθεί οι οδηγίες: 

α) 93/118/ΕΚ, 96/17/ΕΚ και 96/43/ΕΚ οι οποίες τροποποιούν την οδηγία 85/73/ΕΟΚ σχετικά με τη θέσπιση ανταποδοτικών κτηνιατρικών τελών κατά τη διενέργεια των κτηνιατρικών ελέγχων. 

Η αρχική οδηγία 85/73/ΕΟΚ εναρμονίστηκε καθυστερημένα με το π.δ. 34/1994 (Α' 35), η εφαρμογή του οποίου παρουσιάζει δυσκολίες. Οι νεότερες οδηγίες ορίζουν ότι θα πρέπει να θεσπιστούν εθνικά κτηνιατρικά ανταποδοτικά τέλη, για όσα είδη δεν έχουν θεσπισθεί κοινοτικά. 

Ενδεχομένως, η εναρμόνισή τους θα πρέπει να γίνει με νόμο, μετά από κοστολόγηση των παρεχομένων κτηνιατρικών υπηρεσιών, ενέργειες οι οποίες απαιτούν συντονισμό οικονομικών υπηρεσιών του Κράτους υπό πολιτική πρωτοβουλία. 

β) Η οδηγία 97/12/ΕΚ σχετικά με το ενδοκοινοτικό εμπόριο βοοειδών και χοίρων. 

Η εναρμόνιση του άρθρου 13 αυτής το οποίο σχετίζεται με το σύστημα (Ο.Σ.Δ.Ε.) καταγραφής και σήμανσης των βοοειδών καθώς και της υποχρέωσης των κτηνοτρόφων να συνάψουν συμβάσεις με ιδιώτες κτηνιάτρους, οι οποίοι θα αμείβονται από τα εισπραττόμενα κτηνιατρικά τέλη, εισάγουν νέα πρότυπα και δομές για τα ελληνικά δεδομένα, γεγονός που απαιτεί λήψη πολιτικών αποφάσεων αρχικά και δευτερευόντως ωρίμανση των υπηρεσιακών προτάσεων, και ως εκ τούτου καθυστέρηση στην εναρμόνιση. 

Σχετικά με τις δύο Οδηγίες των φυτοϋγειονομικών Ελέγχων, έχουν καταρτισθεί σχέδια κανονιστικών πράξεων που προωθούνται για υπογραφή και δημοσίευση στην Εφημερίδα της Κυβερνήσεως. Πρόκειται για τις Οδηγίες 97/3/ΕΚ του Συμβουλίου (επιβλαβείς οργανισμοί) και 98/22/ΕΟΚ (Συνοριακοί Σταθμοί). 

- Σχετικά τέλος, με τις Οδηγίες για τα τρόφιμα προωθούνται σχέδια κανονιστικών πράξεων για τη μεταφορά των Οδηγιών 93/43/ΕΟΚ (Υγιεινή των τροφίμων) και 93/99/ΕΟΚ (Διοικητική συνεργασία). Στις πράξεις αυτές συμπράττουν τα συναρμόδια Υπουργεία. 

Ο Υπουργός 

Γ. ΑΝΩΜΕΡΙΤΗΣ" 

31. Στην με αριθμό 4003/18-11-98 ερώτηση δόθηκε με το υπ' αριθμ. 155/10-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 4003/18.11.98, που κατέθεσε ο Βουλευτής κ. Β. Πολύζος, σχετικά με την καταβολή επιδότησης σε καπνοπαραγωγούς Ν. Πιερίας, σας πληροφορούμε τα εξής: 

Από 16/10/98, που αρχίζει η υποχρέωση καταβολής της πριμοδότησης (προκαταβολή ή/και εξόφληση) των καπνών εσοδείας 1998 και μέχρι σήμερα παραλήφθηκαν απ' τον ΕΟΚ 26 φάκελοι με αιτήσεις για καταβολή της προκαταβολής (50%) της πριμοδότησης. 

Στους εν λόγω φακέλους περιλαμβάνονται 7.458 παραγωγοί (95% του συνόλου) με αντίστοιχη ποσότητα 16.500 τόνων (95%) και αξίας 8.800 εκατομμύρια. 

'Εχουν εκκαθαριστεί απ' τον ΕΟΚ και έχουν σταλεί στην αρμόδια Δ/νση του Υπ. Γεωργίας ΔΙΔΑΓΕΠ για έκδοση των εντολών πληρωμής το σύνολο των φακέλων και ταυτόχρονα έχουν εκδοθεί όλες οι εντολές πληρωμής. 

Ο Υπουργός 

Γ. ΑΝΩΜΕΡΙΤΗΣ" 

32. Στην με αριθμό 3893/17-11-98 ερώτηση δόθηκε με το υπ' αριθμ. 148/10-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3893/17.11.98, που κατέθεσε ο Βουλευτής κ. Α. Γιαννόπουλος, σχετικά με την υποβολή δηλώσεων καλλιέργειας βάμβακος για καταβολή επιδοτήσεων του συσπόρου βάμβακος, σας πληροφορούμε τα εξής: 

Οι δηλώσεις καλλιέργειας βάμβακος των βαμβακοκαλλιεργητών από την καλλιεργητική περίοδο 1998/99 εντάσσονται στο ολοκληρωμένο σύστημα διαχείρισης και ελέγχου (ΟΣΔΕ) ΚΑΝ ΕΟΚ 3508/92, 1765/92, 3887/92 και υποβάλλονται στις κατά τόπους Νομαρχ. Αυτοδιοικήσεις. 

Για την αλλαγή αυτή οι βαμβακοπαραγωγοί είχαν ενημερωθεί έγκαιρα από τον τύπο και τα ραδιοτηλεοπτικά μέσα με ευθύνη του οργανισμού βάμβακος. 

Παρόλα αυτά εμφανίσθηκαν περίπου 450 παραγωγοί σε όλη την Ελλάδα (ποσοστό 0,5% επί του συνόλου) οι οποίοι δεν είχαν υποβάλλει εμπρόθεσμα δηλώσεις (στο Νομό Φθιώτιδας οι αιτήσεις αυτές είναι 29) και οι οποίοι εκλήθηκαν από τις αρμόδιες υπηρεσίες και υπέβαλαν. 

Στη συνέχεια οι αιτήσεις αυτές αφού εξετάσθηκαν από την Κεντρική Επιτροπή του καθεστώτος του βάμβακος όπως προβλέπεται από την 31850/5.11.97 διϋπουργική απόφαση δεν έγιναν αποδεκτές για διάφορους λόγους (μη επαρκή δικαιολογητικά, κίνδυνοι καταλογισμών ποινών στη χώρα μας από την Ευρωπαϊκή 'Ενωση κλπ.). 

Το Υπουργείο Γεωργίας (δ/νση ΔΑΓΕΠ) με το αριθμ. 190268/7.12.98 έγγραφο προς την Κοινότητα ζητά να γίνουν αποδεκτές οι εκπρόθεσμες αυτές δηλώσεις από τις κατά τόπους Υπηρεσίες του Υπουργείου και να παραδώσουν το βαμβάκι τους οι παραγωγοί για ενίσχυση, λόγω του κοινωνικού προβλήματος που έχει δημιουργηθεί σε αυτούς από την άγνοια του για πρώτη φορά εφαρμοζόμενου Κοινοτ. Κανονισμού. 

Ο Υπουργός 

Γ. ΑΝΩΜΕΡΙΤΗΣ" 

33. Στην με αριθμό 3981/18-11-98 ερώτηση δόθηκε με το υπ' αριθμ. 152/10-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3981/18-11-98, που κατέθεσε ο Βουλευτής κ. Λ. Ι. Παπανικολάου σχετικά με την καταβολή επιδότησης ελαιοπαραγωγών Ν. Μεσσηνίας, σας πληροφορούμε τα εξής: 

Τα χρήματα για την επιδότηση του ελαιολάδου που ανέρχονται σε 7.117.000 δρχ. συνολικά στο Νομό Μεσσηνίας έχουν σταλεί για τις εξής περιοχές: Κυπαρισσία, Φιλιατρά, Γαργαλιάνους, Πύλο και Μελιγαλά. 

Για την περιοχή της Καλαμάτας παρουσιάζονται ελλείψεις στους φακέλλους με τα παραστατικά έγγραφα (κάποια από τα έγγραφα δεν είχαν τις απαραίτητες υπογραφές). 

'Εχει ζητηθεί να αποσταλούν τα εν λόγω έγγραφα υπογεγραμμένα προκειμένου να αρχίσει η πληρωμή των ελαιοπαραγωγών περιοχής Καλαμάτας Ν. Μεσσηνίας. 

Ο Υπουργός 

Γ. ΑΝΩΜΕΡΙΤΗΣ" 

34. Στην με αριθμό 3984/18-11-98 ερώτηση δόθηκε με το υπ' αριθμ. 153/10-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3984/18-11-98, που κατέθεσε ο Βουλευτής κ. Α. Χειμάρας, σχετικά με την καταβολή οικονομικών ενισχύσεων στα προϊόντα, σιτηρά, ελαιόλαδο, βαμβάκι και καπνό, σας πληροφορούμε τα εξής: 

Για το Νομό Φθιώτιδας έχουν δοθεί επιδοτήσεις για το ελαιόλαδο ύψους 3,821 εκατ. δρχ., η καταβολή των οποίων γίνεται πάντοτε μετά τις 15 Οκτωβρίου και όχι έως τις 15/10. 

Από τις 16 Νοεμβρίου έχουν αρχίσει και αποστέλλονται για πληρωμή οι εντολές που εκδίδονται για επιδοτήσεις στο βαμβάκι. 

Για τον τομέα του καπνού έχει δοθεί οικονομ. ενίσχυση μέχρι σήμερα ύψους 4.087.151.742 δρχ. 

'Οσον αφορά τα σιτηρά οι ημερομηνίες πληρωμής λήγουν 31/12/98 και προσφάτως διαβιβάστηκαν στην αρμόδια υπηρεσία του Υπ.Γε (ΔΙΔΑΓΕΠ) τα δικαιολογητικά για πληρωμή. 

Ο Υπουργός 

Γ. ΑΝΩΜΕΡΙΤΗΣ" 

35. Στην με αριθμό 4005/18-11-98 ερώτηση δόθηκε με το υπ' αριθμ. 158/10-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 4005/18-11-98 που κατέθεσε ο Βουλευτής κ. Δ. Σιούφας, σας πληροφορούμε τα εξής: 

Σύμφωνα με τις κοινοτικές διατάξεις που ισχύουν στον τομέα του καπνού η καταβολή της προκαταβολής (50%) της πριμοδότησης πραγματοποιείται μετά τις 6 Οκτωβρίου του έτους της εσοδείας και οπωσδήποτε πριν απ' την έναρξη των παραδόσεων στις επιχειρήσεις. 

Για την εν λόγω καταβολή απαιτείται η σύσταση εγγύησης είτε εκ μέρους των αιτούντων παραγωγών είτε εκ μέρους της ομάδας παραγωγών (ΕΑΣ) στην οποία ανήκουν ως μέλη. 

Ωστόσο απ' τα στοιχεία που έχουμε στη διάθεσή μας προκύπτει ότι το 30% των παραγωγών έχουν ήδη παραδώσει τα καπνά τους και επομένως αρχίζει άμεσα εκ μέρους του Οργανισμού η διαδικασία εξόφλησης της πριμοδότησης, ενώ για ένα άλλο 30% των παραγωγών έχουν αρχίσει οι διαδικασίες παράδοσης των καπνών. Επομένως για το μεγαλύτερο μέρος των παραγωγών δεν συντρέχει πλέον λόγος καταβολής της προκαταβολής. 

Ο Υπουργός 

ΓΕΩΡΓΙΟΣ ΑΝΩΜΕΡΙΤΗΣ" 

36. Στην με αριθμό 4108/19-11-98 ερώτηση δόθηκε με το υπ' αριθμ. 461/9-12-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης 4108/19-11-98 που κατέθεσε ο Βουλευτής κ. Ν. Τσιαρτσιώνης, σας γνωρίζουμε τα εξής: 

1. Η Ελλάδα παρακολουθεί με ιδιαίτερη προσοχή την ανάπτυξη της συνεργασίας της Τουρκίας με το Ισραήλ τα τελευταία χρόνια και ειδικότερα τη συνεργασία στο στρατιωτικό τομέα. 

Η χώρα μας έχει εκφράσει στην ισραηλινή πλευρά τον έντονο σκεπτικισμό της για τη συνεργασία αυτή, από την οποία η 'Αγκυρα προσδοκά να επωφεληθεί, πέραν των άλλων, και από την ισραηλινή εμπειρία στον τομέα αυτό. Το ενδεχόμενο αυτό πιθανόν να καταστήσει την Τουρκία περισσότερο επιθετική στο Αιγαίο και αδιάλλακτη στο Κυπριακό. 

Η ισραηλινή πλευρά έχει εκφράσει τόσο προς την χώρα μας, όσο και προς την Κυπριακή Δημοκρατία, τη διαβεβαίωσή της -και μάλιστα στο υψηλότερο δυνατό επίπεδο- ότι η συνεργασία αυτή δεν στρέφεται εναντίον τρίτων χωρών και πολύ περισσότερο κατά της Ελλάδας και της Κυπριακής Δημοκρατίας, κράτη με τα οποία το Ισραήλ επιθυμεί να διατηρήσει φιλικές σχέσεις. 

'Οσον αφορά τα ενεργειακά θέματα της ευρύτερης περιοχής, σημειώνουμε ότι, μέχρι αυτήν τη στιγμή, δεν έχουν αποφασισθεί οι "οδοί" μεταφοράς των υδρογονανθράκων προς δυσμάς. Κατά συνέπεια, είναι πρόωρο να λεχθεί ότι η Τουρκία έχει καταστεί "ρυθμιστής των ενεργειακών συμφερόντων των ισχυρών". Πάντως, η ελληνική πλευρά παρακολουθεί από πολύ κοντά το θέμα, αφού έχει άμεσα και ζωτικά συμφέροντα στον τομέα αυτό. 

2. Η Ευρωπαϊκή Επιτροπή παρουσίασε τελευταία δύο νέα σχέδια Κανονισμών Χρηματοδοτήσεως για την Τουρκία. Το πρώτο, για 15 ΜΕCUS, χαρακτηρίζει τη χώρα αυτή ως αναπτυγμένη, αφού αφορά την Τελωνειακή 'Ενωσή της με την Ε.Ε. και συνεπώς η σχετική απόφαση λαμβάνεται με ομοφωνία (άρθρο 235), ενώ το δεύτερο, για 135 ΜΕCU, αναφέρεται σε τουρκικές περιοχές που είναι υπό ανάπτυξη και επομένως η έγκρισή του λαμβάνεται με ενισχυμένη πλειοψηφία (άρθρο 130W). Η ενέργεια αυτή έχει ως προφανή στόχο την παράκαμψη της ελληνικής επιφύλαξης. 

Η πράξη αυτή της Ευρωπαϊκής Επιτροπής θέτει σοβαρά νομικά και πολιτικά ερωτήματα. Αποτελεί μείζονα θεσμική εκτροπή, ανοίγει το δρόμο στην επίλυση πολιτικών ζητημάτων μέσω "νομικών ακροβασιών", αν όχι πραξικοπημάτων και αντιβαίνει στο γράμμα και το πνεύμα του Ευρωπαϊκού Συμβουλίου του Κάρντιφ, δεδομένου ότι: 

α) Η Τουρκία δεν είναι αναπτυσσόμενη χώρα, αλλά συνδεδεμένη με την Ε.Ε., η οποία έχει επιπλέον Τελωνειακή 'Ενωση με αυτή. Είναι γενικά παράδοξη η άποψη ότι μία χώρα μπορεί να είναι εν μέρει ανεπτυγμένη και εν μέρει αναπτυσσόμενη. 

β) Αγνοείται η πολιτική πλευρά του ζητήματος και οι τουρκικές απειλές εναντίον της εδαφικής ακεραιότητας της Ελλάδας, επιδεικνύοντας έτσι πλήρη περιφρόνηση της Αρχής περί Κοινοτικής Αλληλεγγύης και 

γ) Υπερβαίνει τα Συμπεράσματα του Κάρντιφ, δεδομένου ότι η πρόσκληση του Ευρωπαϊκού Συμβουλίου προς την Ευρωπαϊκή Επιτροπή ήταν να ερευνήσει τη δυνατότητα χρηματοδότησης της Τουρκίας, στα πλαίσια της σχεδιαζόμενης για τη χώρα αυτή Ευρωπαϊκής Στρατηγικής, η οποία ασφαλώς δεν εμπίπτει στα αναπτυξιακά πλαίσια. 

Με τα δεδομένα αυτά η Ελλάδα, που πάντα πολιτεύεται στα πλαίσια της Ε.Ε. πάνω στη βάση Αρχών και της διεθνούς νομιμότητας και όχι με τυχοδιωκτικούς υπολογισμούς, θα καταψηφίσει τους παραπάνω δύο Κανονισμούς για τη χρηματοδότηση της Τουρκίας, όταν ολοκληρωθούν οι διαδικασίες που βρίσκονται τη στιγμή αυτή σε εξέλιξη (πρώτη ανάγνωση στο Ευρωπαϊκό Κοινοβούλιο) και στη συνέχεια, εφόσον ο δεύτερος απ' αυτούς υιοθετηθεί με την απαιτούμενη ενισχυμένη πλειοψηφία, θα προσφύγει στο Δικαστήριο Ευρωπαϊκών Κοινοτήτων, διότι όπως αναπτύχθηκε παραπάνω, τον θεωρεί παράνομο και καταχρηστικό. 

3. Ο διπλωματικός χειρισμός για την ενταξιακή πορεία της Κύπρου στην Ε.Ε. χρονολογείται από το 1994-95, ο οποίος κατέληξε στην γνωστή συμφωνία της 6ης Μαρτίου 1995, στα πλαίσια του Συμβουλίου Γενικών Υποθέσεων, όπου οι Εταίροι μας δέχθηκαν ότι η Κύπρος θα ενταχθεί με το πρώτο ενταξιακό κύμα των υποψηφίων χωρών στην Ε.Ε., και έτσι η Ελλάδα ανακάλεσε τις επιφυλάξεις της για την Τελωνειακή 'Ενωση Ε.Ε. - Τουρκίας. Στη συμφωνία αυτή, που επιβεβαιώθηκε στη συνέχεια από το Συμβούλιο Σύνδεσης Ε.Ε. - Κύπρου και μία σειρά Ευρωπαϊκών Συμβουλίων, πουθενά δεν τέθηκε ο όρος ότι η επίλυση του πολιτικού προβλήματος αποτελεί προϋπόθεση ή όρο για την ένταξη της Κύπρου στην 'Ενωση. Αντιθέτως αναφέρεται ότι η ενταξιακή πορεία της Κύπρου θα υποβοηθήσει και την επίλυση του Κυπριακού. 

Στην παρούσα φάση η Κύπρος άρχισε τις ουσιαστικές ενταξιακές της διαπραγματεύσεις στα πρώτα επτά Κεφάλαια του Κοινοτικού Κεκτημένου στις 10 Νοεμβρίου, πάνω στη βάση και της σχετικής 'Εκθεσης προόδου της Ευρωπαϊκής Επιτροπής, η οποία είναι ιδιαίτερα ικανοποιητική για τις υφιστάμενες επιδόσεις και τις προοπτικές ενσωμάτωσης των υπολοίπων Κεφαλαίων του Κεκτημένου. Συγκεκριμένα η Κύπρος βρίσκεται στην πρώτη θέση σε σύγκριση με το στάδιο προόδου των υπολοίπων υποψηφίων χωρών της Ανατολικής και Κεντρικής Ευρώπης. Στο Συμβούλιο Γενικών Υποθέσεων, που έγινε στις 9 Νοεμβρίου στις Βρυξέλλες, είναι αλήθεια ότι τέσσερα Κράτη-Μέλη (Γαλλία, Γερμανία, Ιταλία, Ολλανδία) προέβησαν σε (Κοινή) μονομερή Δήλωση, με την οποία εκφράζουν τις ανησυχίες τους για το ενδεχόμενο της μη επίλυσης του πολιτικού προβλήματος πριν από την ολοκλήρωση της ένταξης της Κύπρου στην Ε.Ε. Με δημόσιες διευκρινίσεις τους όμως εξήγησαν ότι σε καμία περίπτωση κάτι τέτοιο δεν μπορεί να θεωρηθεί ως όρος ή προϋπόθεση που θα αντιστοιχούσε στην αναγνώριση VETO στην Τουρκία επί της ενταξιακής πορείας της Κύπρου. 

Στην παραπάνω δήλωση απάντησε κατάλληλα η Ελλάδα με δική της μονομερή δήλωση. 

Σημειωτέο είναι ότι, ως μονομερής δήλωση, η δήλωση των "τεσσάρων" δεν γεννά έννομα αποτελέσματα. 

Η Κυβέρνηση δια της διπλωματικής οδού, καταβάλλει προσπάθειες να καθησυχάσει τους φόβους των χωρών αυτών, τους οποίους θεωρεί αβάσιμους. Υπάρχει ικανός χρόνος μέχρι την ολοκλήρωση των ενταξιακών διαπραγματεύσεων για να κινηθού με προς αυτήν τη κατεύθυνση. Εάν παρ' ελπίδα οι ανησυχίες τους δεν εξανεμισθούν ή ακόμα χειρότερα, λάβουν αρνητικότερο περιεχόμενο, η Κυβέρνηση θα υποχρεωθεί να επανεξετάσει τη θεώρησή της για το σύνολο της Διεύρυνσης. Προς το παρόν πιστεύουμε ότι, η ρήση "Τα συμπεφωνημένα δέον να τηρούνται" (pasta sunt servanta), που αποτελεί μία από τις νομικές και ηθικές Ευρωπαϊκές Αρχές, θα τηρηθεί μέχρι τέλους και στην περίπτωση της Κύπρου, απ' όλους τους Εταίρους της Ε.Ε. 

Ο Αναπληρωτης Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

37. Στην με αριθμό 4017/18-11-98 ερώτηση δόθηκε με το υπ' αριθμ. 2462/11-12-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Aπαντώντας στην ερώτηση 4017/18-11-98, που κατέθεσε ο Βουλευτής κ. Γιάννης Κουράκης, σχετικά με αιτήματα του Συνδέσμου Ξενοδοχοϋπαλλήλων Ν. Ηρακλείου, σας γνωρίζουμε τα ακόλουθα: 

1. Ως προς το αίτημα της μείωσης των χρονικών προϋποθέσεων συνταξιοδότησης των εποχιακώς απασχολούμενων ξενοδοχοϋπαλλήλων σας πληροφορούμε ότι οι ισχύουσες σήμερα ελάχιστες χρονικές προϋποθέσεις συνταξιοδότησης από το ΙΚΑ, δηλαδή οι 4.500 ημέρες ασφάλισης ή 4.050 για τους μεγάλης ηλικίας εργαζόμενους σε καμιά περίπτωση δεν θεωρείται ότι δύσκολα πραγματοποιούνται κατά τη διάρκεια του ασφαλιστικού βίου, αφού από την ισχύουσα νομοθεσία, παρέχεται η δυνατότητα συνυπολογισμού και άλλων χρόνων όπως, 400 ημέρες τακτικής ανεργίας και ασθένειας (μέχρι 200 σε κάθε περίπτωση, εφόσον εμπίπτουν στη τελευταία 1Οετία πριν από τη συνταξιοδότηση), χρόνος στρατιωτικής υπηρεσίας, χρόνος συνέχισης προαιρετικά της ασφάλισης καθώς και ο χρόνος της ετήσιας άδειας, ρύθμιση που ισχύει μόνο για τους ξενοδοχοϋπαλλήλους. 

Κατόπιν τούτων και με δεδομένο ότι σήμερα πολλές κατηγορίες ασφαλισμένων αντιμετωπίζουν προβλήματα συγκέντρωσης του ελαχίστου αριθμού ημερών ασφάλισης, λόγω δυσχερειών εξεύρεσης εργασίας καθ' όλη τη διάρκεια του έτους, είναι πολύ δύσκολη η υιοθέτηση ειδικής ρύθμισης μείωσης των χρονικών προϋποθέσεων συνταξιοδότησης από το ΙΚΑ, που θα αφορά συγκεκριμέγη μόνο κατηγορία εργαζομέγων. 

2. Τροποποίηση των ισχυουσών διατάξεων ώστε, για το ποσό σύνταξης των συνταξιούχων του ΙΚΑ, να λαμβάνονται υπόψη οι αποδοχές μόνο του τελευταίου έτους δεν αντιμετωπίζεται. 

Πάντως η Πολιτεία, μέσω του θεσμού των κατωτάτων ορίων, καθόρισε ότι η καταβαλλόμενη σύνταξη δεν μπορεί νη είναι μικρότερη από τα εκάστοτε ισχύοντα ποσά των κατωτάτων ορίων, καίτοι τα εξαγόμενα ποσά της σύνταξης σε πάρα πολλές περιπτώσεις είναι πολύ χαμηλότερα από τα όρια αυτά και τούτο γιατί οι ασφαλισμένοι οργανισμοί θα πρέπει να εξασφαλίσουν στους συνταξιούχους τους, με την παροχή αυτή, ένα ανεκτό όριο διαβίωσης. 

3. Για την καταπολέμηση της εισφοροδιαφυγής και την είσπραξη των καθυστερούμενων εισφορών των ξενοδόχων έχουν ληφθεί και λαμβάνονται όλα τα προβλεπόμενα νόμιμα μέτρα. 

Ειδικότερα για το ΙΚΑ, με τις διατάξεις του ν. 2556/97, προβλέπεται η σύσταση ειδικής υπηρεσίας που θα πραγματοποιεί αιφνιδιαστικούς ελέγχους και θα επιβάλλει υψηλά πρόστιμα σε περίπτωση απασχόλησης ανασφάλιστων εργαζομένων, ενώ δίδεται ιδιαίτερη βαρύτητα στη μηχανοργάνωση του ΙΚΑ και στην πρόσληψη ειδικευμένου προσωπικού. 

4. Ο θεσμός των βαρέων και ανθυγιεινών επαγγελμάτων, όπως είναι γνωστό, δημιουργήθηκε για να αντισταθμίσει την έλλειψη θεσμοθετημένης νομοθεσίας στο αντικείμενο της υγιεινής και ασφάλειας στους χώρους εργασίας και στις επιχειρήσεις καθώς επίσης, την αδυναμία των παλιών τεχνολογιών να απομακρύνουν τον επαγγελματικό κίνδυνο από τους χώρους εργασίας. 

Από την εποχή που ξεκίνησε ο θεσμός στη χώρα μας περισσότερες από εξήντα ομάδες επαγγελμάτων και εβδομήντα περίπου ειδικότητες εργαζομένων έχουν υπαχθεί στα βαριά και ανθυγιεινά επαγγέλματα, δηλαδή περίπου το 38% του συνόλου των άμεσα ασφαλισμένων. 

Αυτό που πρέπει να τονισθεί είναι ότι, όπως υπάρχουν πράγματι ανθυγιεινά και βαριά επαγγέλματα και θα υπάρχουν και στο μέλλον, όποιες μεταβολές και αν συμβούν στον εργασιακό χώρο, έτσι και κάποια από τα επαγγέλματα που έχουν χαρακτηρισθεί στο παρελθόν ως βαριά και ανθυγιεινά δεν μπορούν να χαρακτηρισθούν σήμερα ως βαριά. 

Μετά την εισβολή των νέων τεχνολογιών στην παραγωγή, θεωρείται αναγκαία κάποια αναθεώρηση του θεσμού υπό το πρίσμα των νέων εξελίξεων, η οποία θα περιέχει το βασικό πυρήνα των σημερινών βαρέων και ανθυγιεινών επαγγελμάτων. 

Πάντως όλοι οι κοινωνικοί εταίροι έχουν αγαγνωρίσει την αναγκαιότητα αναθεώρησης του θεσμού, η οποία όταν αποφασισθεί θα γίνει με τη συμμετοχή των εργαζομένων, και μετά από διάλογο με αυτούς. 

Επισημαίνεται ότι περισσότερο αγαγκαία από την αναθεώρηση, του θεσμού είναι η προσπάθεια βελτίωσης των συνθηκών εργασίας καθώς και ενίσχυσης υγιεινής και ασφάλειας τωγ εργαζομένων. 

5. Το θέμα της επέκτασης του ΤΑΞΥ συναρτάται με τη γενικότερη πολιτική πρωτοβάθμιας φροντίδας υγείας και την ανάπτυξη των δικτύων πρωτοβάθμιας φροντίδας υγείας και δεν μπορεί να αντιμετωπιστεί μεμονωμένα. 

Εξάλλου σε όσους νομούς δεν έχει επεκταθεί ακόμη το ΤΑΞΥ, οι ξενοδοχοϋπάλληλοι είναι ασφαλισμένοι στο ΙΚΑ, δικαιούνται των ίδιων με τους ασφαλισμένους του ΤΑΞΥ, σε έκταση και ύψος παροχών ασθένειας και μητρότητας και εξυπηρετούνται ικανοποιητικά από τις ήδη υπάρχουσες διοικητικές και οικονομικές υπηρεσίες των τοπικών υποκαταστημάτων του. 

6. Για το θέμα της δημιουργίας ιδιόκτητων διαγνωστικών κέντρων και πολυιατρείων, της καθιέρωσης του θεσμού του οικογενειακού γιατρού κλπ. σας γνωρίζουμε ότι τα θέματα αυτά, όπως μας πληροφόρησε το Ταμείο, έχουν απασχολήσει το Δ.Σ του, το οποίο όμως μέχρι σήμερα δεν μας έχει υποβάλει σχετική πρόταση. 

7. 'Οσον αφορά το θέμα της ιατροφαρμακευτικής κάλυψης των συνταξιούχων ξενοδοχοϋπαλλήλων από το ΤΑΞΥ και όχι από το ΙΚΑ, σας γνωρίζουμε ότι με τις παρούσες συνθήκες αυτό δεν είναι δυνατόν δεδομένου ότι δεν διαθέτει υπηρεσίες σε όλους τους νόμους της χώρας. 

8. Για το αίτημα της επαναφοράς, της 20ετίας για τη χορήγηση εφάπαξ βοηθήματος από τον Κλάδο Προνοίας του ΤΑΞΥ, χωρίς την προϋπόθεση της συνταξιοδότησης, σας γνωρίζουμε ότι το αίτημα αυτό δεν μπορεί να ικανοποιηθεί, επειδή οι διατάξεις του άρθρου 56 του ν. 2084/92, οι οποίες προβλέπουν ως προϋπόθεση για την καταβολή εφάπαξ βοηθήματος τη χορήγηαη σύνταξης, είναι γενικής εφαρμογής και ισχύουν για όλους τους ααφαλιστικούς φορείς Πρόνοιας από 1-1-98 και μετά. 'Οσον δε αφορά το αίτημα της αυτασφάλισης των εποχιακών εργαζομένων κατά τη νεκρά περίοδο στον εν λόγω κλάδο, θα μπορούσε αυτό να εξετασθεί από το Δ.Σ του ΤΑΞΥ υπό την προϋπόθεση όμως ότι ο ίδιος αυτός χρόνος θα έχει αναγνωρισθεί και ως χρόνος συντάξιμος οπό το συνταξιοδοτικό τους φορέα. 

9. 'Οσον αφορά το θέμα της Διοίκησης του ΤΑΞΥ σας πληροφορούμε ότι σύμφωνα με τις καταστατικές διατάξεις του Ταμείου, η θητεία του προέδρου και των μελών του Δ.Σ είναι τριετής. 

Συμμετέχουν σ' αυτό, εκτός από τους εκπροσώπους των ασφαλισμένων, των εργοδοτών και των συνταξιούχων (ν.1539/85) και πρόσωπα τα οποία έχουν ειδικές γνώσεις σε θέματα οικονομικά, διοίκησης και οργάνωσης. 

Η σύνδεση των Δ.Σ. των Ασφαλιστικών Οργανισμών διευρύνθηκε με τη συμμετοχή των παραπάνω προσώπων, σύμφωνα με το ν. 1892/9Ο και την οικ. 1592/9Ο Κοινή Υπουργική Απόφαση με σκοπό την καλύτερη αντιμετώπιση των προβλημάτων των Ταμείων και την ευρυθμότερη λειτουργίας τους 

10. Αναφορικά με την αγορά ιδιόκτητων κτιρίων για τη στέγαση των γραφείων του ΤΑΞΥ στο Νομό Ηρακλείου, σας γνωρίζουμε ότι το Δ.Σ. του Ταμείου με την υπ' αριθμ. 107/10/24-2-98 απόφασή του αποφάσισε κατ' αρχήν την αγορά ακινήτου στο Ηράκλειο για στέγαση του ΤΑΞΥ Ηρακλείου. Η απόκτηση όμως ακινήτων για στέγαση των περιφερειακών υπηρεσιών του ΤΑΞΥ, θα εξετασθεί αφού προηγηθεί εμπεριστατωμένη μελέτη αναφορικά με τις Υπηρεσίες του ΤΑΞΥ που θα εγκατασταθούν σ' αυτά, συμπεριλαμβανομένων και των υπό ίδρυση μονάδων παροχής ιατροφαρμακευτικής περίθαλψης, εργαστηρίων κλπ., τον αναγκαίο για το σκοπό αυτό χώρο, την εκτίμηση του κόστους αγοράς και την οικονομική αποδοτικότητα του προς αγορά κτιρίου σε σχέση με τη σημερινή κατάσταση (μισθωμένο κτίριο). Κατόπιν αυτού το Ταμείο βρίσκεται σε διερεύνηση και προώθηση μιας προκαταρκτικής μελέτης για την αξιολόγηση του όλου θέματος. 

11. 'Οσον αφορά την Μηχανοργάνωση - Μηχανογράφηση των υπηρεσιών του ΤΑΞΥ σας γνωρίζουμε ότι στο Ταμείο υπάρχουν: 

α) Πέντε (5) προσωπικοί υπολογιστές (ΡC) για ενημέρωση-υποστήριξη των Διοικητικών και Οικονομικών Υπηρεσιών. 

β) 'Ενα δίκτυο με επτά προσωπικούς υπολογιστές (1 server και 6 προσωπικοί υπολογιστές), όπου αναπτύσσονται και υποστηρίζονται μικρής κλίμακας μηχανογραφικές εφαρμογές, όπως: 

- Δημιουργία μητρώου ασφαλισμένων (με βάση την απογραφή Νοεμβρίου 1996 - Μαρτίου 1997) με στόχο την καταγραφή εσόδων ασφάλισης. 

- Υπολογισμός εφάπαξ βοηθήματος ασφαλισμένων και επιστροφή ατομικών εισφορών. 

- Παρακολούθηση - υποστήριξη του Κλάδου Ασθένειας (ιατροί, κλινικές, νοσοκομεία, εργαστηριακά κέντρα, ενημέρωση ασφαλισμένων, στατιστικά στοιχεία, κλπ.). 

- Μητρώο Υπαλλήλων 

Επίσης στη Διεύθυνση Μηχανογραφικών Εφαρμογών της Γενικής Γραμματείας Κοινωνικών Ασφαλίσεων, έχει υποβληθεί αίτημα για προμήθεια τριών προσωπικών υπολογιστών, οι οποίοι θα συνδεθούν στο υπάρχον δίκτυο με σκοπό την ολοκλήρωση-υποστήριξη του Μητρώου Ασφαλισμένων και του Μητρώου Εργοδοτών, αλλά και τη μεταξύ τους σχέση. 

Τέλος, όσον αφορά τη συνολική Μηχανογραφική υποστήριξη, το Ταμείο είναι σε συνεχή επαφή με το ΚΗΥΚΥ και τη Γενική Γραμματεία Κοινωνικών Ασφαλίσεων για την ένταξη του στις αντίστοιχες εφαρμογές του Ενιαίου Κλαδικού Λογιστικού Σχεδίου και του Πακέτου Εφαρμογών για τα "Μικρά Ασφαλιστικά Ταμεία". 

12. Το πρόβλημα της ανεργίας αποτελεί για την Κυβέρνηση ζήτημα ύψιστης πολιτικής προτεραιότητας. 

Για το λόγο αυτό και στα πλαίσια του προγράμματος σύγκλισης (1994-1999), της Ελληνικής οικονομίας, έχει εκπονηθεί πολυετές πρόγραμμα απασχόλησης, στο οποίο παρουσιάζεται η στρατηγική για την καταπολέμηση της ανεργίας, καθώς και οι βασικές κατευθυντήριες γραμμές. 

'Οσον αφορά τους νέους έχουν ληφθεί τα παρακάτω μέτρα. 

Α. Βελτίωση της κατάρτισης των νέων: 

Στα πλαίσια της κοινοτικής πρωτοβουλίας YOYTHSTART, και για την πρώτη φάση εφαρμογής 1994-97 εγκρίθηκαν για την Ελλάδα συνολικά 34 προτάσεις, των οποίων η υλοποίηση περιλαμβάνει διακρατική συνεργασία με ανταλλαγές εκπαιδευτών και εκπαιδευόμενων, μεταφορά και ανταλλαγή τεχνογνωσίας και μοντέλων επαγγελματικού προσανατολισμού μεταξύ των διακρατικών εταίρων καθώς και τη δημιουργία δικτύων. 

Η φάση αυτή χρηματοδοτήθηκε συνολικά με το ποσό των 2,532 δισ. δρχ, (συμμετοχή ΕΚΤ 75%). 

Για τη δεύτερη φάση εφαρμογής 1998-1999 έχουν εγκριθεί και άρχισε η υλοποίηση 48 προτάσεων συνολικής χρηματοδότησης 4.753 δις δραχ. 

Κίνητρα για την πρόσληψη νέων: 

Από 20-8-96 έως 31-12-97 οι ιδιωτικές επιχειρήσεις μπορούν να επιχορηγηθούν για τη μείωση του έμμεσου μη μισθολογικού τους κόστους εργασίας όταν προσλαμβάνουν νέους ηλικίας 20-29 ετών. Το μέτρο αφορά την πρόσληψη 8.000 ατόμων, εφαρμόζεται από 1-3-97. 

Εφαρμόζεται σειρά προγραμμάτων επιχορήγησης εργοδοτών για τη δημιουργία νέων θέσεων εργασίας ορισμένα εκ των οποίων αφορούν ειδικά τους νέους. 

Συγκεκριμένα: 

Πρόγραμμα "Α" για ανέργους 15-25 ετών. 

Πρόγραμμα "Ε" το οποίο αφορά επιπλέον επιχορήγηση επιχειρήσεων που λειτουργούν σε θύλακες ανεργίας. Οι νέοι μπορούν να ενταχθούν στο πρόγραμμα αυτό. 

Προγράμματα επιχορήγησης νέων ελεύθερων επαγγελματιών, οι νέοι μπορούν να ενταχθούν στα προγράμματα αυτά. Η επιχορήγηση είναι υψηλότερη για τη δημιουργία επιχειρήσεων σε θύλακες ανεργίας. 

- Λήψη μέτρων υπέρ των ανέργων γυναικών και της προώθησης ίσων ευκαιριών. 

Εφαρμόζεται σειρά προγραμμάτων επιχορήγησης εργοδοτών νέων θέσεων εργασίας, ορισμένα εκ των οποίων αφορούν ειδικά τις άνεργες γυναίκες. 

Συγκεκριμένα: 

"Πρόγραμμα Α" για ανέργους 15-25 ετών, οι νέες άνεργες γυναίκες μπορούν να ενταχθούν στο πρόγραμμα αυτό. 

"Πρόγραμμα Β" για άνεργες γυναίκες 15-64 ετών, οι άνεργες γυναίκες μπορούν να ενταχθούν σε αυτό το πρόγραμμα με την προϋπόθεση ότι είναι νεοεισερχόμενες ή επανεντασσόμενες μετά από 12μηνη τουλάχιστον απουσία τους από την αγορά εργασίας. 

"Πρόγραμμα Γ" για τη δημιουργία θέσεων εργασίας για άτομα ηλικίας 26-64 ετών. Οι άνεργες γυναίκες μπορούν να ενταχθούν στο πρόγραμμα αυτό. 

"Πρόγραμμα Δ" για ανέργους που προέρχονται από ομαδικές απολύσεις ή από επιχειρήσεις που απασχολούσαν περισσότερους των 50 μισθωτών και έπαψαν να λειτουργούν. Οι άνεργες γυναίκες μπορούν να ενταχθούν στο πρόγραμμα αυτό. 

"Πρόγραμμα Ε" το οποίο αφορά επιπλέον επιχορήγηση επιχειρήσεων που λειτουργούν σε θύλακες ανεργίας. Οι μακροχρόνια άνεργες γυναίκες μπορούν να ενταχθούν στο πρόγραμμα αυτό. 

Προγράμματα επιχορήγησης νέων ελεύθερων επαγγελματιών. Οι άνεργες γυναίκες μπορούν να ενταχθούν στα προγράμματα αυτά. Η επιχορήγηση υψηλότερη για τη δημιουργία επιχειρήσεων σε θύλακες ανεργίας. 

Στα πλαίσια της Κοινοτικής πρωτοβουλίας ΝOW, και για την πρώτη φάση εφαρμογής 1994-1997 εγκρίθηκαν για την Ελλάδα συνολικά 29 προτάσεις των οποίων η υλοποίηση περιλαμβάνει διακρατική συνεργασία με αλλαγές εκπαιδευτών και εκπαιδευόμενων, μεταφορά και ανταλλαγή τεχνογγωσίας και μοντέλων επαγγελματικού προσανατολισμού μεταξύ των διακρατικών εταίρων, καθώς και τη δημιουργία δικτύων. Η φάση αυτή χρηματοδοτήθηκε συνολικά με το ποοό των 3,612 δισ. δραχμές. Στην πρώτη φάση συμμετέχουν 880 γυναίκες. 

Για τη δεύτερη φάση εφαρμογής 1998-1999 έχουν εγκριθεί και άρχισε η υλοποίηση 33 προτάσεων συνολικής χρηματοδότησης 4.900 δις δραχ. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

38. Στην με αριθμό 4176/23-11-98 ερώτηση δόθηκε με το υπ' αριθμ. 459/9-12-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης 4176/23-11-98 που κατέθεσε ο Βουλευτής κ. Π. Καμμένος, σας γνωρίζουμε τα εξής: 

1. Το Υπουργείο Εξωτερικών αλλά και η Γενική Γραμματεία Απόδημου Ελληνισμού δεν είχαν μέχρι σήμερα γίνει αποδέκτες αιτημάτων αρμοδιότητάς τους για τη στήριξη ελληνόφωνων κοινοτήτων της νότιας Ιταλίας. Με ιδιαίτερη χαρά θα εξετάσουμε παρόμοια αιτήματα, στο μέτρο πάντα των δυνατοτήτων μας, εφόσον ενημερωθούμε ανάλογα. 

Παράλληλα, η Γενική Γραμματεία Απόδημου Ελληνισμού, στο πλαίσιο του Παγκόσμιου Προγράμματος Φιλοξενίας παιδιών Απόδημων Ελλήνων σε κατασκηνώσεις στην Ελλάδα, φιλοξενεί μετά από αίτημα και του Γενικού Προξενείου της Ελλάδας στη Νάπολη, από το 1996 και κάθε χρόνο, 40 παιδιά ηλικίας 8-14 ετών από την Καλαβρία και την Απουλία. Τα παιδιά που φιλοξενούνται επιλέγονται από τους διδάσκοντες 'Ελληνες δασκάλους στις κατά τόπους περιοχές και αφού προηγουμένως εξετασθούν στην ελληνική γλώσσα με επιτυχία. Παρέχεται έτσι κίνητρο για την προσέλκυση του ενδιαφέροντος των παιδιών για την εκμάθηση και διάδοση της Ελληνικής Γλώσσας. Τα τελευταία χρόνια έχουν αποσπαστεί στην Απουλία (σήμερα υπηρετούν 5) και στην Καλαβρία (σήμερα υπηρετούν 3) δάσκαλοι για την διδασκαλία της Ελληνικής. 

2. Η ίδρυση "έδρας ελληνικής διαλέκτου Νοτίου Ιταλίας", θα ήταν δυνατή, στο πλαίσιο του τμήματος νεοελληνικών σπουδών του Πανεπιστημίου Λέτσε που ήδη λειτουργεί, αλλά και άλλων πανεπιστημιακών τμημάτων στην ευρύτερη περιοχή της Νοτίου Ιταλίας (Σικελικό Ινστιτούτο Βυζαντινών και Νεοελληνικών Σπουδών, Ινστιτούτο Ελληνικής Φιλολογίας του Πανεπιστημίου του Παλέρμο, Τμήμα Σπουδών Ανατολικής Ευρώπης του Πανεπιστημιακού Ινστιτούτου της Νάπολης, έδρα Νεοελληνικής Γλώσσας και Λογοτεχνίας του Πανεπιστημίου της Κατάνιας κλπ.), δεδομένου ότι, όπως είναι γνωστό, η αρχή της αυτοδιοίκησης των Πανεπιστημίων, η οποία είναι μία διεθνώς ισχύουσα αρχή, επιβάλλει όπως η απόφαση για την ίδρυση ή κατάργηση μιας πανεπιστημιακής έδρας να λαμβάνεται από τις αντίστοιχες πρυτανείες. Το σχετικό αίτημα θα μπορούσε να τεθεί, από την πλευρά μας, κατά την επόμενη σύνοδο της Μικτής Ελληνο - Ιταλικής Μορφωτικής Επιτροπής και σε περίπτωση αποδοχής του, η χώρα μας θα καταβάλει κάθε προσπάθεια για τη στήριξη του όλου εγχειρήματος. 

Αξίζει εξάλλου να σημειωθεί ότι, με τη στήριξη του Γενικού μας Προξενείου στη Νάπολη, αλλά και του Υπουργείου Εθνικής Παιδείας και Θρησκευμάτων, το Δημοτικό Μορφωτικό Κέντρο του Μαρτάνο (Λέτσε) συντονίζει, εδώ και πέντε περίπου χρόνια, τη συγκριτική διδασκαλία της νεοελληνικής γλώσσας με τη γλώσσα "Γκρίκο του Σαλέντο", σε όλα περίπου τα σχολεία και τους πολιτιστικούς συλλόγους της ελληνόφωνης περιοχής, με τη συμμετοχή 800 περίπου μαθητών και 200 ενηλίκων. 

3. Το ζήτημα της έκδοσης λεξικού προσαρμοσμένου στις ανάγκες των κοινοτήτων του Σαλέντο, θα τεθεί άμεσα υπόψη ελληνικών πανεπιστημιακών και άλλων ερευνητικών φορέων ('Ιδρυμα Ερευνών, Ακαδημία Αθηνών, Κέντρο Ελληνικής Γλώσσας του Υπουργείου Εθνικής Παιδείας κ.ο.κ). 

4. Τέλος, το Υπουργείο Εξωτερικών δεν έχει αρμοδιότητα για τα θέματα τηλεόρασης και τύπου στα οποία αναφέρεστε και γι' αυτό διαβιβάζουμε την Ερώτηση στο Υπουργείο Τύπου και Μέσων Μαζικής Ενημέρωσης, με την παράκληση να σας ενημερώσει σχετικά. 

Ο Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

39. Στην με αριθμό 3878/17-11-98 ερώτηση δόθηκε με το υπ'αριθμ. 460/9-12-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης 3878/17-11-98 του Βουλευτή κ. Σ. Τσιτουρίδη και σ' ό,τι μας αφορά, σας γνωρίζουμε τα εξής: Από τον κατάλογο των οδηγιών, που δεν έχουν ενσωματωθεί στην εθνική νομοθεσία, μόνο ο τομέας τηλεπικοινωνιών φαίνεται να παρουσιάζει κάποια καθυστέρηση, και αυτό λόγω της πολυπλοκότητας των θεμάτων που οι σχετικές οδηγίες καλύπτουν και της ευαισθησίας προσαρμογής της ελληνικής αγοράς στις κοινοτικές απαιτήσεις. 

Παρ' όλα αυτά, απ' όσο είμαστε σε θέση να γνωρίζουμε, οι αρμόδιες υπηρεσίες καταβάλλουν κάθε δυνατή προσπάθεια για την ταχεία ολοκλήρωση της διαδικασίας, τόσο σε επίπεδο κάθετων υπηρεσιών, όσο και σε ψηλότερο επίπεδο. Η εμπλοκή όμως, τις περισσότερες φορές, πολλών συναρμοδίων φορέων, έχει ως συνέπεια την υπέρβαση των αποκλειστικών προθεσμιών εναρμόνισης. 

Εξάλλου, στο πλαίσιο τόσο των διμερών επαφών των εκπροσώπων της ελληνικής διοίκησης με αξιωματούχους της Ευρωπαϊκής Επιτροπής, όσο και περιοδικών συναντήσεων (reuniοns pacquet) με τη Γενική Γραμματεία της Επιτροπής, παρέχονται σε διαρκή βάση πληροφορίες προς την τελευταία γύρω από την πορεία ενσωμάτωσης όλων των οδηγιών της εσωτερικής αγοράς, αλλά και άλλων τομέων, στην εθνική νομοθεσία. Η συνεργασία αυτή με τις υπηρεσίες της Επιτροπής, έχει κριθεί άψογη. Σημειώνουμε ότι, η επόμενη συνάντηση-πακέτο για τις εξελίξεις στον τομέα της εναρμόνισης, έχει προγραμματιστεί με πρωτοβουλία του Υπουργείου Εξωτερικών για τον προσεχή Μάρτιο ('99). Επίσης επισημαίνεται ότι, τα τελευταία χρόνια έχουν σημαντικά περιοριστεί οι καταδικαστικές αποφάσεις για μη ενσωμάτωση κοινοτικών οδηγιών στην εσωτερική έννομη τάξη, πράγμα που αποδεικνύει ότι οι εντατικές προσπάθειες που έχουν δρομολογηθεί, έχουν αρχίσει να αποδίδουν. 

Τέλος, όσον αφορά το χρονοδιάγραμμα ενσωμάτωσης των οδηγιών για τις οποίες γίνεται λόγος στην ερώτηση, αρμόδια να απαντήσουν είναι, καταρχήν, τα υπουργεία στην αρμοδιότητα των οποίων ανήκει ο κάθε ένας τομέας οδηγιών. 

Ο Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

40. Στις με αριθμούς 4026-4074/18-11-98 ερωτήσεις δόθηκε με το υπ'αριθμ. 41144/9-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση των 4026-4074/18.11.98 ερωτήσεων που κατέθεσε ο Βουλευτής κ. Στ. Παπαδόπουλος, σχετικά με τη χρηματοδότηση των Δήμων Παρανεστίου, Δοξάτου, Προσοτσάνης, Νευροκοπίου, Κυργίων και Δράμας (ΠΡΟΑΣΤΙΑ: Νέας Αμισσού, Κυργίων, Ταξιαρχών και Νέας Σεβάστειας) και των κοινοτήτων Καλαμπακίου, Ανθοχωρίου, Ξηροποτάμου, Μικροπόλεως, Καλής Βρύσης, Χαριτωμένης, Φωτολείβους, Κουδουνίων, Γρανίτη, Φτελιάς, Μικροκλεισούρας, Ποταμών, Νικηφόρου, Περιθωρίου, Βώλακα, Παγωνερίου, Σιταγρών, Πτελέας, Καλαμώνα, Ανδριανής, Πλατανιάς, Μεγαλόκαμπου, Μαυρολεύκης, Οχυρού, Κατάφυτου, Μαυροβάτου, Μικροχωρίου, Μοναστηρακίου, Αργυρουπόλεως, Αγίου Αθανασίου, Βαθυτόπου, Λευκογείων, Βροντούς, Ψηλής Ράχης, Πετρούσα, Περιχώρας, Κοκκινογείων, Πλατανόβρυσης, Νεροφράχτη, Μικρόκαμπου, Κεφαλαρίου Νομού Δράμας σας πληροφορούμε ότι, σύμφωνα με τις διατάξεις του άρθρ.13, παρ.7 του ν.2539/1997. "Συγκρότηση της Πρωτοβάθμιας Τοπικής Αυτοδιοίκησης", από 1-1-1998 απαγορεύεται η χορήγηση έκτακτων οικονομικών ενισχύσεων σε δήμους και κοινότητες από ειδικούς λογαριασμούς. 

Θα εξετασθεί όμως η δυνατότητα χρηματοδότησης των ανωτέρω Κοινοτήτων από το Πρόγραμμα ΕΠΤΑ, σύμφωνα με τη διαδικασία που προβλέπεται από την 19797/5-6-98 Υπουργική Απόφαση. 

Ο Υφυπουργός 

Γ. ΦΛΩΡΙΔΗΣ" 

41. Στις με αριθμούς 3917-3965/17-11-98 ερωτήσεις δόθηκε με το υπ'αριθμ. 41146/9-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση των 3917-3965/17.11.98 ερωτήσεων που κατέθεσε ο Βουλευτής κ. Στ. Παπαδόπουλος, σχετικά με τη χρηματοδότηση των Δήμων Δράμας (Προαστίου, Ταξιαρχών, Νέας Σεβαστείας, Ν. Αμισσός, Κυργίων Μ.Αλεξάνδρου), Παρανεστίου, Δοξάτου, Προσοτσάνης Νευροκοπίου, και των Κοινοτήτων Πτελέας, Φτελιάς, Νεροφράχτη, Κεφαλαρίου, Καλαμπακίου, Πλατανόβρυσης, Καλαμώνα, Ανδριανής, Πλατανιάς, Αγίου Αθανασίου, Αργυρουπόλεως Μοναστηρακίου, Μικροχωρίου, Μαυροβάτου, Κατάφυτου, Οχυρού, Μαυρολεύκης, Μεγαλόκαμπου, Μικρόκαμπου, Βαθύτοπου, Λευκογείων, Φωτολείβους, Χαριτωμένης, Καλής Βρύσης, Μικροπόλεως, Σιταγρών, Ξηροποτάμου, Κοκκινογείων, Περιχώρας, Πετρούσα, Ψηλής Ράχης, Βροντούς, Κουδουνίων, Ανθοχωρίου, Γρανίτη, Ποταμών, Μικροκλεισούρας, Νικηφόρου, Περιχωρίου, Βώλακα, Παγωνερίου" Νομού Δράμας, σας πληροφορούμε ότι, σύμφωνα με τις διατάξεις του άρθρ.13, παρ.7 του ν.2539/1997: "Συγκρότηση της Πρωτοβάθμιας Τοπικής Αυτοδιοίκησης", από 1-1-1998 απαγορεύεται η χορήγηση έκτακτων οικονομικών ενισχύσεων σε δήμους και κοινότητες από ειδικούς λογαριασμούς. 

Θα εξετασθεί όμως η δυνατότητα χρηματοδότησης των ανωτέρω Κοινοτήτων από το Πρόγραμμα ΕΠΤΑ, σύμφωνα με τη διαδικασία που προβλέπεται από την 19797/5-6-98 υπουργική απόφαση. 

Ο Υφυπουργός 

Γ. ΦΛΩΡΙΔΗΣ" 

42. Στην με αριθμό 3883/17-11-98 ερώτηση δόθηκε με το υπ'αριθμ. 41233/11-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3883/17-11-98 που κατατέθηκε στη Βουλή των Ελλήνων από το Βουλευτή κ. Η. Βεζδρεβάνη και αναφέρεται στην κατασκευή δικτύου αποχέτευσης στους Δήμους Παραμυθιάς και Φιλιάτες του Ν. Θεσπρωτίας, σας γνωρίζουμε ότι, οι αποχετεύσεις των Δήμων είναι στις άμεσες προτεραιότητες και θα αντιμετωπισθούν κατά την κατάρτιση του Γ'ΚΠΣ. 

Ο Υφυπουργός 

Γ. ΦΛΩΡΙΔΗΣ" 

43. Στην με αριθμό 4008/18-11-98 ερώτηση δόθηκε με το υπ'αριθμ. 41237/11-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 4008/18-11-98 που κατατέθηκε στη Βουλή των Ελλήνων από τους Βουλευτές κυρίους Ν. Γκατζή και Α. Κανταρτζή αναφορικά με την έλλειψη Δημαρχείων στους νέους Δήμους του Ν. Μαγνησίας, σας πληροφορούμε τα εξής: 

Τα προβλήματα υποδομής και ανάπτυξης που αντιμετωπίζουν τα δημοτικά διαμερίσματα των Νέων Δήμων, θα αντιμετωπισθούν από το Ειδικό Πρόγραμμα Τοπικής Αυτοδ/σης (ΕΠΤΑ) σύμφωνα με το ν. 2539/97, περί ανασυγκρότησης της Πρωτοβάθμιας Τοπικής Αυτοδ/σης. 

'Ηδη έχει συνταχθεί το προσχέδιο του προγράμματος, βάσει των αναγκών σε υποδομές, όπως αυτές διατυπώθηκαν και καταγράφηκαν σε ειδικές συσκέψεις, με τους Προέδρους όλων των Κοινοτήτων που συγκροτούν τους νέους Δήμους. 

Το οριστικό σχέδιο του (ΕΠΤΑ) θα συνταχθεί, αφού προηγουμένως διατυπώσουν τις απόψεις τους τα νέα αιρετά Δημοτικά Συμβούλια. 

Ο Υφυπουργός 

Γ. ΦΛΩΡΙΔΗΣ" 

44. Στην με αριθμό 3744/12-11-98 ερώτηση δόθηκε με το υπ'αριθμ. 7029/9-12-98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 3744/12-11-98 του Βουλευτή κ. Λ. Κουρή, σας γνωρίζουμε τα εξής: 

Κατ' αρχήν, όπως προκύπτει από το αριθ. Γ.Α. 43902/20.11.98 έγγραφο της Δημόσιας Επιχείρησης Ανέγερσης Νοσηλευτικών Ιδρυμάτων (ΔΕΠΑΝΟΜ), που σας επισυνάπτουμε, η άδεια οικοδόμησης του έργου είναι νόμιμη αφού αυτό θα κατασκευαστεί σύμφωνα με τη διυπουργική απόφαση ΦΕΚ 407 Δ/16.6.98 κατά παρέκκλιση από τις διατάξεις του ΓΟΚ 85 (ν. 1577/85) και του Κτιριοδομικού Κανονισμού (Υ.Α. 3046/304/ΦΕΚ 59 Δ/89). 

Η απόφαση αυτή, σύμφωνα με την παρ. 2 του άρθρου 9 του ν. 1398/83 (ΦΕΚ 144 Α') επέχει θέση άδειας οικοδόμησης. 

Η ΔΕΠΑΝΟΜ με πρόσφατο έγγραφό της ενημέρωσε το Δασαρχείο Πειραιά για την κατασκευή του έργου, το δε Δασαρχείο δεν έφερε καμία αντίρρηση (έγγραφό του αριθ. 3077/25.6.98). 

'Εγκριση δόθηκε και από την Αρχαιολογική Υπηρεσία (Β' Εφορία Αρχαιοτήτων) με σχετικό έγγραφό της (αριθ. 5772/23.10.98). 

Τέλος σημειώνουμε, ότι από τη λειτουργία του εργαστηρίου δεν παράγονται τοξικά απόβλητα και δεν λειτουργεί αποτεφρωτικός κλίβανος ώστε να απαιτείται η εκπόνηση μελέτης Περιβαλλοντικών Επιπτώσεων σύμφωνα με το άρθρο 9 της ΚΥΑ 69269/5387/25.10.90 ΦΕΚ 678/25.10.90. 

Η συμβολή του ΚΕΔΥ στην προστασία της Δημόσιας Υγείας είναι σημαντική και η ανάπτυξη των νέων εγκαταστάσεων για το σκοπό αυτό απαραίτητη. 

Ο Υφυπουργός 

ΝΙΚ. ΦΑΡΜΑΚΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

45. Στην με αριθμό 3788/13-11-98 ερώτηση δόθηκε με το υπ'αριθμ. 7357/7-12-98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Σε απάντηση της ερώτησης 3788/13-11-98 του Βουλευτή κ. Λευτέρη Ι. Παπανικολάου, σχετικά με την κυκλοφορία στην αγορά αναψυκτικών με την ονομασία "ΒΟΜΒΑ" σε φιάλη με σχήμα "χειροβομβίδας", σας γνωρίζουμε τα εξής: 

1. Με αφορμή τη σχετική ερώτησή σας, αρμόδιοι υπάλληλοι της Υπηρεσίας μας πραγματοποιήσαν υγειονομικούς ελέγχους σε μεγάλο αριθμό επιχειρήσεων υγειονομικού ενδιαφέροντος, οι οποίες διαθέτουν αναψυκτικά και οινοπνευματώδη ποτά και μόνο σε μία επιχείρηση διαπιστώθηκε να πωλείται το συγκεκριμένο προϊόν από την οποία πήραμε σχετικό δείγμα. 

2. Από το μακροσκοπικό έλεγχο και τις αναγραφόμενες ενδείξεις της φιάλης διαπιστώσαμε ότι: α) το προϊόν παρασκευάζεται σε χώρα της Ευρωπαϊκής 'Ενωσης είναι μη αλκοολούχο ποτό και περιέχει μεταξύ των άλλων συστατικών καφεϊνη, β) οι σχετικές ενδείξεις επί της φιάλης ήταν δυσανάγνωστες με αποτέλεσμα η ενημέρωση του καταναλωτή τόσο για την σύσταση όσο και για την αποφυγή κατανάλωσης από άτομα ευαίσθητα στην καφεϊνη παιδιά και πάσχοντες από διαβήτη, να καθίσταται αδύνατη. 

3. 'Υστερα από τα ανωτέρω επικοινωνήσαμε με το Υπουργείο Ανάπτυξης ως αρμόδιο για την επισήμανση των προϊόντων, όπου μας πληροφόρησαν, ότι το προϊόν έχει δεσμευθεί έως ότου ο εισαγωγέας του συμμορφωθεί με τις ισχύουσες Διατάξεις, διότι προκειμένου το αναφερόμενο προϊόν να διατίθεται στην αγορά θα πρέπει ο εισαγωγέας να συμμορφωΘεί με τις προϋποθέσεις του Γενικού Χημείου του Κράτους, που αφορούν την επισήμανσή του, λόγω της υψηλότερης περιεκτικότητας του σε καφεϊνη (250mg lt), από τα συνήθως καταναλισκόμενα τύπου Cola ποτά (150mg lt). 

Επίσης στην επισήμανση του προϊόντος θα πρέπει υποχρεωτικά να αναγράφεται προειδοποιητική φράση, όπως π.χ. "Να αποφεύγεται η κατανάλωση του προϊόντος από άτομα ευαίσθητα στην καφεϊνη", ούτως ώστε οι καταναλωτές, που έχουν ευαισΘησία στην ουσία αυτή, να ενημερώνονται για το προϊόν, που πιθανόν να αγοράσουν. 

Το μέτρο αυτό (της πρόσθετης επισήμανσης) αποτελεί την πλέον πρόσφορή ρύμθιση, διότι επιτυγχάνεται ο επιδιωκόμενος επιθυμητός στόχος (προστασία της Δημόσιας Υγείας και του καταναλωτή). 

Σε ότι αφορά την παρουσίαση του ποτού (φιάλη ομοιάζουσα με οβίδα), σε συνδυασμό με την ονομασία του (Bomba energia), αρμόδια Υπηρεσία να αποφανθεί είναι η Δ/νση Τεχνικού Ελέγχου, της Γενικής Γραμματείας Καταναλωτή, του Υπουργείου Ανάπτυξης. 

Ο Υφυπουργός 

ΝΙΚ. ΦΑΡΜΑΚΗΣ" 

46. Στην με αριθμό 3829/13-11-98 ερώτηση δόθηκε με το υπ'αριθμ. 1906/11-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3829/13.11.98 του Βουλευτή κ. Πέτρου Κατσιλέρη, σχετικά με την απαλλοτρίωση οικοπεδικής έκτασης για την ανέγερση του Μουσικού Γυμνασίου - Λυκείου Καλαμάτας, σας γνωρίζουμε τα ακόλουθα: 

'Υστερα από την αποκέντρωση του Προγράμματος Δημοσίων Επενδύσεων, η ευθύνη για τη σύνταξη του προγράμματος σχολικής στέγης ανάγεται στην αποκλειστική αρμοδιότητα της Νομαρχιακής Αυτοδιοίκησης. 

Το Νομαρχιακό Συμβούλιο κάθε νομού αξιολογεί και ιεραρχεί τις υπάρχουσες ανάγκες σχολικής στέγης και εντάσσει στο Νομαρχιακό Πρόγραμμα τις πιο επείγουσες χωρίς την παρέμβαση του Υπουργείου Παιδείας. 

Η επιχορήγηση του ΥΠ.Ε.Π.Θ. για τη Νομαρχιακή Αυτοδιοίκηση Μεσσηνίας για το 1998, από το Εθνικό Π.Δ.Ε. για οικόπεδα, κατασκευές και επισκευές διδακτηρίων ανέρχεται στα εξής ποσά: 

Π.Δ.Ε. ΣΑΕ 041/5 

Για κατασκευές - οικόπεδαΔρχ. 120.000.000. 

Για επισκευές - συντηρήσεις Δρχ. 70.000.000. 

'Οσον αφορά την απαλλοτρίωση οικοπεδικής έκτασης για την ανέγερση του Μουσικού Σχολείου Καλαμάτας, σας πληροφορούμε ότι: 

Με το από 19.11.1997 πρακτικό της αρμόδιας επιτροπής κρίθηκε κατάλληλος και αναγκαίος για την ανέγερση του Μουσικού Γυμνασίου - Λυκείου Καλαμάτας χώρος εμβαδού 7.697 τ.μ. που είναι τμήμα του Ο.Τ. 1378 στην Ανατολική Παραλία Καλαμάτας μεταξύ ανωνύμων δρόμων και μικρού ρέματος. 

'Εχει ήδη διαβιβαστεί στην αρμόδια Υπηρεσία του ΥΠ.Ε.Π.Θ. από τον Ο.Σ.Κ. με αριθμ. πρωτ. Γ1/Φ.135/1529/24.8.1998 ο φάκελος με τα στοιχεία του ανωτέρω οικοπέδου, τα οποία με το αριθμ. πρωτ. ΣΤ1/2315/15.9.1998 αποστείλαμε στο Υπουργείο Οικονομικών για την σύνταξη Κοινής Υπουργικής Απόφασης, την οποία και αναμένουμε. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

47. Στην με αριθμό 3561/6-11-98 ερώτηση δόθηκε με το υπ'αριθμ. 1827/11-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3561/6-11-98 της Βουλευτού κ. Β. Αράπη - Καραγιάννη σχετικά με την ανάθεση διδασκαλίας μαθημάτων στο Ενιαίο Λύκειο, σας γνωρίζουμε τα ακόλουθα: 

Η πρώτη ανάθεση αποτελεί το βασικό κριτήριο για νέους διορισμούς και μεταθέσεις εκπαιδευτικών στη Δ/θμια Εκπ/ση. 

Επειδή στα ΤΕΛ, που μετατράπηκαν σε Ενιαία Λύκεια με το ν. 2525/98, υπηρετούσαν ως διευθυντές σχολείων ή ως απλοί εκπαιδευτικοί, καθηγητές κλάδων ΠΕ17 και ΠΕ18 και προκειμένου να διασφαλισθεί η θέση τους, δόθηκε η δυνατότητα σ' αυτούς να διδάσκουν τα μαθήματα της Τεχνολογίας του Γραμμικού Σχεδίου καθώς και της Τεχνολογίας Επικοινωνιών ως 3η ανάθεση, υπό την προϋπόθεση ότι στο σχολείο δεν υπηρετούν άλλοι καθηγητές οι οποίοι διδάσκουν τα μαθήματα αυτά σε α' ή β' ανάθεση. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

48. Στην με αριθμό 3511/5-11-98 ερώτηση δόθηκε με το υπ'αριθμ. 1805/11-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3511/5-11-98 του Βουλευτή κ. Απ. Σταύρου για έλλειψη διδακτικού προσωπικού στο Ενιαίο Λύκειο Βάρης σας γνωρίζουμε τα ακόλουθα: 

Στην Δ/νση Ανατολικής Αττικής, στην οποία υπάγεται το Λύκειο Βάρης διατέθηκαν για προσλήψεις προσωρινών αναπληρωτών 162 πιστώσεις. 

Σύμφωνα δε με έγγραφο του Προϊσταμένου του 3ου γραφείου Δ/θμιας Εκπ/σης Ανατολικής Αττικής στο εν λόγω Λύκειο δεν υπάρχουν ελλείψεις σε διδακτικό προσωπικό εκτός από 10 ώρες στο μάθημα της πληροφορικής, διότι εξαντλήθηκε ο πίνακας των υποψηφίων. Με απόφασή μας έχουμε προτείνει στα ΠΥΣΔΕ να προσλαμβάνουν καθηγητές (αναπληρωτές ή ωρομίσθιους) πληροφορικής χωρίς το Πτυχίο της ΠΑΤΕΣ. Με αυτόν τον τρόπο πιστεύουμε ότι θα καλυφθούν και τα κενά για το μάθημα της πληροφορικής. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

49. Στην με αριθμό 3419/4-11-98 ερώτηση δόθηκε με το υπ'αριθμ. 1796/11-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3419/4.11.98 του Βουλευτή κ. Λεων. Κουρή σχετικά με την ολοκλήρωση της μελέτης και τη δημοπράτηση του Γυμνασίου - Λυκείου Αρτέμιδας σας πληροφορούμε τα ακόλουθα: 

Η ολοκλήρωση της μελέτης προβλέπεται έως την 10/12/98 και αναμένεται να τεθεί προς γνωμοδότηση στο Τεχνικό Συμβούλιο του ΟΣΚ την 17/12/98. 

Με τη θετική γνωμοδότηση του Τ.Σ. θα ακολουθήσει η προβλεπόμενη από το νόμο διαδικασία δημοπράτησης προς ανέγερση του διδακτηρίου που έχει δυναμικότητα 12+12 (24) αιθουσών. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

50. Στην με αριθμό 3255/29-10-98 ερώτηση δόθηκε με το υπ'αριθμ. 1741/11-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3255/29-10-98 της Βουλευτού κ. Μαρίας Δαμανάκη σχετικά με την αξιοποίηση του χώρου ΘΩΝ (μεταξύ Λ. Αλεξάνδρας, Κηφισίας, 'Εσλιν, Θεοφάνους και Αιτωλίας) για κοινόχρηστους - κοινωφελείς σκοπούς, σας πληροφορούμε τα ακόλουθα: 

Από τον ΟΣΚ και με το Γ1/Φ 500/20393/9-11-98 έγγραφο του προς τη Δ/νση Β/βάθμιας Εκπαίδευσης ζητήθηκε η συγκρότηση της αρμόδιας επιτροπής καταλληλότητας και Αναγκαιότητας για επιλογή χώρων στο 7ο Διαμέρισμα του Δήμου Αθηναίων για την ανέγερση διδακτηρίων Β/βάθμιας Εκπαίδευσης. Μεταξύ των προτεινόμενων χώρων που θα κριθούν από την ως άνω επιτροπή είναι και τμήμα της έκτασης στη συμβολή των οδών Αιτωλίας και Θεοφάνους (περιοχή ΘΩΝ) εμβαδού 3.000 περίπου τετραγωνικών μέτρων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

51. Στην με αριθμό 3774/12-11-98 ερώτηση δόθηκε με το υπ'αριθμ. 1889/11-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3774/12-11-98 του Βουλευτή κ. Αναστ. Καραμάριου και στα επισυναπτόμενα σε αυτή δημοσιεύματα εφημερίδων, σας γνωρίζουμε τα ακόλουθα: 

1. Στην Κάρπαθο λειτουργούν δύο (2) Ενιαία Λύκεια, ένα στα Πηγάδια και ένα στο Απέρι. Με εντολή του προϊσταμένου Δ/νσης Δ.Ε Δωδ/σου τα Απολυτήρια των αποφοίτων του Γυμνασίου Πηγαδίων εστάλησαν στο Ενιαίο Λύκειο Πηγαδίων. 

Παρά ταύτα οι μαθητές αυτοί επιθυμούν την εγγραφή τους στην Α' τάξη του Ενιαίου Λυκείου Απερίου, αν και η Α' τάξη έχει κοινό πρόγραμμα σπουδών σε όλα τα Ενιαία Λύκεια της χώρας. Το όλο ζήτημα τελεί υπό ρύθμιση και μάλιστα επίκειται σύσκεψη στην Κάρπαθο υπό την αιγίδα του Επάρχου, οπότε και η κατάσταση αναμένεται να ομαλοποιηθεί με τη μετεγγραφή των εν λόγω μαθητών στο Ενιαίο Λύκειο Απερίου. 

2. Στην πόλη της Ρόδου λειτουργούν τέσσερα (4) Ενιαία Λύκεια που διαθέτουν και τις τρεις (3) κατευθύνσεις, καθώς και τρία (3) Τεχνικά-Επαγγελματικά Εκπαιδευτήρια (Τ.Ε.Ε.). Το κτίριο του πρώην 1ου ΤΕΛ Ρόδου διατέθηκε για τη λειτουργία Τ.Ε.Ε., λόγω της ύπαρξης εργαστηρίων, και ως εκ τούτου δεν ήταν δυνατή από πλευράς χώρου η ένταξη σ' αυτό και τάξεων ή τμημάτων Ενιαίου Λυκείου. Οι μαθητές της πόλης της Ρόδου μοιράστηκαν στα λειτουργούντα τέσσερα (4) Ενιαία Λύκεια με κριτήρια τη διεύθυνση κατοικίας τους και τη χωροθεσία των σχολείων, οπότε δεν υφίσταται κανένα εκπαιδευτικό ή παιδαγωγικό ζήτημα. 

3. Σε ότι αφορά σε ελλείψεις βιβλίων σας γνωστοποιούμε ότι όλες οι παραγγελίες διδακτικών βιβλίων των Λυκείων της Ρόδου και της Καρπάθου, που υποβλήθηκαν στον ΟΕΔΒ έχουν εκτελεστεί. Εκτελούνται μόνον συμπληρωματικές παραγγελίες που αφορούν σε σποραδικές ελλείψεις διαφόρων σχολείων, οι οποίες γνωστοποιούνται τώρα στον ΟΕΔΒ. 

4. Στη Ν.Α. Δωδεκανήσου το έτος 1998 διορίστηκαν 442 εκπ/κοί Δευτεροβάθμιας Εκπ/σης. 

Στην ίδια Ν.Α. διατέθηκαν 129 πιστώσεις για την πρόσληψη προσωρινών αναπληρωτών κατά το σχολ. έτος 98-99. 

Επίσης σύμφωνα με έγγραφο της Δ/νσης Β/θμιας Εκπ/σης ΝΑ Δωδεκανήσου σας γνωρίζουμε ότι όλα τα Ενιαία Λύκεια λειτουργούν από το Σεπτέμβριο με πλήρες διδακτικό προσωπικό γενικών ειδικοτήτων. Τα πολλά κενά των ΤΕΕ συμπληρώθηκαν με την πρόσληψη 100 αναπληρωτών τεχνικών ειδικοτήτων και τα ελάχιστα κενά που υπάρχουν πρόκειται να καλυφθούν εντός των προσεχών ημερών. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ"). 

ΠΡΟΕΔΡΕΥΩΝ (Παναγιώτης Ν. Κρητικός): Ευχαριστούμε τον κ. Ρόκο. 

Πριν εισέλθουμε στη συζήτηση των επικαίρων ερωτήσεων, θα αναγνωστεί το δελτίο των επικαίρων ερωτήσεων της Πέμπτης 27 Μαϊου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 

1. Η με αριθμό 1106/24.5.99 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Εθνικής Οικονομίας, σχετικά με τα συγκριτκά στοιχεία που αφορούν τις κοινωνικές δαπάνες στη χώρα μας και τις χώρες της Ευρωπαϊκής 'Ενωσης. 

2. Η με αριθμό 1104/24.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής 'Αμυνας, σχετικά με τα σχέδια προετοιμασίας του ΝΑΤΟ, για χερσαία στρατιωτική επέμβαση στη Γιουγκοσλαβία. 

3. Η με αριθμό 1100/24.5.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις απολύσεις νοσηλευτικού προσωπικού, στο Νοσοκομείο Νέας Ιωνίας "Αγία Ολγα". 

4. Η με αριθμό 1097/24.5.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τις προαγωγικές και απολυτήριες εξετάσεις στα Λύκεια κλπ. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν.Βουλής) 

1. Η με αριθμό 1107/24.5.99 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Δημόσιας Τάξης, σχετικά με την επίλυση οικονομικών προβλημάτων των Αστυνομικών, την καταβολή εκλογικού επιδόματος για τις ευρωεκλογές κλπ. 

2. Η με αριθμό 1105/24.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τους Υπουργούς Εθνικής 'Αμυνας, Οικονομικών, σχετικά με τις προθέσεις της Κυβέρνησης για την εξομοίωση των αναπήρων του εμφυλίου με τους αναπήρους των άλλων πολέμων κλπ. 

3. Η με αριθμό 1101/24.5.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη δυνατότητα να ψηφίσουν οι Απόδημοι 'Ελληνες στους τόπους διαμονής τους στις εθνικές εκλογές. 

4. Η με αριθμό 1096/24.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Τύπου και Μέσων Μαζικής Ενημέρωσης, σχετικά με την ενίσχυση του Περιφερειακού Τύπου. 

Παρακαλώ το Σώμα να εγκρίνει άδεια απουσίας στο εξωτερικό στον Βουλευτή κ. Βασίλειο Κορκολόπουλο, ο οποίος έχει υποβάλει σχετική αίτηση. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε τη ζητηθείσα άδεια. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Α. Επίκαιρες ερωτήσεις πρώτου κύκλου: 

Η με αριθμό 1093/19.5.99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Εθνικής Παιδείας και Θρησκευμάτων, σχετικά με τη δημιουργία πολιτιστικού κέντρου στο σπίτι του "Αλέξανδρου Σβώλου" διαγράφεται λόγω κωλύματος του ερωτωμένου κυρίου Υπουργού. 

Η με αριθμό 1102/24.5.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Παιδείας και Θρησκευμάτων, σχετικά με την ανέγερση νέου κτιρίου για τη στέγαση του 1ου Γυμνασίου Καλαμάτας, διαγράφεται επίσης λόγω κωλύματος του ερωτωμένου κυρίου Υπουργού. 

Τρίτη είναι η με αριθμό 1103/24.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τους Υπουργούς Εργασίας και Κοινωνικών Ασφαλίσεων, Εξωτερικών, σχετικά με την επίλυση προβλημάτων που αντιμετωπίζουν οι επαναπατρισθέντες πολιτικοί πρόσφυγες. 

Η επίκαιρη ερώτηση του κ. Μπούτα έχει ως εξής: 

"Σοβαρά προβλήματα αντιμετωπίζουν οι επαναπατρισθέντες πολιτικοί πρόσφυγες, ιδιαίτερα όσον αφορά τη συνταξιοδότησή τους. Με το ν. 1539/85 μεγάλος αριθμός πολιτικών προσφύγων, κύρια ηλικίας από 55 χρονών και κάτω οι άνδρες και 50 χρονών οι γυναίκες, δεν έχει συνταξιοδοτηθεί, αφού η προθεσμία ένταξης των επαναπατρισθέντων στους αντίστοιχους με το επάγγελμα φορείς ορίστηκε σε 5 χρόνια. Η προθεσμία αυτή δημιούργησε προβλήματα με αποτέλεσμα πολλοί πρόσφυγες να μην τολμήσουν να έρθουν, ενώ αυτοί που ήρθαν όταν συμπλήρωσαν τα όρια ηλικίας για να συνταξιοδοτηθούν (65 και 60 αντίστοιχα) οι αρμόδιες υπηρεσίες τους λένε ότι είναι εκπρόθεσμοι. 

Επίσης ο ν. 1902/90 χωρίζει τους ενδιαφερόμενους σε δύο κατηγορίες. 'Ετσι άτομα ίδιας ηλικίας συνταξιοδοτούνται ή όχι ανάλογα αν κατέθεσαν τα δικαιολογητικά τους μετά τις 17-10-90 ή πριν. 

Αίτημα των επαναπατρισθέντων πολιτικών προσφύγων είναι να υπάρξει νομοθετική ρύθμιση που να αναιρεί τις προθεσμίες αυτές, ώστε να μπορούν να τακτοποιηθούν όλοι οι πολιτικοί πρόσφυγες, επαναπατρισθέντες και μη. Προτείνουν να επωφεληθούν όλοι οι πολιτικοί πρόσφυγες του ν. 1902, ώστε να καλυφθούν και οι ηλικίες που το 1985 ήταν κάτω των 55 χρόνων οι άνδρες και 50 χρόνων οι γυναίκες. 

Ερωτώνται οι κύριοι Υπουργοί αν προτίθεται άμεσα η Κυβέρνηση να ικανοποιήσει τα παραπάνω αιτήματα;". 

Ο Υφυπουργός Εργασίας και Κοινωνικών Ασφαλίσεων κ. Φοίβος Ιωαννίδης έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, είναι γνωστό το πρόβλημα και αν θέλετε το προσωπικό δράμα των ανθρώπων που με τον εμφύλιο ή μετά τον εμφύλιο κατέφυγαν ως πολιτικοί πρόσφυγες στις χώρες της Ανατολικής Ευρώπης. 

Βεβαίως, εάν επρόκειτο να τηρηθούν οι ασφαλιστικές αρχές του συστήματός μας ή αν επρόκειτο να βάλουμε προϋποθέσεις ανάλογες με αυτές που έχουμε με όλες τις άλλες χώρες, υπογράφοντας αντίστοιχες διακρατικές συμφωνίες, δεν θα ήταν δυνατόν να συνταξιοδοτηθούν. 

Αλλά όπως ξέρετε, με νόμο που έγινε το 1985, μετά από κάποιες συνεννοήσεις και διαπραγματεύσεις με τις κυβερνήσεις των χωρών του τότε Ανατολικού συνασπισμού, με λίαν ευνοϊκές διατάξεις σε ό,τι αφορά τις εισφορές που όφειλαν να καταβάλουν οι χώρες εκείνες, προκειμένου να αναγνωριστούν σύμφωνα με το σύστημά μας τα ασφαλιστικά και συνταξιοδοτικά δικαιώματα των ανθρώπων που εργάστηκαν εκεί για πολλά χρόνια -δεν υπάρχει αμφιβολία γι'αυτό- δόθηκε η δυνατότητα να συνταξιοδοτηθούν οι πολιτικοί πρόσφυγες με ορισμένες προϋποθέσεις και μέσα σε κάποιες προθεσμίες. 

Στη συνέχεια ήρθε ο νόμος 1902, ο οποίος επίσης έδωσε μια δυνατότητα, ώστε με ευεργετικό τρόπο να αντιμετωπιστεί μια κατηγορία πολιτικών προσφύγων που μέσα σε συγκεκριμένο χρονικό διάστημα θα είχε τη δυνατότητα να ενταχθεί στις διατάξεις του ν. 1902/90. 

Εσείς ζητάτε να επεκταθεί σε όλους, ανεξαρτήτως ηλικίας, η δυνατότητα να συνταξιοδοτηθούν, σύμφωνα με τις γενικώς ισχύουσες διατάξεις, να αναγνωρίσουν δηλαδή, χρόνους από τη μια και να ικανοποιηθούν στα πλαίσια του ν. 1902/90 όλοι, ακόμα και εκείνοι που είχαν ήδη συνταξιοδοτηθεί με το νόμο του 1985. 

Σ'αυτά τα ερωτήματα σας απήντησε ήδη ο Πρωθυπουργός της χώρας, λέγοντας σε επίκαιρη ερώτηση ότι αυτό δεν είναι πια δυνατόν. Η πολιτεία έχει εξαντλήσει όλες τις οικονομικές δυνατότητες που είχε για να ανακουφίσει, όσο γίνεται, αυτούς τους άξιους συμπαράστασης συμπατριώτες μας, αλλά το κόστος, όπως υπολόγισε το ΙΚΑ, θα ήταν περίπου της τάξεως των οκτώμισι δισεκατομμυρίων ετησίως, αν επρόκειτο να επεκταθούν σε όλους και άνευ χρονικού περιορισμού οι διατάξεις του νόμου 1902/90. 

Κατόπιν τούτου, νομίζω ότι δεν είναι δυνατόν να έχετε μία διαφορετική απάντηση από μένα. Δεν είμαστε ευτυχείς, αν θέλετε, για το ότι δεν μπορούμε να ικανοποιήσουμε περαιτέρω τους συμπατριώτες μας που ατύχησαν τόσο πολύ με τις περιπέτειες και τα δράματα που έζησαν στην ξενητιά τόσα χρόνια στις χώρες εκείνες και επανέρχονται ή θέλουν να επανέλθουν, γιατί είναι και πολλοί που δεν έχουν επανέλθει ακόμα. Δεν είναι δυνατόν, όμως, αυτήν τη στιγμή να σας δώσω μια πιο ικανοποιητική απάντηση. Και θα ήθελα να προσθέσω ότι το κόστος για την ελληνική πολιτεία, το κόστος για το ασφαλιστικό σύστημα της χώρας συνολικά από τις συμφωνίες που έγιναν με τις τότε χώρες του Ανατολικού Συνασπισμού, είναι πάρα πολύ μεγάλο. Πλήρωσαν πολύ λιγότερα από όσα θα όφειλαν να πληρώσουν, αν ίσχυαν οι διατάξεις που ισχύουν για όλους τους άλλους 'Ελληνες για την αναγνώριση χρόνου και για την πλήρη, αν θέλετε, ικανοποίηση των συνταξιοδοτικών τους αιτημάτων. 

ΠΡΟΕΔΡΕΥΩΝ (Παναγιώτης Ν. Κρητικός): Καλύψατε τα "ένσημά σας", τα υπόλοιπα στη δευτερολογία σας. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Εντάξει, κύριε Πρόεδρε, στη δευτερολογία μου. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, πράγματι υπάρχει μία μεγάλη αδικία. Βεβαίως την αναγνώρισε και ο κύριος Υφυπουργός, ωστόσο όμως, δεν την ικανοποιεί. Η αλήθεια είναι ότι όσοι είχαν συνταξιοδοτηθεί στις σοσιαλιστικές χώρες, με τον ερχομό τους αναγνωρίσθηκε η συνταξιοδότησή τους με το ν. 1539/85. Στους πολιτικούς πρόσφυγες που επαναπατρίστηκαν, ηλικίας πενήντα πέντε χρονών οι άνδρες και πενήντα οι γυναίκες, δόθηκε η δυνατότητα θεμελίωσης δικαιώματος συνταξιοδότησής τους, όταν αυτοί συμπλήρωσαν το όριο ηλικίας εξήντα πέντε και εξήντα και εφόσον είχαν εργασθεί στην προσφυγιά και είχαν τα απαιτούμενα ένσημα 5.050 που ήταν τότε. 

Στους νεότερους των παραπάνω ηλικιών, κάτω των πενήντα πέντε και πενήντα, δόθηκε δικαίωμα αναγνώρισης μόνον 1.500 ενσήμων -πέντε χρόνια- για περιπτώσεις θανάτου ή ολικής αναπηρίας. 

Η προθεσμία ένταξης στους αντίστοιχους με το επάγγελμα φορείς, δόθηκε πέντε χρόνια και οι μετέπειτα επαναπατριζόμενοι θεωρήθηκαν εκπρόθεσμοι. 

Η προθεσμία αυτή δημιούργησε προβλήματα και κυρίως σε αυτούς που από αντικειμενικές δυσκολίες, δεν πρόλαβαν να επαναπατρισθούν, αλλά και σε όλους τους πολιτικούς πρόσφυγες. Μία απο τις δυσκολίες ήταν το ότι στις σοσιαλιστικές χώρες είχαν το προνόμιο να συνταξιοδοτούνται στα εξήντα και στα πενήντα πέντε αντίστοιχα και όταν έρχονταν στο ΙΚΑ τους έλεγαν ότι πρέπει να συμπληρώσουν το το εξηκοστό πέμπτο έτος της ηλικίας οι άνδρες και το εξηκοστό οι γυναίκες. Υποχρεώνονταν να επιστρέψουν και όσοι είχαν έρθει, ενώ άλλοι δεν τόλμησαν να έρθουν. 

'Οταν αποφάσισαν να επαναπατριστούν, συμπληρώνοντας το όριο της ηλικίας στα εξήντα και στα εξήντα πέντε, τους έλεγαν από το ΙΚΑ ότι είναι εκπρόθεσμοι και έμειναν χωρίς σύνταξη. Και νεότεροι των παραπάνω ηλικιών τότε που δικαιούνταν τα 1.500 ένσημα -και τώρα πρέπει να καταθέσουν τα δικαιολογητικά τους- τους έλεγαν ότι είναι εκπρόθεσμοι. 

Επιβάλλεται, λοιπόν, να επανεξετασθεί ο ν.1539/85, καθώς και οι υπουργικές αποφάσεις, ώστε να μπορέσουν τα τακτοποιηθούν και να δικαιωθούν και αυτοί οι άνθρωποι που πραγματικά τράβηξαν τα πάνδεινα όλη αυτήν τη γνωστή ανώμαλη περίοδο. 

Βέβαια με την κατάθεση των δικαιολογητικών θα φανεί πόσοι είναι και δεν νομίζουμε ότι είναι τόσο μεγάλο το ποσό. 

Επιβάλλεται επίσης να τροποποιηθεί ο ν. 1902 που χωρίζει τους ενδιαφερόμενους σε δύο κατηγορίες. 'Ατομα ίδιας ηλικίας, ο ένας συνταξιοδοτήθηκε, ο άλλος όχι, επειδή ο πρώτος κατέθεσε τα δικαιολογητικά του μετά την 17.10.90, ενώ ο δεύτερος δεν τα είχε καταθέσει πριν από αυτήν την προθεσμία. 

Νομίζουμε, λοιπόν, ότι είναι μεγάλη αδικία και πρέπει η Κυβέρνηση να επανεξετάσει τη στάση της, για να ικανοποιήσει ένα αίτημα αυτών των ανθρώπων που πράγματι χρειάζονται τη βοήθεια της ελληνικής πολιτείας. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε παρακαλώ, κύριε Μπούτα. 

ΕΥΑΓΓΕΛΟΣ ΜΠΟΥΤΑΣ: Ολοκληρώνω, κύριε Πρόεδρε. 

Αυτοί οι άνθρωποι ήταν στην ξενιτιά τόσα χρόνια και ακόμα είναι στην ξενιτιά, είναι άνθρωποι που έζησαν την προσφυγιά. Εμείς δεν λέμε να μη βοηθήσετε και σήμερα τους πρόσφυγες που δημιουργούν οι βομβαρδισμοί του ΝΑΤΟ κατ' επέκταση και της Κυβέρνησης, να δείτε, όμως και τους 'Ελληνες πολιτικούς πρόσφυγες. 

ΠΡΟΕΔΡΕΥΩΝ (Παναγιώτης Ν. Κρητικός): Και αυτός ο "βομβαρδισμός" ήταν εκτός Κανονισμού. 

ΕΥΑΓΓΕΛΟΣ ΜΠΟΥΤΑΣ: 'Ολοι οι βομβαρδισμοί, κύριε Πρόεδρε, και οι άνομοι και οι παράνομοι πόλεμοι είναι εκτός Κανονισμού, αλλά δυστυχώς γίνονται και σκοτώνεται κόσμος. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" παρακολουθεί τη συνεδρίασή μας το πρώτο γκρουπ του Αποδήμου Ελληνισμού που επισκέπτεται την πατρίδα αυτές τις μέρες. 

Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες) 

Πρέπει δε να εξηγήσω ότι τώρα είναι η ώρα ενάρξεως της συνεδριάσεως. Το αντικείμενο είναι ερωτήσεις και αφορά σε περιορισμένο αριθμό Βουλευτών. Γι' αυτούς τους λόγους οι Βουλευτές μας είναι σε αποδημία αυτήν τη στιγμή. 

Ο κύριος Υπουργός έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Σωστά παρατηρήσατε, κύριε Πρόεδρε, ότι ο αγαπητός συνάδελφος κ. Μπούτας κατέληξε με τη βόμβα του αναφερόμενος στους βομβαρδισμούς. Θέλησε μάλιστα να αποδώσει στην Κυβέρνηση ευθύνη γι' αυτό το οποίο η ίδια ευθύς εξαρχής καταγγέλλει και προσπαθεί και κάνει τα παντα για να σταματήσει, τόσο που οι ενδιαφερόμενοι, οι ατυχείς που δέχονται τις βόμβες αναγνωρίζουν και σέβονται το ρόλο της Κυβέρνησής μας και το ρόλο της Ελλάδας. Αν θα υπάρξει ειρηνική λύση, όπως ελπίζουμε, θα υπάρξει κυρίως εξαιτίας των προσπαθειών και των φροντίδων της Ελληνικής Κυβέρνησης. 

Αλλά ας αφήσουμε τώρα τις βόμβες για να πω, αγαπητέ συνάδελφε, ότι είχα πάει και ο ίδιος στο Βουκουρέστι. 'Ηταν η μόνη χώρα η Ρουμανία που δεν είχαμε υπογράψει σχετική συμφωνία στην προηγούμενή μου θητεία. Και τώρα έχει υπογραφεί και αυτή η συμφωνία με τη Ρουμανία και έζησα από κοντά και το δράμα των προσφύγων, αλλά και τις δυσκολίες που αντιμετώπισαν αυτές οι χώρες για τις οποίες κανείς μας δεν επιχαίρει. 

Τα ποσά όμως που έχουν καταβάλλει αυτές οι χώρες είναι απείρως μικρότερα από αυτά που θα όφειλαν να καταβάλουν για να αναγνωρίζονται τα ασφαλιστικά δικαιώματα των ανθρώπων που δεν φταίνε σε τίποτα, που υπέστησαν όσα υπέστησαν, που εργάστηκαν τα χρόνια αυτά εκεί, αλλά που εν πάση περιπτώσει είναι διαφορετικά τα συστήματα και διαφορετικές οι απολαβές. 

Αρκεί να σας πω ότι το ύψος της μέσης σύνταξης ήταν γύρω στις δεκατρείς χιλιάδες (13.000) όχι της κατώτερης. 'Οταν, λοιπόν, συζητούσαμε με τον ομόλογο Υφυπουργό Ρουμάνο για τις κατώτατες συντάξεις του ΙΚΑ και προσπαθούσαμε να προσδιορίσουμε το ύψος για να αναλάβουμε εμείς τα 2/3 της δαπάνης και εκείνοι μόνο το 1/3, μου είπε, μα ξέρετε τι σημαίνει η κατώτατη σύνταξη του ΙΚΑ για μας; Είναι δυο φορές ο μισθός του Πρωθυπουργού μας. 

Καταλαβαίνετε ποια ήταν η θέση μου και το μόνο που μπορούσα να του απαντήσω και του απάντησα είναι ότι πάντως πιστεύω ότι ο Πρωθυπουργός σας περνάει καλύτερα από το συνταξιούχο του ΙΚΑ στην Ελλάδα. Θέλω να πω ότι το πρόβλημα είναι μεγάλο. Εγώ έχω και προσωπική ευαισθησία αν θέλετε στο θέμα γιατί το έζησα από κοντά. Μακάρι να μας δοθεί η δυνατότητα στο μέλλον να έχουμε μία αναδιαπραγμάτευση μ' αυτές τις χώρες για να μπορέσουμε ενδεχομένως κάποια από τα αιτήματα που βάζετε να τα αντιμετωπίσουμε. Αλλά έτσι τώρα αυτήν τη στιγμή όπως έχουν τα πράγματα δεν βλέπω πώς θα ήταν δυνατόν να αναλάβουμε μια τέτοια επιπλέον δαπάνη. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Η τέταρτη με αριθμό 1099/24.5.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εθνικής Παιδείας και Θρησκευμάτων, σχετικά με τις εξετάσεις της Β' Λυκείου για τους μαθητές με μαθησιακές δυσκολίες, διαγράφεται λόγω κωλύματος του ερωτωμένου κυρίου Υπουργού. 

Πέμπτη είναι η με αριθμό 1094/20.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λειτουργία της ΒΑΛΚΑΝ-ΕΞΠΟΡΤ, τη διασφάλιση των θέσεων εργασίας κλπ. 

Η επίκαιρη ερώτηση έχει ως εξής: 

"Πάνω από δέκα μήνες, παραμένουν απλήρωτοι οι εργαζόμενοι στη ΒΑΛΚΑΝ-ΕΞΠΟΡΤ, οι οποίοι αντιμετωπίζουν οξύτατα προβλήματα επιβίωσης. 

Βιώνουν καθημερινά την εξέλιξη ενός κοινωνικο-οικονομικού και πολιτικού σκανδάλου που διαδραματίζεται στο χώρο τους. 

Ερωτώνται οι κύριοι Υπουργοί. 

Ποιες πρωτοβουλίες προτίθενται να αναλάβουν μετά την αίτηση εκκαθάρισης που κατέθεσαν δώδεκα πιστώτριες τράπεζες και την πρόσθετη παρέμβαση πενήντα έξι εργαζομένων στο εφετείο Θεσ/νίκης; 

1. Εάν θα διασφαλιστούν οι θέσεις εργασίας σε περίπτωση πώλησης της εταιρείας, καθώς και τα δεδουλευμένα των εργαζομένων. 

2. Εάν θα γίνει εκκαθάριση εν λειτουργία και εάν θα στηριχθεί η εταιρεία με πρώτες ύλες και ανταλλακτικά". 

Ο κύριος Υφυπουργός έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, τον Απρίλιο, έγινε σαφές και από αναφορά της Επιθεώρησης Εργασίας στην περιοχή ότι η ΒΑΛΚΑΝ ΕΞΠΟΡΤ είχε τεράστια οικονομικά προβλήματα, ήταν σε αδιέξοδο και ότι ήταν αδύνατο να ανταποκριθεί στις υποχρεώσεις της απέναντι στους εργαζόμενους. 

Για το λόγο αυτό στείλαμε την Επιθεώρηση επιπλέον, έκανε ελέγχους και υπεβλήθησαν μηνύσεις για κάθε μία καθυστέρηση των δεδουλευμένων αποδοχών στους εργαζόμενους. 

'Εγινε έλεχγος επίσης με άλλο υπάλληλο της υπηρεσίας, ο οποίος διαπίστωσε παράβαση των διατάξεων του ν. 1284/82 και υπέβαλε και μηνυτήρια αναφορά στον αρμόδιο εισαγγελέα πλημμελιοδικών Θεσσαλονίκης. 

Οι τράπεζες, όπως επισημαίνετε και σεις στην αίτησή σας, ζήτησαν να τεθεί υπό εκκαθάριση η επιχείρηση, αλλά όχι εν λειτουργία. Δεν το δέχονται αυτό οι πιστώτριες τράπεζες οι οποίες προσέφυγαν με τη διαδικασία που προβλέπει ο νόμος για το διορισμό εκκαθαριστού. Εκεί υπήρξε μια αμφισβήτηση, ως προς το εάν οι πιστώτριες τράπεζες έχουν το ποσοστό που εκ του νόμου είναι απαραίτητο για να μπορούν να προχωρήσουν σ' αυτό το βήμα και έχει οριστεί πραγματογνώμων. Σε ό,τι αφορά την εξέλιξη της υπόθεσης αυτής θα δούμε τι θα αποφασίσει και το δικαστήριο. 

'Ομως, είναι πάρα πολύ δύσκολα τα πράγματα. Δεν έχουμε τη δυνατότητα να προχωρήσουμε μια άλλη διαδικασία και δεν έχουμε και τη δυνατότητα να επιβάλουμε καθεστώς εκκαθάρισης εν λειτουργία, όλες οι τράπεζες δε οι πιστώτριες αρνούνται να δεχθούν μία τέτοια προϋπόθεση που γι' αυτούς θα είχε πάρα πολύ μεγάλο κόστος. 

Για το αν θα μπορούσε να πωληθεί η εταιρεία, θεωρούμε ότι είναι απαξιωμένη. Οι εγκαταστάσεις της, ο μηχανολογικός της εξοπλισμός θεωρείται απαξιωμένος και δεν μπορεί κανείς να είναι αισιόδοξος, ότι θα μπορούσε να υπάρξει μία συνέχιση της εταιρείας και μάλιστα με εξασφάλιση των θέσεων των εργαζομένων, κάτι που όλοι θα θέλαμε. 

Εκείνο που μπορώ να πω αυτήν τη στιγμή σε ό,τι αφορά το Υπουργείο Εργασίας, είναι πως κάνουμε ό,τι είναι δυνατόν, προκειμένου να περιορίσουμε τις επιπτώσεις στους εργαζόμενους. Βεβαίως θα υπαχθούν κι εκείνοι τελικά, αν δεν βρεθεί καλύτερη λύση, στα ειδικά προγράμματα που έχει το Υπουργείο Εργασίας για τους ανθρώπους που χάνουν ξαφνικά την εργασία τους, ιδίως όταν πρόκειται για μια επιχείρηση που δεν μπορεί να επιβιώσει με το σημερινό τουλάχιστον καθεστώς. 

Ειλικρινά είναι ένα από τα μεγάλα προβλήματα της χώρας -το έζησα και ως Υφυπουργός Ανάπτυξης- όταν μία επιχείρηση δεν μπορεί να συνεχίσει να λειτουργεί και απολύει το σύνολο των εργαζομένων της. Τις δε τράπεζες δεν τις ελέγχουμε, ούτε ακόμα και τις υπό κρατικό έλεγχο και δεν μπορούμε να τους επιβάλουμε λύσεις οι οποίες να είναι εις βάρος τους, προκειμένου να ικανοποιηθούν οι εργαζόμενοι. Είναι ένα μεγάλο πρόβλημα, είναι το πρόβλημα της εποχής. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Με λίγα λόγια, κύριε Πρόεδρε, κυβερνούν τον τόπο οι τράπεζες. Γιατί, όταν δεν μπορούμε να παρέμβουμε ούτε στις υπό κρατικό έλεγχο τράπεζες, στις οποίες διορίζουμε διοικήσεις και τις αφήνουμε να λειτουργούν μόνο με χρηματοοικονομικά κριτήρια, καταλαβαίνετε πού οδηγείται ο τόπος. 

Την ίδια στιγμή όμως εκπλήσσομαι όταν λέει ο κύριος Υπουργός ότι είναι μία απαξιωμένη επιχείρηση. Είναι μία επιχείρηση ικανότατη να παράγει ανταγωνιστικό προϊόν όχι μόνο σε τοπικό αλλά και σε διεθνές επίπεδο. Την έχουν απαξιώσει δυστυχώς με συνευθύνη τους οι κυβερνήσεις που έχουν περάσει και οι Υπουργοί που κατά καιρούς είχαν την ευθύνη. 

Θα αναγκαστώ σήμερα, κύριε Υπουργέ, μετά τη δική σας εισήγηση, να καταθέσω έλεγχο από τον κ. Χήτα, ως ορκωτού ελεγκτή με σημαντικές παρατηρήσεις, για τις οποίες ακόμα οι υπηρεσίες δεν έχουν ελέγξει, δεν έχουν ολοκληρώσει και τις αφήνουν έτσι. Για να διαπιστωθεί πραγματικά τι; 

Να διαπιστωθεί ότι αυτή η επιχείρηση είναι θύμα σκανδάλων όχι μόνο οικονομικού, αλλά και πολιτικού χαρακτήρα και πρέπει κάποια στιγμή να διερευνηθούν για να αποδοθούν οι απαραίτητες ευθύνες εκεί που ανήκουν και να πάνε και μερικοί φυλακή. 

Την προηγούμενη φορά είχα επιφυλαχθεί μετά από πρώτη υπόσχεση της κ. Διαμαντοπούλου ότι θα προχωρήσετε σ' αυτόν τον έλεγχο γιατί όλοι γνωρίζουμε τι έχει γίνει στην ΒΑΛΚΑΝ-ΕΞΠΟΡΤ. Αυτό για το οποίο όμως εμείς είμαστε πεπεισμένοι είναι, πολιτικά πια, ότι δεν πρέπει να την πληρώσουν οι εργαζόμενοι. Θα μπορούσατε να είχατε αλλάξει τη διοίκηση. Ορίστηκε μια διοίκηση που γνωρίζετε ότι είναι υπεύθυνη για όλες αυτές τις χρηματοοικονομικές εξελίξεις. Μπορούσαν οι υπό κρατικόν έλεγχο τράπεζες να ορίσουν νέα διοίκηση για να μπορούν με άλλους φορείς να συνεργαστούν. Αυτήν τη στιγμή δεν υπάρχει καμία συνεργασία μεταξύ των φορέων της διοίκησης και των εργαζομένων. Το μόνο που υπάρχει είναι η συνεχής υποσχεσιολογία μια φορά σε μεμονωμένα μέλη των εργαζομένων, μια φορά δημόσια προς όλους τους εργαζόμενους. Δεν μπορεί όμως αυτό το πράγμα να μείνει έτσι. Πρέπει να πάρετε πολιτικές ευθύνες. Πρέπει να ενσκύψετε στο πρόβλημα. Και τα προβλήματα δεν λύνονται με μεμονωμένες συναντήσεις, με υποτιθέμενους ενδιαφερόμενους αγοραστές. Πρέπει να έχετε ένα πλαίσιο λειτουργίας που θα βασίζεται και σε μία πολιτική επίσης απόφαση. Δεν μπορεί κάθε φορά που μια επιχείρηση, για τον οποιοδήποτε λόγο με ευθύνες των υπηρεσιών του κράτους, βουλιάζει, να αφήνουμε να εξελίσσεται ανεξέλεγκτα, δεν παρεμβαίνουμε για το μέλλον, δεν κάνουμε καμία ενέργεια εξ ονόματος του ότι δεν μπορούμε να παρεμβαίνουμε στο χρηματοπιστωτικό σύστημα. Αν θέλετε μπορείτε, διότι το έχετε κάνει πολλές φορές . Πρέπει να το κάνετε και τώρα. Γιατί; Δεν είναι θέμα μόνο εργαζομένων. Είναι και θέμα οικονομίας της χώρας, κύριε Υπουργέ. Γνωρίζετε ότι αυτή η επιχείρηση λειτούργησε σαν εξισορροπητικός παράγοντας στη χώρα μας, ήταν εξαγωγική επιχείρηση ιδιαίτερου ενδιαφέροντος και αφορά δέκα χιλιάδες εργαζόμενους και όχι μόνο όσους εργάζονται άμεσα αυτήν τη στιγμή στην ΒΑΛΚΑΝ. Είναι επιχείρηση στρατηγικής σημασίας και πρέπει να πάρετε στρατηγικές, πολιτικές αποφάσεις. 

Στο σημείο αυτό, κύριε Πρόεδρε, καταθέτω τον έλεγχο των ορκωτών λογιστών επειδή μένουν στο περιθώριο για να υπάρχει ευθύνη της πολιτικής ηγεσίας. 

(Στο σημείο αυτό ο Βουλευτής κ. Ρόκος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, κατ'αρχήν καμία αντίρρηση να γίνει ο οποιοσδήποτε έλεγχος. Και όποιος έχει οποιαδήποτε συμμετοχή σε ατασθαλία οποιασδήποτε μορφής να πληρώσει και να πληρώσει ακριβά. Και μακάρι να πληρώσει ακριβά όποιος και οπουδήποτε βάζει το χέρι του σε λεφτά των εργαζομένων ή των επιχειρήσεων που ξεπουλώνται ύστερα κατ'αυτόν τον τρόπο. Αλλά πρέπει να σας πω το εξής, για να καταλάβετε ποια είναι η κατάσταση. Αυτήν τη στιγμή δεν υπάρχει εκκαθαριστής διότι έχουν αρνηθεί όλους στους οποίους προτάθηκε. Ξέρετε ότι συνήθως θέλουν να μπαίνουν εκκαθαριστές, διάφορες θυγατρικές τραπεζών κλπ., διότι ο εκκαθαριστής δεν μπαίνει άνευ οφέλους. 'Εχει και σημαντικό όφελος. 

ΓΕΩΡΓΙΟΣ ΡΟΚΟΣ: Είναι και συνεργάτης ο εκκαθαριστής... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Ναι. Αλλά είναι πρωτοφανές ότι εδώ αρνούνται και να λάβουν το ρόλο του εκκαθαριστού. Υπάρχει ακόμα μία ελπίδα από την Τράπεζα Κρήτης. Η Εθνική Κεφαλαίου και η ΕΤΒΑ FINANCE αρνήθηκαν. 

Να σας πω περαιτέρω ότι ο λόγος που καθιστά απρόθυμες τις τράπεζες να καταβάλουν οποιαδήποτε ποσά, είτε για αποζημιώσεις είτε για κεφάλαια κίνησης προκειμένου η επιχείρηση να λειτουργήσει κατά το στάδιο της εκκαθάρισης, είναι ότι εκτιμάται ότι από το προϊόν της εκκαθάρισης θα ικανοποιηθεί μόνο η ΕΤΕΒΑ. 'Ολες οι άλλες και οι τράπεζες θα χάσουν τα λεφτά τους. Αυτή είναι η εκτίμηση που υπάρχει. 

Και επί πλέον πρέπει να σας πω ότι υπάρχει και προβληματισμός σε σχέση μ' αυτό που είπατε. Δηλαδή και να υπήρχε συναίνεση για το διορισμό διοίκησης πράγμα που ζήτησαν και οι εργαζόμενοι, δεν μπορεί να γίνει, γιατί η επιχείρηση δεν λειτουργεί σήμερα. 

Δεν μπορεί να λειτουργήσει χωρίς κεφάλαια κίνησης. Οι εξουσίες της διοίκησης θα πάψουν αμέσως μόλις ορισθεί ο εκκαθαριστής. Και επιπλέον, η νέα διοίκηση, όποια και αν είναι αυτή, αφού οι τράπεζες δεν δεχόντουσαν, θα εμπλεκόταν σε προβλήματα που πιθανόν να αφορούν και σε διαχειριστικές ανωμαλίες της προηγούμενης διοίκησης. Δηλαδή εγώ, δεν αρνούμαι ότι πιθανόν υπάρχουν αυτά που επισημαίνετε, αλλά τι να κάνουμε. Αυτήν τη στιγμή δεν υπάρχει λύση που να μπορούμε να την επιβάλλουμε εμείς. Και βεβαίως μας απασχολεί το πρόβλημα τι θα γίνουν οι εργαζόμενοι. Και τα δεδουλευμένα είναι κοντά στα 2,5 δισεκατομμύρια. Είναι ένα μεγάλο πρόβλημα που μας απασχολεί. Προσπαθούμε να βρούμε την καλύτερη ή τη λιγότερο κακή λύση. 

ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δευτέρου κύκλου: 

Η πρώτη με αριθμό 1095/21.5.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά, προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με την ένταξη στα προγράμματα ανεργίας των απολυμένων από τις μεταλλευτικές επιχειρήσεις της Εύβοιας διαγράφεται, λόγω κωλύμματος του ερωτώντος κυρίου Βουλευτή. 

Η δεύτερη με αριθμό 1098/24.5.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις του Υπουργείου για την οικονομική χορηγία των προέδρων των τοπικών συμβουλίων, διαγράφεται, λόγω κωλύμματος της ερωτωμένης κυρίας Υπουργού. 

Εξαντλήθηκε το δελτίο των επικαίρων ερωτήσεων. 

Πριν εισέλθουμε στην ημερήσια διάταξη της νομοθετικής εργασίας, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: "Κύρωση της Συμφωνίας μεταξύ της Ελληνικής Δημοκρατίας και του Βασιλείου των Κάτω Χωρών που συνήφθη δι'ανταλλαγής των από 26 Ιανουαρίου 1999 και 5 Μαρτίου 1999 ρηματικών διακοινώσεων και αφορά την ρύθμιση των προνομίων και ασυλιών των αξιωματικών συνδέσμων που τοποθετούνται στην Ευρωπαϊκή Αστυνομική Υπηρεσία (EUROPOL)". 

Επίσης, η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: "Κύρωση της Συμφωνίας, που έχει συναφθεί με ανταλλαγή ρηματικών διακοινώσεων, μεταξύ της Ελληνικής Δημοκρατίας και της Δημοκρατίας της Αρμενίας για την απαλλαγή από κάθε είδους φόρο και τέλος μεταβιβάσεως ακινήτου, σε περίπτωση αγοράς από τη Δημοκρατία της Αρμενίας ακινήτου στην Αθήνα για την εγκατάσταση της διπλωματικής της αποστολής". 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: "Σχεδιασμός και ολοκληρωμένη ανάπτυξη περιοχών Ολυμπιακών 'Εργων". 

'Εχει ψηφιστεί το νομοσχέδιο επί της αρχής και απομένει να συζητηθεί το νομοσχέδιο επί των άρθρων και του συνόλου γενικά. 

Κατά τη σχεσινή συνεδρίαση υπελείφθησαν να δευτερολογήσουν επί της αρχής κατά τη συζήτηση της πρώτης ενότητας των άρθρων οι εισηγητές, οι ειδικοί αγορητές και οι Κοινοβουλευτικοί Εκπρόσωποι, καθώς και οι Βουλευτές κύριοι Χρήστος Κηπουρός, Σπυριούνης και Βεζδρεβάνης, σύμφωνα με την απόφαση που ελήφθη χθές από το Σώμα. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, βεβαίως η Κυβέρνηση είναι ενιαία, δεν το αμφισβητούμε αυτό και έχει και την ευθύνη συνολικά και συλλογικά. Επειδή περιμέναμε κάποιες απαντήσεις από την κ. Παπαζώη, τη συγκεκριμένη Υπουργό, μπορούμε να γνωρίζουμε αν η κυρία Υπουργός θα μας απαντήσει; 

ΠΡΟΕΔΡΕΥΩΝ (Παναγιώτης Ν. Κρητικός): Θα μας πει ο κύριος Υφυπουργός. Πιστεύω να έλθει και η κυρία Υπουργός κάποια στιγμή. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Νομίζω ότι λόγω του κυκλοφοριακού προβλήματος έχει καθυστερήσει. 

ΕΥΑΓΓΕΛΟΣ ΜΕΪΜΑΡΑΚΗΣ: Εντάξει. 

ΠΡΟΕΔΡΕΥΩΝ (Παναγιώτης Ν. Κρητικός): Είναι καθ'οδόν. 

Κύριοι συνάδελφοι, θα ήθελα να ακούσω τη γνώμη των κυρίων εισηγητών για το πώς μπορούμε να συζητήσουμε το νομοσχέδιο αυτό. Να το χωρίσουμε σε δύο ενότητες δεδομένου ότι οι συνεδριάσεις είναι ακόμα δύο; 

Ορίστε, κύριε Βούλγαρη, έχετε το λόγο. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, το νομοσχέδιο έχει τρεις ενότητες. Θεωρώ ότι μπορούμε κάθε μία ενότητα να τη συζητούμε χωριστά. Την ίδια διαδικασία τηρήσαμε και στην επιτροπή. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Εγώ πιστεύω, κύριε Πρόεδρε, ότι το κεφάλαιο Α', τα πέντε άρθρα δηλαδή, μπορούν να αποτελέσουν την πρώτη ενότητα και το υπόλοιπο του νομοσχεδίου, εκτός από τις τροπολογίες, μπορεί να αποτελέσει τη δεύτερη ενότητα. Θεωρώ ότι είναι επαρκής ο χρόνος που δίδεται στους εισηγητές. 

ΠΡΟΕΔΡΕΥΩΝ (Παναγιώτης Ν. Κρητικός): Ποια άρθρα δηλαδή; 

ΑΛΕΞΑΝΔΡΟΣ ΒΟΥΛΓΑΡΗΣ: Το Β' και το Γ' κεφάλαιο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Το Β' και το Γ' κεφάλαιο. Το κεφάλαιο Δ' έτσι κι αλλιώς είναι απλώς κωδικοποιήσεις των καταργουμένων διατάξεων. Δηλαδή το κεφάλαιο Α' μία ενότητα, τα κεφάλαια Β', Γ' και Δ'... 

ΠΡΟΕΔΡΕΥΩΝ (Παναγιώτης Ν. Κρητικός): 'Αλλη μία ενότητα και άλλη οι τροπολογίες εφόσον είναι αυτοτελείς και χωριστές. Μάλιστα. Δεν έχει αντίρρηση το Προεδρείο να προχωρήσουμε κατ'αυτόν τον τρόπο. Επίσης, επί της πρώτης ενότητας θα μιλήσουν και οι συνάδελφοι οι οποίοι είχαν εναπομείνει από χθες να ασκήσουν το δικαίωμά τους σήμερα. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, χθες δεν πρόλαβα για ένα λεπτό να εγγραφώ και είχα συνεννοηθεί με το Προεδρείο να... 

ΠΡΟΕΔΡΕΥΩΝ (Παναγιώτης Ν. Κρητικός): Εγώ διάβασα εδώ μία ανακοίνωση η οποία είναι απόρροια αποφάσεως της χθεσινής συνεδριάσεως και βλέπω ονόματα τα οποία απέμειναν να μιλήσουν... 

ΕΥΑΓΓΕΛΟΣ ΜΕΪΜΑΡΑΚΗΣ: Πριν πάμε σε αυτό, κύριε Πρόεδρε, γιατί δεν καταλήξαμε, συζητάμε σήμερα το κεφάλαιο Α' και τελειώνουμε και αύριο θα συζητήσουμε το κεφάλαιο Β'; Τι θα κάνουμε δηλαδή; 

ΠΡΟΕΔΡΕΥΩΝ (Παναγιώτης Ν. Κρητικός): Ξεκινάμε, συζητάμε το κεφάλαιο Α', αλλά αν ολοκληρώσουμε τη συζήτηση αυτού του κεφαλαίου νωρίς, να μη διακόψουμε τη συνεδρίαση. Αν είναι προχωρημένη η ώρα, βεβαίως θα συνεχίσουμε αύριο. 

ΕΥΑΓΓΕΛΟΣ ΜΕΪΜΑΡΑΚΗΣ: Ακριβώς αυτό λέω. 

ΑΛΕΞΑΝΔΡΟΣ ΒΟΥΛΓΑΡΗΣ: Τι χρονικό όριο θα βάλουμε, κύριε Πρόεδρε; 

ΕΥΑΓΓΕΛΟΣ ΜΕΪΜΑΡΑΚΗΣ: Αυτό λέω, κύριε Πρόεδρε. Να κουβεντιάσουμε το κεφάλαιο Α' σήμερα, να διακόψουμε και... 

ΠΡΟΕΔΡΕΥΩΝ (Παναγιώτης Ν. Κρητικός): Δεν νομίζω ότι ολόκληρη συνεδρίαση μπορεί να δαπανηθεί για το κεφάλαιο Α'. 

ΕΥΑΓΓΕΛΟΣ ΜΕΪΜΑΡΑΚΗΣ: Τότε να το πάμε σε τρία κεφάλαια. 

ΠΡΟΕΔΡΕΥΩΝ (Παναγιώτης Ν. Κρητικός): Εγώ θα έλεγα μέχρι τις 22.00' η ώρα το πολύ να τελειώσουμε το κεφάλαιο αυτό. Θέλω όλων την καλή πίστη, δεδομένου ότι έχουμε περιορισμένες συνεδριάσεις και η λήξη της Συνόδου επίκειται. Να μην αναγκαστούμε να πάμε σε εμβόλιμες συνεδριάσεις ή σε παράταση. Καλή πίστη από όλους απαιτείται για να βρούμε μία λύση. Δεν νομίζω ότι θα χρειαστεί μία ολόκληρη βραδυά για τη μία ενότητα. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, μπορώ να έχω το λόγο; 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κυρία Παπαδημητρίου, έχετε το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, πιστεύω ότι το βασικό κεφάλαιο, όπου πολλοί θα τοποθετηθούν όπως φαντάζομαι, είναι το κεφάλαιο Α'. Στους Βουλευτές της Νέας Δημοκρατίας που είμαστε εδώ, υπήρχε επερώτηση για τα δημόσια έργα. 'Εχουμε διανύσει, δηλαδή, μέχρι πρωϊας συνεδριάσεως, δύο συνεχόμενες ημέρες. Θα ήταν καλό να τελειώναμε σήμερα πολύ καλά το κεφάλαιο Α' και νομίζω ότι υπάρχει χρόνος επαρκής αύριο να συζητήσουμε τα υπόλοιπα. Αν συμφωνεί το Προεδρείο θα μας εξυπηρετούσε πραγματικά. 

ΠΡΟΕΔΡΕΥΩΝ (Παναγιώτης Ν. Κρητικός): Αν, όμως, τελειώσει η συζήτηση του κεφαλαίου Α' νωρίς, δεν νομίζω ότι μπορούμε να λύσουμε τη συνεδρίαση με επιβάρυνση της αυριανής ημέρας. Διότι υπάρχουν και κάποιες συμβάσεις τις οποίες πρέπει να ψηφίσουμε. Νομίζω, όμως, ότι γενικά δεν υπάρχει αντίρρηση. Θα προχωρήσουμε και θα δούμε. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, αν θέλετε και αν συμφωνούν τα άλλα κόμματα, μπορούμε απόψε να κουβεντιάσουμε μαζί τα κεφάλαια Α' και Β'. Δηλαδή να τοποθετούμεθα και επί των δύο κεφαλαίων με κάποια ανοχή του Προεδρείου. 

ΠΡΟΕΔΡΕΥΩΝ (Παναγιώτης Ν. Κρητικός): Φυσικά, θα υπάρξει ανοχή από το Προεδρείο. 

Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, το κεφάλαιο Α' είναι σίγουρα το πιο σοβαρό απ'όλα. Σε αυτό συμφωνούμε όλοι. 

Η δική μας γνώμη είναι να τοποθετηθούμε στα άρθρα του κεφαλαίου Α', κυρία Παπαδημητρίου, που είναι και τα πιο σοβαρά και αν θέλουμε να βάλουμε και ένα χρονικό όριο -βεβαίως δεν μπορούμε να τελειώσουμε στις 22.00' και στις 21.30', είναι σωστό αυτό που λέει ο κύριος Πρόεδρος- και μετά να μιλήσουμε και επί του κεφαλαίου Β' μέχρι την ώρα που... 

ΠΡΟΕΔΡΕΥΩΝ (Παναγιώτης Ν. Κρητικός): Το σύνηθες χρονικό όριο είναι περί την δωδεκάτη. 

Είναι σωστή η τροποποιητική πρόταση της κ. Παπαδημητρίου. Συζητούμε το κεφάλαιο Α' και ως επιδόρπιο πλέον, συζητούμε το κεφάλαιο Β'. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, μπορώ να κάνω μία πρόταση; 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Βούλγαρη. 

ΑΛΕΞΑΝΔΡΟΣ ΒΟΥΛΓΑΡΗΣ: Πιστεύω ότι σήμερα θα ήταν καλύτερα να συζητήσουμε τα κεφάλαια Α' και Β', τα οποία έχουν και έναν τεχνικό χαρακτήρα, θα έλεγα, διότι αφορούν τις χωροθετήσεις, την πολεοδόμηση, αλλά και τις απαλλοτριώσεις και να αφήσουμε το κεφάλαιο Γ' για αύριο. 

ΠΡΟΕΔΡΕΥΩΝ (Παναγιώτης Ν. Κρητικός): Ωραία, συμφωνήσαμε σε αυτό. 

AΛΕΞΑΝΔΡΟΣ ΒΟΥΛΓΑΡΗΣ: Νομίζω ότι μπορούμε να τοποθετηθούμε επί των δύο ενοτήτων. 

ΑΝΔΡΙΑΝΗ ΛΟΥΛΕ: Να μη συζητηθούν μαζί, κύριε Πρόεδρε. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Χωριστά θα συζητηθούν. 

ΠΡΟΕΔΡΕΥΩΝ (Παναγιώτης Ν. Κρητικός): Είπαμε να συζητηθούν τα κεφάλαια Α' και Β' χωριστά, απόψε όμως. 

ΑΛΕΞΑΝΔΡΟΣ ΒΟΥΛΓΑΡΗΣ: Μαζί να συζητηθούν, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Kρητικός): Δεν έχω αντίρρηση. Να συζητηθούν ενιαία, με άνεση χρόνου. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, πρέπει να λάβετε υπόψη ότι οι διατάξεις των κεφαλαίων Γ' και Δ' είναι τυπικές. Και αναφερόμαστε σε πέντε-έξι άρθρα μικρά. Δηλαδή όσο είναι τα άρθρα 1 και 2 είναι τα κεφάλαια Γ' και Δ'. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχουμε τρεις συνεδριάσεις. 

ΓΙΑΝΝΗΣ ΖΑΦΕΙΡΟΠΟΥΛΟΣ: Και εφόσον έχουμε τρεις συνεδριάσεις, πρέπει να τις κάνουμε οπωσδήποτε και τις τρεις; 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν είναι απαραίτητο να γίνουν τρεις συνεδριάσεις. 

Να προχωρήσουμε όμως. 'Αλλωστε και η αυριανή ημέρα η οποία ήταν αφιερωμένη για τη συζήτηση πρότασης νόμου από τη Διάσκεψη των Προέδρων αποφασίστηκε να αφιερωθεί για τη συζήτηση αυτού του νομοσχεδίου. 

Υπάρχουν και κάποιες συμβάσεις, οι οποίες και αυτές πρέπει να συζητηθούν. 

Συμφωνείτε, κύριοι συνάδελφοι, να συζητηθούν ενιαία απόψε τα κεφάλαια Α' και Β'; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα κεφάλαια Α' και Β' θα συζητηθούν ενιαία απόψε. 

Ο κ. Βούλγαρης έχει το λόγο. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κυρίες και κύριοι συνάδελφοι, στο Κεφάλαιο Α', που -όπως τόνισα και στην πρωτολογία μου- αποτελεί το βασικό κεφάλαιο του σχεδίου νόμου που συζητούμε σήμερα. Στο κεφάλαιο αυτό αναφέρονται στα άρθρα του όλα τα θέματα που έχουν σχέση με το στρατηγικό σχεδιασμό στο μητροπολιτικό συγκρότημα της Αθήνα, προκειμένου να χωροθετήσουμε τις περιοχές εκείνες, στις οποίες θα αναπτυχθούν οι ολυμπιακές εγκαταστάσεις. 

Επίσης έχουμε μία αναφορά στον τρόπο με τον οποίο θα υλοποιηθεί αυτός ο σχεδιασμός, καθώς και στη διαδικασία καθορισμού των όρων και περιορισμών δόμησης για όλες τις ολυμπιακές εγκαταστάσεις, αλλά και για τα παρεμφερή έργα, τα οποία θα στηρίξουν τις λειτουργίες στις περιοχές στις οποίες θα γίνει η ανάπτυξη των ολυμπιακών εγκαταστάσεων, όπου θα πραγματοποιηθούν οι Ολυμπιακοί Αγώνες. 

Κατ'αρχήν πρέπει να πω ότι με το άρθρο 1 του Κεφαλαίου Α' του σχεδίου νόμου όλα τα έργα τα οποία θα εξυπηρετήσουν τους Ολυμπιακούς Αγώνες του 2004, χαρακτηρίζονται σαν έργα μείζονος εθνικής σημασίας, που ενισχύουν την ανταγωνιστική παρουσία της χώρας στο διεθνές και ευρωπαϊκό στερέωμα, αλλά και στον ευρύτερο βαλκανικό και μεσογειακό χώρο, καθώς και τη χωροταξική και οικιστική ανασυγκρότηση του μητροπολιτικού συγκροτήματος της πρωτεύουσας. 

Στα πέντε άρθρα του κεφαλαίου αυτού χωροθετούνται οι περιοχές που θα πραγματοποιηθούν οι Ολυμπιακοί Αγώνες οι οποίες εντάσσονται στον στρατηγικό σχεδιασμό μέσα από το ρυθμιστικό σχέδιο της Αθήνας. 'Εχουμε, δηλαδή, ένα σχεδιασμό, ο οποίος έχει ξεκινήσει με το νόμο 1515/1985 επί Υπουργίας του αείμνηστου Αντώνη Τρίτση. Και στο σχεδιασμό αυτόν υποτάσσεται όλο το σύστημα των χωροθετήσεων των περιοχών στις οποίες θα αναπτυχθούν τα ολυμπιακά έργα. 

Και βέβαια θα έχουμε ένα πεπερασμένο χρονικό διάστημα περίπου τριάντα ημερών που θα πραγματοποιηθούν οι Ολυμπιακοί Αγώνες. Η πρωτοτυπία και η καινοτομία σ' αυτόν το σχεδιασμό είναι ότι οι περιοχές αυτές σχεδιάζονται και αναπτύσσονται μελλοντικά σαν υπερτοπικοί πόλοι αναψυχής και ανάπτυξης του μητροπολιτικού συγκροτήματος της Αθήνας και οι οποίες θα αναφέρονται σε όλους τους κατοίκους του Λεκανοπεδίου. 

Προβλέπονται, δηλαδή, πέρα από τις αθλητικές εγκαταστάσεις και άλλες χρήσεις γης, οι οποίες εξυπηρετούν μεν τους Ολυμπιακούς Αγώνες, αλλά στο μέλλον θα αναβαθμίσουν την ποιότητα ζωής των κατοίκων της ευρύτερης περιοχής της Αθήνας και θα δώσουν τη δυνατότητα να αναπτυχθούν άλλες δραστηριότητες οι οποίες σαφώς θα συμβάλουν, τόσο στην αναβάθμιση του περιβάλλοντος αλλά και στην προσέλκυση και νέων θέσεων εργασίας. 

Αυτό βέβαια για να γίνει και να πετύχει ο στόχος χρειάζεται ένας σχεδιασμός. Και αυτός ο σχεδιασμός για την Αθήνα του 2004 κατοχυρώνεται από τις διατάξεις που υπάρχουν στα πέντε άρθρα του κεφαλαίου Α', με κύριο χαρακτηριστικό ότι όλες οι διαδικασίες οι οποίες θεσμοθετούνται περνούν μέσα από τον σχεδιασμό του ρυθμιστικού σχεδίου της Αθήνας, και από την υπηρεσία η οποία έχει την ευθύνη για το σχεδιασμό αυτό και την υλοποίηση του που είναι ο Οργανισμός της Αθήνας, και αφορά βέβαια τις περιοχές παρεμβάσεων που έχουν επιλεγεί για να γίνουν οι Ολυμπιακοί Αγώνες. 

Επειδή αναφερθήκαμε σε υπερτοπικούς πόλους οι οποίοι μετά την ολυμπιακή περίοδο θα είναι πόλοι αναψυχής και ανάπτυξης στους οποίους θα αναφέρονται όλοι οι κάτοικοι του Λεκανοπεδίου, θέλω να αναφερθώ όπως αναλυτικά παρουσιάζεται στη χωροταξική θεώρηση του συστήματος υπερτοπικών πόλων στο λεκανοπέδιο της Αττικής, σε ορισμένα στοιχεία που είναι στο παράρτημα του σχέδιου νόμου που συζητούμε σήμερα. Πρέπει να πω, λοιπόν, ότι προβλέπονται είκοσι τέσσερις υπερτοπικοί πόλοι από τους οποίους οι επτά προβλέπονται ήδη στο σημερινό ρυθμιστικό σχέδιο της Αθήνας. 'Αλλοι επτά αποτελούν αναβαθμίσεις θέσεων στις οποίες ήδη υπάρχουν αθλητικές εγκαταστάσεις και οι υπόλοιποι δέκα είναι καθαρά νέες θέσεις δημιουργίας αθλητικών και άλλων εγκαταστάσεων. Από τις δέκα θέσεις, οι πέντε ανήκουν στην κατηγορία "περιοχές ολυμπιακών εγκαταστάσεων, μεταολυμπιακοί υπερτοπικοί πόλοι" οι οποίοι αναφέρονται αναλυτικά στην παράγραφο 1 του άρθρου 2, δύο είναι στην κατηγορία "υπερτοπικοί πόλοι" που αναφέρονται στην παράγραφο 2 του άρθρου 1 του σχεδίου νόμου που συζητούμε σήμερα και οι υπόλοιποι τρεις υπάγονται στην κατηγορία "χώροι ολυμπιακών αθλητικών εγκαταστάσεων", όπως αναλυτικά περιγράφονται στην παράγραφο 2 του άρθρου 2. 

Προκύπτει, δηλαδή, μια καθαρή αύξηση κατά 40% των είκοσι πέντε υπερτοπικών πόλων που έχουν σχεδιαστεί από το ρυθμιστικό σχέδιο της Αθήνας. 

Επίσης, δημιουργούνται άλλοι επτά νέοι πόλοι, δηλαδή σε ένα ποσοστό σε σχέση με τους υφιστάμενους περίπου 28%, που προέρχονται από υφιστάμενες αθλητικές εγκαταστάσεις. 

Κατά συνέπεια, κύριοι συνάδελφοι, έχουμε ένα σημαντικό εμπλουτισμό του κοινωνικού εξοπλισμού υπερτοπικού επιπέδου στην περιοχή της Αθήνας, σε κατηγορίες έργων και παραμβάσεων για τις οποίες σήμερα παρατηρείται ένα έλλειμμα, κυρίως στους τομείς του αθλητισμού, της αναψυχής και του τουρισμού. 

Μπορούμε να πούμε, λοιπόν, ότι συνολικά οι νέοι πόλοι οι οποίοι περιλαμβάνουν τις αθλητικές εγκαταστάσεις και άλλες εγκαταστάσεις αναψυχής που συμβάλλουν στη εξυπηρέτηση και των θεατών και των επισκεπτών για τους αγώνες, συγκροτούν ένα σύστημα πόλων αναψυχής που εντάσσεται οργανικά στο υφιστάμενο σύστημα πόλων αναψυχής που έχουμε σήμερα και το διατηρεί σε μία βασική στρατηγική επιλογή για ένα μητροπολιτικό κέντρο που θα έχει πολλούς πόλους και πολλά κέντρα απαραίτητα για να εξυπηρετήσουν όλους τους κατοίκους της περιοχής αυτής. 

Σε σχέση με τις περιοχές που έχουν επιλεγεί και επειδή έχει γίνει μία μεγάλη συζήτηση για την χωροθέτησή τους ότι δηλαδή έχουμε επιλέξει αδόμητους χώρους και όχι χώρους οι οποίοι είναι δομημένοι και στους οποίους θα μπορούσαμε να καλύψουμε τις εγκαταστάσεις, πρέπει να πω τα εξής: Κύριοι συνάδελφοι, η άποψή αυτή αποτελεί μία καινοτομία στο σχεδιασμό, των ολυμπιακών εγκαταστάσεων γιατί όπως πολύ καλά γνωρίζουμε οι ολυμπιακές εγκαταστάσεις για να αναπτυχθούν έχουν συγκεκριμένες προδιαγραφές, χρειάζονται μεγάλο ελεύθερο χώρο. Και πράγματι, δεν μπορούμε σε δομημένες περιοχές να αναπτύξουμε εγκαταστάσεις οι οποίες θα εξυπηρετήσουν τα ολυμπιακά αθλήματα. Από την άλλη πλευρά είναι αμφίβολο εάν οι περιοχές όπως το Ολυμπιακό Χωριό ή όπως ο Σχοινιάς ή όπως το Φάληρο θα μπορούσαν να αναβαθμισθούν σε κάποιο χρονικό διάστημα στο μέλλον -μέχρι τώρα δεν μπόρεσαν να αναβαθμισθούν- εάν δεν υπήρχαν οι Ολυμπιακοί Αγώνες του 2004. 

Στο Σχοινιά γνωρίζουμε πως η αυθαίρετη δόμηση έχει δημιουργήσει αυτά τα τεράστια περιβαλλοντικά προβλήματα. Στο Φάληρο όλες αυτές οι προσχώσεις οι οποίες έχουν γίνει στο παρελθόν, έχουν καταστήσει ένα ζωτικό χώρο του Λεκανοπεδίου -και μάλιστα ένα χώρο που βρίσκεται στο θαλάσσιο αυτό μεγάλο μέτωπο- ανενεργό ο οποίος κάτω από ορισμένες προϋποθέσεις και χωρίς κτίσματα θα μπορούσε να αναβαθμιστεί και να καλύψει αθλητικές εγκαταστάσεις. Και μάλιστα στην περιοχή του Ολυμπιακού Χωριού θα πρέπει να πούμε ότι η λύση η οποία επιλέχθηκε προέκυψε από δεκατρείς εναλλακτικές λύσεις οι οποίες στο χρονικό διάστημα 1988-1989 αξιολογήθηκαν και επελέγησαν έξι. Και σε δεύτερο βαθμό η επεξεργασία από τον Οργανισμό της Αθήνας κατέληξε με τελική επιλογή σε τρεις περιοχές. Στη συνέχεια, με ευθύνη του Τεχνικού Επιμελητηρίου και μίας επιτροπής εμπειρογνωμώνων, η τελική επιλογή έγινε για τις Λεκάνες των Αχαρνών σε χίλια πεντακόσια τριάντα στρέμματα με συντελεστή δόμησης 0,5, όπου υπάρχει μία πλήρης εναρμόνιση με το διαμορφωμένο οικιστικό περιβάλλον που βρίσκεται στην περιοχή. 

Εδώ, λοιπόν, πρέπει να πούμε ότι οι θέσεις αυτές δεν επελέγησαν τυχαία, αλλά υπήρξε μία πολύχρονη και πολύπονη διαδικασία στην οποία αξιολογήθηκαν όλα τα κριτήρια για να καταλήξουμε στην τελική θέση. 

Με το άρθρο 3 έχουμε σε κάθε περιοχή η οποία αναφέρεται ότι θα αναπτυχθούν οι ολυμπιακές εγκαταστάσεις, έγκριση της πολεοδομικής μελέτης, αλλά και των όρων και περιορισμών δόμησης για όλα τα κτίσματα και για όλες τις κατασκευές που υπάγονται σε αυτές τις περιοχές με προεδρικό διάταγμα. 

'Οπως ενημερώθηκα και από την Υπουργό, αυτά τα προεδρικά διατάγματα -επειδή πολλοί ανησυχούν και για το χρόνο κατασκευής των έργων- είναι έτοιμα και περιμένουμε τη δημοσίευση του νόμου για να προχωρήσουμε στην έκδοσή τους. 

'Eτσι θα δοθεί η δυνατότητα μετά τη δημοσίευση του νόμου, τα προεδρικά διατάγματα να προχωρήσουν στο Συμβούλιο Επικρατείας και να έχουμε την τελική τους έγκριση, για να αποκτήσουμε την πολεοδομική μελέτη, αλλά και τους όρους δόμησης, για να προχωρήσουμε στη συνέχεια στην δημοπράτηση των έργων. 

Σ' αυτήν την περίπτωση έχουμε τη θεσμοθέτηση ενός νέου πολεοδομικού εργαλείου, για να μπορέσουν να αντιμετωπιστεί ο σχεδιασμός με τον καλύτερο δυνατό τρόπο των περιοχών κατασκευής των ολυμπιακών εγκαταστάσεων, με το ειδικό σχέδιο ολοκληρωμένης ανάπτυξης, όπου θα έχουμε ειδικές προδιαγραφές και διαδικασίες για την έγκρισή του, σύμφωνα με τα επιστημονικά δεδομένα του σχεδιασμού, που υπάρχουν και βέβαια, όρους και περιορισμούς δόμησης φιλικότερους στο περιβάλλον από τους ισχύοντες. 

Τέλος, θα ήθελα να πω, σε σχέση με τους όρους και τους περιορισμούς δόμησης που αναφέρονται στις επτά περιοχές που θα έχουμε τον κύριο όγκο των ολυμπιακών εγκαταστάσεων, όπως αναγράφεται σε πίνακα, της προμελέτης για τις περιοχές αυτές, ότι ο συντελεστής δόμησης στο Φαληρικό 'Ορμο είναι 0,03, στο Φάληρο είναι 0,5, στο Μαρκόπουλο 0,1, στο Σχοινιά 0,01, στο Ριζάρι που έχουμε το σλάλομ 0,2, στον 'Αγιο Κοσμά 0,1, στο Ολυμπιακό Χωριό 0,5. Τα νούμερα αυτά θα πρέπει να τα συγκρίνουμε και με περιοχές εντός σχεδίου, γιατί η Αθήνα έχει και κτίρια, που χτίστηκαν με συντελεστή δόμησης 9. Στην εκτός σχεδίου δόμηση, στις επτά περιοχές που έχουν επιλεγεί για να γίνουν ολυμπιακές εγκαταστάσεις, όπως αναφέρει το σχέδιο - νόμου ο συντελεστής δόμησης, με την διαδικασία ορισμένων παρεκκλίσεων, που τις επιτρέπει ο νόμος, μπορεί να φτάσει και μέχρι το 0,9. 

Επομένως κύριοι συνάδελφοι, για το σχεδιασμό, τον οποίο θεσπίζει το σχέδιο νόμου, που συζητάμε σήμερα, έχουν ληφθεί υπόψη όλες οι συνθήκες που επικρατούν στις αντίστοιχες περιοχές ανάπτυξης των ολυμπιακών εγκαταστάσεων και το κυριότερο στοιχείο του σχεδιασμού είναι ότι οι συντελεστές δόμησης αναβαθμίζουν και δεν υποβαθμίζουν τις περιοχές αυτές. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, προβλέπω ότι με μια σχετική προσπάθεια θα αναδειχθούμε ολυμπιονίκες απόψε και στα τρία μετάλλια. Ο κ. Ζαφειρόπουλος ως προερχόμενος και εξ Ολυμπίας κάτι γνώριζε, που πρότεινε και το χάλκινο να το πάρουμε απόψε! 

Η κ. Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Ως δευτερολογία πολύ σύντομη στα χθεσινά και απαντώντας στην κ. Παπαζώη, για να το δει στα Πρακτικά, θα της έλεγα ότι προσπάθησε με πολλή επιμέλεια να καλύψει τις κυβερνητικές ευθύνες, ως όφειλε, αλλά δεν μπόρεσε καθόλου να το κάνει. Πιστεύω ότι ο κ. Βενιζέλος υπήρξε υπεύθυνος για εξαιρετική καθυστέρηση, για πόλωση, για εσωκυβερνητικές διαφορές. 

Προσπάθησε η κ. Παπαζώη να αξιοποιήσει, ίσως και να εκμεταλλευτεί τα καλά λόγια, που είπα για τον τρόπο που εργάζεται ήδη η εταιρεία "Αθήνα 2004". Μου είπε "τελικά πολύ ορθώς το επιλέξαμε, άρα γιατί δεν μας επιτρέπεται να κάνουμε εμείς τις επιλογές για την περίφημη κατασκευαστική εταιρεία"; Δεν ξέρω ποια είναι η οργανωτική δομή των αποφασιζόντων -έχω πρόβλημα- και θα περιμένω πριν τελειώσει αυτό το νομοσχέδιο, να μας δώσετε ένα οργανόγραμμα. 

Αν η 2004 λειτουργεί σωστά, θα πρέπει, κύριε Υπουργέ, να τους εμπιστευθείτε και να ισχύσει ως ψηφίστηκε ο νόμος του κ. Βενιζέλου ο ν. 2598/98. Γιατί σε όλα τα άρθρα μπαίνει "θυγατρικές ή τρίτοι" χωροθετούν, μελετούν, καταθέτουν στοιχεία -λέει αυτό το κεφάλαιο- για να πάρουν εγκρίσεις από το ΥΕΝ, δηλαδή για μετατοπίσεις γραμμής αιγιαλού. Να τα κάνουμε όλα για τους Ολυμπιακούς. Αλλά πολύ σοβαρά άρθρα που έχουν καταταλαιπωρήσει τον ελληνικό λαό, τους μηχανικούς, τους Υπουργούς, τη διοίκηση, εν πάση περιπτώσει, κάτι έχουν προφυλάξει απ' αυτόν τον τόπο και δεν προλάβαμε να το χαλάσουμε. 'Η όμως τα αφήνετε έωλα και σε τρίτους; Και σκεφτόμουν αν έχει πρόβλημα για κάποιο λόγο η Κυβέρνηση ή αν δεν θέλει η εταιρεία 2004 -και αυτό είναι μία πιθανότης- να μπλέξει σε αυτό το επίπεδο, υπάρχει θεσμικό πρόβλημα με τη Γενική Γραμματεία Αθλητισμού; Δηλαδή να είναι θυγατρική; Εγώ ως Βουλευτής να έχω δυνατότητα ελέγχου με τις διαδικασίες που μου δίνει το αξίωμά μου. Υπάρχει πρόβλημα; Δεν πρέπει να υπάρχει πρόβλημα να είναι θυγατρική ενός φορέα, που έχει δόξα τω Θεώ επί πολλές κυβερνήσεις και επί πολλά χρόνια "κατασκευάσει"; 

ΓΙΑΝΝΗΣ ΖΑΦΕΙΡΟΠΟΥΛΟΣ: Να υπάγεται. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Ναι, γιατί να μην υπάγεται εκεί; Δηλαδή αν θέλουν να απαλλαγούν "από τον έλεγχο της 2004" ή του οποιουδήποτε συμβούλου, γιατί να μην κρατήσει το κομμάτι της ευθύνης του ελέγχου, που βεβαίως δεν περιλαμβάνεται στο νομοσχέδιο, της εποπτείας και της εγγύησης του χρονοδιαγράμματος που οφείλει να κρατήσει η "Αθήνα 2004". Αλλά να είναι θυγατρική εταιρεία ενός διαφανούς φορέα που τα αρμόδια όργανα και οι θεωρούντες ότι έχουν άποψηνα μπορούν να ελέγξουν. Μια ιδέα είπα. 

Τι γίνεται με την πολιτιστική των νέων, με την "Ολυμπιάδα των νέων"; Είναι κάτι που πέτυχε -απ' ό,τι ξέρω- τη διαχρονικότητα και δεν έχει ακουστεί ποτέ, σε αντίθεση με την πολιτιστική Ολυμπιάδα που χειροκροτήσαμε, που πήρε πρωτοσέλιδα ανά την υφήλιο, που ατύχησε. Το είπα χθες και στην πρωτολογία μου γιατί ο κ. Σάμαρανγκ είπε "βολευτείτε 
με το 2004 και εν πάση περιπτώσει στείλτε και κάτι στο Σίδνεϊ". Κύριε Φούρα, έχετε τίποτε έτοιμο για την πολιτιστική Ολυμπιάδα για το Σίδνεϊ; Πληροφορία μου -διαψεύστε την, θα χαρώ πάρα πολύ- είναι ότι δεν έχει γίνει τίποτε προς αυτήν την κατεύθυνση. 

Για να έλθω στα περιβόητα άρθρα των χωροθετήσεων, πρέπει να πω ότι πράγματι ανησυχώ βαθύτατα για το τι είναι δυνατόν να κοστίσει σε καθυστέρηση έστω και αυτή η σύντμηση των ημερομηνιών. Αλλά θα πρέπει νομίζω έστω και την υστάτη στιγμή, να αφαιρεθούν μερικές λέξεις, που ανοίγουν ορέξεις. Δεν καταλαβαίνω γιατί πρέπει να είναι υπερτοπικοί πόλοι στην παραλία. Πέραν του ότι πιστεύω ότι δεν θα το δεχθεί το Σ.τ.Ε.. Δεν σας φθάνουν σκέτοι πόλοι αναψυχής; Αυτό έχει δεχθεί το Σ.τ.Ε. ότι μπορεί να έχει μία ήπια ανάπτυξη. Μας διαβεβαίωνετε ότι ήπια είναι η ανάπτυξη που θέλετε να κάνετε. Γιατί μπαίνω στον πειρασμό να υποθέσω ότι επειδή θέλετε επενδυτές και να χρησιμοποιήσετε το εργαλείο της αυτοχρηματοδότησης, βάζετε υπερτοπικούς πόλους, και παρέχετε όλη τη λίστα των άρθρων 3,4, 8,9 του Διατάγματος και διαλέγει κανείς και παίρνει. Δηλαδή οι έξι ομάδες Βερελή -είναι ξεκάθαρο και από το νομοσχέδιο και από τους χάρτες- δεν συντονίστηκαν από κανένα. 'Ετσι κι αλλιώς καλοσύνη του κ. Λαλιώτη ήταν που το τελευταίο δίμηνο επιστράτευσε τον Οργανισμό και δούλεψε. Είπαμε και το ξαναλέμε ότι όλα έγιναν ερήμην του αρμόδιου και εξαιρετικά εξοπλισμένου με στελέχη, με εμπειρία, με κατάθεση έργου Οργανισμού της Αθήνας. 

Πάντως δεν πρόλαβε να συντονίσει. Θα περίμενε κανείς να έρθουν σήμερα η κ. Παπαζώη και ο κ. Φούρας και να μας πουν ότι συνολικά έχουμε αυτή την αύξηση όγκου, συντελεστού. Υπάρχουν πράγματα μεταξύ των όσων περιγράφονται στα άρθρα και στους πίνακές σας, που δεν ταυτίζονται. Δηλαδή, ενώ ένα κομμάτι του Φαληρικού 'Ορμου φαίνεται να απουσιάζει από την παρέμβαση στο χάρτη, μιλάτε για όλο τον όρμο. Ποιο είναι το ποσοστό; Δεν έπρεπε να περιγράφεται; 

Στο μέτρο που μπορούν και οι "τρίτοι" στην τελική ανάλυση να προτείνουν μελέτες και στοιχεία για τα διατάγματα θα γίνει πολεοδόμηση με την ίδια νοοτροπία με την οποία πολεοδομούν οι Γερμανοί στη ζώνη επιρροής των Σπάτων; Θα μετρήσει κανείς από την Κυβέρνηση τι γίνεται στα Σπάτα και πόσοι θα μετακινούνται εκεί; 'Εχει πάρει κανείς είδηση ότι θα είναι περίπου μισό εκατομμύριο ο κόσμος που θα πηγαινοέρχεται στα Σπάτα και ότι όλοι αυτοί οι άνθρωποι τελικά θα διοχετεύονται στην οικονομική ζωή του τριγώνου του Συντάγματος; 

Δεν υπάρχει ούτε σήμερα συνολική θεώρηση γι' αυτό το εγχείρημα. Μέσα σ' αυτή την εβδομάδα, κοιτάζοντας τους χάρτες και τις επιμέρους μελέτες, ανησυχώ ακόμα περισσότερο. Βλέπω επιπόλαιη προσέγγιση σε πολύ βασικά πράγματα. Στο άρθρο 3, παράγραφος 5 μιλάτε για προεδρικά διατάγματα ως προς τα περιβαλλοντικά που αποτελούν προέγκριση χωροθέτησης κατά τας διατάξεις του ν. 1650/86 και της Κ.Υ.Α. 69269 του κ. Μάνου, που η Ελλάδα την έκανε σε κύρωση της οδηγίας 85/337 η οποία έχει αλλάξει και η χώρα μας είναι υπερήμερος στην υποχρέωση κύρωσης. Μα, δεν είδε κανένας το νομοσχέδιο από τη διεύθυνση περιβαλλοντικού σχεδιασμού του ΥΠΕΧΩΔΕ; 'Ο,τι αφορά σε παραλίες έχει αλλάξει. 

Εδώ δίνετε την "άδεια" στους επενδυτές -αυτοχρηματοδότες; 'Ελεος! Αυτά είναι πράγματα που αποδεικνύουν ότι η πολιτεία παραμένει έξω από τις επιλογές που έχουν γίνει. Μπορεί να είναι μόνο από ανικανότητα και όχι από άλλη βούληση. Εμένα με νοιάζει ότι το αποτέλεσμα βγάζει κόκκινο και μας κάνει να ανησυχούμε. Αφήνει έωλο το οικοδόμημά σας. Αυτό θα το δει ο κ. Δεκλερής απόψε. Αργήσαμε που αργήσαμε να κυρώσουμε την καινούρια οδηγία. Δεν την παίρνουμε υπόψη και σε ένα τόσο σοβαρό νομοθέτημα στο οποίο δεν πρέπει να υπάρχει ψεγάδι; 

Συμφωνώ απόλυτα με την παρέμβαση στον Ασπρόπυργο. Πιστεύω ότι μια υποβαθμισμένη και αγνοημένη για πολλά χρόνια περιοχή το αξίζει. Είδα και τη μελέτη που έχει γίνει από ένα γραφείο. Δεν ξέρω ποιος την ανέθεσε. 'Ισως είναι μία μελέτη που την ανέθεσε ο κ. Βερελής, ίσως ο Δήμος. Δεν είμαι σίγουρη. Προσπαθεί να συνδυάσει τις κατευθύνσεις με τις προτάσεις της τοπικής κοινωνίας και αυτό είναι καλό. Δεν συμφωνεί όμως με όλα όσα είναι δυνατόν να γίνουν ή δεν πρέπει να γίνουν από τις προβλέψεις αυτών των άρθρων. Αυτό θα πει ότι θα πρέπει να προβλέψετε τη δυνατότητα μερικά προεδρικά διατάγματα να γίνονται μετά από ειδικές μελέτες και πέραν των προβλέψεων, αυτού του νόμου: Υπάρχουν κατευθύνσεις και επιλογές που δεν μπορούν να γίνουν με τον τρόπο που καθορίζετε εδώ. Νομίζω ότι μέχρι να ψηφιστεί το νομοσχέδιο πρέπει σαφέστατα -το εισηγήθηκα και η κ. Παπαζώη είπε ότι το δέχεται- στο Ολυμπιακό Χωριό να γίνει η πράξη και να φανεί 0,60 της περιοχής επί 0,40 ίσον 0,24. 

'Οπως το έχετε πάλι είμαι σίγουρη ότι ο επενδυτής με τον οποίο θα συζητήσει, όποιος συζητήσει, πάρα πολύ εύκολα μ' αυτόν το νόμο θα βάλει χέρι σ' αυτά τα χίλια διακόσια στρέμματα και τότε θα δικαιωθώ που κάποτε είπα στον κ. Φούρα ότι εδώ κάποιου έχει ανοίξει η όρεξη. Κλείστε, λοιπόν, την όρεξή του μ' αυτό το νομοσχέδιο να τελειώνουμε. 

Επίσης, κύριε Υπουργέ, εγκαλείσθε για κάτι επίσης σημαντικό. Είχαμε και το είπα και στην πρωτολογία μου μια πολύ καλή συνεργασία και επίσκεψη στην Καραθώνα της Αργολίδας, παρόντος του Δημάρχου Ναυπλίου και του Νομάρχη Αργολίδας και συμφωνήσατε μαζί μας δεδομένου ότι είναι απόλυτα επιλέξιμη η απόσταση και επιλέξιμα όλα τα άλλα στοιχεία. Μπορεί στο Ναύπλιο να χωροθετηθεί και να τελεστεί το τρίαθλο. Γιατί να μη μπει από τώρα στο νομοσχέδιο και να προσθέσουμε και κάτι πέρα από τις μυωπικές προβλέψεις και υλοποιήσεις των συνεργατών σας. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Μια λέξη, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Πάντως δεν είναι και κοντινή η διαδρομή μέχρι το Ναύπλιο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Οχι. Πράγματι η περιοχή την οποία μαζί επισκεφθήκαμε είναι μια περιοχή με μεγάλο ενδιαφέρον και βεβαίως είναι ιδανική για το τρίαθλο. 'Ομως, θέλω να κάνω την εξής δήλωση. Οι Ολυμπιακοί Αγώνες όσο ανοίγει ο δακτύλιος, τόσο μεγαλύτερο τελικό κόστος έχουν. Οι αγώνες είναι και ένα οικονομικό θέμα, δεν είναι μόνο θέμα οργανωτικό. Είναι ιδανική περιοχή ο Καραθώνας για να γίνει ένα κέντρο αθλητικής προετοιμασίας στο συγκεκριμένο άθλημα, είναι όμως εκτός νομοσχεδίου η συζήτηση και εγώ δηλώνω θα βοηθήσω πολύ προς αυτήν την κατεύθυνση. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Παπαδημητρίου, έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, θα φροντίσω να σας δώσω μια μελέτη κόστους-οφέλους συγκριτικά με τη χοροθέτηση. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, θα έπρεπε το άρθρο 1 και ιδίως η παράγραφος 1 να είναι πιο ειλικρινής. Στην ουσία το σχέδιο νόμου που συζητάμε δεν έχει καμιά σχέση με τα όσα λέγονται περί ανάδειξης της Αθήνας ως μητροπολιτικής πρωτεύουσας και διάφορα άλλα ηχηρά και ωραία λόγια και θα έλεγα προκλητικά σε σχέση με το τι κάνει το σχέδιο νόμου. Η πραγματικότητα είναι ότι χρειαζόμαστε αυτό το σχέδιο νόμου γιατί χρειάζονται κάποιες νομικές ρυθμίσεις για ορισμένες χωροθετήσεις που υπάρχουν στο φάκελο για τους Ολυμπιακούς Αγώνες του 2004 που είναι προφανείς απ' αυτό το σχέδιο, γιατί τότε οι προτάσεις ήταν παράνομες. Αυτές, λοιπόν, πρέπει κατ' αρχήν να τις τακτοποιήσουμε γιατί όπως ακούσαμε δεν πρόκειται να διεξαχθούν οι Ολυμπιακοί Αγώνες στη χώρα μας. Εκείνος ο φάκελος εγκρίθηκε όταν τους πήραμε και επιτρέψτε μου να πω ότι είναι μια ευκαιρία για την Κυβέρνηση με αφορμή αυτές τις ρυθμίσεις στην κυριολεξία να δώσει γη και ύδωρ στους επενδυτές για καταστρατήγηση και καταστροφή οποιουδήποτε ελεύθερου χώρου όπως παραλίας, αιγιαλού κλπ. στην Αττική. 

Για μας αυτό κάνει το νομοσχέδιο και τίποτε άλλο. 

Για να είμαι πιο συγκεκριμένος θεωρώ τις παρατηρήσεις του άρθρου 1 παράγραφος 1, άνευ σημασίας. 

Δεν έχουν καμία σημασία τα όσα λέγονται περί μητροπολιτικής πρωτεύουσας, περί ανταγωνιστικού ευρωπαϊκού χώρου κλπ. Γιατί πάρα πολύ απλά θα θέσω ένα απλό ερώτημα, πού είναι αυτό το σχέδιο για την ανάδειξη της Αθήνας σε Μητροπολιτικό Κέντρο, για να ξέρουμε και εμείς σε ποιο σημείο αυτής της πορείας βρίσκονται, εντάσσονται και εναρμονίζονται τα ολυμπιακά έργα τα οποία προτείνετε; Τέτοιο σχέδιο, απ'ό,τι ξέρω, δεν υπάρχει, άρα τα όσα λέγονται είναι χωρίς ιδιαίτερη σημασία. Απλούστατα, κατά τη γνώμη μου, προσπαθούν να αποπροσανατολίσουν από ουσιαστικές πλευρές και περιβαλλοντικές -αν θέλετε- καταστροφές, που θα υπάρχουν με τη δημιουργία των συγκεκριμένων ολυμπιακών εγκαταστάσεων. 

Για να φανεί πόσο κινούμαστε στη σωστή κατεύθυνση, απλώς θα πω ότι ήδη στο άρθρο 1, παράγραφο 2, εδάφιο α', γίνεται λόγος για τροποποίηση του νόμου για το ρυθμιστικό σχέδιο της Αθήνας. 

Το δεύτερο που ήθελα να σημειώσω, είναι όσον αφορά τους διάφορους χώρους στους οποίους θα δημιουργηθούν τα διάφορα ολυμπιακά έργα. Θα ήθελα με την ευκαιρία να σημειώσω κάτι που ειπώθηκε σε αυτήν την Αίθουσα ήδη χθες ότι, αντί να πάμε και να δημιουργήσουμε κάποιες εγκαταστάσεις σε υποβαθμισμένες περιοχές και με αυτόν τον τρόπο πραγματικά να τις αναβαθμίσουμε, έχουν κυριαρχήσει τα κριτήρια των τιμών της γης και οι επιλογές -αν θέλετε- ή τα συμφέροντα των ιδιωτών επενδυτών, γι'αυτό κιόλας αρκετές υποβαθμισμένες περιοχές μένουν εκτός δραστηριοτήτων. 

Εν πάση περιπτώσει, με την ευκαιρία θα ήθελα να σημειώσω, στα πλαίσια των όποιων δυνατοτήτων, την ανάγκη να υπάρχει στη Δραπετσώνα μία κάποια εξέλιξη. 

'Οσον αφορά τώρα τη χωροθέτηση των ολυμπιακών έργων, για την οποία έχει γίνει και τόση πολλή συζήτηση -και εννοώ το άρθρο 2- πρώτα απ' όλα θα ήθελα να σημειώσω, ότι σε ορισμένες περιπτώσεις γίνεται λόγος για εξαίρεση χρήσης των συγκεκριμένων εγκαταστάσεων όσον αφορά κατοικίες και ορισμένα άλλα πράγματα. 

Στην περίπτωση του Σχοινιά τέτοιες χρήσεις, όπως ξενοδοχεία, εμπορικά καταστήματα, εστιατόρια, αναψυκτήρια, κτίρια κοινωνικής πρόνοιας, πάρκινγκ, πρατήρια βενζίνης, εγκαταστάσεις μέσων μαζικής μεταφοράς, ελικοδρόμια, συνεδριακά κέντρα και χώροι συνάθροισης κοινού δεν αποκλείονται. 

Επίσης, επιμένω ιδιαίτερα στην ανάγκη -αν και έχει ειπωθεί πάρα πολλές φορές- να δει ο κύριος Υπουργός ξανά την περίπτωση του Σχοινιά, την περίπτωση των εγκαταστάσεων για τις αθλητικές δραστηριότητες. 

Θα καταθέσω στα Πρακτικά -νομίζω ότι το ξέρει ο κύριος Υπουργός, δεν είναι ανάγκη να το μάθει από αυτά τα Πρακτικά που θα καταθέσω- μία έκκληση πάρα πολλών οικολογικών οργανώσεων, που εκτός των άλλων σημειώνουμε και την ύπαρξη ενός ψαριού το οποίο δεν υπάρχει πουθενά αλλού και μία σειρά από τέτοια ζητήματα. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Πάρα πέρα θα ήθελα να πω όσον αφορά τις διάφορες ρυθμίσεις που προβλέπονται στο άρθρο 2 και πιο συγκεκριμένα στο εδάφιο 2γ', ότι βεβαίως για την κατασκευή και επέκταση αθλητικών εγκαταστάσεων που είναι στη δικαιοδοσία της Γενικής Γραμματείας Αθλητισμού επιτρέπονται παρεκκλίσεις από τους ισχύοντες όρους και υπολογισμούς δόμησης της περιοχής, καθώς και από τις διατάξεις του γενικού οικοδομικού κανονισμού. 

Αυτό ήδη μας εισάγει στο πιο σοβαρό κομμάτι, στο πιο απαράδεκτο, αν θέλετε, κατά τη γνώμη μου, κομμάτι, που είναι το άρθρο 3 που αφορά τα ειδικά σχέδια ολοκληρωμένης ανάπτυξης περιοχών ολυμπιακών έργων. 

Κύριε Πρόεδρε, αν κατάλαβα καλά, η όλη υπόθεση της κατασκευής και χρησιμοποίησης των ολυμπιακών εγκαταστάσεων πρόθεση του νομοθετή είναι βεβαίως να ενταχθεί σε μια γενικότερη αναπτυξιακή ή, όπως θέλετε, οικολογική και εν πάση περιπτώσει σε μια πορεία γενικότερα κοινωνικά ωφέλιμη. Και πρέπει να πω ότι στο συγκεκριμένο άρθρο υπάρχουν βεβαίως συγκεκριμένες προδιαγραφές και συγκεκριμένα ζητήματα όπως παραδείγματος χάρη γίνεται λόγος ότι στα σχέδια αυτά καθορίζονται οι γενικοί περιβαλλοντικοί όροι, οι γενικοί και ειδικοί περιορισμοί δόμησης, οι χρήσεις κλπ. 

Επίσης έχει ένα ιδιαίτερο ενδιάφερον, ότι ειδικά στο άρθρο αυτό γίνεται λόγος ότι καθορίζονται ειδικές ζώνες προστασίας και ελέγχου γύρω από τις οριοθετημένες κάτω από το ανώτερο περιοχές στις οποίες μπορεί να επιβάλλονται ειδικοί όροι και περιορισμοί στις χρήσεις γης, στη δόμηση και στην εγκατάσταση και άσκηση δραστηριοτήτων και λειτουργιών. 

Το ενδιαφέρον, κύριε Πρόεδρε, στην όλη υπόθεση αυτή είναι ότι η κίνηση της διαδικασίας κατάρτισης των παραπάνω σχεδίων που απ' ό,τι καταλαβαίνω εγώ αφορούν το μέλλον της Αθήνας για πολλές δεκαετίες, γίνεται με πρωτοβουλία της οργανωτικής επιτροπής των Ολυμπιακών Αγώνων "Αθήνα 2004 Α.Ε.". Και ρωτάω: 'Εχει εξουσιοδοτήσει κανείς την επιτροπή "Αθήνα 2004 Α.Ε." για κάτι παραπάνω από την οργάνωση των Ολυμπιακών Αγώνων στη χώρα μας και τίποτε άλλο; Εγώ νομίζω ότι αυτός είναι ο ρόλος της. Δεν μπορεί να έχει μια ανώνυμη εταιρεία μάλιστα με το συγκεκριμένο περιεχόμενο, αρμοδιότητες που αφορούν την μετα-ολυμπιακή -να το πω έτσι- χρήση των συγκεκριμένων εγκαταστάσεων, εκτάσεων κλπ. Και όχι μόνο αυτό. Αλλά πρέπει να ξέρετε, κύριε Πρόεδρε, ότι μια σειρά από τεχνικές πλευρές που αφορούν τα έργα γίνονται με ευθύνη της "Αθήνας 2004". Είναι μια σειρά από κριτήρια. Παραδείγματος χάρη η επιτροπή κάνει έκθεση για την ικανότητα ένταξης και αφομοίωσης των έργων και των συνοδευτικών αυτών εγκαταστάσεων στο φυσικό και ανθρωπογενές, παρακαλώ, περιβάλλον της ευρύτερης περιοχής με ιδιαίτερη προσοχή στις παράκτιες, ορεινές ... κλπ. περιοχές. Και όλα αυτά τελικά θα εγκριθούν με προεδρικά διατάγματα που εκδίδονται με πρόταση του Υπουργού ΠΕΧΩΔΕ και του Υπουργού Πολιτισμού ύστερα από γνώμη -προσέξτε το- της εκτελεστικής επιτροπής του Οργανισμού Αθήνας και γνώμη του οικείου πρωτοβάθμιου οργάνου Τοπικής Αυτοδιοίκησης κλπ. 

Αντί, δηλαδή, να έρθει η Κυβέρνηση με ένα σχέδιο και να πει, κύριοι της "Αθήνας 2004", το ΥΠΕΧΩΔΕ, εμείς, έχουμε αυτές τις χρήσεις, αυτό προβλέπουμε, αυτές είναι οι μελλοντικές εξελίξεις που βλέπουμε εμείς για τους συγκεκριμένους χώρους και πέστε μας πώς θα τα υλοποιήσετε, τα πράγματα γίνονται ακριβώς ανάποδα. 'Ερχεται η "Αθήνα 2004" -επαναλαμβάνω μια ανώνυμη εταιρεία- η οποία βεβαίως ενδιαφέρεται όπως πάνε τα πράγματα για την εξυπηρέτηση των επενδυτών, εκείνη θα κάνει όλες τις απαραίτητες μελέτες ακόμη και για τις περιβαλλοντικές επιπτώσεις, θα τις παρουσιάσει στην Κυβέρνηση, θα πάρει τη γνώμη αλλά όχι την έγκριση του Οργανισμού Αθήνας, και θα πάρει και τη γνώμη της Τοπικής Αυτοδιοίκησης. Και δεν είναι σαφές αν θα είναι η γνώμη του δημάρχου και του νομάρχη και όχι η γνώμη των δημοτικών συμβουλίων των κατοίκων. Δεν λέει ο νόμος ότι οι δήμοι και οι νομαρχίες είναι υποχρεωμένες σε διαφάνεια ώστε να ξέρουν και οι κάτοικοι εκεί τι τους περιμένει και όλα αυτά βεβαίως υπό την "Αθήνα 2004". 

Δεν θέλω να σας κουράσω με πάρα πολλές λεπτομέρειες. Είναι πραγματικά αρκετές αυτές που υπάρχουν εδώ. Απλά νομίζω ότι και σεις, κύριε Πρόεδρε, θα συμφωνήσετε μαζί μου, ότι δεν μπορεί να γίνεται λόγος στα σοβαρά για αναβάθμιση τουλάχιστον του περιβάλλοντος της Αθήνας, όταν για να υλοποιηθούν οι συγκεκριμένες επιλογές, πρώτα πρώτα κανένας δεν μας είπε με βάση ποια κριτήρια έχουν επιλεγεί τα συγκεκριμένα ποσοστά κάλυψης και το πού αναφέρονται οι διάφορες περιοχές, με ποια κριτήρια έχουν επιλεγεί οι συγκεκριμένοι συντελεστές δόμησης. Εμένα δεν μου αρκεί το ότι το αρχικό σχέδιο νόμου προέβλεπε πολύ χειρότερες καταστάσεις και μετά από την κατακραυγή του κόσμου και του Τύπου κάποια πράγματα άλλαξαν. Εγώ, ακόμα δεν ξέρω γιατί πρέπει να είναι αυτοί οι συγκεκριμένοι συντελεστές και όχι άλλοι, γιατί να είναι ακόμα πιο χαμηλοί. Κάποιο κριτήριο στο ζήτημα αυτό δεν υπάρχει. 

Αλλά πέρα απ' αυτό, το συγκεκριμένο άρθρο προβλέπει παραδείγματος χάριν την κατάργηση συγκεκριμένων διατάξεων που έχουν σχέση με την έγκριση των περιβαλλοντολογικών όρων και είναι συγκεκριμένα το άρθρο 2 και το άρθρο 3 εδάφιο 2 και το άρθρο 4 του ν. 1650/1986. Και ερωτώ: Δηλαδή, τόσο πολύ έχει βελτιωθεί η οικολογική ισορροπία στην Αθήνα που για την υλοποίηση αυτών των επιλογών της "Αθήνας 2004" πρέπει να καταργούνται συγκεκριμένες ρυθμίσεις που έχουν σχέση με την προστασία του περιβάλλοντος; 

Υπάρχουν πολύ σοβαρά ζητήματα όσον αφορά την αιγιαλίτιδα ζώνη και τις προσχώσεις. Πέρα από το ότι σε κάποιο σημείο γίνεται λόγος ότι το δημόσιο είναι υποχρεωμένο να προστατεύει τους ιδιώτες οι οποίοι θα κάνουν χρήση των επιχωματώσεων έναντι ζημιών. Και δεν μπορώ να καταλάβω τι σημαίνει να προστατεύσει τους επενδυτές έναντι ζημιών. Ο νόμος δίνει τη δυνατότητα για προσχώσεις, για παρεμβάσεις στην αιγιαλίτιδα ζώνη κλπ. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε, ένα λεπτό μόνο. 

Μάλιστα, για να λειτουργήσει ο νόμος, η αυθαιρεσία του, καταργούνται άρθρα από το 1940 που αφορούσαν τις προσχώσεις και την αιγιαλίτιδα ζώνη. Δεν μπορώ να καταλάβω τι είναι αυτό που προέβλεπε η συγκεκριμένη νομοθεσία το 1940 και ερχόμαστε τώρα για να γίνει η Αθήνα μητροπολιτικό κέντρο, όπως λέει η Κυβέρνηση και πάμε πιο πίσω και από το 1940. 'Η, αν θέλετε ακόμα, η ρητή αναφορά ότι καταργούνται οι όροι και οι περιορισμοί δόμησης σε εγκαταστάσεις που θα βρεθούν ενδεχομένως εκτός σχεδίου Νομού Αττικής, το προεδρικό διάταγμα 132/1979... 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Αγγουράκη. 

ΧΑΡΑΛΑΜΠΟΣ ΑΓΓΟΥΡΑΚΗΣ: Τελειώνω, κύριε Πρόεδρε, με μια κουβέντα για την πολεοδομική οργάνωση του Ολυμπιακού Χωριού. 

ΠΡΟΕΔΡΕΥΩΝ (Νικόλαος Κατσαρός): Υπερέβητε και όλο το χρόνο της ανοχής. 

ΧΑΡΑΛΑΜΠΟΣ ΑΓΓΟΥΡΑΚΗΣ: Τελειώνω, κύριε Πρόεδρε, τελειώνω. 

Εδώ τα πράγματα είναι ακόμα πιο σαφή. Τα πάντα καθορίζονται από τον ιδιώτη επενδυτή. Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, δυο λόγια κατ'αρχήν για όσα είπε χθες η κ. Παπαζώη στην ομιλία της. 'Εκανε μεγάλη προσπάθεια, όπως είπε και η κ. Παπαδημητρίου, να καλύψει την πολιτική της Κυβέρνησης, να καλύψει τον προκάτοχό της κ. Βενιζέλο και την αργοπορία της κατάθεσης αυτού του νομοσχεδίου. Μέσα στην προσπάθεια, λοιπόν, αυτή, είπε ότι ο Συνασπισμός πατάει σε δυο βάρκες και αναφέρθηκε στο Συνασπισμό του 1989, ξεχνώντας ότι τότε δεν ήταν ο ίδιος ο Συνασπισμός. 'Εκανε, λοιπόν, μια αναφορά πριν δέκα χρόνια. Προφανώς η κυρία Υπουργός δεν γνωρίζει ότι ο σημερινός Συνασπισμός εδώ και πάρα πολλά χρόνια έχει κάνει προτάσεις γύρω απ' αυτό το νομοσχέδιο. Θέλω να πιστεύω ότι αυτό που είπε το είπε για να καλύψει, όπως είπα και πριν, την πολιτική της Κυβέρνησης και όχι επειδή είπα στην ομιλία μου ότι θα ψηφίσουμε ορισμένα άρθρα. Γιατί αυτό θα με εξέπλητε πραγματικά πάρα πολύ. Συνήθως οι Υπουργοί όταν έρχονται εδώ και φέρνουν ένα νομοσχέδιο, ζητούν από την Αντιπολίτευση να ψηφίσουν όσο είναι δυνατόν περισσότερα άρθρα έστω και αν δεν τα ψηφίζουν στο σύνολό τους. Εμείς, κυρία Υπουργέ, δεν κάνουμε αντιπολίτευση για την αντιπολίτευση. Θα ψηφίζουμε εκείνα που θεωρούμε θετικά και θα καταψηφίζουμε εκείνα που θεωρούμε αρνητικά. 

'Ερχομαι τώρα στα άρθρα. 

'Αρθρο 1 παράγραφος 1. Από τις μέχρι τώρα τοποθετήσεις έγινε σαφής η θέση μας ότι η πραγματοποίηση των Ολυμπιακών Αγώνων υπό άλλους όρους θα μπορούσε ίσως να προάγει τους μεγάλους στόχους που αναφέρονται στο άρθρο 1 του νομοσχεδίου. 

Θεωρούμε ότι οι κατηγορηματικές διατυπώσεις με τις οποίες στην παράγραφο 1 προεξοφλείται η αίσια έκβαση των Ολυμπιακών Αγώνων, με θετικό αντίκτυπο προς τα έξω και προωθητική δύναμη προς τα μέσα, είναι ατυχής. 

Ενθυμούμενοι και την Ατλάντα, εκτός από την Βαρκελώνη, βλέπουμε ότι οι αγώνες μπορούν να δυσφημήσουν την Αθήνα. Μπορούν αντί να συμβάλουν στην ανασυγκρότηση να εντείνουν την αποδιοργάνωση της πρωτεύουσας. Αυτή η επίγνωση θα βοηθήσει όλους μας να επιτείνουμε τις προσπάθειες για το καλύτερο δυνατό αποτέλεσμα. 

Προτείνουμε, λοιπόν, να αντικατασταθεί η λέξη "συμβάλλει" με τη διατύπωση "μπορεί και πρέπει να συμβάλει", όπως ήδη προτείναμε στην επιτροπή. 

Επίσης, προτείνουμε στη διατύπωση "προβλέπει ιδίως" να προστεθεί η λέξη "πρέπει να". Στο εδάφιο γ', για να δοθεί στρατηγικού τύπου νόημα στο στόχο για την ανάδειξη της Αθήνας ως μητροπολιτικής πρωτεύουσας, προτείνουμε... 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Με συγχωρείτε, αλλά μπορείτε να επαναλάβετε τις προτάσεις σας; 

ΑΝΔΡΙΑΝΗ ΛΟΥΛΕ: Βεβαίως, να τα επαναλάβω από την αρχή. 

Είπα, λοιπόν, ότι προτείνουμε, να αντικατασταθεί η λέξη "συμβάλλει" με τη διατύπωση "μπορεί και πρέπει να συμβάλει", όπως ήδη προτείναμε στην επιτροπή. 

Επίσης, προτείνουμε στη διατύπωση "προβλέπει ιδίως" να προστεθεί η λέξη "πρέπει να". Στο εδάφιο γ', για να δοθεί στρατηγικού τύπου νόημα στο στόχο για την ανάδειξη της Αθήνας ως μητροπολιτικής πρωτεύουσας, προτείνουμε να προστεθεί η λέξη "πολιτισμού". Ελπίζουμε ότι έχει παραλειφθεί αυτή η λέξη λόγω παραδρομής, γιατί η στρατηγική επιδίωξη με την οποία συμφωνούμε να γίνει η Αθήνα σύγχρονη πρωτεύουσα πολιτισμού περιλαμβάνει ακόμη και στην πρόσφατη πρόταση της διϋπουργικής επιτροπής για το σχέδιο περιφερειακής ανάπτυξης και το Γ' Κοινοτικό Πλαίσιο Στήριξης, συνοδευόμενη και από το στόχο να γίνει κέντρο τομέων αιχμής. 

Στην παράγραφο 2 είμαστε αντίθετοι με τις επιλογές χωροθετήσεων του φακέλου, οι οποίες με αυτήν την παράγραφο προστίθενται στο ρυθμιστικό της Αθήνας. Κατά την άποψή μας δεν προστίθενται, αλλά παρατίθενται στο ρυθμιστικό ακυρώνοντας βασικές κατευθύνσεις του ν. 1515/1985 που διαπνέονται από το πνεύμα της αειφόρου ανάπτυξης και ας διατυπώθηκαν πριν να υπάρξει ο όρος αυτός. 

Βάσει αυτής της θεμελιώδους αντίθεσής μας στις επιλογές του φακέλου της Ολυμπιάδας που διατηρούνται, καταψηφίζουμε το άρθρο 1. Επισημαίνουμε όμως και πάλι ότι είναι θετικές οι μερικές έστω τροποποιήσεις που κάνατε, κυρία Υπουργέ, προσθέτοντας τους πόλους, έστω και δυνητικά, όπως φαίνεται στο άρθρο 2, τη Δραπετσώνα, το Σχιστό, το Ρέντη και τον Ασπρόπυργο. 

'Ερχομαι τώρα στο άρθρο 2. Οι λόγοι για τους οποίους καταψηφίζουμε αυτό το άρθρο είναι οι εξής: 

Πρώτον, διατηρείται η επιλογή του φακέλου για χωροθέτηση του κωπηλατοδρομίου στο Σχοινιά. 

Δεύτερον, διατηρείται η επιλογή του ολυμπιακού χωριού στους Θρακομακεδόνες και μάλιστα με την ένταξη στην περιοχή του χωριού και της παρακείμενης δασικής έκτασης. 

Και, τρίτον, δεν περιλαμβάνεται στο άρθρο αυτό οι πόλοι του άρθρου 1, παράγραφος β', Δραπετσώνας, Σχιστού, Ρέντη και Ασπρόπυργου. Γνωρίζουμε ότι πολεοδομικά οι χωροθετήσεις αυτές έχουν διερευνηθεί και είναι σωστές. Εκκρεμεί η λήψη των πολιτικών αποφάσεων και αυτές πρέπει να ληφθούν τώρα, όπως και τώρα πρέπει να υπάρξει και επιμονή στη διαπραγμάτευση με τη Δ.Ο.Ε. 

Τονίζουμε, όμως, ότι είναι θετική η αποφόρτιση του θαλασσίου μετώπου και η εξαίρεση χρήσεων του προεδρικού διατάγματος 116Δ' στις παραγράφους που οι εξαιρέσεις έχουν γίνει. 

Στο εδάφιο που αφορά τον 'Αγιο Κοσμά, στις εξαιρέσεις που αναφέρονται, προτείνουμε για την προστασία του φυσικού περιβάλλοντος να προστεθεί και η εξαίρεση των τουριστικών λιμένων αναψυχής. 

Είναι γνωστό ότι στη μελέτη που εκπόνησε ο Δήμος Ελληνικού, για να συμβάλει ώστε και το ολυμπιακό αγώνισμα να διεξαχθεί σωστά αλλά και να επιτευχθεί η ήπια ανάπλαση της ακτής σε όφελος των κατοίκων της πόλης, δεν περιλαμβάνεται η χρήση της μαρίνας, εκτός εάν μας πείτε ότι ο δήμαρχος άλλαξε γνώμη χθες. Είναι πάντως γνωστή η καθολική αντίδραση των κατοίκων της περιοχής και των φορέων, οι οποίοι, ενώ συμφωνούν με τη μεταολυμπιακή χρήση του ναυταθλητικού κέντρου, έχουν ριζική αντίρρηση για τη δημιουργία άλλης μιας μαρίνας στο λίγο κομμάτι της ακτής που μπορεί να πηγαίνει κανείς ελεύθερα. 

Στην παράγραφο 2γ' είμαστε αντίθετοι με τις παρεκκλίσεις της πολεοδομικής νομοθεσίας για τις εντός και εκτός σχεδίου αθλητικές εγκαταστάσεις, αρμοδιότητας της Γενικής Γραμματείας Αθλητισμού. Ιδιαίτερα επιμένουμε να απαλειφθούν η παρέκκλιση 1, για τις αποστάσεις που στους ευρισκόμενους χώρους εντός σχεδίου είναι ήδη από το Γ.Ο.Κ. οι απολύτως απαραίτητες και η παρέκκλιση 5, που δίνει κάλυψη 70%, η οποία έχει αποδειχθεί στην πράξη ότι είναι πολύ μεγάλη. 

Οι παρεκκλίσεις αυτές σε συνδυασμό μεταξύ τους θα δώσουν απαράδεκτα αποτελέσματα στους συγκεκριμένους χώρους. Προτείνουμε επίσης να απαλειφθεί το εδάφιο, που αφορά τις εκτός σχεδίου αθλητικές εγκαταστάσεις, το οποίο δίνει τη δυνατότητα ορισμού όρων δόμησης με απόφαση του Υπουργού ΠΕΧΩΔΕ. 

'Αρθρο 3. Ζητάτε, κυρία Υπουργέ, την εν λευκώ εξουσιοδότηση της Βουλής για τη μελλοντική έγκριση ειδικών σχεδίων για τις περιοχές των ολυμπιακών εγκαταστάσεων. Τα τεύχη περιβαλλοντικής θεώρησης είναι σε γενικές γραμμές διαφωτιστικά, αλλά δεν αρκούν. 

Σήμερα, περίπου δύο χρόνια μετά την ανάληψη της Ολυμπιάδας, η Βουλή έπρεπε να αποφασίσει, έχοντας στη διάθεσή της τα σχέδια των προεδρικών διαταγμάτων, τουλάχιστον για τις περιοχές των πόλεων υπερτοπικής σημασίας. Η πόλη και οι περιοχές αυτές πρόκειται να τροποποιήσουν ριζικά όχι μόνο την εικόνα αλλά και τις λειτουργίες και τη ζωή της πόλης και των κατοίκων της. 

Και είναι βέβαια θετική η πρόβλεψη οργανωμένου σχεδιασμού των πόλεων στο εσωτερικό τους, όπως θετική είναι και η εξαρχής εξασφάλιση του συνταγματικού ελέγχου από το ΣτΕ, μιας και τα ειδικά αυτά σχέδια προβλέπεται να εγκριθούν με προεδρικά διατάγματα. 

Το γεγονός όμως ότι στα ήδη έτοιμα σχέδια προεδρικών διαταγματων του Οργανισμού Αθήνας για τις ευρύτερες περιοχές μερικών από τους πόλους, η ίδια η έκταση των ολυμπιακών εγκαταστάσεων φαίνεται με ένα κενό και αποδεικνύει ότι δεν μπορεί να έχει γίνει ολοκληρωμένος σχεδιασμός ούτε καν κατά περιοχές. 

Αν τώρα πάμε στον ευρύτερο χώρο του ρυθμιστικού σχεδίου της Αθήνας, καταλαβαίνουμε ότι όλα αυτά τα κενά στο χάρτη δεν συνεισφέρουν στην αξιοπιστία του σχεδίου αναθεώρησης του ρυθμιστικού σχεδίου, που μας είπατε ότι ο Οργανισμός Αθήνας έχει εκπονήσει. Για άλλη μια φορά δυστυχώς στη χώρα μας τα έργα χαράσσουν πολεοδομία και σχεδιασμό. 

Ερχόμαστε στο άρθρο 3, παράγραφος 1, εδάφιο γ'. Οι συντελεστές δόμησης και η κάλυψη που ορίζεται σε πολλές περιπτώσεις είναι εξαιρετικά μεγάλη, όπως είπαμε και χθες. Για κάθε περίπτωση του Σχοινιά περιλαμβάνει και το Ριζάρι Μαραθώνα. 

Επαναλαμβάνουμε την έκκληση να ληφθεί τώρα η πολιτική απόφαση και να εξαιρεθούν από τις χωροθετήσεις των ολυμπιακών εγκαταστάσεων. Δεν επαναλαμβάνουμε τους λόγους στους οποίους έχουμε αναφερθεί και έχουμε ζητήσει να επιλεγούν τα Ιωάννινα. 

Ιδιαίτερα επίσης αναφερόμαστε στην περίπτωση του Αγίου Κοσμά, όπου τα περίπου είκοσι χιλιάδες τετραγωνικά μέτρα, που μπορεί να αγγίξει η εκμετάλλευση του χώρου, είναι διπλάσια από αυτά που χρειάζονται για να καλυφθούν οι ανάγκες του Ολυμπιακού Ιστιοπλοϊκού Κέντρου και από όσα θα επέτρεπαν την ήπια ανάπλαση της ακτής. Προτείνουμε η κάλυψη απο 10% να αντικατασταθεί με 5%. 

Στην περίπτωση του ολυμπιακού χωριού προτείνουμε να μην ενταχθεί η δασική έκταση στην περιοχή του ολυμπιακού χωριού ούτε για συμπληρωματική χρήση, με τα επιχειρήματα προστασίας του περιβάλλοντος και συνταγματικότητας, που αναφέρονται και στην κατατεθειμένη τροπολογία μας. 

Επομένως αν έχετε την πρόθεση να αποδεχθείτε αυτήν την τροπολογία, προτείνουμε να αφαιρεθεί η φράση "ειδικά στο ολυμπιακό χωριό οι οικοδομήσιμοι χώροι δεν πρέπει να υπερβαίνουν το 60% της συνολικής έκτασης". 

Απαράδεκτα υψηλός είναι και ο συντελεστής δόμησης του Ιπποδρόμου, που δίνει εκατόν δεκαπέντε χιλιάδες τετραγωγικά μέτρα εκμετάλλευσης. Από το παράρτημα που συνοδεύει το νομοσχέδιο συνάγεται το μεγάλο ποσοστό αυτού του δομημένου χώρου. Δεν αφορά τα τέσσερα κλειστά γήπεδα που διατηρείτε στον Ιππόδρομο και είναι ήδη πολλά για την επιβάρυνση της περιοχής αλλά κυρίως για την εκμετάλλευση μετά τους Ολυμπιακούς Αγώνες. 

Αν λάβουμε υπόψη μας ότι εκτός απο τα κλειστά γήπεδα και άλλοι χώροι, κινηματογράφων, αιθουσών συνεδριακού κέντρου κλπ., είναι υψηλοί, μπορούμε να δούμε από τώρα τον τεράστιο όγκο που θα καταλαμβάνει το 70%, επίσης υψηλό, της έκτασης. 

Προτείνουμε ο συντελεστής δόμησης να κατέβει τουλάχιστον στο 0,3% και η κάλυψη τουλάχιστον στο 50%. Να μειωθούν δραστικά οι χώροι που δίνουν ένταση στη μετά τους Ολυμπιακούς εκμετάλλευση του χώρου. Η περιοχή δεν έχει ανάγκη από άλλα εστιατόρια και οι γύρω περιοχές θα ενισχυθούν και αυτές, αν απουσιάζουν μερικές χρήσεις από το χώρο του υπερπόλου του Ιπποδρόμου. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, θα ήθελα το λόγο. 

ΠΡΟΕΔΡΕΥΩΝ (Νικόλαος Κατσαρός): Αν δεν έχει αντίρρηση η κ. Λουλέ. 

ΑΝΔΡΙΑΝΗ ΛΟΥΛΕ: Εγώ δεν έχω καμία αντίρρηση. 'Ισα-ίσα, εγώ είμαι υπέρ του διαλόγου. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, ζητώ το λόγο, όταν τελειώσει η κ. Λουλέ. 

ΑΝΔΡΙΑΝΗ ΛΟΥΛΕ: Επανερχόμαστε στην πρόταση του Εθνικού Μετσοβίου Πολυτεχνείου, που προβλέπει την αποσυμφόρηση του Ιπποδρόμου με απομάκρυνση των τριών από τα πέντε κλειστά γήπεδα. Σας θυμίζουμε επίσης τη μελέτη για το χώρο του Ιπποδρόμου, η οποία περιλαμβάνεται στο παράρτημα αλλά δεν την υιοθετήσατε. Και αυτή η μελέτη προβλέπει μόνο δύο κλειστά γήπεδα καθώς και κέντρο σύγχρονης τέχνης, που τόσο λείπει από την περιοχή αυτή. 

Στην παράγραφο 4 του άρθρου 3, οι προσχώσεις, τα έργα και η χρήση του αιγιαλού και της παραλίας ακόμη από τον ιδιώτη ανάδοχο μπορεί να αποβούν πολύ επικίνδυνα, κατά τη γνώμη μας, για το μέλλον των ακτών. 

'Εχουμε την άποψη ότι ούτε οι διατυπώσεις της παραγράφου ούτε η ανάλυση του παραρτήματος διασφαλίζουν ότι δεν θα υπάρξουν π.χ. προσχώσεις και σκυροδετήσεις και για άλλες επιτρεπόμενες χρήσεις πλην των απαραιτήτων για τη διεξαγωγή των αγώνων. Σε αυτό το ενδεχόμενο είμαστε κατηγορηματικά αντίθετοι. 

Ως ελάχιστη διασφάλιση προτείνουμε να αναδιατυπωθεί η πρώτη πρόταση ως εξής: "Mε τα διατάγματα της προηγούμενης παραγράφου εγκρίνονται και οι κατά περίπτωση αναγκαίες, για την εκτέλεση των απαραίτητων έργων που αφορούν τη διεξαγωγή των προβλεπόμενων ολυμπιακών αθλημάτων, προσχώσεις... κλπ". 

Τονίζω με την ευκαιρία ότι τα προεδρικά διατάγματα στο τέλος θα ελεγχθούν μεν από το Σ.τ.Ε. ως προς τη συνταγματικότητά τους, στην πορεία όμως μέχρι την έγκριση πρέπει και η Βουλή να μπορεί να έχει έναν έλεγχο. 

Στην παράγραφο 6, παρά τη θετική τροποποίηση που κάνατε σ' αυτήν, φαίνεται αυτό που επανειλημμένα κατά τη συζήτηση του νομοσχεδίου υποστηρίξαμε, ότι δηλαδή η συρραφή σχεδιασμών και διατάξεων κάθε άλλο παρά διασφαλίζει την ανασυγκρότηση της Αθήνας με την ευκαιρία των Ολυμπιακών Αγώνων. 

'Αρθρο 4. Η χωροθέτηση του oλυμπιακού xωριού αποτελεί μία από τις τρεις μεγαλύτερες αντιθέσεις του Συνασπισμού στο φάκελο των Ολυμπιακών Αγώνων. Η αντίθεσή μας στην επιλογή εκτός σχεδίου έκτασης για το oλυμπιακό xωριό συνεχίζει να ισχύει. Αυτή αντιβαίνει στο στόχο του Ρυθμιστικού για μη επέκταση της πόλης. Το Ρυθμιστικό επίσης για την ευρύτερη περιοχή προβλέπει κοινωνική κατοικία. Με ένα τέτοιο έργο θα μπορούσε να επιτευχθεί η ανασυγκρότηση και αναβάθμιση μιας εντός σχεδίου υποβαθμισμένης περιοχής, για να γίνει πραγματικότητα και ο στόχος να είναι θετική η ανάληψη της Ολυμπιάδας για την επόμενη ημέρα. 

Από το Εθνικό Μετσόβιο Πολυτεχνείο είχε προταθεί η θέση Πυργάκι στο Μενίδι και, όπως μας είπε ο κ. Πολύζος προχθές στην επιτροπή, η Κυβέρνηση δεν το τόλμησε. Γνωρίζουμε ότι στο μεταξύ η δόμηση-έκταση του χωριού μετατέθηκε στο παρακείμενο της αρχικής θέσης Πάτημα-Δίγμολι. Σε αυτό προστίθεται και μέρος της προηγούμενης δασικής έκτασης. Γνωρίζουμε ότι για το Πάτημα-Δίγμολι είχε ενδιαφερθεί ο Ο.Ε.Κ. για να κατασκευάσει κοινωνική κατοικία. Σε αναζήτηση φθηνότερης γης, δυστυχώς ο Ο.Ε.Κ. έψαχνε για εκτός σχεδίου χώρους, για να στεγάσει χιλιάδες δικαιούχους της Αττικής. 

Εφόσον επιμένετε στην επιλογή των Θρακομακεδόνων, τουλάχιστον πρέπει να αποδεχθείτε την πρότασή μας να αφαιρεθεί η δασική έκταση από την περιοχή του χωριού και να δοθεί το έργο στον Ο.Ε.Κ. για μεταολυμπιακή χρήση κοινωνικής κατοικίας. 

'Αρθρο 5: Με την τροποποίηση που κάνατε στην παράγραφο 1β', συνάγουμε ότι οι οικοδομικές άδειες θα είναι υποχρεωτικές και επιχειρείτε τη συντόμευση των διαδικασιών. Αυτό είναι θετικό και μακάρι να προχωρήσει το ΥΠΕΧΩΔΕ στη βελτίωση εν γένει της λειτουργίας αυτής των αρμοδίων υπηρεσιών με την απαιτούμενη στελέχωσή τους, καλύτερη οργάνωση κλπ. 

Στην παράγραφο 4 αυτού του άρθρου -που θα το ψηφίσουμε- προτείνουμε δύο τροποποιήσεις. Πρώτον, να εγκρίνονται οι προβλεπόμενες κατασκευές από αρχιτεκτονική επιτροπή, που έχει και εκπροσώπηση επιστημονικών φορέων και, δεύτερον, να αφαιρεθούν τα περίπτερα και τα αποχωρητήρια από τις περιπτώσεις που δεν μετρούν την κάλυψη και δεν απαιτείται οικοδομική άδεια. 'Εχοντας κατά νου τα μεγέθη που θα χρειαστούν για τους Ολυμπιακούς Αγώνες, θεωρούμε τις δύο αυτές αλλαγές απαραίτητες. Είναι εξάλλου γνωστό ότι το προσωρινό κατά κανόνα γίνεται και μόνιμο. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Η κυρία Υπουργός έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, θα ήθελα να ενημερώσω ότι υπάρχουν τροποποιήσεις στα άρθρα του Κεφαλαίου Α' και Β', τις οποίες θα καταθέσω στα Πρακτικά και παρακαλώ να διανεμηθούν. 

(Στο σημείο αυτό η Υπουργός Πολιτισμού κ. Ελισάβετ Παπαζώη καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:

Σελίδα 7538 
Η σελίδα σε PDF 

Σελίδα 7539 
Η σελίδα σε PDF 

Σελίδα 7540 
Η σελίδα σε PDF 

Σελίδα 7541 
Η σελίδα σε PDF 

Σελίδα 7542 
Η σελίδα σε PDF 

Σελίδα 7543 
Η σελίδα σε PDF 

Σελίδα 7544 
Η σελίδα σε PDF 

Σελίδα 7545 
Η σελίδα σε PDF 

Σελίδα 7546 
Η σελίδα σε PDF 

Σελίδα 7547 
Η σελίδα σε PDF 

ΠΡΟΕΔΡΕΥΩΝ (Νικόλαος Κατσαρός): Θα παρακαλέσω πάρα πολύ να τις αναγνώσετε, για να γραφούν και στα Πρακτικά. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Να τις πάρουν πρώτα οι Βουλευτές στα χέρια τους, κύριε Πρόεδρε. 

ΑΝΡΙΑΝΗ ΛΟΥΛΕ: Αυτό σημαίνει, κύριε Πρόεδρε, ότι θα ξαναμιλήσουμε, αφού τις διαβάσουμε. 

ΠΡΟΕΔΡΕΥΩΝ (Νικόλαος Κατσαρός): 'Εχετε και δευτερολογία, κυρία συνάδελφε. 

Θα παρακαλέσω πολύ να βγουν φωτοαντίγραφα και να διανεμηθούν στους κυρίους συναδέλφους. 

ΕΥΑΓΓΕΛΟΣ ΜΕΪΜΑΡΑΚΗΣ: Μπορεί να μας διευκρινίσει η κυρία Υπουργός τι τροποποιήσεις κάνει, για να ξέρουμε κι εμείς τι τροποποιείται; 

ΠΡΟΕΔΡΕΥΩΝ (Νικόλαος Κατσαρός): Ακριβώς. Πέραν της διανομής στους κυρίους συναδέλφους, θα παρακαλέσω την κυρία Υπουργό να αναφερθεί σε όλες τις τροποποιήσεις, τις προσθήκες και τις βελτιώσεις, για να ξέρουν οι κύριοι συνάδελφοι, που θα μιλήσουν στο εξής, τι τροποποιείται. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κατ'αρχήν ξεκινώ από τον τίτλο του σχεδίου νόμου. 'Εχει μπει ως τίτλος, ο τίτλος του πρώτον κεφαλαίου και χρειάζεται να συμπληρωθεί με τη φράση "και άλλες διατάξεις". Γίνεται λοιπόν ο τίτλος "Σχεδιασμός, ολοκληρωμένη ανάπτυξη και εκτέλεση Ολυμπιακών 'Εργων και άλλες διατάξεις". 

Προχωράμε στο κεφάλαιο Α', στο άρθρο 1. Ενσωματώνονται στο άρθρο 1 οι ρυθμίσεις των άρθρων 20 -είναι οι τροποποιήσεις των καταργούμενων διατάξεων- και 23 -είναι οι τροποποιήσεις του διαγράμματος 1 για τη σιδηροδρομική σύνδεση λιμένα Νέου Ικονίου που κατατέθηκε με τροπολογία και εγκρίθηκε από τη Διαρκή Επιτροπή- για λόγους συστηματικής πληρότητας και λειτουργικής συνάφειας και επέρχονται οι αναγκαίες αναδιατυπώσεις, φραστικές μεταβολές και αναριθμήσεις περιπτώσεων. Δεν πρόκειται για αλλαγές, θα το διαπιστώσετε. Απλώς γίνεται μια μεταφορά των άρθρων 20 και 23, ώστε να ενσωματωθούν στο άρθρο 1. 

Στο άρθρο 2 επέρχονται επί μέρους φραστικές αλλαγές και συμπληρώσεις λειτουργικού χαρακτήρα, που εξυπηρετούν την πληρότητα των ρυθμίσεων. 

'Εχουν μοιραστεί οι τροποποιήσεις, κύριε Πρόεδρε; Αν έχουν μοιραστεί, θα το εντοπίσετε. 

ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, σας παρακαλώ πολύ, να τις διαβάσετε εσείς όπως τις έχετε. Υποτίθεται ότι κρατούν σημειώσεις οι κύριοι συνάδελφοι, και θα τις δουν στη συνέχεια ολόκληρες. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θέλετε να διαβάζω τις αναδιατυπώσεις, κύριε Πρόεδρε; 

ΠΡΟΕΔΡΕΥΩΝ (Νικόλαος Κατσαρός): Βεβαίως. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Γι'αυτό τις έχουμε μοιράσει, για να υπάρξει διευκόλυνση. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, πρέπει να αναγνωστούν, για να γραφτούν στα Πρακτικά. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Τότε τις διαβάζω κιόλας. 

"ΚΕΦΑΛΑΙΟ Α' 

'Αρθρο 1. 

Στην παράγραφο 1 περίπτωση ε', η φράση "σύγχρονων και ήπιων μορφών τουρισμού" αντικαθίσταται με τη φράση "σύγχρονων και ήπιων τουριστικών υποδομών". Αναδιατύπωση είναι, δεν πρόκειται για τίποτε άλλο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν καταλάβαμε, κυρία Υπουργέ. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Να σας το ξαναδιαβάσω. 

Στην παράγραφο 1 περίπτωση ε', η φράση "σύγχρονων και ήπιων μορφών τουρισμού" αντικαθίσταται με τη φράση "σύγχρονων και ήπιων τουριστικών υποδομών". Είναι καθαρά υποδομές και όχι μορφές τουρισμού, επειδή μιλάμε για τεχνικό θέμα. 

ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, μην κουράζεσθε. Μην επεξηγείτε. Πείτε ακριβώς τι διορθώνετε. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Οχι, δεν είναι το ίδιο πράγμα. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ. Δεν θα υπαγορεύσετε εσείς πώς πρέπει να γίνει. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα τα πούμε μετά, κυρία Παπαδημητρίου. 

ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, σας παρακαλώ. Διαβάστε μόνο τι διορθώνετε και στη συνέχεια σε άλλη παρέμβασή σας, αν ζητηθούν επεξηγήσεις, θα τις κάνετε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): "Στην περίπτωση στ' της ιδίας παραγράφου, οι λέξεις "βιώσιμη διαχείριση" αντικαθίστανται με τη λέξη "διατήρηση". 

Στην παράγραφο 2 ενσωματώνονται για λόγους συστηματικής πληρότητας και λειτουργικής συνάφειας οι ρυθμίσεις του άρθρου 20 του σχεδίου νόμου (Τροποποιήσεις ν. 1515/1985) και επέρχεται νέα αρίθμηση των σχετικών περιπτώσεων και επί μέρους φραστικές αλλαγές, συμπληρώσεις και αναδιατυπώσεις. 

Παρατίθεται στη συνέχεια το σύνολο της παραγράφου 2 με τις επερχόμενες αλλαγές. 

"Στο άρθρο 15 του ν. 1515/1985 (ΦΕΚ 18Α') επέρχονται οι εξής τροποποιήσεις: 

α. Στο παράρτημα της Α' ενότητας, μετά το τρίτο εδάφιο της παραγράφου 2.1.1. προστίθεται εδάφιο ως εξής: 

"Δημιουργία ολυμπιακού χωριού στη θέση Λεκάνες Δήμου Αχαρνών, με χρήση φιλικών προς το περιβάλλον τεχνολογιών, το οποίο μετά την τέλεση των Ολυμπιακών Αγώνων θα λειτουργήσει ως πρότυπος οικιστικός πυρήνας". Απλώς μετατίθεται. 

"β. Στο παράρτημα της Α' ενότητας, στην πρώτη σειρά του δευτέρου εδαφίου της περιπτώσεως δ' της παραγράφου 2.3. του άρθρου 15 του ν. 1515/1985, η φράση "Στο Φαληρικό όρμο με προσχώσεις μεγάλης κλίμακας" αντικαθίστανται με τη φράση "Στην περιοχή του Φαληρικού όρμου". 

Στο τέλος του δευτέρου εδαφίου της ιδίας περιπτώσεως δ', όπως αυτό συμπληρώθηκε με την παράγραφο 5 του άρθρου 11 του ν.2052/1992 (ΦΕΚ 94 Α), η φράση "στον Πύργο Βασιλίσσης στον 'Αγιο Κοσμά και στις Αλυκές Αναβύσσου, όπου θα περιληφθούν κενές εγκαταστάσεις του Ιπποδρόμου και οργάνωση λιμένων σκαφών αναψυχής για την εξυπηρέτηση των αναγκών σε θαλάσσια αναψυχή των κατοίκων της ευρύτερης περιοχής της Αθήνας" αντικαθίσταται με τη φράση "καθώς και στον Πύργο Βασιλίσσης και στην περιοχή του Αγίου Κοσμά". 

Αυτές είναι οι ίδιες οι διατάξεις, τις οποίες απλώς τις μεταφέρουμε μπροστά. 

Στο παράρτημα της Α' ενότητας, μετά την περίπτωση δ' της παραγράφου 2.3, προστίθεται περίπτωση ε ως εξής: 

"ε. Για τα ολυμπιακά έργα. 

Δημιουργία συστήματος πόλων υπερτοπικής σημασίας, στους οποίους χωροθετούνται ολυμπιακά έργα καθώς και συμπληρωματικές αθλητικές εγκαταστάσεις. Οι πόλοι αυτοί θα εξυπηρετούν μετά την τέλεση των Ολυμπιακών Αγώνων συνδυασμένες λειτουργίες αθλητισμού, τουρισμού - αναψυχής, κοινωνικών εξυπηρετήσεων και πολιτισμού της ευρύτερης περιοχής της Αθήνας: 

Στο Φαληρικό όρμο, στην περιοχή του Σταδίου Ειρήνης και Φιλίας και του Σταδίου Καραϊσκάκη, στο Φάληρο στη σημερινή θέση του Ιπποδρόμου, στον 'Αγιο Κοσμά, στο Ελληνικό, στην περιοχή του Ολυμπιακού Αθλητικού Κέντρου Αθήνας (ΟΑΚΑ), στην περιοχή του "Κτήματος Βεϊκου" στο Γαλάτσι, στην περιοχή του Ολυμπιακού Αθλητικού Κέντρου στο Γουδί, στη Δραπετσώνα, στο Μπρεκατσούλι - Πάτημα Ασπροπύργου, στο Σχιστό Κορυδαλλού, στο Ρέντη (Ελαιώνας), καθώς και στο Ριζάρι και στο Σχοινιά Μαραθώνα. Ο Ιππόδρομος μεταφέρεται σε νέο υπερτοπικό ολυμπιακό πόλο στο Μαρκόπουλο Μεσογαίας. 

Για τα συμπληρωματικά και άλλα υποστηρικτικά έργα, που θα χωροθετηθούν στις ανωτέρω περιοχές, έχουν εφαρμογή οι διαδικασίες και λοιπές διατάξεις που αφορούν στα ολυμπιακά έργα". 

δ. Στο παράρτημα της Α' ενότητας, στο τέλος της παραγράφου 2.4, όπως συμπληρώθηκε με το άρθρο ενδέκατο του ν.1955/1991 (ΦΕΚ 112 Α), προστίθενται τα εξής: 

- Νέες μεταφορικές συνδέσεις για την εξυπηρέτηση της διεξαγωγής των Ολυμπιακών Αγώνων. 

- Σιδηροδρομική σύνδεση Λιμένα Νέου Ικονίου Κερατσινίου με το δίκτυο του ΟΣΕ. 

ε. Το διάγραμμα 1 "Ρυθμιστικό Σχέδιο Αθήνας" που περιλαμβάνεται στη Β' ενότητα, όπως είχε αντικατασταθεί με το άρθρο ενδέκατο του ν.1955/1991 (ΦΕΚ 112 Α) και το άρθρο 11 παράγραφος 1 του ν. 2052/1992 (ΦΕΚ 94 Α), αντικαθίσταται με νέο διάγραμμα 1, στο οποίο απεικονίζονται και οι ανωτέρω ρυθμίσεις." 

Σας διαβάζω διατάξεις, οι οποίες υπάρχουν μέσα. 

ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, συγγνώμη, αλλά επειδή βλέπω ότι είναι πάρα πολλές οι τροποποιήσεις... 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Οχι, απλώς το ξαναδιάβασα, όπως απαιτήσατε, κύριε Πρόεδρε. Δεν είναι αλλαγές. 

ΠΡΟΕΔΡΕΥΩΝ (Νικόλαος Κατσαρός): Ακριβώς, θέλω να διορθώσω κάτι, αν συμφωνεί και το Σώμα. 

Κύριοι συνάδελφοι, επειδή πράγματι είναι πολλές οι διορθώσεις, είναι περίπου δέκα σελίδες, αν δεν έχετε αντίρρηση και επειδή σε λίγο θα διανεμηθούν... 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Εχουν διανεμηθεί. 

ΙΩΑΝΝΗΣ ΔΗΜΑΡΑΣ: Διανεμήθησαν πριν από λίγα λεπτά. 

ΠΡΟΕΔΡΕΥΩΝ (Νικόλαος Κατσαρός): Διανεμήθησαν. Συμφωνείτε, λοιπόν, να μην ανακοινώσει όλες τις διορθώσεις. 

ΓΙΑΝΝΗΣ ΖΑΦΕΙΡΟΠΟΥΛΟΣ: Συμφωνούμε, κύριε Πρόεδρε, να προχωρήσει η συζήτηση. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Απλώς, κύριε Πρόεδρε, επιτρέψτε μου να συνοψίσω, χωρίς να τις αναφέρω. 

ΠΡΟΕΔΡΕΥΩΝ (Νικόλαος Κατσαρός): Ορίστε, συνεχίστε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Για το άρθρο 1 ήδη σας μίλησα ότι ενσωματώνονται απλώς οι ρυθμίσεις των άρθρων 20 και 23 για λόγους συστηματικής πληρότητας και λειτουργικής συνάφειας και επέρχονται οι αναγκαίες αναδιατυπώσεις, φραστικές μεταβολές και αναριθμήσεις περιπτώσεων. 

Στο άρθρο 2 επέρχονται επί μέρους φραστικές αλλαγές και συμπληρώσεις λειτουργικού χαρακτήρα, που εξυπηρετούν την πληρότητα των ρυθμίσεων. Δεν υπάρχει ουσιαστικό θέμα, θέλω να πω. 

Στο άρθρο 3 επέρχονται επίσης επί μέρους φραστικές αλλαγές και επαναδιατυπώνονται οι παράγραφοι 5,6 και 7, όπως είχε ζητηθεί και από τη Μείζονα Αντιπολίτευση, από την κ. Παπαδημητρίου, προκειμένου να αποσαφηνιστούν θέματα ισχύος των προεδρικών διαταγμάτων του άρθρου αυτού και συσχέτισή τους με τη διαδικασία προέγκρισης χωροθέτησης της ισχύουσας νομοθεσίας. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Εχει ήδη προστεθεί στο σώμα... 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ναι. 

Συνεχίζω για το άρθρο 3. 

Συμπληρώνεται περίπτωση β' στο άρθρο 8 με την οποία αναριθμίζονται θέματα έγκρισης υγειονομικών όρων και περιορισμών ειδικά για τον Ιππόδρομο και το Ιππικό Κέντρο, όπως απαιτείται από τις κείμενες διατάξεις. 

Δεν πρέπει να ξεχνάμε ότι το Ιππικό Κέντρο και ο Ιππόδρομος έχουν και σταύλους. Σε αυτό το θέμα αναφέρονται και οι σχετικές υγειονομικές διατάξεις στις οποίες δεν είχε γίνει αναφορά. 

Η διαδικασία αυτή εξασφαλίζει αυξημένες ουσιαστικές και τυπικές εγγυήσεις για τον υγειονομικό έλεγχο των εγκαταστάσεων του Ιπποδρόμου και του Ιππικού Κέντρου. Εγγύηση με τα προεδρικά διατάγματα του άρθρου 3 των υγειονομικών όρων έναντι των απλών αποφάσεων νομάρχη που απαιτούνται σήμερα. Δηλαδή εντάσσουμε στο προεδρικό διάταγμα και τις υγειονομικές διατάξεις για λόγους, όπως είπαμε, σοβαρότερης και πιο έγκυρης διαδικασίας. 

Στα άρθρα 4 και 5 τώρα. Επέρχονται περιορισμένες και επί μέρους φραστικές αλλαγές και αναδιατυπώσεις, με σκοπό την προσαρμογή σε σχετικές παρατηρήσεις Βουλευτών για την ανάγκη ένταξης και της εταιρείας του άρθρου 17 του σχεδίου νόμου, μεταξύ των φορέων εκτέλεσης ολυμπιακών έργων. 

Στο άρθρο 5 ενδεχομένως να προστεθεί παράγραφος για την ειδική υπηρεσία του Υ.ΠΕ.ΧΩ.Δ.Ε. Υπάρχει η υπό συζήτηση συσχέτιση με τροπολογία, εάν κατατεθεί τροπολογία. Απλώς αυτό σας το ανακοινώνω, ότι το Υ.ΠΕ.ΧΩ.Δ.Ε. θέλει να κάνει μια ειδική υπηρεσία, για να αντιμετωπίσει όλα αυτά τα θέματα. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Ποια θέματα; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Να υποστηρίξει, δηλαδή, τον Υπουργό σε όλες αυτές τις διαδικασίες τις οποίες πρέπει να πραγματοποιήσει, που είναι κάθε είδους διαδικασίες, δεν είναι μόνον του ρυθμιστικού... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Πέραν του... 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Οχι, όπως ξέρετε θα πρέπει να βγουν όλα τα προεδρικά διατάγματα κλπ. Θέλει λοιπόν, κάποια ειδική υπηρεσία το Υ.ΠΕ.ΧΩ.Δ.Ε. Δεν έχουμε αυτήν τη στιγμή την τροπολογία, δεν έχει νόημα να τη συζητήσουμε, να τη σηζητήσουμε αν έρθει. Δεν έχουμε την τροπολογία, μας έχει πει απλώς το Υ.ΠΕ.ΧΩ.Δ.Ε. ότι θέλει μια ειδική υπηρεσία. 

'Αρθρο 6: Επέρχονται φραστικές αλλαγές, συγχωνεύσεις παραγράφων και εδαφίων... 

ΕΥΑΓΓΕΛΟΣ ΜΕΪΜΑΡΑΚΗΣ: Τα βλέπουμε μετά αυτά, μέχρι το άρθρο 5 συζητούμε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Α, εντάξει. 

ΠΡΟΕΔΡΕΥΩΝ (Νικόλαος Κατσαρός): Συζητούμε μέχρι το άρθρο 14. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ωραία. 

'Εχει ενδιαφέρον εδώ, γιατί έγινε αναφορά, για παράδειγμα σε δασική περιοχή που θα ενταχθεί στο ολυμπιακό χωριό. Εμείς πιστεύουμε ότι ήταν σαφείς οι διατάξεις. Επειδή, όμως, έχει τεθεί επανειλημμένα αυτό το θέμα, τις διαγράφουμε πλήρως και έτσι δεν έχουμε πρόβλημα αμφισβητήσεως κλπ. Σας τα λέω όμως πιο συγκεκριμένα. 

'Αρθρο 6: Επέρχονται φραστικές αλλαγές, συγχωνεύσεις παραγράφων και εδαφίων που ενισχύουν τη συστηματική πληρότητα και συνοχή του κειμένου και αποσαφηνίζουν τα θέματα αναγκαστικών απαλλοτριώσεων για τις ανάγκες των ολυμπιακών έργων. 

Στο άρθρο 6 απαλείφθηκε η παρασχεθείσα δυνατότητα απαλλοτρίωσης ιδιωτικών δασών ή δασικών εκτάσεων, δηλαδή απαλείφθησαν τα β' και τα γ'. 

Στο άρθρο 6 η παράγραφος 2 η οποία ανέφερε "δημόσια δάση ή δασικές εκτάσεις αναγκαίες ως συμπληρωματικές των ολυμπιακών χώρων" το α', το β' και στη συνέχεια το γ', όλη δηλαδή η παράγραφος 2, απαλείφεται. 

Το λέω για σας, κυρία Λουλέ. 

ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, σας παρακαλώ, μη δίνετε επεξηγήσεις. Θα δοθούν μετά. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μα, τώρα δίνω εξηγήσεις, κύριε Πρόεδρε, δεν αναφέρομαι στα άρθρα. 'Εχουν κατατεθεί οι σχετικές διαφοροποιήσεις. 

ΠΡΟΕΔΡΕΥΩΝ (Νικόλαος Κατσαρός): Καταλαβαίνω, αλλά έτσι θα κάνετε μισή ώρα. 'Ηδη είστε στα δεκαεπτά λεπτά. Απλώς αναφέρετε ποιες είναι οι διορθώσεις. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Τελειώνω, κύριε Πρόεδρε. 

Σας είπα, λοιπόν, ότι εκτός από τη διαγραφή της παραγράφου 2, που αναφερόταν στις δασικές εκτάσεις, τα υπόλοιπα αφορούν φραστικές αλλαγές, συγχωνεύσεις παραγράφων κλπ. 

Στο άρθρο 7 επέρχονται επί μέρους φραστικές αλλαγές και αναδιατυπώσεις νομοτεχνικού χαρακτήρα και καταργείται το α' εδάφιο προς αποφυγή μνείας όλων των πολεοδομικών διατάξεων. Αναφερόταν στο νομοσχέδιο ότι δεν ισχύουν οι πολεοδομικές διατάξεις. Για να μην υπάρξουν και εδώ παρεξηγήσεις, καταργούμε το εδάφιο α'. 

Στο άρθρο 8 γίνεται αντικατάσταση της λέξης "συμπληρωματικά" αντί "επικουρικά", δηλαδή άνευ σημασίας. 

Στα άρθρα 9, 10, 11, υπάρχουν επίσης αναδιατυπώσεις. Δεν υπάρχει δηλαδή καμία διαφοροποίηση. 

Στο άρθρο 13, το μόνο που αλλάζει είναι εκεί που λέει για την ατέλεια στη μεταβίβαση, βγαίνει το "ιδιωτικός φορέας", τίποτε άλλο. 

Στο άρθρο 14 επέρχονται επίσης επί μέρους φραστικές και λειτουργικές αλλαγές στις παραγράφους 1 έως 3 και προστίθεται παράγραφος 4, με την οποία συσχετίζονται οι διατάξεις του νόμου αυτού, με αυτές του νόμου του '93 για τις ανάγκες ίδρυσης και λειτουργίας κατά τη μεταολυμπιακή περίοδο τουριστικού λιμένα σκαφών αναψυχής στις εγκαταστάσεις του Ολυμπιακού Ιστιοπλοϊκού Κέντρου στον 'Αγιο Κοσμά. 

Αυτό, κυρία Λουλέ, σας αφορά. 

Επισημαίνεται ότι με τις διατάξεις που υιοθετούνται στο σχέδιο νόμου αναβαθμίζεται από άποψη θεσμικών και ουσιαστικών εγγυήσεων η διαδικασία για την ίδρυση του τουριστικού λιμένα κατά τη μεταολυμπιακή περίοδο και αίρονται για τη συγκεκριμένη περίπτωση τα νομικά ελαττώματα που υπάρχουν στο σχετικό νόμο και που έχουν καταστήσει επισφαλής συνταγματικά, τις διατάξεις τους. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Το ιστιοπλοϊκό γίνεται τουριστικός λιμήν μετά; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Ενα μέρος του γίνεται. Να σας θυμίσω κάτι, που ίσως να το ξέρετε. Υπάρχει, κυρία Παπαδημητρίου, προεδρικό διάταγμα, το οποίο έχει εκδοθεί στις 10 Οκτωβρίου 1993, που στην περιοχή του Αγίου Κοσμά και στη συγκεκριμένη περίπτωση ... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Στις 10 Οκτωβρίου έγιναν εκλογές, ανήμερα υπεγράφη; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Υπάρχει προεδρικό διάταγμα σε ισχύ σήμερα για τον 'Αγιο Κοσμά και για τη συγκεκριμένη θέση που καταγράφεται στο διάταγμα, θα σας πω πώς μάλιστα πώς αναφέρεται η συγκεκριμένη θέση "στη ζώνη με στοιχεία β' επιτρέπονται μαρίνες και εγκαταστάσεις υποστήριξης και χώροι στάθμευσης αυτοκινήτων". Σας λέω πότε δημοσιεύθηκε το ΦΕΚ, 28 Σεπτεμβρίου του 1993, το υπογράφει ο κ. Βουλγαράκης με Πρόεδρο Δημοκρατίας τον κ. Καραμανλή. Το έχω εδώ. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν ξέρω τι έχει υπογράψει ο κ. Βουλγαράκης... 

ΠΡΟΕΔΡΕΥΩΝ (Νικόλαος Κατσαρός): Δεν μας ενδιαφέρει τι ξέρετε και τι δεν ξέρετε, κυρία Παπαδημητρίου. 

Κυρία Υπουργέ, παρακαλώ να κάνετε τις διορθώσεις και τις συμπληρώσεις μόνο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Εγώ αυτό το οποίο λέγω είναι ότι το εν ισχύι σήμερα προεδρικό διάταγμα για την περιοχή προβλέπει αυτά που σας διάβασα, δηλαδή μαρίνα κλπ., μπορώ να καταθέσω το διάταγμα, για να το δείτε. 

ΠΡΟΕΔΡΕΥΩΝ (Νικόλαος Κατσαρός): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, ο τρόπος με τον οποίον τελικά έχει αποφασίσει η Κυβέρνηση να φέρει αυτό το νομοσχέδιο και να το ψηφίσει, μου επιτρέπει να πω ότι ο χαρακτηρισμός "νομοσχέδιο" δεν είναι ακριβής. Θα έπρεπε να ονομάζεται "νύκτωρ-σχέδιο", με την έννοια ότι έπρεπε με την έπαρση και την αλαζονεία της Πλειοψηφίας να έρθει ίσως ένα από τα σημαντικότερα νομοθετήματα του ελληνικού Κοινοβουλίου, που αφορούν την προοπτική πόρευση της χώρας στο 2004 και τη δυναμική που θα ανεδείκνυε αυτό το νομοσχέδιο για μετά το 2004. Αλλά φαίνεται ότι εκείνοι οι οποίοι σήμερα εκφράζουν την Κυβέρνηση και αποτελούν την Πλειοψηφία στον ελληνικό Κοινοβούλιο δεν νοιάζονται ούτε για τη δυνατότητα που έχει η υπόθεση των Ολυμπιακών Αγώνων να ανιχνεύσει την ελληνική νεολαία, αλλά πολύ περισσότερο αδιαφορούν και δεν νοιάζονται καθόλου για τον τρόπο με τον οποίον αντιμετωπίζει μέχρι σήμερα η Αντιπολίτευση αυτό το κορυφαίο ζήτημα. Μιλώ για το σύνολο της Αντιπολίτευσης. 

Και επειδή ο κ. Ιωάννης Ζαφειρόπουλος, ο οποίος αυτήν τη στογμή μιλά και με ενοχλεί, ενδιαφέρεται μόνο για την Ολυμπία, τον παρακαλώ πολύ να προσέξει δύο πράγματα που θα πω, μια και έτυχε να είναι πρόεδρος της Επιτροπής... 

ΠΡΟΕΔΡΕΥΩΝ (Νικόλαος Κατσαρός): 'Οχι μόνο ο κ. Ζαφειρόπουλος αλλά και άλλοι. 

ΙΩΑΝΝΗΣ ΔΗΜΑΡΑΣ: ...Μορφωτικών Υποθέσεων. Και αυτό το λέω διότι θα μου επιτρέψετε, κύριε Πρόεδρε, απευθυνόμενος στην κυρία Υπουργό να την ρωτήσω, αν θυμάμαι καλά ότι χθες το βράδυ είπε στη Βουλή ότι είχε μία σύσκεψη με τους εκπροσώπους των δήμων της νότιας περιοχής, που ενδιαφέρονται για το ολυμπιακό έργο, αλλά και με τους εκπροσώπους της αντιπολίτευσης και ότι συμφώνησε με αυτούς για όλα όσα περιλαμβάνονται στο νομοσχέδιο. 

Καλώς τα θυμάμαι, κυρία Υπουργέ, ή όχι; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θέλετε να σας απαντήσω τώρα; 

ΙΩΑΝΝΗΣ ΔΗΜΑΡΑΣ: Ναι, γιατί θα με βοηθήσετε να συνεχίσω. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Είπα ότι έγινε μια συζήτηση, με όλους τους δημάρχους, τους οποίους ανέφερα μάλιστα αναλυτικά, γιατί το ζήτησε ο κ. Μεϊμαράκης, με τους οποίους συζητήσαμε αναλυτικά ένα προς ένα τα θέματα. Οι δήμαρχοι θεώρησαν πολύ θετική τη συζήτηση, υπήρξαν κάποια επί μέρους θέματα που ετέθησαν και ανανεώσαμε τη συνάντησή μας για το τέλος Ιουνίου με θέμα το κυκλοφοριακό, διότι αυτό ήταν και το μεγαλύτερο κοινό ζήτημα που έθεσαν όλοι οι δήμοι, δηλαδή τη λειτουργία της παραλιακής λεωφόρου. 

ΙΩΑΝΝΗΣ ΔΗΜΑΡΑΣ: Μάλιστα. Δεν θυμάμαι όμως αυτό το τελευταίο και παρακαλώ, αν είναι δυνατόν κύριε Πρόεδρε... 

ΠΡΟΕΔΡΕΥΩΝ (Νικόλαος Κατσαρός): Παρακαλείτε την κυρία Υπουργό να επαναλάβει τι είπε χθες, για να το σχολιάσετε... 

ΙΩΑΝΝΗΣ ΔΗΜΑΡΑΣ: Μα, αυτό που είπε σήμερα, δεν το είπε χθες. 

ΠΡΟΕΔΡΕΥΩΝ (Νικόλαος Κατσαρός): Δεν συνηθίζεται αυτό. Σας παρακαλώ πολύ. 

ΙΩΑΝΝΗΣ ΔΗΜΑΡΑΣ: Επικαλούμαι τα Πρακτικά... 

ΠΡΟΕΔΡΕΥΩΝ (Νικόλαος Κατσαρός): Σχολιάστε ό,τι εσείς ακούσατε. Το να βρούμε τώρα τα Πρακτικά και να διαβάσουμε τι ακριβώς είπε, δεν γίνεται... 

ΙΩΑΝΝΗΣ ΔΗΜΑΡΑΣ: Μα, δεν υπάρχει θέμα με σας. Καταλάβατε κάτι τέτοιο; 

ΠΡΟΕΔΡΕΥΩΝ (Νικόλαος Κατσαρός): Σας είπα ότι υπάρχει θέμα με εμένα; 

ΙΩΑΝΝΗΣ ΔΗΜΑΡΑΣ: 'Αρα, λοιπόν, σας λέγω ότι αυτό που είπε χθες η Υπουργός, δεν είναι το ίδιο με αυτό που λέει σήμερα. Είπε ότι υπήρξε συνάντηση με εκπροσώπους των δήμων και με την αντιπολίτευση και συμφώνησα γι' αυτά που συζήτησα. Ακούστε, λοιπόν, τι λέει το ρεπορτάζ σήμερα. 

ΠΡΟΕΔΡΕΥΩΝ (Νικόλαος Κατσαρός): Κάντε, λοιπόν, τα σχόλιά σας. 

ΙΩΑΝΝΗΣ ΔΗΜΑΡΑΣ: Δεν θα κάνω κανένα σχόλιο, κύριε Πρόεδρε. Θα σας πω τι προέκυψε από την έρευνα που έκανα. 

Επικοινώνησα με τους δήμους της νότιας περιοχής, με τους δημάρχους ή με τους εκπροσώπους των δημάρχων και με την αντιπολίτευση. Ακούστε λοιπόν τι συνέβη, για να σταματήσει αυτή η γελοιποίηση του ελληνικού Κοινοβουλίου και να μας κοροϊδεύουν όλους. 'Ο,τι θέλουν και όποτε θέλουν το ψηφιζουν. Τότε τι νόημα έχει να είμαστε εδώ; Πέστε μου, σας παρακαλώ, εσείς που έχετε εμπειρία και σας σέβομαι. 'Η θα λέμε τι γίνεται ή θα λέμε αυτά που έχουν γίνει πράγματι. Λοιπόν, τίποτα απ'αυτά δεν έγινε. Ακούστε με. 

Πριν από μερικές μέρες, κύριε Πρόεδρε, γύρω στις δέκα μέρες έγινε μια συνάντηση υπό την εποπτεία του Δημάρχου του Δήμου Ρέντη, του κ. Γιώργου Ιωακειμίδη με θέμα παρακαλώ "Ιδέα, Ολυμπιάδα 2004". Στη συνάντηση αυτή παραβρέθηκε και η κ. Παπαζώη και ο κ. Λαλιώτης, για να μιλήσουν για την ιδέα της Ολυμπιάδας 2004. 

Θα μου επιτρέψετε να σας πω -και να διεκδικήσω το δικαίωμά μου να παρίσταμαι σε τέτοιου είδους εκδηλώσεις ως μέλος της Εθνικής Επιτροπής Ολυμπιακών Αγώνων, που η Βουλή με όρισε- ότι δεν πήρα την παραμικρή πρόσκληση, δεν ήξερα περί τίνος επρόκειτο. Ο λόγος εδόθη σε επιχειρηματία που ενδιαφέρεται για τα έργα που θα γίνουν για την Ολυμπιάδα, για την ιδέα της Ολυμπιάδας του 2004, για το ολυμπιακό ιδεώδες δηλαδή και δεν εκλήθησαν οι άνθρωποι που αποτελούν την περίφημη Εθνική Επιτροπή Ολυμπιακών Αγώνων. Υπάρχει ή δεν υπάρχει; 

Με σθένος, με πάθος, με απόλυτη πίστη για τη σημασία που έχει για την Ελλάδα, για την πατρίδα μας, η διεξαγωγή των Ολυμπιακών Αγώνων του 2004, το ΔΗΚΚΙ υπερασπίστηκε και την ανάληψη των Ολυμπιακών Αγώνων και τη συμμετοχή του, ώστε να βοηθήσει να διεκπεραιωθεί αυτή η εθνική υπόθεση με πνεύμα ομοθυμίας και ομοψυχίας, όπως ακριβώς πρέπει. 

Λέγω, λοιπόν, και έχει μεγάλη σημασία για μένα, κύριε Πρόεδρε, το γεγονός ότι καλείται ένας επιχειρηματίας να μιλήσει για την ιδέα των Ολυμπιακών Αγώνων του 2004, αλλά όχι οι εκπρόσωποι του ελληνικού λαού στο Κοινοβούλιο. 

Ερευνώντας μαθαίνω τα εξής στη συνέχεια. Τι έγινε σ' αυτήν τη συνάντηση που πραγματοποίησε η κ. Παπαζώη την περασμένη Δευτέρα με τους δημάρχους των νοτίων περιοχών, που ενδιαφέρονται για το νομοσχέδιο που συζητάμε; Συνέβησαν τα εξής εκπληκτικά. Επικοινώνησα με όλους σήμερα, μέχρι και λίγο πριν έρθω στη Βουλή. Αυτή η συνάντηση έγινε, κύριε Πρόεδρε, μετά την ολοκλήρωση της συζήτησης στην επιτροπή του νομοσχεδίου αυτού. Και αυτό γιατί κατήγγειλαν όλες οι πλευρές της Αντιπολίτευσης ότι αυτό το νομοσχέδιο έρχεται κάτω από διαδικασίες τέτοιες και με τέτοια ταχύτητα, ώστε να ψηφιστεί δεδομένης της πλειοψηφίας που έχει το σημερινό ΠΑΣΟΚ του κ. Σημίτη. 'Ετσι, ξεδιάντροπα το λένε πια. Δεν τους ενδιαφέρει τίποτε άλλο. 

Τη Δευτέρα η κυρία Υπουργός, για να έχει άλλοθι, συγκαλεί μέσω του κ. Ασκούνη, του Δημάρχου Καλλιθέας μια σύσκεψη στην οποία συμμετέχουν οι Δήμαρχοι Μοσχάτου, Ταύρου, Νέας Σμύρνης, Καλλιθέας και Αλίμου, για να συζητήσουν τα θέματα των ολυμπιακών έργων. Σας διαβεβαιώ -και έχω τις μαρτυρίες τους δεδομένου ότι κατά τη συνάντηση υπήρξε πρακτικό, το οποίο απετυπώθη σε ένα μαγνητόφωνο και δεν έχει καθαρογραφτεί ακόμα- ότι κανένας εξ εκείνων που πήραν μέρος στη σύσκεψη δεν συμφώνησε με τίποτα από όλα όσα περιέρχονται στο νομοσχέδιο. Πρώτον αυτό. Και, δεύτερον, δεν έγινε καν συζήτηση για το νομοσχέδιο. 

Αναλυτικά θα σας πω τα εξής. Ο κ. Ασκούνης απουσίαζε σήμερα όλη την ημέρα από το γραφείο του. Μίλησα με τον Αντιδήμαρχο, τον κ. Χαρισιάδη, που είναι υπεύθυνος για τα αθλητικά θέματα. Μου είπε ότι στην εκδήλωση δεν συζητήθηκε καν το σχέδιο νόμου που έρχεται στη Βουλή. Δηλαδή, ούτε ο δήμαρχος ούτε η αντιπολίτευση, όπως εκπροσωπείται στο Δήμο Καλλιθέας, γνώριζαν το νομοσχέδιο που σήμερα συζητούμε και καλούμεθα να το ψηφίσουμε. Και εκείνο που ζήτησαν από την κυρία Υπουργό, εκτός των ειδικών θεμάτων που αναφέρουν οι δήμαρχοι των νότιων περιοχών, είναι τουλάχιστον να ακουστούν και να αποτυπωθεί η γνώμη τους γύρω από τα έργα που πρόκειται να γίνουν και η κ. Παπαζώη υπεσχέθη ότι την επόμενη εβδομάδα θα γίνει κάποια στιγμή στο Δήμο Αλίμου μια νέα συνάντηση με αυτούς τους εκπροσώπους, αλλά όταν θα έχει ψηφιστεί το νομοσχέδιο. 

Επικοινώνησα με το Μοσχάτο, με τον κ. Ταξιάρχη Παναγιώτη και συνεπίκουρα με τον κ. Πλαστήρα Δημήτρη, ο οποίος είναι ο εκπρόσωπος της αντιπολίτευσης. Ακούστε τι μου είπε: "Με πήρε τηλέφωνο ο κ. Ασκούνης της Καλλιθέας, δηλαδή 8.40' το πρωί για να βρεθώ στις 11.00' η ώρα στα γραφεία του Δήμου Καλλιθεας για να συζητήσουμε για τα ολυμπιακά έργα. Το σχέδιο νόμου δεν ήρθε ποτέ στο δήμο. Δεν λάβαμε ποτέ γνώση του περιεχομένου του νομοσχεδίου. Ορίσθηκε λοιπόν αυτή η συνάντηση, ο κ. Πλαστήρας απ'όσα του ειπώθηκαν γενικά και αόριστα λέει: "δεν κατάλαβα τίποτα και εις ένδειξη διαμαρτυρίας σηκώθηκα και έφυγα λέγοντας ότι θεωρώ αυτήν τη συνάντηση ως να μην έχει γίνει", πώς λέμε στον αθλητισμό "ως μη γενόμενο", ακριβώς αυτό". 

Δήμος Νέας Σμύρνης: Ο κ. Γιώργος Κουτελάκης, ο Δήμαρχος, μου είπε ότι ήταν στην προς συνάντηση της εντεκάτης πρωινής στο Δήμο Καλλιθέας, αλλά επειδή επρόκειτο να φύγει για ταξίδι, έφυγε, δεν ενημερώθηκε και όταν ρώτησα αν ξέρει το νομοσχέδιο, μου είπε όχι. 

Κανένας, λοιπόν, από τους δημάρχους της νότιας περιοχής δεν εγνώριζε το περιεχόμενο του νομοσχεδίου. 'Οπως επίσης και ο Δήμαρχος του Παλαιού Φαλήρου, ο κ. Καψάνης, ο οποίος μου είπε τα εξής: "Ούτε ποτέ πήραμε το νομοσχέδιο ούτε γνώση λάβαμε ποτέ ούτε συζήτηση έγινε για το σχέδιο νόμου που ρυθμίζει τα έργα τα οποία αφορούν πρωτίστως και κυρίως τις νότιες περιοχές". 

Ξέρετε πάρα πολύ καλά και επικαλούμαι τη μαρτυρία του συναδέλφου κ. Μεϊμαράκη και του κ. Λιάνη, του φίλου μου, που ήταν σ' αυτήν τη διημερίδα που διοργάνωσε η νεολαία της Νέας Δημοκρατίας σε ένα ξενοδοχείο πριν από είκοσι ημέρες, όταν ακούσαμε την αγωνία όλων των δημάρχων και αυτών που είναι σημερα στη Συμπολιτευση και αυτών που ανήκουν στην Αντιπολίτευση, ότι σχεδιάζονται ερήμην τους τα ολυμπιακά έργα και ότι θα πρέπει κάποια στιγμή να συζητήσουν με την αρμόδια υπηρεσία του Υπουργείου Πολιτισμού, να ακουσθούν οι απόψεις τους, για να τις λάβουν υπόψη. Δεν έχει ακουσθεί κανείς. Δεν έχουν με κανέναν συζητήσει. Και εκείνο το οποίο κατετέθη στην ημερίδα που έγινε, κύριε Πρόεδρε, πριν από είκοσι ημέρες περίπου, ήταν ότι όλα είναι στον αέρα. Εκπρόσωποι του ελληνικού Κοινοβουλίου καλεσμένοι σε μία διημερίδα δήλωναν ότι όλα είναι στον αέρα. Και πράγματι απεδείχθη ότι όλα είναι στον αέρα ακόμα και τώρα που έρχεται αυτό το έγγραφο, που πήρα τώρα εδώ πέρα, διορθώσεις, παρατηρήσεις κλπ., που ουσιαστικά τι άλλο είναι παρά ένα άλλο νομοσχέδιο. Μόνο να καθίσω να το διαβάσω, θέλω μερικές ημέρες. Εάν έχει καταλάβει κανένας από τους συναδέλφους, που είναι εδώ, τι ακριβώς σημαίνουν αυτές οι αλλαγές, να έρθει να μου το πει. Μία λέξη έχει μεγάλη σημασία στον τρόπο με τον οποίο περιγράφεται ένα νομοσχέδιο, ένα άρθρο, μία παράγραφος. 

Εν τέλει καταλήγω στο εξής. Δεν πρόκειται να ψηφίσουμε κανένα από τα άρθρα που συζητούμε σήμερα. Κανένα και για κανένα λόγο. Θα σας πω κάτι και να το λάβει σοβαρά η κ. Παπαζώη υπόψη. Χθες έγινε μία εκδήλωση για την Ολυμπιάδα και είχε κληθεί ο κ. Σάμαραγκ. Γιατί δεν εστείλατε προσκλήσεις στα μέλη της Εθνικής Επιτροπής Ολυμπιακών Αγώνων και στα κόμματα; Γιατί δεν μας καλέσατε να δούμε περί τίνος ακριβώς επρόκειτο και τι συνεζητήθη, ποιες συναντήσεις έγιναν, ποια πρόσωπα πήραν μέρος; Και μας καλείτε, επειδή προφανώς κάποιοι ανακάλυψαν ότι κάνατε ένα λάθος σοβαρό και μια παράλειψη, η οποία δεν είναι απλά παράλειψη αλλά είναι οδυνηρότατο λάθος, μας καλείτε σε μία συνάντηση που θα γίνει αύριο. 

Λοιπόν, κυρία Παπαζώη, δεν πρόκειται να έλθουμε σε καμιά συνάντηση. Και εκείνο το οποίο θα πρέπει να σας πω είναι ότι θα σκεφθούμε πολύ στο Δημοκρατικό Κοινωνικό Κίνημα από εδώ και πέρα αν θα συμμετέχουμε στην Εθνική Επιτροπή Ολυμπιακών Αγώνων. 

Αυτά. Τελεία και παύλα με τα παιχνίδια σας, τα οποία και τα αποδοκιμάζουμε και δεν πρόκειται να συμμετέχουμε, για να είμαστε εμείς άλλοθι ενεργειών, που εσείς έχετε πάρει ήδη, και δεν είμαστε ενημερωμένοι. Τουλάχιστον θα έπρεπε να μας σέβεστε. Ούτε αυτό δεν έχει γίνει. 

ΠΡΟΕΔΡΕΥΩΝ (Νικόλαος Κατσαρός): Η κυρία Υπουργός έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, έχω την εντύπωση ότι συζητάμε ένα νομοσχέδιο και δεν συζητάμε σχόλια των εφημερίδων ή κάποια ερώτηση ή επερώτηση. 

Ο κ. Δημαράς απέφυγε όλες αυτές τις ημέρες και στη Διαρκή Επιτροπή και στη συνέχεια στη Βουλή να τοποθετηθεί επί της ουσίας στο νομοσχέδιο. Την πρώτη φορά μας διάβασε το κείμενο των πέντε συμπολιτών μας που διαμαρτύρονταν απέξω και σήμερα μας λέει διάφορα ιδιαιτέρως ανακριβή πράγματα, όπως για παράδειγμα για τη συνάντηση του Ρέντη, την οποία είχε καλέσει ο Δήμος του Ρέντη -εγώ είχα πάρει πρόσκληση- στην οποία δεν παρεβρέθηκα. Δεν παρεβρέθηκα, τι να κάνουμε; Εσείς είπατε ότι παρεβρέθηκα και μάλιστα με τον κ. Κόκκαλη, γιατί περί αυτού πρόκειται. Ούτε ξέρω αν πήγε ο κ. Κόκκαλης ούτε γνωρίζω τίποτα σχετικό. Δεν παρεβρέθηκα! Βλέπετε, διαβάζετε εφημερίδες αντί να ασχολείστε με το νομοσχέδιο. 

Δεύτερον, σε ό,τι αφορά το θέμα της συνάντησης που είχαμε τη Δευτέρα, η συνάντηση αυτή προκλήθηκε από το Δήμο της Καλλιθέας. Προκλήθηκε πριν από δεκαπέντε μέρες. Εγώ ήμουν στο εξωτερικό. Τουλάχιστον δεκαπέντε με είκοσι ημέρες είχε συμφωνηθεί ότι τη Δευτέρα, την τάδε ώρα, θα γίνει η συνάντηση αυτή. Δεν υπήρχε δυνατότητα να το αλλάξουμε. 'Ηθελαν να συζητήσουν και συζητήσαμε το κεφάλαιο Α' του σχεδίου νόμου. Δεν τους έδωσα σχέδιο νόμου. Αυτό είναι προφανές. Ούτε το ισχυρίστηκα. 

Συζητήσαμε, όμως, αυτό που ενδιέφερε τους δήμους, δηλαδή τις χωροθετήσεις, τους συντελεστές δόμησης, τις μεταολυμπιακές χρήσεις, το συντελεστή κάλυψης των Ολυμπιακών εγκαταστάσεων που θα γίνουν στην παραλιακή ζώνη της Αθήνας. Αυτό συζητήθηκε. Τους ενημέρωσα πολύ συγκεκριμένα τί προβλέπει το σχέδιο νόμου γι' αυτές τις αθλητικές εγκαταστάσεις και από εκεί και πέρα δεν καταλαβαίνω τι είναι όλα αυτά τα οποία μας λέγατε πριν. 

Επομένως, σαφέστατα, ούτε ισχυρίστηκα ούτε συνέβη να τους καταθέσω το σχέδιο νόμου το οποίο έχει σωρεία διατάξεων. Τους ενημέρωσα, όμως, λεπτομερέστατα και τους διάβασα συγκεκριμένα τι πρόκειται να γίνει στο Φαληρικό όρμο, τι πρόκειται να γίνει στον Ιππόδρομο, τι πρόκειται να γίνει στον 'Αγιο Κοσμά, τι πρόκειται να γίνει στο Ελληνικό. 

Συζητήσαμε επίσης, όπως σας είπα, τα θέματα τα κυκλοφοριακά, γιατί αυτό ήταν το κατ' εξοχήν πρόβλημά τους και ζητήθηκε από εκεί και πέρα να γίνει μία επόμενη συνάντηση, που κανονίστηκε για το Δήμο του Αλίμου. 

Θα ήθελα εδώ να επισημάνω και να ξαναθυμίσω για εκατοστή φορά νομίζω, το εξής πολύ απλό: Δεν κάναμε τίποτε άλλο από το να εφαρμόσουμε το φάκελο που αποτελεί συμβατική υποχρέωση της χώρας μας. Δεν είναι δυνατόν σήμερα να συζητάμε σαν να επρόκειτο για κάτι το οποίο ήταν άγνωστο. Είναι η συμβατική υποχρέωση της χώρας μας και σε αυτήν τη συμβατική υποχρέωση, όπως εξήγησα πολύ αναλυτικά χθες, συμμετείχε και η Νέα Δημοκρατία πάρα πολύ ουσιαστικά -άλλωστε αυτή κατέθεσε τον πρώτο φάκελο- και πριν και μετά το ΠΑ.ΣΟ.Κ. και τα άλλα κόμματα εκείνης της εποχής. 

Θα ήθελα να διευκρινίσω, μια που βλέπω ότι είναι εδώ ο κ. Κουναλάκης και η κ. Λουλέ, ότι το "δύο βάρκες" προφανώς δεν αναφερόταν στο αν θα αποδεχθείτε την αρχή ή τα άρθρα του νομοσχεδίου. Δηλαδή, δεν αναφερόταν στο γεγονός ότι δεν αποδέχεσθε την αρχή, αλλά ότι είσαστε διατεθειμένοι να αποδεχθείτε κάποια άρθρα του νομοσχεδίου. Αυτό το θεωρώ φυσικό και απολύτως επιθυμητό, αν θέλετε, από δικής μας πλευράς. 

ΑΝΔΡΙΑΝΗ ΛΟΥΛΕ: Τι εννοούσατε; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Αναφέρθηκα -σε αυτό που ανέλυσε στη συνέχεια ο κ. Κουναλάκης με μία ένταση την οποία εγώ δεν την κατανοώ μια που ο ίδιος επιβεβαίωσε όσα είπα -δηλαδή το εξής απλό: Είναι γνωστό ότι ο Συνασπισμός, του οποίου τις εσωτερικές διαδικασίες απολύτως σέβομαι και μακάρι όλοι να μπορούσαμε να τις ακολουθούσαμε -όταν είναι λίγο πιο μεγάλα τα κόμματα, ξέρετε ότι χάνεται η αμεσότητα, εσείς έχετε την ευχέρεια, κύριε Κουναλάκη, να ακολουθείτε τέτοιου είδους... 

ΠΕΤΡΟΣ ΚΟΥΝΑΛΑΚΗΣ: Στην Ελλάδα τα μεγάλα κόμματα χρησιμοποιούν ως άλλοθι το μέγεθός τους, για να λένε ότι δεν μπορούν να λειτουργήσουν δημοκρατικά. Αυτό είναι ελληνική πρωτοτυπία. 

EΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Κουναλάκη, συμφωνώ με όλα όσα λέτε. 'Ηθελα απλώς να επιβεβαιώσω αυτό το οποίο είπατε εσείς: 'Οτι με μία μικρή διαφορά, ενώ υπήρχαν τελείως διαφορετικές απόψεις -και αυτό εκφράζεται στην εν τέλει απόφαση του Συνασπισμού, ότι ναι μεν δεν συμφωνούμε, αλλά θέλουμε να μεγιστοποιήσουμε τα καλά και να ελαχιστοποιήσουμε τα αρνητικά... 

ΑΝΔΡΙΑΝΗ ΛΟΥΛΕ: Δεν ήταν θετικό αυτό; 

ΠΡΟΕΔΡΕΥΩΝ (Νικόλαος Κατσαρός): Δεν έχετε το λόγο, κυρία Λουλέ. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Επειδή όλοι γνωρίζουμε λίγο, νομίζω ότι εξέφρασα με έναν, αν θέλετε, πιο απλό τρόπο -και λυπάμαι αν αυτό σας προσέβαλε, δεν είχα καμία τέτοιου είδους πρόθεση- αυτό το οποίο πολύ αναλυτικά στη συνέχεια μας εξήγησε ο κ. Κουναλάκης. 

ΚΥΡΙΑΚΟΣ ΣΠΥΡΙΟΥΝΗΣ: Εδώ λέγονται κάθε μέρα τέτοιου είδους... 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ! 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Να λυθεί, λοιπόν, μια παρεξήγηση απολύτως περιττή, νομίζω. Το είπα απλώς με έναν τρόπο πιο λαϊκό. Δεν το συνηθίζω. Το έκανα μια φορά και είδα ότι δεν μου βγήκε σε καλό. 

Θα ήθελα τελειώνοντας, κύριε Πρόεδρε, να κάνω μία παρατήρηση. Τελευταία μου συμβαίνει να βρίσκομαι σε χώρους ανδροκρατούμενους, όπου κάποιοι από τους άνδρες προσβάλλουν με έναν τρόπο που δεν αρμόζει -να μου επιτρέψετε να πω- κάποιες κυρίες. Και δεν αναφέρομαι στον εαυτό μου. Εγώ είμαι πολιτικός και αποδέχομαι, αν θέλετε, τις προσβολές. Αναφέρομαι σε αυτό που συνέβη χθες με τον κ. Δημαρά. Νομίζω ότι αυτό δεν είναι σωστό, όταν έχουμε ανθρώπους οι οποίοι έχουν αποδεδειγμένο το ήθος και την παρουσία τους και μάλιστα εκπροσωπούν τον Οργανισμό της Αθήνας, που όλοι τον παινέψατε μέσα σε αυτήν την Αίθουσα και όλοι ζητήσατε τη συμμετοχή του. Αυτήν την παρατήρηση θα μου επιτρέψετε, κύριε συνάδελφε. Δεν το κάνω συχνά. Αισθάνομαι, όμως, ότι σαν φαινόμενο έχει αρχίσει να πολλαπλασιάζεται. Δεν αντέχετε οι γυναίκες να χαμογελούν, έστω και ειρωνικά. Τι να κάνουμε; Χαμογελούμε και ειρωνικά μερικές φορές. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, το λόγο, παρακαλώ. 

ΠΡΟΕΔΡΕΥΩΝ (Νικόλαος Κατσαρός): Κύριε Δημαρά, δεν έχετε το λόγο. 

ΙΩΑΝΝΗΣ ΔΗΜΑΡΑΣ: Πώς δεν έχω το λόγο; 

ΠΡΟΕΔΡΕΥΩΝ (Νικόλαος Κατσαρός): Δεν έχετε το λόγο. Ακριβώς έτσι! 

ΙΩΑΝΝΗΣ ΔΗΜΑΡΑΣ: Τότε, ζητώ το λόγο επί προσωπικού, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Επί προσωπικού; Παρακολούθησα την όλη τοποθέτηση της κυρίας Υπουργού και από όσα είπε, δεν νομίζω ότι υπάρχει προσωπικό. 

ΙΩΑΝΝΗΣ ΔΗΜΑΡΑΣ: Εσείς το κρίνετε; 

ΠΡΟΕΔΡΕΥΩΝ (Νικόλαος Κατσαρός): Υποτίθεται ότι παρακολουθώ τη συζήτηση. 

ΙΩΑΝΝΗΣ ΔΗΜΑΡΑΣ: Μα, δεν θα μου δώσετε το λόγο, να το αναπτύξω; 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Δημαρά, έχετε το λόγο για ένα λεπτό, για να μας πείτε σε τι συνίσταται το προσωπικό θέμα. Και θα δείτε ότι ούτε εσείς θα επιμείνετε ότι υπάρχει προσωπικό θέμα. 

ΙΩΑΝΝΗΣ ΔΗΜΑΡΑΣ: Με την τελευταία παρατήρησή σας υπονοείτε ότι έχετε καταλήξει σε συμπέρασμα πριν σας εξηγήσω; 

ΠΡΟΕΔΡΕΥΩΝ (Νικόλαος Κατσαρός): Βεβαίως, γιατί παρακολούθησα τη συζήτηση. 

Ορίστε, κύριε Δημαρά, σας έδωσα το λόγο. Πείτε μας σε τι συνίσταται το προσωπικό θέμα. 

ΚΥΡΙΑΚΟΣ ΣΠΥΡΙΟΥΝΗΣ: Μα, τι πράγματα είναι αυτά; 

ΙΩΑΝΝΗΣ ΔΗΜΑΡΑΣ: Κύριε Σπυριούνη, έχετε καμία ένσταση, για να αναπτύξω... 

ΠΡΟΕΔΡΕΥΩΝ (Νικόλαος Κατσαρός): Κύριε Σπυριούνη, μη γίνεσθε τιμητής των πάντων εδώ μέσα! 

ΚΥΡΙΑΚΟΣ ΣΠΥΡΙΟΥΝΗΣ: Μα, κύριε Πρόεδρε, υβριζόμεθα καθημερινά και δεν κάνουμε απολύτως τίποτε... 

ΠΡΟΕΔΡΕΥΩΝ (Νικόλαος Κατσαρός): Κύριε Σπυριούνη, δεν έχετε αποστολή ούτε τιμητού ούτε υπερασπιστού κανενός. Σας παρακαλώ! 

ΙΩΑΝΝΗΣ ΔΗΜΑΡΑΣ: Κύριε Σπυριούνη, ό,τι ενοχλεί εμένα, πρέπει να ενοχλεί και εσάς; 

ΚΥΡΙΑΚΟΣ ΣΠΥΡΙΟΥΝΗΣ: Θα τα ακούσετε τώρα που θα μιλήσω! 

ΙΩΑΝΝΗΣ ΔΗΜΑΡΑΣ: Να μας τα πείτε. Θα είμαι εδώ, να ακούσω. 

ΚΥΡΙΑΚΟΣ ΣΠΥΡΙΟΥΝΗΣ: Θα σας τα πω. 

ΠΡΟΕΔΡΕΥΩΝ (Νικόλαος Κατσαρός): Συνεχίστε, κύριε Δημαρά. 

ΙΩΑΝΝΗΣ ΔΗΜΑΡΑΣ: Ακούστε, κύριε Πρόεδρε. Είπατε ότι δεν υπάρχει προσωπικό θέμα γι' αυτά τα οποία ειπώθηκαν χθες και απευθύνονταν σε μία κυρία, που, όπως και η ίδια η κυρία Υπουργός παραδέχθηκε, γέλασε ειρωνικά όταν τελείωσα την ομιλία μου. Αυτό λοιπόν συνιστά λόγο να κάνει αυτόν το διαχωρισμό ανάμεσα σε άνδρες και γυναίκες, που δεν έχει επιχειρηθεί ποτέ στο Κοινοβούλιο και από κανέναν; 

ΠΡΟΕΔΡΕΥΩΝ (Νικόλαος Κατσαρός): Το θεωρείτε, λοιπόν, ως προσωπική προσβολή. 

ΙΩΑΝΝΗΣ ΔΗΜΑΡΑΣ: Βεβαίως! 

Και επιτρέψτε μου, κύριε Πρόεδρε, για να ισχυρισθώ ότι αναληθώς, ψευδώς, η κυρία Υπουργός αναφέρθηκε στο χθεσινό περιστατικό... 

Γιατί κάνετε έτσι, κύριε Πρόεδρε; Τότε, να μην είμαστε καθόλου εδώ. 

Ψευδώς αναφέρθηκε. Και επικαλούμαι τα χθεσινά Πρακτικά. Να τα διαβάσετε, για να δείτε αν υπήρξε η παραμικρή λέξη ή το παραμικρό υπονοούμενο, που να προσέβαλε οποιαδήποτε κυρία στο Κοινοβούλιο. 

'Εχω, λοιπόν, το λόγο να μιλήσω ή όχι; 

ΠΡΟΕΔΡΕΥΩΝ (Νικόλαος Κατσαρός): Δεν υπάρχει προσωπικό, γι' αυτό δεν σας δίδω το λόγο. 

ΙΩΑΝΝΗΣ ΔΗΜΑΡΑΣ: Ευχαριστώ πολύ, κύριε Πρόεδρε! 

ΠΡΟΕΔΡΕΥΩΝ (Νικόλαος Κατσαρός): Παρακαλώ. 

ΙΩΑΝΝΗΣ ΔΗΜΑΡΑΣ: Μπορείτε να συνεχίσετε. Γειά σας! 

(Στο σημείο αυτό αποχωρεί από την Αίθουσα ο Βουλευτής κ. Ιωάννης Δημαράς) 

ΠΡΟΕΔΡΕΥΩΝ (Νικόλαος Κατσαρός): Καλή αντάμωση! 

Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, δεν θέλω να κάνω την εισήγησή μου. Θέλω να κάνω παρέμβαση στην παρέμβαση της κυρίας Υπουργού για το συγκεκριμένο θέμα. 

Πράγματι, κυρία Υπουργέ, είπαμε δύο συναντήσεις. Εμένα με ενδιαφέρει αυτή στην οποία παρέστητε εσείς. Για να ξεκαθαρίζουμε τα πράγματα, κυρία Υπουργέ, στη σελίδα 141 των χθεσινών Πρακτικών λέτε: "Να θυμίσω επίσης, ότι οι δήμοι τους οποίους αφορούν τα συγκεκριμένα έργα δεν έχουν πάρει αποφάσεις εναντίον της χωροθέτησής τους". Πρώτο λάθος. "Είχα την ευκαιρία χθες επί τεσσερις ώρες να μιλήσω με όλους τους δημάρχους και τη συμπολίτευση και την αντιπολίτευση των αντιστοίχων δήμων, και στο δήμο Καλλιθέας, θα ήθελα να σας πληροφορήσω ότι ήταν σύμφωνοι με το νομοσχέδιο" -άρα, τους το είχατε δώσει- "με τις χωροθετήσεις, με τους συντελεστές δόμησης, με τις μεταολυμπιακές χρήσεις και αν υπήρχε ένα αίτημα, ήταν από τους δήμους στους οποίους δεν χωροθετούνται αθλητικά έργα, κάτι το οποίο το ακούμε και για άλλες περιοχές της Ελλάδος". Και στη συνέχεια λέτε: "Υπάρχει, λοιπόν, πιστεύω, γενικότερη συναίνεση και για τους συντελεστές δόμησης και για το γεγονός ότι συνεχίζεται". Είναι στη σελίδα 141 στα χθεσινά Πρακτικά. 

Οι δήμοι δεν συμφώνησαν. 'Εχω στα χέρια μου την εισήγηση του κ. Ασκούνη προς την κ. Παπαζώη, φάξ Δήμος Καλλιθέας. Σε τίποτε δεν συμφωνεί, κυρία Υπουργέ, εκτός αν δεν συνεννοείσθε ελληνικά. Δεν συμφωνεί σε τίποτα για τη χωροθέτηση και τους συντελεστές δόμησης. Αντιθέτως σας λέει να μη γίνουν έτσι. Σας ζητάει ανύψωση της παραλιακής, σας ζητάει τον υπόγειο, σας ζητάει όλα τα θέματα. Και για τα θέματα στα οποία αναφερθήκατε τώρα μόλις και αναφέρονται στο νομοσχέδιο, ο Δήμος Καλλιθέας δεν συμφωνεί. Σας το λέω αυτό, επειδή είπατε ότι είναι ο βασικός δήμος και ότι συζητήσατε με αυτόν. 

'Ομως, κυρία Υπουργέ, επιτρέψτε μου να σας πω ότι διαπράξατε μια κοινοβουλευτική απρέπεια, να το πω ευγενικά, για να μη σας πω αγένεια. Εγώ ξέρω ότι όταν ένας Υπουργός πάει σε ένα νομό, ειδοποιεί και τους συναδέλφους Βουλευτές του νομού. Είχατε την υποχρέωση τους συναδέλφους Βουλευτές της Β' Περιφέρειας, τουλάχιστον αυτούς που ασχολούνται με το θέμα, να τους έχετε καλέσει, ή να ζητήσετε από το δήμο να κληθούν. Ο δήμαρχος δεν το έκανε με δική του πρωτοβουλία. Σε συνεργασία με το Υπουργείο Πολιτισμού το έκανε και το αναφέρει και στην προσφώνησή του. 

Δεν ξέρω πόσο ευτυχείς αισθάνεσθε εσείς, κύριοι συνάδελφοι, όταν έρθει στο νομό σας ένας Υπουργός για συγκεκριμένο θέμα, για συγκεκριμένο έργο και σας αγνοήσει και δεν το ξερετε καν, αλλά εγώ σας πληροφορώ ότι εάν γίνεται έτσι, τότε αυτό αποτελεί κοινοβουλευτική απρέπεια και εισάγει άλλα κοινοβουλευτικά ήθη. 

ΚΥΡΙΑΚΟΣ ΣΠΥΡΙΟΥΝΗΣ: 'Ετσι γίνεται. 

ΕΥΑΓΓΕΛΟΣ ΜΕΪΜΑΡΑΚΗΣ: Εγώ τουλάχιστον τυχαίνει να γνωρίζω ότι οι Υπουργοί της Νέας Δημοκρατίας και εγώ προσωπικά, όταν ήταν να πάω να επισκεφθώ ένα νομό, ειδοποιούσα τους συναδέλφους Βουλευτές, πάντα. Και πολύ περισσότερο όταν πήγαινα για ένα συγκεκριμένο ζήτημα, κύριε Πρόεδρε, ειδοποιούσα εκείνους οι οποίοι ασχολούντο με το θέμα και τους έπαιρνα και τηλέφωνο. 

Κατά συνέπεια γίνεται μια συζήτηση ερήμην κατ' αρχήν των συναδέλφων Συμπολίτευσης και Αντιπολίτευσης της περιφέρειας που την απασχολεί το θέμα, που έχουν αφιερώσει χρόνο και έχουν κάνει έργο ζωής, αν θέλετε, το πώς θα είναι η παραλία αύριο το πρωί και πώς θα είναι πολύ καλύτερη απ' ό,τι σήμερα. 

Δεύτερον, η κυρία Υπουργός βάζει τη σύσκεψη τη Δευτέρα, ενώ το νομοσχέδιο έχει περάσει από την Επιτροπή Μορφωτικών Υποθέσεων. Δεν έρχεται για διάλογο, ώστε να διαμορφωθεί το νομοσχέδιο και η χωροθέτηση, αλλά αφού έχει ψηφιστεί το νομοσχέδιο, έρχεται απλά να το ανακοινώσει. Απόδειξη είναι ότι ό,τι και αν σας προτείνουν οι δήμοι, δεν μπορεί να περάσει, αφού ήδη το έχετε περάσει από την Επιτροπή Μορφωτικών Υποθέσεων. Μας δώσατε δείγματα εν τω μεταξύ ότι το νομοσχέδιο δεν το συζητήσατε στην Εθνική Επιτροπή ούτε καν στην Οργανωτική Επιτροπή. 

Κατά συνέπεια όσο και να λέτε τώρα τα περί φακέλου ότι υπάρχουν αλλαγές ή ότι δεν υπάρχουν ... 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεν υπάρχουν. 

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, δεν υπάρχουν. Υπάρχουν, κυρία Υπουργέ, και όχι μόνο υπάρχουν, αλλά εμένα θα μου επιτρέψετε όταν θα τοποθετηθείτε στα άρθρα και στα κεφάλαια -γιατί και εγώ παρέμβαση κάνω στο συγκεκριμένο ζήτημα- να σας πω πού υπάρχει και τι υπάρχει. 

'Ομως εγώ ξέρω ότι τελικά η Κυβέρνηση και όχι τόσο εσείς, όσο ο προηγούμενος Υπουργός -και δυστυχώς πληρώνετε τα σπασμένα εν πολλοίς του προηγούμενου Υπουργού- έπρεπε να είχε κάνει αυτούς τους διαλόγους, αυτές τις συζητήσεις, έπρεπε να το έχει φέρει στην Εθνική Επιτροπή, έπρεπε να την είχε συγκαλέσει. 

'Ομως, η Κυβέρνηση είναι ενιαία και εσείς αυτήν τη στιγμή εκφράζετε το Υπουργείο Πολιτισμού και χαίρομαι, γιατί αφήνετε ακάλυπτο τον κ. Βενιζέλο. Τον αφήσατε και χθες ακάλυπτο, τον αφήσατε και σήμερα. 

Πρέπει να σας πω ότι με την ίδια ευκολία σήμερα μας φέρατε κάποιες τροποποιήσεις, οι οποίες ούτε τι θα κοστίσουν γνωρίζουμε ούτε τελικά καταλάβαμε τι καινούριο χωροθετείται. 

Εγώ δεν είμαι ειδικός και δεν υποχρεούμαι να είμαι ειδικός. Στη Βουλή δεν είναι όλοι πολιτικοί μηχανικοί -που ασχολούνται με το θέμα- για να το ξέρουν. Εγώ έχω ανάγκη συζήτησης αυτών των θεμάτων, τα οποία φέρνει, κύριε Πρόεδρε, και μας λέει "το άρθρο τάδε του νόμου τάδε τροποποιείται ως ακολούθως" και δεν ξέρουμε ούτε τι λέει το άρθρο. Η κυρία Υπουργός δεν σέβεται ούτε καν τη Βουλή. 

Εδώ και είκοσι λεπτά ο εισηγητής σας μας έλεγε "τι ωραία είναι τα άρθρα", όπως τα εισηγείτο και εσείς τα αλλάξατε όλα. Με την ίδια ευκολία βέβαια θα μας πει ότι είναι ωραία και τα καινούρια άρθρα. Δεν έχει κανένα πρόβλημα και αυτός, αλλά δεν μπορεί έτσι να εκφυλίζεται και να εξευτιλίζεται η Βουλή. 

Δεν γίνεται να νομοθετήσουμε έτσι, κύριε Πρόεδρε. Νομοθετούμε κάτω από την πίεση, γιατί ήλθε ο κ. Σάμαρανκ. Νομοθετούμε κάτω από την πίεση, γιατί την άλλη εβδομάδα έρχεται η επιτροπή που θα κάνει τον έλεγχο και πρέπει να της δείξουμε ότι κάτι προχωράει και να της πούμε επίσης ότι η Αξιωματική Αντιπολίτευση συμφωνεί, "άρα μην ανησυχείτε". Θα φθάσει λοιπόν και στα αυτιά του κ. Σάμαρανκ και θα του πούμε ευθέως, χωρίς εμείς να θέλουμε να προκαλέσουμε βλάβη πάνω σ' αυτήν την εθνική υπόθεση, ότι η Κυβέρνηση όχι μόνο καθυστερεί, αλλά καθυστερεί ηθελημένα, για να δώσει τα έργα με απευθείας αναθέσεις, χωρίς να έχει κάνει μελέτες για το περιβάλλον, χωρίς να γνωρίζει η ίδια πού βαδίζει και όλα "είναι στον αέρα", αγνοώντας και την εθνική επιτροπή και το Εθνικό Κοινοβούλιο κάθε φορέα που υπάρχει στην Ελλάδα και μπορεί να ασχοληθεί με το συγκεκριμένο θέμα. 

ΧΡΗΣΤΟΣ ΚΗΠΟΥΡΟΣ: Είναι η σειρά μας τώρα να μιλήσουμε, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Δεν θέλετε να εφαρμόζεται ο Κανονισμός; Η κυρία Υπουργός δικαιούται μετά από κάθε ομιλητή πέντε λεπτά. Αυτό λέει το Σύνταγμα και ο Κανονισμός. 

Ορίστε, κυρία Υπουργέ, έχετε το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, δεν πρόκειται να κάνω κατάχρηση του χρόνου μου. 

ΠΡΟΕΔΡΕΥΩΝ (Νικόλαος Κατσαρός): Θα σας παρακαλούσα, να μην εξαντλείτε το χρόνο που δικαιούσθε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Και χθες μίλησα λιγότερο από το χρόνο που είχα. 

Θα ήθελα να θυμίσω ορισμένα πράγματα, γιατί πιστεύω ότι για λόγους εντυπώσεων, με ένταση που δεν βλέπω να δικαιολογείται πουθενά, λέγονται τα ίδια πράγματα, που έχουν ήδη απαντηθεί πολλές φορές. Θα θυμίσω κάτι πολύ απλό. Δεν κάλεσα εγώ τους άλλους Βουλευτές στο Δήμο Καλλιθέας. 'Ηταν πρωτοβουλία του δήμου. Ζητείστε από τον κύριο δήμαρχο να σας πει γιατί δεν κάλεσε και τους Βουλευτές... 

ΕΥΑΓΓΕΛΟΣ ΜΕΪΜΑΡΑΚΗΣ: Σε συζήτηση μαζί σας έγινε η πρόσκληση. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεν κάλεσα εγώ, κύριε Μεϊμαράκη. 'Ηλθε και μου είπε "θέλω να μας εξηγήσετε ορισμένα πράγματα". 

ΕΥΑΓΓΕΛΟΣ ΜΕΪΜΑΡΑΚΗΣ: 'Οταν θα θελήσω να έλθω στην περιφέρειά σας, θα παρακαλούσα να είσαστε παρούσα. 

ΠΡΟΕΔΡΕΥΩΝ (Νικόλαος Κατσαρός): Κύριε Μεϊμαράκη, δεν έχετε το λόγο. Παρακαλώ, μη διακόπτετε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Υπόσχομαι να μην το ξανακάνω την επόμενη φορά, κύριε Μεϊμαράκη, και σας καλώ στην επόμενη συνάντηση για το κυκλοφοριακό από τώρα. Μόνο που δεν είναι δική μου δουλειά αυτή, γιατί δεν έκανα εγώ τις προσκλήσεις. 

Θα θυμίσω, όμως, μιας και αναφερθήκατε σ' αυτό, αν και δεν είναι σκόπιμο να συζητάμε τέτοια πράγματα, ότι η Νέα Δημοκρατία έκανε αυτήν τη συνάντηση και δεν κάλεσε τον αρμόδιο Υπουργό. 

ΕΥΑΓΓΕΛΟΣ ΜΕΪΜΑΡΑΚΗΣ: Σε ποια συνάντηση αναφέρεσθε; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Τη συνάντηση που έγινε στο Δήμο της Καλλιθέας. 

ΠΡΟΕΔΡΕΥΩΝ (Νικόλαος Κατσαρός): Κύριε Μεϊμαράκη, σας παρακαλώ. 

ΕΥΑΓΓΕΛΟΣ ΜΕΪΜΑΡΑΚΗΣ: 'Ηταν ένας εκπρόσωπος του ΠΑΣΟΚ και ο κ. Φούρας έστειλε τον κ. Λεβέντη από την "ΑΘΗΝΑ 2004". 

ΠΡΟΕΔΡΕΥΩΝ (Νικόλαος Κατσαρός): Κύριε Μεϊμαράκη, παρακαλώ πολύ. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Εγώ δεν είχα πρόσκληση και σας ήταν γνωστό ότι είμαι η αρμόδια Υπουργός. 

ΕΥΑΓΓΕΛΟΣ ΜΕΪΜΑΡΑΚΗΣ: Είχατε πρόσκληση και μόλις είχατε αναλάβει τότε. 

ΠΡΟΕΔΡΕΥΩΝ (Νικόλαος Κατσαρός): Καθίστε, κύριε Μεϊμαράκη. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεν είχα πρόσκληση, κύριε Μεϊμαράκη. 

ΠΡΟΕΔΡΕΥΩΝ (Νικόλαος Κατσαρός): Κύριε Μεϊμαράκη, λυπάμαι πάρα πολύ, γιατί σηκώνεστε επάνω σαν να μην υπάρχει κανένας εδώ μέσα, ενώ δεν σας αρέσει να σας διακόπτουν. 

ΕΥΑΓΓΕΛΟΣ ΜΕΪΜΑΡΑΚΗΣ: Και εγώ λυπάμαι. 'Ηταν παρόν το ΠΑΣΟΚ. Επίσης ήταν παρόν και στην ημερίδα του Συνασπισμού. 

ΠΡΟΕΔΡΕΥΩΝ (Νικόλαος Κατσαρός): Αν τελειώσατε, κύριε Μεϊμαράκη, να συνεχίσουμε τη συζήτηση. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κάποιοι συνάδελφοι προέρχονται από αθλητικούς χώρους και γνωρίζουν... 

ΠΡΟΕΔΡΕΥΩΝ (Νικόλαος Κατσαρός): Κυρία Υπουργέ, πρέπει να συζητήσουμε και τα άρθρα. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεύτερον, το "κάτω από την πίεση του κ. Σάμαραγκ" το ακούσαμε πολλές φορές και απαντήσαμε. Είχαμε δηλώσει και αυτό το είχε δηλώσει ο κ. Βενιζέλος... 

ΕΥΑΓΓΕΛΟΣ ΜΕΪΜΑΡΑΚΗΣ: Κάνετε παντού το "καλό παιδί"! 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, δεν μπορώ να μιλήσω. Μιλάει ο κ. Μεϊμαράκης. 

Είχαμε δηλώσει, λοιπόν, και το είχε δηλώσει επανειλημμένα ο κ. Βενιζέλος, στον οποίον ανήκει η πατρότητα αυτού του νομοσχεδίου, και η οργάνωση των νομικών ανήκει επίσης στον κ. Βενιζέλο... 

ΕΥΑΓΓΕΛΟΣ ΜΕΪΜΑΡΑΚΗΣ: Καλά που εσείς αρνείστε τη μητρότητα! 

ΠΡΟΕΔΡΕΥΩΝ (Νικόλαος Κατσαρός): Κύριε Μεϊμαράκη, τι άλλο πρέπει να κάνω; Να διακόψω τη συζήτηση; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Επαναλαμβάνω και λέω το εξής: 'Εχετε ήδη πει περίπου δέκα φορές ότι ο κ. Σάμαρανκ ήταν η αιτία αυτού του νομοσχεδίου. 'Ηταν γνωστό από παλιά πότε θα έλθει ο κ. Σάμαρανκ και δεν πρόκειται για κάτι ξαφνικό. Είχε γίνει επίσης από παλαιότερα γνωστό από τον κ. Βενιζέλο -και ήταν από αυτά που μου παρέδωσε- ότι ο νόμος πρέπει να περάσει μέχρι το τέλος Μαϊου. Και αυτό κάναμε. Δεν καταλαβαίνω γιατί αναφέρεσθε επανειλημμένα σ' αυτό το θέμα. Δεν κάναμε τίποτα άλλο από το να τηρήσουμε αυτό το οποίο είχαμε προαναγγείλει. 

Θα ήθελα να σας θυμίσω -γιατί αυτά τα ξεχνάτε- όλα όσα ελέχθησαν και στη Διαρκή Επιτροπή αλλά και εδώ, για το πόσες χιλιάδες προβλήματα υπάρχουν δήθεν ανάμεσα στην Κυβέρνηση, στην Οργανωτική Επιτροπή του 2004, στη ΔΟΕ, στον κ. Σάμαρανκ. Είμαι σίγουρη ότι μετά τη διάψευση όλων αυτών, την πανηγυρική διάψευση αν θέλετε τη χθεσινή, θα περιμένετε -γιατί αυτήν την εβδομάδα και όχι την επόμενη, κύριε Μεϊμαράκη, γίνεται η συζήτηση για το χρονοδιάγραμμα και η συνάντηση με τη συντονιστική επιτροπή της ΔΟΕ-την επιβεβαίωση ότι όλα βαίνουν καλώς. Και νομίζω ότι την πήρατε. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα περιμένουμε τον κ. Σάμαρανκ; 

ΠΡΟΕΔΡΕΥΩΝ (Νικόλαος Κατσαρός): Αρχίσατε εσείς, κυρία Παπαδημητρίου; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν μπορούμε να ακούμε παράξενα πράγματα! 

ΠΡΟΕΔΡΕΥΩΝ (Νικόλαος Κατσαρός): Ο κ. Ζαφειρόπουλος έχει το λόγο. 

ΧΡΗΣΤΟΣ ΚΗΠΟΥΡΟΣ: Χθες ο κύριος Πρόεδρος πριν κλείσουμε τη συζήτηση... 

ΠΡΟΕΔΡΕΥΩΝ (Νικόλαος Κατσαρός): Κύριε Κηπουρέ, εδώ έχω μία κατάσταση την οποία δεν συνέταξα εγώ. Γράφει "Ζαφειρόπουλος, Σπυριούνης, Κηπουρός, Βεζδρεβάνης, Λιάνης, Κούβελας". 

ΧΡΗΣΤΟΣ ΚΗΠΟΥΡΟΣ: Χθες το βράδυ πάντως είχε πει ο κύριος Πρόεδρος ότι θα μιλήσω πρώτα εγώ, μετά ο κ. Σπυριούνης και μετά ο κ. Βεζδρεβάνης. 

ΠΡΟΕΔΡΕΥΩΝ (Νικόλαος Κατσαρός): 'Εχει τόσο μεγάλη σημασία να προηγηθείτε; 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Κηπουρέ, θέλετε να προηγηθείτε εμού; 

ΧΡΗΣΤΟΣ ΚΗΠΟΥΡΟΣ: 'Οχι δεν έχω πρόβλημα. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Ζαφειρόπουλε, έχετε το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, πρέπει κατ' αρχήν να τοποθετηθεί αυτή η συζήτηση στα σωστά της πλαίσια και στο αρμόζον επίπεδο. Μέχρι τώρα έχουμε καταναλώσει δυόμισι ώρες χωρίς ουσιαστικά να έχουν εισφερθεί στη συζήτηση νέα επιχειρήματα. Στην Αίθουσα αυτή καταβάλλουμε σύντονες προσπάθειες και ο πληθυντικός της γενίκευσης δεν αφορά τους συναδέλφους που με θετικό τρόπο προσεγγίζουν το συζητούμενο σχέδιο νόμου, αλλά εκείνους οι οποίοι προσπαθούν να ανεύρουν δικαιολογίες για να ασκήσουν αντιπολίτευση επί ενός θέματος που πρέπει να ενώνει. 

Χθες ο Χουαν Αντόνιο Σάμαρανκ είπε ότι η Διεθνής Ολυμπιακή Επιτροπή θεωρεί τιμή της που ανέθεσε την διεξαγωγή των Ολυμπιακών Αγώνων του 2004 στην Ελλάδα. Και αντί αυτό να αποτελεί το συγκριτικό πλεονέκτημα το οποίο πρέπει να αξιοποιηθεί και κατά τη συζήτηση αυτού του νομοσχεδίου, γίνεται προσπάθεια να απομειωθεί ο εθνικός χαρακτήρας των Ολυμπιακών Αγώνων και συνακόλουθα οι μεγάλης εθνικής σημασίας και αναπτυξιακής διάστασης πρωτοβουλίες και παρεμβάσεις, ρυθμίσεις και προβλέψεις που πραγματοποιούνται με το υπό συζήτηση σχέδιο νόμου. 

Γίνεται επίσης μια προσπάθεια να δοθεί η εντύπωση ότι υπάρχει κάτι τι το επείγον. Το επείγον συνδέεται μόνο με την ανάγκη να συζητηθεί το παρόν σχέδιο νόμου στην Ολομέλεια, γιατί αλλιώς δεν υπάρχει καμία άλλη αντίληψη που να υιοθετεί ή να στηρίζει την άποψη του επείγοντος. 

Για να γίνω σαφέστερος προς κάποιους συναδέλφους, θα μνημονεύσω στην Αίθουσα αυτό που έλεγε ο Γεώργιος Παπανδρέου ότι δεν υπάρχουν επείγοντα θέματα, υπάρχουν επειγόμενοι άνθρωποι. Φαίνεται ότι κάποιοι γύρω από τα ολυμπιακά έργα είναι επειγόμενοι και γι'αυτό κατακρίνουν την Κυβέρνηση ότι τάχα ολιγώρησε να φέρει το παρόν νομοσχέδιο κλπ. 

Θα ήθελα κάνοντας μια μόνη αναφορά με τρία-τέσσερα σημεία επί της αρχής, να πω ότι με το παρόν σχέδιο νόμου, επιτυγχάνεται η καθιέρωση μιας αξιόπιστης διαδικασίας για τη χωροθέτηση των έργων υποδοχής των ολυμπιακών εγκαταστάσεων, δηλαδή των ολυμπιακών έργων. Θέλω να σημειώσω ότι αυτό γίνεται με ιδιαίτερη ευαισθησία και έχει διαφύγει από την προσοχή των συναδέλφων η έκθεση της Επιστημονικής Επιτροπής της Βουλής. Κάθε φορά όταν η Επιστημονική Επιτροπή της Βουλής έχει κάποιες αιτιάσεις για κάποιο σχέδιο νόμου, γίνεται σημαία η έκθεση αυτή στην Αίθουσα και αναπεπταμένη παρουσιάζεται στο πανελλήνιο. 

'Ομως κανένας από τους συναδέλφους που κατακρίνουν το νομοσχέδιο δεν επεσήμανε ότι η έκθεση αυτή με τον πιο κατηγορηματικό τρόπο, ουσιαστικά επαινεί το νομοσχέδιο, διότι με αυτό αναγνωρίζει ότι επιχειρείται η νομοθετική εναρμόνιση με τους παραπάνω συνταγματικούς κανόνες που αναφέρει σε σχέση με το περιβάλλον, χωροταξικού σχεδιασμού και οικιστικής οργάνωσης της μητροπολιτικής περιοχής των Αθηνών. Και βεβαίως προσθέτει ότι κυρίως παρέχεται η δυνατότητα προληπτικού ελέγχου της νομιμότητας των προτεινομένων ρυθμίσεων κλπ. 'Αρα η ουσία ποια είναι; 'Οτι η Κυβέρνηση, σύμφωνα και με τις συνταγματικές επιταγές και με το υπάρχον νομοθετικό πλαίσιο, αποδεικνύει έμπρακτα το σεβασμό της στη διαχείριση της περιβαλλοντικής και οικολογικής ισορροπίας, που πρέπει να υπάρχει για την ανθρώπινη ανάπτυξη αυτού του μεγάλου μητροπολιτικού κέντρου, που είναι η Αθήνα. 

Δεύτερον με το νομοσχέδιο αυτό επιτυγχάνεται η επιτάχυνση των διαδικασιών εκτέλεσης των αναγκαίων έργων υποδοχής, γιατί σε συνδυασμό με τις διαδικασίες απόκτησης της ιδιοκτησίας -και αναφέρομαι στο β'κεφάλαιο περί απαλλοτριώσεω το οποίο και με τις νέες τροποποιήσεις αποκτά ένα πρότυπο χαρακτήρα- επιτυγχάνεται η διασφάλιση του αισθήματος ασφάλειας που απαιτείται να έχουν οι ιδιοκτήτες των τυχόν απαλλοτριωμένων εκτάσεων, αλλά και ταυτόχρονα υιοθετούνται διαδικασίες αποτελεσματικές, που δεν χαρακτηρίζονται μόνο από ταχύτητα, αλλά και από ουσιαστική αποτελεσματικότητα. 

Το τρίτο είναι ότι βελτιώνεται η οργανωτική και λειτουργική δομή των φορέων που θα ασχοληθούν με τους Ολυμπιακούς Αγώνες. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, υπήρξε μία συνολική ανοχή. 

ΠΡΟΕΔΡΕΥΩΝ (Νικόλαος Κατσαρός): Βεβαίως και για εσάς θα υπάρχει αυτή η ανοχή. 

ΓΙΑΝΝΗΣ ΖΑΦΕΙΡΟΠΟΥΛΟΣ: Ευχαριστώ πολύ. 

Στο σημείο αυτό ήθελα να αναφερθώ στις αιτιάσεις εναντίον της χωροθέτησης του Ολυμπιακού Χωριού στις λεκάνες του δήμου Αχαρνών. Το παρόν σχέδιο νόμου με υπερβολικό τρόπο αναφορικά με τη νομοτεχνική δικαιολόγησή του, έχει δύο-τρεις, αν ενθυμούμαι καλά, διατάξεις που κατοχυρώνουν το γεγονός ότι αυτό το Ολυμπιακό Χωριό δημιουργείται με χρήση φιλικών προς το περιβάλλον τεχνολογιών. Και ταυτόχρονα, προσδιορίζεται η μετα-Ολυμπιακή χρήση του με έναν καταπληκτικά ακριβολόγο τρόπο, ο οποίος δεν δημιουργεί σε κανένα οικολογοπλάστη προβλήματα. Και αυτό πρέπει να αναγνωριστεί στην Υπουργό Πολιτισμού ότι τη γνωστή ευαισθησία φρόντισε να την αποτυπώσει σε αυτό το σχέδιο νόμου. 

Θα ήθελα ν'αναφερθώ στις τροποποιήσεις που κατατέθηκαν και ιδιαίτερα στην τροποποίηση του άρθρου 6 όπου ειδικά για το Ολυμπιακό Χωριό λέει: "στην περίπτωση που ο φορέας ανάπτυξης του έργου είναι ολικώς ή μερικώς ΝΠΔΔ". 

'Οπως είναι διατυπωμένη η διάταξη δεν συνιστάται νομικό πρόσωπο δημοσίου δίκαιου. Αυτό σημαίνει ότι αν γίνει η τελική επιλογή για τη σύστασή του τότε θα χρειαστεί νέος νόμος. Η διατύπωση πρέπει να είναι θετική. Είναι στο χέρι της Κυβέρνησης να συστήσει το νομικό πρόσωπο στην πορεία, ώστε να μη χρειαστεί νέα νομοθετική ρύθμιση. 

'Αρα, ειδικά για το ολυμπιακό χωριό, θα μπορούσε να είναι φορέας ανάπτυξής του ολικώς ή μερικώς, νομικό πρόσωπο δημοσίου δικαίου και αν θέλει η Κυβέρνηση το ιδρύει. 

Τέλος, το σχέδιο νόμου ιδιαίτερα στο άρθρο 3, που μιλά για τα ειδικά σχέδια ολοκληρωμένης ανάπτυξης των περιοχών των ολυμπιακών έργων, διαμορφώνει εκείνες τις προϋποθέσεις για το σεβασμό και του περιβάλλοντος και των όρων δόμησης, αλλά δημιουργεί και τις προϋποθέσεις για μια νέου τύπου περιβαλλοντική ανάπτυξη, η οποία θα είναι συμβατή με την οικονομική ανάπτυξη χωρίς να θίγει κατ'ελάχιστον το επίπεδο ζωής των κατοίκων αυτού του μεγάλο συγκροτήματος της Αττικής. 

Τελειώνοντας θέλω να εκφράσω τις ευχαριστίες μου προς την Υπουργό Πολιτισμού, διότι υιοθέτησε την πρότασή μας για την ανάγκη κατάρτισης ειδικού προγράμματος αναβάθμισης και προβολής της Αρχαίας Ολυμπίας. Την παρακαλώ να λάβει όλα τα απαραίτητα μέτρα, ώστε αυτή η διάταξη να μη μείνει γράμμα κενό, αλλά να λάβει σάρκα και οστά, γιατί αποτελεί εθνική επιταγή, η ανάπτυξη του ιερού χώρου της Αρχαίας Ολυμπίας. 

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητάμε τις δύο ενότητες των κεφαλαίων Α' και Β', τα άρθρα 1 έως και 14. Τα άρθρα αυτά υφαίνουν το γενικό σκεπτικό σε συγκεκριμένες διατάξεις στις οποίες καθορίζεται σαν γενικός επιδιωκόμενος σκοπός η απρόσκοπτη, ταχεία και από νομικής πλευράς ασφαλής πραγματοποίηση των προβλεπόμενων από το νομοσχέδιο έργων για την τέλεση των Ολυμπιακών Αγώνων. 

Σαφώς αναδύεται μία καθαρή εικόνα ότι είναι ύψιστης εθνικής σημασίας η υπόθεση των ολυμπιακών αγώνων και το περιεχόμενο του νομοσχεδίου αποτελεί την καλύτερη εγγύηση για τη γενική αναβάθμιση της περιοχής για την ομαλή και οργανική ένταξη των έργων στο μητροπολιτικό κέντρο της Αθήνας, βελτιώνοντας την περιβαλλοντική, οικιστική και αθλητική όψη της περιοχής. 

Στο άρθρο 1, περιλαμβάνονται οι διατάξεις που εντάσσουν τα έργα στο μητροπολιτικό κέντρο. Καθορίζεται το τι επιδιώκεται, αλλά δεν έχω χρόνο να το αναλύσω. 

Στο άρθρο 2 γίνεται η χωροθέτηση των ολυμπιακών έργων. Είναι επτά περίπου συγκροτήματα. Καθορίζεται δε ότι ολυμπιακά αθλήματα μπορούν να πραγματοποιηθούν σε διάφορες πόλεις της πατρίδας μας. Δηλαδή να γίνει μία μορφή αποκέντρωσης σε υφιστάμενους ή σε δημιουργούμενους χώρους τέλεσης αθλημάτων. 

Στο σημείο αυτό απευθυνόμενος στην κυρία Υπουργό, θα ήθελα να την παρακαλέσω να προσέξει τα της Θεσσαλονίκης, διότι προσδοκούμε να την αναδείξουμε σε ευρύτερο στρατηγικό χώρο επικοινωνίας με τις όμορες χώρες της Βαλκανικής για να παίξει στρατηγικό ρόλο και να εφοδιαστεί με ό,τι αυτό συνεπάγεται, ώστε να μπορέσει να ανταποκριθεί στη σχεδιαζόμενη αποστολή της. 

Να επισημάνω με ιδιαίτερη χαρά την ευαισθησία προς την Αρχαία Ολυμπία να γίνει παραπέρα ο επιβαλλόμενος σχεδιασμός και στην πράξη να δοθεί ό,τι επιβάλλεται. 

Καθορίζονται στο άρθρο 4 όλες οι λεπτομέρειες για την πολεοδομική οργάνωση του Ολυμπιακού Χωριού. 

Στο άρθρο 5 καθορίζονται τα συναφή οικοδομικά έργα που πρέπει να συνοδεύσουν την όλη προσπάθεια της δημιουργίας των έργων. 

Το Β' Κεφάλαιο από το άρθρο 6 μέχρι το άρθρο 14, καθορίζει σε μία νέα νομική βάση, θεσμική το θέμα των απαλλοτριώσεων και των εξασφαλίσεων των αναγκαιουσών εκτάσεων. Νομίζω ότι αρμονίζει τις υφιστάμενες διάταξεις με το νέο κλίμα των περιεχομένων διατάξεων, ώστε να εξασφαλισθεί η με καλύτερους όρους ταχεία υλοποίηση της διαδικασίας απαλλοτριώσεων και παραχωρήσεων, για να κερδηθεί ο μείζον παράγων που είναι ο χρόνος και να επιτευχθεί η εκτέλεση των έργων μέσα στο χρονοδιάγραμμα για το οποίο θα μιλήσουμε. 

Και πάω στο άρθρο 14, για την παραχώρηση αιγιαλών κλπ. Νομίζω ότι το σύνολο των διατάξεων εξασφαλίζουν τους καλύτερους όρους, πρώτον, για να γίνει η παραχώρηση αυτή με τους καλύτερους δυνατούς όρους απο πλευράς περιβάλλοντος. Δεύτερον, η παραχώρηση αυτή να μη ζημιώσει το δημόσιο, με την έννοια ότι οι προσχώσεις που θα γίνουν και με τα έργα που θα δημιουργηθούν, όσοι χώροι δημιουργηθούν από τις προσχώσεις, τονίζεται εμφαντικά ότι θα ανήκουν στο δημόσιο. 

Επίσης καθορίζονται όλες οι άλλες λεπτομέρειες, ώστε και το περιβάλλον να προστατευθεί και οι εκτάσεις που αναγκαιούν να εξασφαλισθούν και να ενταχθούν μέσα στη συνολική προσπάθεια δημιουργίας των έργων. 

Και τα άρθρα του Κεφαλαίου Α' και τα άρθρα του Κεφαλαίου Β' τα ψηφίζω χωρίς κανέναν ενδοιασμό. 

Επίσης, κύριε Πρόεδρε, να μου επιτρέψετε να πω ότι όταν ασκούμε κριτική, είναι άποψή μου, θα πρέπει να την ασκούμε με επιχειρήματα. Και δεν θέλω να ασκήσω κριτική στην ασύνορη κριτική που έγινε από την πλευρά του ΔΗ.Κ.ΚΙ. γιατί απουσιάζουν. Θέλω όμως να πω ότι κάποιοι κανόνες ευεργετούν τη σύνθεση που είναι σκοπός του Κοινοβουλίου και βελτιώνουν ευθέως την αρτιότητα των νομοσχεδίων. 

Και ένα τελευταίο σημείο, είναι προσωπική μου άποψη και δεν διαφοροποιείται από Κανονισμό η από Σύνταγμα. Το άρθρο 4 στις παραγράφους 1 και 2 αναφέρει ότι άνδρες και γυναίκες είναι ίσοι και έχουν τα ίδια δικαιώματα. 

Θα μου επιτρέψετε, κύριε Πρόεδρε, να πω ότι οφείλουμε οι άνδρες Βουλευτές έναν ειδικό σεβασμό εκτός από τον γενικό σε όλους τους συναδέλφους και έναν ειδικό σεβασμό στις κυρίες συναδέλφους. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Νικόλαος Κατσαρός): Είδατε οι συνάδελφοι πως συμφωνούν και μάλιστα διά χειροκροτημάτων! 

ΧΡΗΣΤΟΣ ΡΟΚΟΦΥΛΛΟΣ: 'Ηταν στρατηγικός ελιγμός. 

ΠΡΟΕΔΡΕΥΩΝ (Νικόλαος Κατσαρός): Μα, από τον στρατηγό τέτοιους ελιγμούς πρέπει να περιμένει κανείς. 

Ο κ. Κηπουρός έχει το λόγο. 

ΧΡΗΣΤΟΣ ΚΗΠΟΥΡΟΣ: Κυρία Υπουργέ, που εκπροσωπείτε την Κυβέρνηση και τους εμπλεκόμενους Υπουργούς σ' αυτήν την υπόθεση των Ολυμπιακών Αγώνων, θέλω να σας πω ότι την καλύτερη επίκαιρη μάλιστα και κυρίως πολιτική απάντηση στον πολιτικό ολυμπισμό και αθηναϊσμό σας, την έχει δώσει ο Γκάτσος. 

Λέει: "Τώρα που οι φωτιές φουντώνουν πάλι, εσύ κοιτάς τα αρχαία σου τα κάλλη". Μόνο που η καταφυγή σας στην αρχαιολατρεία καλύπτει τη μεγάλη αδυναμία όλων σας εδώ μέσα να προτείνετε ένα σύγχρονο εθνικό και αναπτυξιακό σχέδιο για τη χώρα. 'Αλλοι βέβαια δεξιά και αριστερά την καλύπτουν την αδυναμία τους με φωνασκίες, ή ακόμα και με προσφυγή στον πολιτικό μεταμορφισμό. 

'Ετσι, κύριε Υπουργέ, φθάσαμε το αθηναϊκό τσιμέντο να γίνει σήμα κατατεθέν της πολιτικής σας ταυτότητας και η νέα εθνικοφροσύνη να βρει την απόλυτη έκφραση στο νέο περιβάλλον σας. Μπορεί ο κ. Ανδριανόπουλος να αναδεικνύεται σε οργανικό διανοούμενο αυτής της πολιτικής, αλλά ο δημοκρατικός ελληνικός λαός τόσο στην Αθήνα όσο και στις περιφέρειες δεν είναι νεοεθνικόφρονας. 'Οταν οι Καλλιθεάτες, όπως και οι υπόλοιποι Αθηναίοι πολίτες, πληροφορηθούν, χωρίς παραμορφώσεις της πραγματικότητας, την αλήθεια από την ταπείνωση της πόλης τους για την οποία μίλησα χθες, μέχρι τα πελατειακά στάδια και μέχρι την ολοκλήρωση της αθηνοκτονίας, και επιπλέον και κυρίως το τεράστιο αναμενόμενο πλιάτσικο από κάποιες οικονομικές δυνάμεις για τους χρόνους μετά το 2004, μπορούν μέσα από μία προσπάθεια πλούσια μορφωτικά, εθελοντική, σεβασμού και αγάπης προς το Αθηναϊκό τοπίο, να αποτρέψουν με πολλούς τρόπους στην πράξη αυτήν, την χωρίς προηγούμενο ύβρη, βαρβαρότητα και αρχιτεκτονικό ολοκληρωτισμό. 

Μόνο ένα θα σας αναφέρω χαρακτηριστικό. Βάζει σε πονηρές σκέψεις, γιατί σε κάθε παράγραφο του άρθρου 2 κάνετε μνεία του όρου αναψυχή. Τόση πολύ διάθεση να πεισθεί αυτός ο κόσμος της πρωτεύουσας ότι πρόκειται να αναπαύεται και να ψυχαγωγείται ή αυτό αποτελεί μία βεβαιότητα ότι θα αποτελέσει στη συνέχεια μέσα από κάποιες τροπολογίες -είδαμε προχθές απόπειρες παράκαμψης του νόμου Πεπονή- να επιτρέψουν αυτά που δεν έγιναν στο Φλοίσβο, εννοώ τα καζίνο ή άλλες ιδιωτικές δραστηριότητες. 

'Ετσι, λοιπόν, εγώ θα καταθέσω για τα Πρακτικά τις παρατηρήσεις της Ελληνικής Εταιρείας Προστασίας του Περιβάλλοντος και της Πολιτιστικής Κληρονομιάς, του WWF Ελλάς, της Ελληνικής Ορνιθολογικής Εταιρείας και της Ελληνικής Εταιρείας Προστασίας της Φύσης, με τις οποίες στην ουσία συμφωνώ, χωρίς να χρειασθεί να πάρω άλλο χρόνο από αυτόν που δικαιούμαι. 

(Στο σημείο αυτό ο Βουλευτής κ. Κηπουρός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, είχα την ευκαιρία χθες το βράδυ, αργά μάλιστα, στις μία παρά δέκα, να εκθέσω τις απόψεις μου στην Εθνική Αντιπροσωπεία πάνω σε αυτό το θέμα που συζητούμε. 

Υποθέτω, κύριοι συνάδελφοι, ότι συμφωνείτε μαζί μου ότι η τέλεση των Ολυμπιακών Αγώνων δεν είναι μία υπόθεση μίας παρατάξεως, αλλά είναι υπόθεση του έθνους. Και ως εθνική υπόθεση έτσι έπρεπε να την είχε αντιμετωπίσει το νομοσχέδιο. Διαπιστώνουμε, όμως, ότι η Κυβέρνηση με αφορμή την τέλεση των Ολυμπιακών Αγώνων προσπαθεί να λύσει προβλήματα που είχε υποχρέωση να τα λύσει ως Κυβέρνηση αυτού του τόπου. Βεβαίως θα μου πείτε, είναι μία ευκαιρία, να τη χάσουμε; Να μην τη χάσουμε, ασφαλώς, αλλά να μην περιορίσουμε αυτό το ενδιαφέρον σε μία περιοχή, την περιοχή της αθηναϊκής τερατούπολης. 

'Eθεσα το θέμα σαφώς χθες το βράδυ και είπα ότι αυτό το πακέτο θα έπρεπε να διανεμηθεί σε ολόκληρη τη χώρα, δηλαδή οι αγώνες θα έπρεπε να γίνουν σε ολόκληρη τη χώρα και υπέδειξα αυτήν την επιθυμία, την οποία εξέφρασε ο ηπειρωτικός λαός με όλους τους φορείς του, όλων των πολιτικών αποχρώσεων, που ζήτησαν να τελεσθούν οι κωπηλατικοί αγώνες στη λίμνη των Ιωαννίνων. Δεν θα με πείραζε αν θα γινόταν στη λίμνη της Καστοριάς, δεν θα με πείραζε αν θα γινόταν στις Πρέσπες. Με ενοχλεί όμως το γεγονός ότι η αθηνοκεντρική προδιάθεση επικρατεί και σ' αυτόν τον ευαίσθητο τομέα της τελέσεως των Ολυμπιακών Αγώνων. 

Η εκλεκτή εισηγήτριά μας κ. Παπαδημητρίου εξέθεσε τις απόψεις του κόμματός μας στο σύνολο των άρθρων και σαφώς τοποθετήθηκε αρνητικά. Την ίδια αρνητική στάση τηρώ και για τους λόγους που εξήγησε η κ. Παπαδημητρίου και που χθες το βράδυ εξήγησα από του Βήματος κι εγώ, αλλά και μόνο -είπα χθες το βράδυ- ότι η Κυβέρνηση αγνοεί την ελληνική περιφέρεια και ιδιαίτερα την πιο φτωχή περιφέρεια της Ευρώπης, την 'Ηπειρο, μου είναι αρκετό για να καταψηφίσω το σύνολο του νομοσχεδίου και, εν προκειμένω, τα συζητούμενα άρθρα. 

ΠΡΟΕΔΡΕΥΩΝ (Νικόλαος Κατσαρός): Ο κ. Λιάνης έχει το λόγο. 

ΓΕΩΡΓΙΟΣ ΛΙΑΝΗΣ: Κύριε Πρόεδρε, κύρια Υπουργέ, κύριοι συνάδελφοι, με αφήνει απαρηγόρητο μέσα στην Αίθουσα ο τρόπος με τον οποίο καιρό τώρα συζητάμε είτε στην Επιτροπή Μορφωτικών Υποθέσεων είτε στην Ολομέλεια το ύψιστο θέμα των Ολυμπιακών Αγώνων. Αντί ευκαιρίας συνοχής και εθνικής ομοψυχίας, έχουμε πέσει ο ένας απέναντι στον άλλον και ένα αλληλοφάγωμα πολιτικό συνεχίζεται, αναζητώντας ευθύνες που δεν υπάρχουν. Νομίζω, κυρία Υπουργέ, πως η Κυβέρνηση πρέπει να αδράξει την ευκαιρία να ξαναβρεί τον τόπο πάνω στον οποίο θα πατήσει σχετικά με τους Ολυμπιακούς, για να φέρει αυτήν την πολυπόθητη ενότητα. Και η Αντιπολίτευση θα πρέπει να σταματήσει αυτήν την κατά κόρον υστερική σχεδόν εμμονή ότι όλα πάνε άσχημα, όλα καθυστερούν, τίποτα δεν είναι καλό. Δεν πάει άλλο αυτή η ιστορία. 

'Οταν έβαλα την ταπεινή μου υπογραφή πλάι στην υπογραφή του Ανδρέα Παπανδρέου του αείμνηστου Προέδρου, μαζί με την υπογραφή του κ. Τζήκα και του κ. Αβραμόπουλου, για να πάρει η Ελλάδα τους Ολυμπιακούς Αγώνες, ποτέ δεν φανταζόμουν ότι θα φτάναμε στο σημείο να συζητάμε σήμερα με αυτόν τον ευτελή τρόπο αυτά τα μεγάλα ζητήματα. Εγώ θεωρώ ότι οι Ολυμπιακοί Αγώνες είναι ευκαιρία για έναν εκσυγχρονισμό της Αθήνας, αλλά και της Αττικής και θα έλεγα αθλητικά και πολιτιστικά ολόκληρης της επικράτειας. Αν η ΟΝΕ είναι το μεγάλο όνειρο της χώρας για τον 20ο αιώνα, οι Ολυμπιακοί Αγώνες μπορούν να αποτελέσουν ένα από τα μεγάλα όνειρα της χώρας στο νέο αιώνα. Και νομίζω ότι είναι ευκαιρία να συνεργαστούμε πάνω σ' αυτό άμεσα. 

Μία αέναος εργολαγνεία, μία τεχνοκρατική υστερία έχει μετατρέψει το αθλητικό γεγονός στην αναζήτηση ενός χρυσόμαλλου δέρατος και διάφοροι Αργοναύτες από κάθε σημείο έχουν εκστρατεύσει να βρουν την περίφημη Κολχίδα και ποιος ξέρει τι συμφέροντα αναζητούν εκεί. Πρέπει να κοπούν αυτά. 

Βρίσκω θετικό το νομοσχέδιο, κυρία Υπουργέ, πάρα πολύ θετικό. 'Ερχεται βέβαια με καθυστέρηση, αλλά βρίσκω ότι λύνει πολύ σοβαρά ζητήματα. 'Ομως, μην επαφίεσθε στο γεγονός ότι ο Σάμαρανγκ δεν μιλάει. Τον ξέρετε λιγότερο από μας. Ο Σάμαρανκ είναι μία σφίγγα, δεν μίλησε ποτέ, δεν μίλησε στις άλλες Ολυμπιάδες, θα μιλήσει κάποια στιγμή και τότε θα επιβάλει και θα επιβάλει πράγματα σε σχέση με τους χρόνους και θα επιβάλει και πράγματα σε σχέση με τις διαδικασίες. Μην επαφίεσθε στό ότι ο Ρόνγκ δεν μιλάει ακόμη. Ο Ρόνγκ μπορεί να μη μιλάει ακόμη, γιατί η χώρα είναι σε ιδιαίτερα δύσκολη εποχή -δεν λέω ότι η Κυβέρνηση έχει καθυστερήσει, αποδέχομαι αυτά που λέτε- αλλά μη θεωρείτε ότι αυτό το γεγονός είναι η πανάκεια που αναζητούμε, για να προχωρήσουμε και ότι δεν έχουμε κάνει ολιγωρίες. 

Επίσης, θεωρώ μέγα πλεονέκτημα -και σας αξίζουν συγχαρητήρια γι' αυτό- ότι δημιουργήσατε ένα σαφές θεσμικό πλαίσιο δανειοδοτήσεων των έργων για πρώτη φορά στην Ελλάδα. Είναι το καθοριστικό σημείο, είναι το σημείο κλειδί. 

Δεύτερον, θεωρώ εξαιρετικό το γεγονός ότι σέβεσθε απόλυτα το περιβάλλον, αφού υποστηρίζετε το αναπτυξιακό και πολεοδομικό πλαίσιο, έτσι ακριβώς όπως έπρεπε να γίνει. Το δεύτερο καθοριστικό θετικό σημείο του νομοσχεδίου. 

Τρίτον, αποστομώνετε κατά κράτος όλους τους κεκράχτες που εδώ και ένα χρόνο μας είχαν -συγγνώμη- πρήξει με το ότι θα γίνει καζίνο στην περιοχή, θα γίνουν νησιά στην περιοχή, τεχνητοί παράδεισοι. Ο κ. Λαλιώτης έδωσε μάχη για να δείξει ότι δεν πρόκειται να γίνει τίποτε απ' αυτά και δικαιώθηκε κατά κράτος. 

Τέταρτον, θεωρώ ότι το νομοσχέδιο καθορίζει σύντονες διαδικασίες απαλλοτριώσεων. Και ενώ αυτό το βρίσκω πάρα πολύ θετικό, τη μανία, τη χωροθετομανία που υπάρχει, δεν τη βρίσκω πολύ θετική. Δηλαδή, τη μανία χωροθέτησης. 

Θεωρώ καθοριστικό σημείο του φακέλου -το σημείο στο οποίο θα κριθείτε- το Φάληρο. Είναι ένα κομβικό σημείο. Υπάρχει μέγας κίνδυνος για το περιβάλλον αν δεν γίνουν οι προσωρινές εγκαταστάσεις. Θα πρέπει να προστατευθεί ως κόρη οφθαλμού αυτό το γεγονός. Ο αείμνηστος Κανδύλης, ο οραματιστής, ο μόνος ίσως οραματιστής -στην τελευταία υπόθεση των Ολυμπιακών Αγώνων και στη Χρυσή Ολυμπιάδα και τώρα ακόμη παραμένουν μεγάλοι αυτοί οι οραματισμοί- ήθελε ένα παράθυρο προς τη θάλασσα. Οραματιζόταν εκεί ένα πανηγύρι χαράς, ζωής, ένα μελίσσι ανθρώπινο μπροστά στη παραλία. Και νομίζω ότι εκεί που σήμερα όζει ο τόπος και βρίθει ασχημιών τσιμέντου και σιδήρου, αυτό πρέπει να γίνει. Τολμήστε το, κυρία Υπουργέ. Η Βαρκελώνη το ετόλμησε και μετέτρεψε την παραλία σε αστικό χώρο. 'Ηταν ένα μεγάλο γεγονός και ένα από τα πιο σημαντικά επιτεύγματα στην Ολυμπιάδα της Βαρκελώνης. 

Επίσης στο άρθρο 2 προβλέπεται αναβάθμιση του χώρου αφετηρίας του μαραθωνίου δρόμου. Θεωρώ πολύ σωστό αυτό το γεγονός πλάι στον ιερό τύμβο. Αλλά δεν προβλέπεται αναβάθμιση της διαδρομής. Και είναι πολύ πιό σημαντικό αυτό. Γιατί; Διότι παρακολουθούν το μαραθώνιο επι τέσσερις ώρες περίπου δυόμισι δισεκατομμύρια άνθρωποι, δηλαδή μια τεράστια τηλεθέαση και είναι μια ευκαιρία για μια αδάπανη διαφήμιση για την Ελλάδα και μια ευκαιρία που περιμένουν οι δήμοι της περιοχής περίπου δέκα τον αριθμό για να αναβαθμισθούν. Δώστε τους τη δυνατότητα να πάρουν πρωτοβουλίες και να παίξουν ένα σημαντικό ρόλο σ' αυτό το γεγονός. 

Στο άρθρο 2 παράγραφος 3 σχετικά με το ειδικό πρόγραμμα προστασίας και ανάδειξης της αρχαίας Ολυμπίας χρειάζεται μια άμεση και καθοριστική εξειδίκευση. Ενώνω τη φωνή μου με τη φωνή του κ. Ζαφειρόπουλου ότι η Ολυμπία είναι μέγιστο γεγονός για τους Ολυμπιακούς Αγώνες. Και θα μου επιτρέψετε να πω προς όλους αυτούς τους αγαπητούς συναδέλφους που έχουν δείξει τεράστιες ευαισθησίες σε αυτήν την Αίθουσα γύρω από ζητήματα, όπως για παράδειγμα η κρίση στα 'Ιμια και άλλα θέματα, να επιδείξουν ανάλογη ευαισθησία για τις περιπτώσεις όπου σφετερίζονται οι ξένοι τεράστια πνευματικά θέματα της Ελλάδας με τον πιο εύκολο τρόπο. Ολυμπιακή πρωτεύουσα η Λοζάνη, Ολυμπιακό Μουσείο το Μουσείο της Λοζάνης, Κέντρο Ολυμπιακών Σπουδών στη Λοζάνη και η Ολυμπία με τα τρείς χιλιάδες αγάλματα και με τα αριστουργήματα του Πραξιτέλους στον κάλαθο των αχρήστων. Δώστε, λοιπόν, μια έμπρακτη απόδειξη σε ό,τι αφορά την Αρχαία Ολυμπία. 

Θα έλεγα ότι σας δίνετε μια καθοριστική ευκαιρία, κυρία Υπουργέ, να επιζητήσει η χώρα τις τομές που πρέπει να κάνει στην Ελληνική Ολυμπιακή Επιτροπή, να προτείνει αλλαγές στη Διεθνή Ολυμπιακή Επιτροπή, νέους θεσμούς και παραγωγικές ιδεολογίες. 

Κλείνω λέγοντας ότι με το σημερινό έμψυχο υλικό δεν μπορούμε να βαδίσουμε στους Ολυμπιακούς Αγώνες. Είμαι σαφής και συγκεκριμένος. Τα πρόσωπα που είναι εκεί έχουν αποκτήσει οστεοπόρωση. Θα πρέπει να αλλάξουν τα πρόσωπα για τους Ολυμπιακούς Αγώνες και να μη φοβηθείτε να το κάνετε αυτό. Και να ζητήσετε να είναι υπερκομματικά τα πρόσωπα που θα μπούν σε αυτές τις θέσεις. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Και τέλος είναι μία μεγάλη ευκαιρία αυτούς τους περίφημους Αθανάτους που είναι μόνο αθάνατοι έως το θάνατό τους, ενώ ο αθλητικός τους θάνατος έχει επέλθει πολύ νωρίτερα, να βρούμε τρόπο να τους δώσουμε ένα χρόνο συγκεκριμένο εφαρμογής θητείας. Δύο Ολυμπιάδες! Η χώρα μπορεί να το προτείνει. Ο κ. Φιλάρετος δεν είναι αντίθετος σε αυτήν την ιδέα. 

Κλείνω λέγοντας, ότι υπάρχει ένα γεγονός που πρέπει να σας απασχολήσει πάρα πολύ. Η ενοποίηση των χώρων του Ολυμπιακού Σταδίου, του ΟΑΚΑ, με τις νέες εγκαταστάσεις που πρέπει να γίνουν για την τηλεόραση. Προσέξτε είναι πολύ κρίσμο θέμα αυτό γιατί αυτό περιέχει και έναν ενιαίο συντελεστή δόμησης, Η ελληνική Ολυμπιακή Επιτροπή έκανε κάτι πολύ περίεργο. 'Εδωσε διέξοδο στο Ολυμπιακό Στάδιο στο ΙΑΣΩ. Το θεωρώ απαράδεκτο γεγονός. Δεν επιτρέπονται τέτοια ως πρωτοβουλίες αυτήν την ώρα που πάει η Ελλάδα για να ενοποίησει, όπως όλες οι πόλεις που έχουν ολυμπιακούς αγώνες. Θα πρέπει αυτό το "δρομάκι" που φέρνει κάποιους πόρους στην Ε.Ο.Ε.Ο πάραυτα να φύγει από τη μέση, να φύγει από το χάρτη. Θα σας εμποδίσει σε πολύ σημαντικά θέματα αργότερα. 

Και τέλος θέλω να κάνω μία πρόταση. Αντιμετωπίστε επιτέλους ενιαία μία φορά τα μεγάλα αθλητικά στάδια και αυτά τα ζητήματα των Ολυμπιακών Αγώνων με μία ενιαία ιδεατή αθλητική ΔΕΚΟ. Θα προσφέρετε πάρα πολύ σημαντικές υπηρεσίες στη χώρα. Τα έχουμε αφήσει και φυραίνουν, τα έχουμε αφήσει και έχουν γίνει φωλιές από σκάνδαλα, θα πρέπει να τα αντιμετωπίσουμε διαφορετικά. Δεν θα βρούμε ιδανικότερη ευκαιρία από αυτή. 

Κύριε Πρόεδρε, κλείνω. 

ΠΡΟΕΔΡΕΥΩΝ (Παναγιώτης Σγουρίδης): Μη μου πείτε και άλλο "τέλος"; Μέτρησα επτά φορές να λέτε τη λέξη "τέλος". 

ΓΕΩΡΓΙΟΣ ΛΙΑΝΗΣ: Μια λέξη, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Επτά φορές είπατε "τέλος". 

ΓΕΩΡΓΙΟΣ ΛΙΑΝΗΣ: 'Ηθελα να πω το εξής: Βεβαιώνω ότι η κυρία Υπουργός δεν ήταν παρούσα στις συζητήσεις που έγιναν στου Ρέντη. Μόνο ο κ. Λαλιώτης και εγώ ήμασταν παρόντες τότε από την Κυβέρνηση -ο κ. Μεϊμαράκης το ξέρει αυτό- και συνεπώς ο φίλος μου ο κ. Δημαράς δεν έχει δίκιο, τουλάχιστον ως προς αυτό. Εγώ νομίζω ότι πρέπει να επέλθει σε όλους μας, μία ειρήνη, ανάμεσά μας, για να βαδίσουμε προς τους Ολυμπιακούς τελείως διαφορετικά απ'ό,τι πάμε μέχρι τώρα. Διαφορετικά θα συνεχιστούν οι παράλληλοι παράλογοι μονόλογοι και στη Βουλή και στην κοινωνία και αυτό θα είναι εις βάρος της χώρας και της μεγάλης υπόθεσης που είναι οι Ολυμπιακοί Αγώνες. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κούβελας έχει το λόγο. 

ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, για να κάνουμε και λίγο διάλογο, πέρα από τους μονολόγους, θα συμφωνούσα απολύτως με το δεύτερο μέρος της παρεμβάσεως του κ. Λιάνη, ενώ με εξέπληξε το πρώτο. 

Σύμφωνα με το πρώτο όποιος έχει διαφορετική άποψη από την Κυβέρνηση ή από το Υπουργείο δεν συμβάλλει στην υπόθεση που λέγεται "Ολυμπιακοί Αγώνες" και η οποία είναι μια υπόθεση που πρέπει να μας βρίσκει εθνικά σύμφωνους. Στη συνέχεια όμως ευτυχώς έδειξε ότι για να συμβάλει κανένας πρέπει με καλή διάθεση να εντοπίσει τις αδυναμίες της εφαρμοζόμενης πολιτικής. 

Νομίζω ότι το μείζον και το πρώτο -και γι'αυτό μην παρεξηγείτε κύριε Ζαφειρόπουλε, τη ρήση του αείμνηστου Γεωργίου Παπανδρέου- που πρέπει να προσέξουμε εδώ είναι η ταχύτητα. Βεβαίως όχι ταχύτητα άκριτη, αλλά όχι και εφησυχασμός, σαν αυτόν που βλέπουμε. 

Μερικοί έχουν παρεξηγήσει επίσης το μύθο του Αισώπου για το λαγό και τη χελώνα. Νομίζουν ότι ακολουθώντας το δρόμο της χελώνας μπορεί κανένας να τρέξει και να αντιμετωπίσει σπρίντερς. Δεν γίνεται αυτό. Εκείνο το οποίο θέλει να τονίσει ο μύθος είναι ακριβώς το αντίθετο, ότι δεν πρέπει κανένας να εφησυχάζει, έστω και όταν έχει τις δυνατότητες να κερδίσει σε ένα αγώνα δρόμου. 

Η Κυβέρνηση η οποία εφησυχάζει καθυστερεί και κατασπαταλά το χρόνο, σε τι βασίζεται; Πού απέδειξε ότι μπορεί να είναι αποτελεσματική; 'Εχουν περάσει σχεδόν δύο χρόνια από τότε που η Ελλάδα ανέλαβε τους Ολυμπιακούς Αγώνες και μόλις σήμερα έρχεται το νομοσχέδιο αυτό για να ρυθμίσει τα θέματα ενός καινούριου νομοθετικού πλαισίου, απαραίτητου για την επιτάχυνση των διαδικασιών. Η διαδικασία όμως επιτάχυνσης του ίδιου του νομοσχεδίου δεν μας έπεισε γι'αυτήν τη δυνατότητα. 

Πέρα, λοιπόν, από αυτά που ρυθμίζει το παρόν και που αφορούν χωροταξία, πολεοδομικά, περιβαλλοντικά και απαλλοτριώσεις, υπάρχουν θέματα μείζονος ουσίας, όπως είναι τα ειδικά εκτελεστικά διατάγματα και οι διοικητικές πράξεις, οι αναθέσεις και η εκτέλεση των μελετών, οι διακηρύξεις, οι διαγωνισμοί, η χρηματοδότηση, η εκτέλεση των έργων. 'Ολα αυτά έχουν ένα ανένδοτο χρονικό όριο και όχι έτσι όπως έχουμε συνηθίσει να βάζουμε ένα όριο πέντε χρόνων και με την ίδια ευκολία να το κάνουμε δέκα και στη συνέχεια δέκα πέντε χρόνια. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Τι φοβάμαι, κύριε Πρόεδρε, και καλώ τους συναδέλφους να περιφρουρήσουν αυτήν την ιερή υπόθεση, την οποία όλοι στηρίζουμε; Φοβάμαι ότι κάποια στιγμή θα διαπιστώσει η Κυβέρνηση ότι δεν μας παίρνει ο χρόνος και εκεί θα δείτε τις απευθείας αναθέσεις και εκεί θα δείτε κοστολόγια να εκτινάσσονται στα ύψη και να πληρώνουμε τα έργα διπλάσια απ'όσο πράγματι στοιχίζουν. 

Απεύχομαι να καταλήξουμε και σε φιάσκο, δηλαδή να μην είμαστε έτοιμοι την ώρα που πρέπει να παραδοθούν τα έργα. Αν είχαμε φροντίσει εγκαίρως να τα μελετήσουμε και να τα προωθήσουμε, αν είχαμε εξοικονομήσει και είχαμε διαφυλάξει το χρήμα, που δεν μας περισσεύει, τότε θα μπορούσαμε παράλληλα με τους Ολυμπιακούς Αγώνες της Αθήνας, να δώσουμε ευκαιρία και στις υπόλοιπες πόλεις, αν όχι για εκτέλεση Ολυμπιακών Αγωνισμάτων, τουλάχιστον για προετοιμασία της ελληνικής νεολαίας να συμμετάσχει στους Ολυμπιακούς Αγώνες. Γιατί, τελικά, για ποιους κάνουμε τους Ολυμπιακούς Αγώνες; Για να έλθουν οι μεγάλοι αθλητές απ'όλο τον κόσμο και να σπάσουν για μια φορά ακόμα τα παγκόσμια ρεκόρ; Τι μας ωφελεί εμάς αυτό; 

Κάνουμε τους Ολυμπιακούς Αγώνες για το CNN και για το φιλοθεάμον κοινό ή κάνουμε τους Ολυμπιακιούς Αγώνες για τους εργολάβους, οι οποίοι θα κατασκευάσουν τα έργα της Αθήνας; Ούτε βεβαίως κάνουμε τους Ολυμπιακούς Αγώνες για να φορτώσουμε την Αθήνα με αθλητική υποδομή διπλάσια από εκείνη που απαιτείται, με συνέπεια βεβαίως να στερήσουμε ολόκληρη την υπόλοιπη Ελλάδα από στάδια και εγκαταστάσεις, που είναι απολύτως απαραίτητα. 

Προχθές διαπιστώσαμε, για να θυμηθούμε και τη φρασεολογία του μακαρίτη του Κανελλόπουλου, καταγόμενου από την Ηλεία, ότι δεν μπορεί να γίνουν Ολυμπιακοί Αγώνες χωρίς Ολυμπία. 'Αραγε μπορούν να γίνουν Ολυμπιακοί Αθλητικοί Αγώνες χωρίς αθλητές και χωρίς 'Ελληνες αθλητές; Πώ 

θα στηρίξουμε, λοιπόν, την ανάδειξη των αθλητών; Πώς θα τιμήσουμε τις πόλεις εκείνες, οι οποίες με το υστέρημά τους έδωσαν αθλητές και ομάδες και διοργανώσεις, για τις οποίες περηφανεύεται σήμερα η Ελλάδα, προκειμένου να συνεχίσουν το έργο αυτό; 

Αναφέρομαι, αν θέλετε, μετριοφρόνως στη Θεσσαλονίκη, η οποία πρωτοπόρησε στον κλασικό αθλητισμό με τον Ηρακλή, πρωτοπόρησε στο μπάσκετ με τον 'Αρη, τον ΠΑΟΚ και τις άλλες ομάδες. Και όμως, η πόλη αυτή είναι καταδικασμένη, γιατί δεν υπάρχει το ενδιαφέρον, γιατί δεν της έχουν εξασφαλισθεί εγκαταστάσεις. 

Η ΧΑΝΘ, ο ιστορικός εκείνος σύλλογος που έφερε το μπάσκετ στην Ελλάδα, που αγκάλιασε και βοήθησε πολιτιστικά και αθλητικά τη νεολαία, είναι εγκαταλελειμμένη. Το ιστορικό γήπεδο, το ανοικτό της γήπεδο, παραμένει ανοικτό και ερειπωμένο. Που είναι, λοιπόν, η φροντίδα και τι θα αφήσουμε πίσω; 

Είπε ο εισηγητής της Πλειοψηφίας, ο κ. Βούλγαρης, ότι θα αφήσουμε μια υποδομή αθλητική. Και παραφράζοντας τη γνωστή ρήση, ότι όπου ανοίγεις ένα σχολείο, κλείνεις μια φυλακή, είπε "όπου κατασκευάζεις ένα στάδιο, κλείνεις μια φυλακή". 

ΑΛΕΞΑΝΔΡΟΣ ΒΟΥΛΓΑΡΗΣ: 'Ενα στέκι ναρκωτικών. 

ΣΩΤΗΡΙΟΣ ΚΟΥΒΕΛΑΣ: Ναι, ένα στέκι ναρκωτικών. 'Αραγε μόνο η Αθήνα έχει ανάγκη να λιγοστέψει τις φυλακές και τα στέκια των ναρκωτικών; Η υπόλοιπη Ελλάδα δεν έχει; Με το 1/10 της δαπάνης κατασκευής των Ολυμπιακών εγκαταστάσεων θα είχαν ενισχυθεί οι εγκαταστάσεις στις υπόλοιπες πόλεις της Ελλάδας, όχι ασχέτως με τους Ολυμπιακούς Αγώνες, όχι εις βάρος της προσπάθειας που γίνεται για την Ολυμπιάδα του 2004, αλλά προς την ίδια κατεύθυνση, για να τροφοδοτηθεί η Ολυμπιακή Ομάδα, για να τροφοδοτηθούν οι Ολυμπιακές Εθνικές Ομάδες με 'Ελληνες αθλητές. 

Και έτσι θα χαρούμε, όχι γιατί μαζέψαμε τους ξένους και ταϊσαμε και τους λιάσαμε και τους δείξαμε τα κατορθώματα των αρχαίων μας προγόνων και τα αγαθά της φύσης. Δεν θα χαρούμε μόνο όσους θα πάρουν μέρος και θα μας δείξουν τα μετάλλιά τους, αλλά πρέπει να χαρούμε και εμείς οι 'Ελληνες στην Ολυμπιάδα του 2004 αυτό που χάρηκαν στην Ολυμπιάδα του 1896 και αυτό που αρχίσαμε να προγευόμαστε με τη συμμετοχή μας στις τελευταίες Ολυμπιάδες. Φαντάζεσθε αν σ'αυτήν την Ολυμπιάδα, που θα είναι δική μας, 

δεν έχουμε μετάλλια, δεν έχουμε ουσιαστική συμμετοχή, τι θα γίνει; 

Η αγωνία μου, λοιπόν, και το σήμα κινδύνου το οποίο εκπέμπω, είναι ότι με περισσότερη φροντίδα, με περισσότρη ομοψυχία, αλλά και με περισσότερο σεβασμό σε όλους τους παράγοντες, από το Κοινοβούλιο μέχρι τη νεολαία, πρέπει να προχωρήσουμε όχι μόνο το νομοσχέδιο, αλλά και όλες τις διαδικασίες για μια ελληνική ολυμπιάδα. Δεν αρκεί η Αθηναϊκή. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Χαϊτίδης έχει το λόγο για τρία λεπτά. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αγαπητοί συνάδελφοι, είμαι βαθύτατα συγκινημένος από τις εθνικές εκκλήσεις και της κυρίας Υπουργού και του κ. Λιάνη ιδιαίτερα, οι οποίοι φαίνεται ότι αποκαλούν "εθνικό" μόνο ό,τι οι ίδιοι προτείνουν και αντίθετα αποκαλούν υπονόμευση εθνικών στόχων κάθε διαφωνία προς όσα προτείνουν. 

Για να σοβαρευτούμε όμως επιτέλους, θα πρέπει να δούμε αυτό το πράγματι πολύ σοβαρό θέμα των Ολυμπιακών Αγώνων του 2000 πως πρέπει να αντιμετωπιστεί έτσι, που και η Ελλάδα να ωφεληθεί στο σύνολό της -και δεν εννοούμε την Ελλάδα σαν ταυτισμένη με την Αθήνα- αλλά και να απομείνει, πέρα από τα καλά αποτελέσματα, που αναμένουμε και ευχόμαστε να φέρουν οι αθλητές μας, μια υποδομή η οποία θα διασφαλίσει το αθλητικό μέλλον της χώρας μας. 

Δυστυχώς, δεν βλέπω να υπάρχει τέτοια πρόνοια μέσα στο νομοσχέδιο. 

Θα ξεκινήσω από τις απαράδεκτες καταγγελίες περί δήθεν δικής μας, υπονόμευσης και διάθεσης προς καθυστέρηση ως προς την προετοιμασία της χώρας για τους Ολυμπιακούς Αγώνες του 2004. Δεν λέτε -και σας παρακαλώ να μας πείτε κυρία Υπουργέ γιατί επί δύο χρόνια δεν κάνατε τίποτα. Τώρα σας έπιασαν οι βιασύνες, επειδή έπρεπε να απολογηθείτε στον κ. Σάμαρακ; 'Η μήπως ισχύει αυτό το οποίο είπε -και θέλω να πιστεύω ότι καθ' υπερβολήν το είπε- ο κ. Μεϊμαράκης ότι μεθοδευμένα πιέζετε το χρόνο για να επικαλεσθείτε μετά τον κίνδυνο ότι εκτιθέμεθα και επομένως πρέπει να αναθέσετε τα έργα άρον-άρον στους δικούς μας εργολάβους, στους γνωστούς της Κυβερνήσεως εργολάβους και χρηματοδότες, για να μη μείνει δήθεν εκτεθειμένη η Ελλάδα το 2004; Οφείλετε να μας αποδείξετε ότι δεν συμβαίνει αυτό. 

Αλλά ας έρθουμε στα άρθρα. 

Στο άρθρο 2 υποτίθεται ότι εξαντλείτε κυρία Υπουργέ, όλο σας το ενδιαφέρον και τη μέριμνα για την επαρχία. Και αναφέρετε μία αγνώστου εκτάσεως συντήρηση ή κάποια στοιχειώδη έργα που θα γίνουν στο Καυτατζόγλειο ή στο Βόλο ή στο Ηράκλειο της Κρήτης. Τι έργα θα είναι αυτά και τι θα πετύχετε; 

'Εχετε συνειδητοποιήσει, κυρία Υπουργέ, ότι από τους σημερινούς πράγματι σπουδαίους Ολυμπιονίκες μας τουλάχιστον οι μισοί το 2004 δεν θα είναι σε θέση λόγω ηλικίας να διεκδικήσουν ανάλογες πρωτιές και ανάλογες διακρίσεις; 

Πού είναι, λοιπόν, η φροντίδα σας, ώστε να δημιουργηθούν οι νέοι πρωταθλητές, αυτοί οι οποίοι θα μας αναδείξουν άξιους, όχι μόνο για τη διοργάνωση, αλλά και για τα αποτελέσματα των Αγώνων το 2004; Πού είναι η μέριμνά σας ώστε -όπως πολύ σωστά προείπε ο κ. Κούβελας- να υπάρξει μία προετοιμασία της επαρχίας, η οποία είναι ο αιμοδότης του ελληνικού αθλητισμού, από όπου έρχονται οι έτοιμοι αθλητές όλων των αθλημάτων στην Αθήνα, γιατί μόνο από εδώ μπορούν να αναδειχθούν και να δημιουργήσουν μία σταδιοδρομία; Αλλά εκεί όπου γεννιούνται οι αθλητές αυτοί είναι η επαρχία. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Ξέρετε πού βρίσκεται ένα χωριό που λέγεται Σκούταρι, κυρία Υπουργέ; Ξέρετε πού βρίσκεται ένα άλλο χωριό που λέγεται Καλαδένδρα; Είναι στο Νομό Σερρών. Το ξέρετε ότι αυτά τα δύο χωριά έχουν παλαιστικές ομάδες εφήβων με πρωτιές όχι μόνο πανευρωπαϊκές, αλλά και παγκόσμιες; Αυτοί θα είναι οι νέοι παλαιστές, οι οποίοι το 2004 θα διεκδικήσουν τις πρωτιές και θα αναδείξουν την Ελλάδα. 

Τι κάνετε, λοιπόν, για την υποδομή στο Νομό Σερρών, καθόσον αφορά αυτό το άθλημα, το οποίο πράγματι σας έχει παράσχει απτές αποδείξεις -τις οποίες αμφιβάλλω αν γνωρίζετε- ότι μπορεί να έχουμε Ολυμπιονίκες από το Νομό Σερρών; Ανάλογες είναι οι δυνατότητες του Νομού και στην κολύμβηση. 

Αλλά τι κάνατε και γιατί δεν προβλέπετε οι λεμβοδρομίες, οι κωπηλασίες να γίνουν στις μεγάλες λίμνες της Κερκίνης, του Λαγκαδά ή όπως είπε -και δεν έχω αντίρρηση- ο κ. Βεζδρεβάνης προηγουμένως στις λίμνες των Ιωαννίνων, της Καστοριάς; 

Δεν ξέρω, γιατί έτσι σκέπτεσθε, γιατί έτσι καταλήξατε -και να μας αποδείξετε εάν είναι ορθολογιστική αυτή η κατάληξή σας- ή μήπως έτσι σας ζητάνε και σας επιβάλλουν κάποιοι γιατί κάνετε τους Ολυμπιακούς Αγώνες κατά 99% στην Αθήνα. Λοιπόν, δεν βοηθάτε ούτε τη χώρα ούτε την υστεροφημία σας. 

Επίσης, γιατί μας δίνετε το δικαίωμα να υποπτευθούμε πολλά και διάφορα όταν μιλάτε αορίστως στο άρθρο 5 περί θυγατρικών εταιρειών, οι οποίες θα αναλάβουν τις μελέτες και τα σχέδια των Ολυμπιακών Αγώνων. Ποιες είναι αυτές οι εταιρείες; Ποιες είναι οι διασφαλίσεις ότι κατά τρόπο αδιάβλητο ... 

ΠΡΟΕΔΡΕΥΩΝ (Λουκάς Αποστολίδης): Κύριε Χαϊτίδη, παρακαλώ, ολοκληρώστε. 

ΕΥΓΕΝΙΟΣ ΧΑΪΤΙΔΗΣ: ... και νομότυπο θα αναθέτουν τις μελέτες και τις κατασκευές. 

Και στο άρθρο 17 προχωρείτε στην πρόβλεψη ίδρυσης εταιρείας ... 

ΠΡΟΕΔΡΕΥΩΝ (Λουκάς Αποστολίδης): Το άρθρο 17 είναι στην επόμενη ενότητα. 

ΕΥΓΕΝΙΟΣ ΧΑΪΤΙΔΗΣ: ... κατασκευής Ολυμπιακών Αγώνων. Θα σας υπενθυμίσω ... 

ΠΡΟΕΔΡΕΥΩΝ (Λουκάς Αποστολίδης): Είναι στην επόμενη ενότητα. 

ΕΥΓΕΝΙΟΣ ΧΑΪΤΙΔΗΣ: Δείξτε μία ανοχή και σε μένα, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Μα, σας έδειξα ανοχή. Είχατε τρία λεπτά και σας έχω αφήσει έξι λεπτά. Μιλάτε όμως για το άρθρο 17 το οποίο δεν συζητείται. 

ΕΥΓΕΝΙΟΣ ΧΑΪΤΙΔΗΣ: Είναι προτασσόμενη η ομιλία μου, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Σας είπα, κύριε Χαϊτίδη, ότι η προτασσόμενη είναι τρία λεπτά, σας αφήνω έξι λεπτά και μου λέτε ότι δεν έχω δείξει ανοχή, αλλά μιλάτε για το άρθρο 17, το οποίο δεν το συζητάμε. 

ΕΥΓΕΝΙΟΣ ΧΑΪΤΙΔΗΣ: Επειδή είναι προτασσόμενη δευτερολογία, νομίζω ότι μπορώ να μιλήσω και στα επόμενα άρθρα. 

ΠΡΟΕΔΡΕΥΩΝ (Λουκάς Αποστολίδης): 'Οχι, δεν μπορείτε. Αυτή είναι δική σας θεωρία, κύριε Χαϊτίδη. 

Ολοκληρώστε σας παρακαλώ. 

ΕΥΓΕΝΙΟΣ ΧΑΪΤΙΔΗΣ: Είχα συμβουλευτεί κάποιους, οι οποίοι μου είπαν ότι μπορούσα να αναφερθώ. 

ΠΡΟΕΔΡΕΥΩΝ (Λουκάς Αποστολίδης): Λάθος σας συμβούλευσαν. 

ΕΥΓΕΝΙΟΣ ΧΑΪΤΙΔΗΣ: Εν πάση περιπτώσει, το πνεύμα των παρατηρήσεών μου μπορεί να στηριχτεί και στο άρθρο 5 -και τελειώνω μ' αυτό- που προβλέπετε τη δημιουργία θυγατρικών εταιρειών, οι οποίες θα αναθέσουν τις μελέτες και τα σχέδια των Ολυμπιακών Αγώνων, χωρίς να μας λέτε αυτές οι εταιρείες πώς θα εργαστούν. Μήπως όπως η ΔΕΠΑΝΟΜ για την οποία έγινε καταγγελία προ ημερών ότι σε επισκευές που προβλέπεται να γίνουν σε νοσοκομεία των Αθηνών... 

ΠΡΟΕΔΡΕΥΩΝ (Λουκάς Αποστολίδης): Κύριε Χαϊτίδη, θέλετε να σας αφαιρέσω το λόγο; 

ΕΥΓΕΝΙΟΣ ΧΑΪΤΙΔΗΣ: ... προτείνει εργασίες με κόστος τετραπλάσιο και πενταπλάσιο από ανάλογες ... 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ να μη γράφεται στα Πρακτικά ούτε μία λέξη, απ' αυτά που λέει από εδώ και πέρα ο κύριος συνάδελφος. 

Η κυρία Υπουργός έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, απλώς παίρνω το λόγο, επειδή πολλοί συνάδελφοι επαναλαμβάνουν τις ίδιες θέσεις. Κάποιοι ίσως δεν έχουν παρακολουθήσει τις συζητήσεις μέχρι σήμερα, αλλά κάποιοι άλλοι θα όφειλαν να γνωρίζουν. 

Θέλω, λοιπόν, να επισημάνω τα εξής: Οι Ολυμπιακοί Αγώνες γίνονται στην Αθήνα. Δεν υπάρχει χώρα, η οποία αναλαμβάνει Ολυμπιακούς Αγώνες. Υπάρχει πόλη. Αυτό νομίζω ότι είναι γνωστό σε όλους. Επομένως δεν τίθεται θέμα αποκέντρωσης ολυμπιακών έργων ανά την Ελλάδα. 

'Ακουσα πριν και τον κ. Κούβελα και γνωρίζω ότι ως Υπουργός Πολιτισμού της Κυβέρνησης Εθνικής Ενότητας παρουσίασε το φάκελο σε πάρα πολλούς δήμους. Γνωρίζει λοιπόν ο ίδιος ότι ο φάκελος αυτός δεν περιείχε καμία περιοχή εκτός Αθηνών. Δεν θα μπορούσε να περιέχει. 

ΕΥΑΓΓΕΛΟΣ ΜΕΪΜΑΡΑΚΗΣ: Περιείχε και ήταν και στα πλην. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ξέρετε ότι μας υποχρέωσαν να αλλάξουμε προκειμένου να φανεί πραγματικά ότι μιλάμε μόνο για την Αθήνα, η οποία αναλαμβάνει τους Ολυμπιακούς Αγώνες. 

Θεωρώ περιττό, κύριε συνάδελφε, να επαναλαμβάνουμε αυτή την πολύ γνωστή στον κάθε 'Ελληνα, ακόμα και στα παιδιά ίσως πραγματικότητα. 

Δεύτερον, το νομοσχέδιο το οποίο συζητάμε μιλά για τα ολυμπιακά έργα. Δεν μιλά ούτε για τη δημιουργία της αναγκαίας πράγματι αθλητικής υποδομής στο σύνολο της Ελλάδος, ούτε για τον τρόπο με τον οποίο θα ενισχύσουμε τους αθλητές μας, διότι είναι φανερό, κύριοι συνάδελφοι, ότι δεν κάνουμε τους Ολυμπιακούς Αγώνες ώστε οι 'Ελληνες αθλητές να μην αναδειχθούν απ' αυτούς τους αγώνες. Αυτό δεν αφορά αντικείμενο του συγκεκριμένου νομοσχεδίου. Παρακαλώ να σεβαστούμε αυτήν την αλήθεια, ώστε να υπάρχουν θετικές παρεμβάσεις σ' αυτό που συζητάμε σήμερα. 

ΕΥΓΕΝΙΟΣ ΧΑΪΤΙΔΗΣ: Για το άρθρο 2 συζητάμε, κυρία Υπουργέ. Ξέρετε τι γράφει το άρθρο 2; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Εγώ ξέρω πολύ καλά, κύριε συνάδελφε, τι γράφει το άρθρο 2. Ξέρω πάρα πολύ καλά και σας εξηγώ ότι η Αθήνα έχει αναλάβει τους Ολυμπιακούς Αγώνες, δεν τους έχει αναλάβει η Ελλάδα και ότι το σχετικό νομοσχέδιο αφορά τις ολυμπιακές εγκαταστάσεις του φακέλου που αποτελούν συμβατική μας υποχρέωση. 

ΕΥΓΕΝΙΟΣ ΧΑΪΤΙΔΗΣ: 'Αρα το άρθρο 2 είναι λανθασμένο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μα, είναι δεσμεύσεις εδώ και αρκετά χρόνια. Το ξέρουμε όλοι. Δεν υπάρχει κάτι το πρωτότυπο σ'αυτό που λέτε. 

Σε ό,τι αφορά τώρα την αναφορά σε κάποιες πόλεις, ήθελα να πω ότι η αναφορά σε κάποιες πόλεις έχει να κάνει με το εξής πολύ συγκεκριμένο θέμα. Για το ποδόσφαιρο και μόνο για τους αγώνες του ποδοσφαίρου υπάρχουν προκριματικοί αγώνες. 

Αυτούς τους προκριματικούς αγώνες αναλάβαμε να τους κάνουμε εκτός Αθηνών, να τους κάνουμε στην επαρχία και εκεί πραγματικά προσπαθήσαμε να καλύψουμε όσο γίνεται περισσότερες περιοχές. Είναι, όμως, ολυμπιακές εγκαταστάσεις, με την έννοια των προκριματικών αγώνων του ποδοσφαίρου. Τελεία και παύλα. Δεν είναι απλή αναφορά σε ορισμένες περιοχές, έτσι στην τύχη. Αποτελούν τμήμα της πρότασή μας για τους προκριματικούς αγώνες. 

Σε ό,τι αφορά τα θέματα της διαφάνειας των έργων, των μελετών κλπ., νομίζω ότι αυτό το νομοσχέδιο δεν αναφέρεται σε κανένα τέτοιο θέμα. Δεν δικαιούσθε δηλαδή να ισχυρίζεσθε ότι θα αγνοήσουμε τους κανόνες που μας επιβάλλει η συμμετοχή μας στην Ευρωπαϊκή 'Ενωση, οι οποίοι κανόνες είναι πολύ ξεκάθαροι και σας πληροφορώ ότι δεν μπορεί η Ελλάδα να τους παρακάμψει. Δεν μπορεί, ούτε προτίθεται. 

Φέρνετε δε το έωλο, αντιφατικό επιχείρημα ότι βιαζόμαστε μεν γιατί έχουμε αργήσει, αλλά από την άλλη μεριά ότι καθυστερούμε για να κάνουμε στη συνέχεια αδιαφανείς διαδικασίες. 

Θα παρακαλούσα, γιατί το έχουμε ανάγκη σε αντίθεση με αυτά που ελέχθησαν, οι παρατηρήσεις που να αφορούν το νομοσχέδιο. 

Σε ό,τι αφορά τώρα τα θέματα της συμμετοχής του συνόλου της χώρας στους Ολυμπιακούς αγώνες η Κυβέρνηση οργανώνει μια συνολική πρόταση, την οποία την ονομάζει Ελλάδα 2004, στην οποία θα ενταχθούν μια σειρά από περιοχές της χώρας μας για πολλούς και ποικίλους λόγους. 

Θα σας αναφέρω μερικές από αυτές. Το θέμα της Ολυμπίας είναι φανερό. Η Ολυμπία παίζει ένα σημαντικό ρόλο στους Ολυμπιακούς Αγώνες τους οποίους διοργανώνουμε. Αντίστοιχο ρόλο θα παίξουν και οι οποίες βρίσκονται σε απόσταση μιάμισης ώρας από την Αθήνα, οι οποίες θα φιλοξενήσουν τους θεατές των Ολυμπιακών Αγώνων. 

Να σας θυμίσω ότι -ίσως θα είχατε διαβάσει- ακόμα και η Κρήτη οργανώνει αυτή τη στιγμή πακέτα για τη μεταφορά, δηλαδή για να κοιμούνται οι θεατές στην Κρήτη και να τους μεταφέρει με αεροπλάνο την ημέρα για να παρακολουθήσει τους αγώνες. Επομένως ήδη από τους χώρους φιλοξενίας βλέπετε ότι μια πολύ ευρύτερη περιοχή χωρας συμμετέχει. 

Το επόμενο θέμα είναι αυτό στο οποίο αναφερθήκατε και σεις, δηλαδή ότι υπάρχουν προκριματικοί αγώνες που γίνονται σε κάποιες πόλεις και οι οποίες θα μας δώσουν την αφορμή να εντάξουμε στις αθλητικές εγκαταστάσεις τους σε αυτές των Ολυμπιακών Αγώνων. 

Τέλος, είμαστε μια τουριστική χώρα. Είναι φανερό ότι ο καθένας που θα έρθει στην Ελλάδα, για να παρακολουθήσει τους Ολυμπιακούς Αγώνες, θα επισκεφθεί πριν ή μετά τις περιοχές της Ελλάδας, πρακτικά το σύνολο της χώρας μας, θα συμμετέχει στους Αγώνες. 'Ενα συνολικό πρόγραμμα "Ελλάδα 2004" προετοιμάζεται από την Κυβέρνηση με σκοπό να χρηματοδοτηθεί συνολικά από το τρίτο Κοινοτικό Πλαίσιο Στήριξης. 

Από εκεί και πέρα δε νομίζω ότι μπορούμε να συζητήσουμε τίποτα περισσότερο σε αυτό το νομοσχέδιο, γιατί όπως επαναλαμβάνω για πολλοστή φορά αφορά τις ολυμπιακές εγκαταστάσεις και τους αγώνες που γίνονται στην Αθήνα. 

'Εγινε μία αναφορά για τα Ιωάννινα από το συνάδελφο από την 'Ηπειρο. Θα ήθελα να επαναλάβω ότι ισχύει για τους κωπηλατικούς αγώνες, το ίδιο που ισχύει και για τα άλλα αθλήματα. Πρέπει να αποδείξουμε στη ΔΟΕ ότι δεν μπορούμε να φτιάξουμε πουθενά στην Αττική -και είναι πολύ δύσκολο να το αποδείξουμε αυτό, κύριοι συνάδελφοι- ένα κωπηλατοδρόμιο. Θυμίζω ότι πρόκειται για έναν τεχνητό αύλακα -δεν πρόκειται δηλαδή για μία λίμνη- και αν πηγαίναμε στα Γιάννενα τεχνητό αύλακα, θα έπρεπε να κατασκευάσουμε κι εκεί. Πρόκειται για ένα άθλημα ολυμπιακό και δεν πρόκειται για τους γνωστούς κλασικούς κολυμβητικούς αγώνες που γίνονται σε λίμνες κλπ., που απαιτεί, συγκεκριμένες προδιαγραφές και προϋποθέτει έναν τεχνητό αύλακα. 

Είναι περιττό να το επαναλαμβάνουμε αυτό το θέμα, είναι γνωστό σε όλους. 

ΠΡΟΕΔΡΕΥΩΝ (Λουκάς Αποστολίδης): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κυρία Υπουργέ, εάν κατάλαβα καλά, σύμφωνα με αυτά τα οποία και σεις είπατε, μπορούμε να συμφωνήσουμε σε κάποια πράγματα. 

Κατ'αρχήν χαίρω ιδιαίτερα που αρνηθήκατε τη μητρότητα του νομοσχεδίου και είπατε ότι είναι πατέρας του ο κ. Βενιζέλος. Αυτός με ικανοποιεί ιδιαίτερα, διότι πράγματι τελικά καταλαβαίνουμε κιόλας γιατί κάπου σας δυσκολεύει να το υπερασπιστείτε και να το αναλύσετε. 

Το δεύτερο που θέλω να σας πω και συμφωνούμε σ'αυτό είναι ότι πράγματι νομοθετούμε κάτω από την πίεση του χρόνου, γιατί όταν ο κ. Βενιζέλος είχε πει ότι μέχρι τέλος Μαϊου θα πρέπει να νομοθετήσουμε, εννοούσε ότι δεν είναι ανάγκη να έρθει τελευταία μέρα, αύριο κλείνει η Βουλή, το γνωρίζετε. 'Ολοι γνωρίζουμε ότι ο Σάμαρανκ θα ερχόταν και το γνωρίζαμε από τότε που το είπε ο κύριος Υπουργός ότι θα φέρει το νομοσχέδιο. Κατά συνέπεια πράγματι νομοθετούμε τελευταία στιγμή. Εάν δεν ήταν το δικό σας νομοσχέδιο, η Βουλή θα είχε κλείσει την περασμένη εβδομάδα, κυρία Υπουργέ, απλούστατο. Αυτό μας είπε και ο κύριος Πρόεδρος και εγώ το επικαλούμαι σαν Κοινοβουλευτικός Εκπρόσωπος. 'Αρα, λοιπόν, να συμφωνήσουμε ότι νομοθετούμε κάτω από πίεση. Πίεση χρονική, πίεση γιατί πρέπει να είμαστε καλοί απέναντι στο Σάμαρανκ, πίεση γιατί έρχεται η επιτροπή, η οποία θέλει να δει συγκεκριμένα στοιχεία και κατά συνέπεια πρέπει να είσθε έτοιμοι. Δηλαδή δεν κατάλαβα γιατί δεν μπορούσατε να το είχατε φέρει ένα μήνα πριν ή είκοσι πέντε μέρες πριν ή από τότε που το είπε ο κ. Βενιζέλος. 

Το τρίτο. Να ξεκαθαρίσουμε ότι εμείς σας είχαμε πει ναι στους Ολυμπιακούς Αγώνες και σας λέμε, ναι, υπό τις προϋποθέσεις τις οποίες ακόμα εσείς δεν μας έχετε ξεκαθαρίσει. Ποιες είναι αυτές; Προϋπολογισμός. Τι θα μας κοστίσει, κυρία Υπουργέ; Το νομοσχέδιο το οποίο έχετε δεν προβλέπει δαπάνες. Λέει ακαθόριστη δαπάνη, ακαθόριστη δαπάνη. Εγώ δεν ξέρω και αν απ'αυτά που προσθέσατε πόσες ακαθόριστες δαπάνες προβλέπονται. Είναι τραγικό πλέον, κύριε Πρόεδρε, να νομοθετούμε συνεχώς με ακαθόριστη δαπάνη, χωρίς να την γνωρίζουμε, έστω κατά προσέγγιση. Είναι δέκα δισεκατομμύρια, είναι πενήντα δισεκατομμύρια, είναι τριακόσια δισεκατομμύρια; Δεν γνωρίζουμε πόσα. 

Κύριε Πρόεδρε, θα μου επιτρέψετε ότι είναι η πρώτη φορά που νομοθετούμε και που η έκθεση του Επιστημονικού Συμβουλίου περιέχει μόνο το κεφάλαιο Α'. Δεν μας απαντάει για το κεφάλαιο Β' και Γ'. Μας προκαλεί ιδιαίτερη εντύπωση. Κινείται στα όρια της συνταγματικότητας, κυρία Υπουργέ. Να συμφωνήσουμε, λοιπόν, εδώ, ότι όπως και σεις λέτε ότι οι τιμές απαλλοτρίωσης του 1997 είναι όπως εσείς θα τις κάνετε, αλλά μετά τις προσφυγές στο Συμβούλιο της Επικρατείας το ελληνικό δημόσιο θα υποχρεωθεί να πληρώσει την τιμή της απαλλοτρίωσης του χρόνου που θα την κάνετε. Και αυτό βεβαίως σήμερα δεν μπορείτε να το αρνηθείτε. 

Να συμφωνήσουμε επίσης ότι εμείς σας έχουμε θέσει την επιφύλαξη που λέμε, ναι στους αγώνες, υπό την προϋπόθεση, πρώτον είπαμε προϋπολογισμός, κόστος και ανάλυση, δεύτερον περιβάλλον και μελέτες. Ούτε αυτά τα έχουμε. Και τρίτον το χρονοδιάγραμμα, για το οποίο μας είπατε ότι και αυτό τώρα θα γίνει. Ξέρετε από πότε μας είπε ο κ. Βενιζέλος ότι τώρα θα γίνει; Από πέρυσι. Πέρυσι μας είπε ο κ. Βενιζέλος ότι το χρονοδιάγραμμα εντός μηνός θα το παρουσιάσει. 

Να συμφωνήσουμε ακόμα στο ότι διάλογος δεν έγινε στην εθνική επιτροπή, διάλογος δεν έγινε με τους φορείς, διάλογος δεν έγινε με τους εκπροσώπους των κομμάτων, εκτός αν διάλογο εννοείτε, όταν συζητάτε με κάποιους όπου δει. Πάντως διάλογος επί της ουσίας, με θεσμικά όργανα δεν έχει γίνει. 

Να συμφωνήσουμε επίσης, κυρία Υπουργέ, ότι δεν μου απαντήσατε τι θα κάνετε με το χώρο του Ελληνικού. Απαιτώ μια απάντηση επιτέλους. Χθες σας παρακάλεσα για μία απάντηση, σήμερα την απαιτώ. Ο δήμαρχος του Ελληνικού, για τον οποίο είπατε ότι ήταν παρών στη συγκέντρωση, δεν γνωρίζει τι θα γίνει το Ελληνικό. Και μου το έθεσε ευθέως. Εγώ δικαιούμαι να ρωτώ και θα ρωτώ μέχρι να πάρω την απάντηση και μη νομίζετε ότι κουράζομαι να ρωτώ. 

Θα σας θέσω ένα θέμα, για το οποίο θα ήθελα να μου απαντήσετε ως Πρόεδρος της διυπουργικής. Γιατί μας λέτε μεν ότι το νομοσχέδιο είναι συγκεκριμένο, αλλά ξέρετε άπτεται πολλών θεμάτων. Τι γίνεται με το σήμα των Ολυμπιακών Αγώνων; 'Εχετε γνώση; Εμείς διαβάσαμε στις εφημερίδες επίσημες δηλώσεις ότι το σήμα είναι έτοιμο και θα κατατεθεί στη ΔΟΕ. 'Αλλη μια φορά γράφετε στα πεπαλαιωμένα σας την Εθνική Επιτροπή; 

Προσωπικά, είπα και διαμήνυσα ότι στις 5.9.1999 που κλείνουν δύο χρόνια από τη μέρα ανάληψης των Ολυμπιακών Αγώνων, θα εισηγηθώ στο κόμμα της Νέας Δημοκρατίας να αποχωρήσει από την Εθνική Επιτροπή. Σας το είπα διότι ήθελα να σας δώσω ένα ερέθισμα για να καταλάβετε πόσο σοβαρά είναι τα πράγματα και πόσο πολύ έχετε καθυστερήσει. 

Μην εκλαμβάνετε, το ότι επειδή δεν πάμε στο Σάμαρανκ να του πούμε ότι τίποτα δεν προχωρά, -γιατί δεν θέλουμε να βάλουμε κάποιους ξένους στις μεταξύ μας διαφορές,- ως αδυναμία έκφρασης πολιτικού λόγου ή άσκησης ελέγχου. Δεν πρόκειται ποτέ εμείς να πάμε σε κάποιον και να τον θέσουμε διαιτητή σε αυτά που εμείς συζητούμε. 'Ομως, αυτό δεν μπορεί να το εκμεταλλεύεσθε συνεχώς. 

Θέλετε, λοιπόν, περισσότερη ένταση στις αντιδράσεις μας; Διότι αυτό μας είπατε και χθες και σήμερα, όπως σας το είπε και ο Κοινοβουλευτικός μας Εκπρόσωπος. Δεν είδαμε -λέει- μια πορεία από τους δήμους που αντιδρούν. Το ίδιο είπατε και εσείς χθες και σας το διάβασα σήμερα. Δηλαδή, θέλετε εσείς να κατεβούμε στους δρόμους και οι εικόνες αυτές να παιχτούν στη Δ.Ο.Ε. και όπου αλλού, για να καταλάβετε εσείς τις αντιδράσεις; 

Δεν καταλάβατε γιατί χθες ο Πρόεδρος της Νέας Δημοκρατίας δεν παρέστη στη φιέστα που φτιάξατε για τον Πρωθυπουργό; Δεν καταλάβατε γιατί ο ομιλών δεν παρέστη; Δεν καταλάβατε γιατί και αύριο δεν θα παραστούμε; Δηλαδή, τι πρέπει να κάνουμε; Με πολλή ευγένεια, με ηρεμία και κοινοβουλευτική τάξη σας εκπέμπουμε το μήνυμα αυτό. Δεν μπορεί όμως να το εκπέμπουμε συνεχώς και με την ίδια ένταση εφόσον εσείς δεν το αντιλαμβάνεσθε. 

Παρ'όλα αυτά, κυρία Υπουργέ, εμείς θα καταψηφίσουμε βέβαια και τα άρθρα και θα αναμένουμε τις κινήσεις σας μέχρι 5.9.1999, όπου κλείνουμε επαναλαμβάνω δύο χρόνια και που έχετε ακόμα ένα περιθώριο κίνησης και εσείς η ίδια. Δέχομαι ότι είσθε καινούργια Υπουργός, δέχομαι ότι δεν είσθε απολύτως ενήμερη, δέχομαι ότι είναι ένα πολυσύνθετο θέμα, που άπτεται τεχνικών θεμάτων, αθλητικών θεμάτων, πολιτιστικών θεμάτων, ιστορικών θεμάτων και βέβαια όλα αυτά έχουν πέσει στους ώμους σας. Αλλά, δε θέλετε όμως και τη συμβολή μας και τη συμβουλή μας ή την αξιοποίηση των οποιωνδήποτε από εμάς. 'Εχετε επιλέξει ένα μοναχικό δρόμο, δε συζητάτε με τα κόμματα, δεν συγκαλείτε την Εθνική Επιτροπή και βάσει του μοναχικού δρόμου που έχετε επιλέξει, θα έχετε και την απόλυτη ευθύνη. 

ΠΡΟΕΔΡΕΥΩΝ (Λουκάς Αποστολίδης) Ο κ. Βούλγαρης έχει το λόγο. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, έχουμε ήδη σπαταλήσει πάρα πολύ χρόνο για να συζητήσουμε ζητήματα, τα οποία δεν έχουν σχέση με το νομοσχέδιο. Και θα αναφερθώ κυρίως σ'αυτήν την περίφημη συνάντηση της Υπουργού με τους δημάρχους όπου στα διοικητικά όρια των δήμων τους διαμορφώνονται περιοχές, οι οποίες φιλοξενούν τις αθλητικές εγκαταστάσεις για τους Ολυμπιακούς Αγώνες, με την έννοια ότι κάποιοι έχουν αντιρρήσεις, κάποιοι δεν είναι ενημερωμένοι, κάποιοι δεν ήταν στη συνάντηση κλπ. Και, έγινε μια ατέρμονη συζήτηση, η οποία κάθε άλλο παρά ωφέλιμη ήταν για το νομοσχέδιο. 

Και πράγματι, εκπλήσσομαι με την έννοια ότι συζητούμε ένα νομοσχέδιο, που όπως τόνισα και στην πρωτολογία μου, αλλά και στη συζήτηση επί των άρθρων, είναι από τα σημαντικότερα νομοσχέδια, που συζητάει η Βουλή των Ελλήνων, γιατί αφορά ένα σημαντικότατο γεγονός, που είναι οι Ολυμπιακοί αγώνες το οποίο πολλές χώρες και πολλές πόλεις, γιατί πρόκειται για την πόλη της Αθήνας, θα θέλανε να φιλοξενήσουν. Και δεν έχουμε επιδείξει αυτήν τη σύμπνοια, η οποία πρέπει να υπάρξει, για να επιλύσουμε ζητήματα, που αφορούν διαδικασίες, που έχουν σχέση με το σχεδιασμό και την υλοποίηση κατά τον καλύτερο δυνατό τρόπο των εγκαταστάσεων, στις οποίες θα φιλοξενηθούν οι Ολυμπιακοί Αγώνες και όχι μόνο, γιατί είναι και οι χώροι προθέρμανσης, οι χώροι υποδοχής των αθλητών και όλων των επισκεπτών, που θα έχουμε κατά τις ημέρες, που θα διεξαχθούν οι Ολυμπιακοί Αγώνες. 

'Οσον αφορά τις δημοτικές αρχές, πρέπει να πω, κύριοι συνάδελφοι, ότι εδώ και δέκα χρόνια περίπου έχει ξεκινήσει μια συζήτηση, η οποία έχει επεκταθεί και σε άλλους φορείς, εκτός από τους δήμους, όπως στο ΤΕΕ, έχει γίνει διεθνές συνέδριο από τον Οργανισμό της Αθήνας για τη χωροθέτηση των ολυμπιακών εγκαταστάσεων, μέχρι και οι εφημερίδες εν είδε σήριαλ έχουν δημοσιεύσει κατά καιρούς και σε τακτά χρονικά διαστήματα λεπτομέρειες για τις εγκαταστάσεις και για τις περιοχές, στις οποίες θα αναπτυχθούν οι Ολυμπιακοί Αγώνες. 'Αρα δεν ανακαλύπτουμε αυτήν τη στιγμή το αυγό του Κολόμβου ούτε εξαρτάται από μια συνάντηση, που η νέα Υπουργός Πολιτισμού θέλησε με την καλή της πρόθεση να κάνει τους δημάρχους αυτής της περιοχής, στην οποία αναπτύσσονται οι ολυμπιακές εγκαταστάσεις. Αυτά είναι γνωστά, κύριοι συνάδελφοι. Εκτός αν θέλουμε να παίρνουμε τα Πρακτικά, να τα δημοσιεύουμε και να λέμε ότι παρεμβήκαμε για θέματα, για τα οποία οι δήμαρχοι είναι ενημερωμένοι, και αναφέρομαι και στις νυν δημοτικές αρχές και στις προηγούμενες. Εν πάση περιπτώσει, αυτά τα ζητήματα, κύριοι συνάδελφοι, το πού θα χωροθετηθούν οι ολυμπιακές εγκαταστάσεις, είναι ζητήματα που δεν αφορούν τους συγκεκριμένους δήμους, στους οποίους γίνονται οι εγκαταστάσεις. Αφορούν όλους τους πολίτες σ' αυτό το έριμο το Λεκανοπέδιο, που ζούμε. Κι εδώ πρέπει να πούμε ότι έχει αναπτυχθεί και ένας ιδιότυπος πολεοδομικός ρατσισμός. 'Ολοι θέλουμε τις καλές εγκαταστάσεις, τα πράσινα, τις κατοικίες και τα ωραία κτίρια και κανείς δεν θέλει τους χώρους υγειονομικής ταφής, κανείς δεν θέλει τις βιομηχανίες ή τις βιοτεχνίες ή δεν θέλει εγκαταστάσεις, οι οποίες προκαλούν θορύβους και ρύπανση, λες και σ' αυτόν το χώρο που ζούμε θα πρέπει μόνο να κατοικούμε και να μην υπάρχει καμιά άλλη δραστηριότητα. 

Πρέπει, κύριοι συνάδελφοι, να συνειδητοποιήσουμε ότι οι περιοχές, για τις οποίες συζητάμε και οι οποίες αναφέρονται στο νομοσχέδιο, όπου χωροθετούνται οι αθλητικές εγκαταστάσεις, αποτελούν περιοχές, οι οποίες στη συνέχεια θα μεταμορφωθούν σε πόλους αναψυχής και έλξης των πολιτών, που ζουν στο μητροπολιτικό συγκρότημα της Αθήνας. 

'Εχει γίνει πάρα πολλή συζήτηση γι' αυτά τα θέματα. Να αναφέρω ένα παράδειγμα, σχετικά με το φαληρικό όρμο. Υπάρχει μια έκταση τριακοσίων σαράντα στρεμμάτων, ένας χώρος αδιαμόρφωτος, από τον οποίο περνάς και γυρίζεις το κεφάλι σου από την άλλη πλευρά. Είναι χώρος, που τη νύχτα κυκλοφορούν ύποπτα στοιχεία, δεν μπορεί να τον διασχίσει ο απλός πολίτης. Τη νύχτα ειδικά δεν είναι δυνατόν να περπατήσεις σ' αυτές τις περιοχές. Κι αυτή η περιοχή πραγματικά με τη λύση, που δίνεται με το νομοσχέδιο, μεταμορφώνεται σε ένα χώρο πρασίνου, γίνονται οι αγώνες του μπιτς-βόλεϋ, θα γίνουν κάποιες κατασκευές, από τις οποίες ένα μέρος μετά τους αγώνες θα απομακρυνθεί και εν πάση περιπτώσει, θα πάρει μια μορφή, που ο κάθε πολίτης που ζει σ' αυτό το μητροπολιτικό συγκρότημα της Αθήνας, θα μπορεί να το προσεγγίζει μέρα και νύχτα. Πραγματικά, αυτό δεν το καταλαβαίνω, όταν δίπλα στο Φαληρικό όρμο δίδεται με το ν. 2160/93 δυνατότητα για την ανέγερση ξενοδοχείων και κατοικιών, με συντελεστή δόμησης 0,4, σε μια χερσαία έκταση εκατόν εξήντα στρεμμάτων. 

Ευτυχώς που η διάταξη αυτή η οποία ήταν εμβόλιμη στο ρυθμιστικό σχέδιο της Αθήνας, δεν ξέρω για ποιους λόγους ακυρώθηκε, διότι από το Συμβούλιο της Επικρατείας, θεωρήθηκε αντισυνταγματική. Φανταστείτε τι θα γινόταν εκεί και ποιος θα μίλαγε πια για μπετόν με την ανέγερση κτιριακού όγκου και ποιος θα μίλαγε για το ρόλο της Τοπικής Αυτοδιοίκησης που πρέπει να παραδεχθούμε κυρίες και κύριοι συνάδελφοι, ότι με τις κυβερνήσεις του ΠΑΣΟΚ και όλα τα νομοθετήματα που έχει εισάγει στη Βουλή έχει αναδειχθεί σαν τον κύριο μοχλό σχεδιασμού στη χώρα μας. 

Κύριοι συνάδελφοι, για να μην αδικήσω και το κεφάλαιο Β' του σχέδιου νόμου που αφορά τις διαδικασίες των απαλλοτριώσεων, θα ήθελα να πω, όπως τόνισα και στη πρωτολογία μου, ότι έχουμε τα άρθρα αυτά που αναφέρονται στο κεφάλαιο Β' για τις απαλλοτριώσεις, μια σαφή διατύπωση για πρώτη ίσως φορά στη χώρα μας. Και αυτό είναι αποτέλεσμα της εμπειρίας που υπάρχει και στους τεχνικούς και στους νομικούς που ασχολούνται με τις αναγκαστικές απαλλοτριώσεις, από το πρώτο νομοθετικό διάταγμα που αναφέρεται στις απαλλοτριώσεις από το 1923. 'Εχουμε δηλαδή μια παράθεση διατάξεων, οι οποίες πραγματικά κατοχυρώνουν και την ιδιοκτησία, η οποία σαφώς προστατεύεται από το Σύνταγμα που έχουμε στη χώρα μας, αλλά κατοχυρώνεται και η ταχύτητα στο αποτέλεσμα. Δηλαδή από τη στιγμή που θα γίνει η κήρυξη της αναγκαστικής απαλλοτρίωσης, που αφορά την κατασκευή ολυμπιακών έργων κοινής ωφέλειας και κατεπείγουσας σημασίας, έχουμε διατάξεις που πραγματικά διασφαλίζουν όλες τις διαδικασίες προκειμένου να καταλήξουμε στο τελικό αποτέλεσμα που είναι η απόδοση αυτής της οικοπεδικής έκτασης, ή και κτίσματος προκειμένου να αναπτυχθούν οι εγκαταστάσεις για τους Ολυμπιακούς Αγώνες. Λύνονται όλα τα ζητήματα με αυτά τα άρθρα που αφορούν τη χρήση γης, την προσωρινή κατοχή, τον τρόπο καταβολής της αποζημίωσης, τους περιορισμούς που υπάρχουν στην απαλλοτρίωση, γιατί υπάρχουν και απαλλοτριώσεις, οι οποίες δεν έχουν ολική στέρηση του δικαιώματος της ιδιοκτησίας, αλλά αυτή η δέσμευση είναι μια χρονική δέσμευση και μετά αποδίδεται η ιδιοκτησία στον ιδιοκτήτη και επίσης, όλα τα ζητήματα που αφορού, την παραχώρηση αιγιαλού και παραλίας προκειμένου να αναπτυχθούν οι αθλητικές εγκαταστάσεις, οι οποίες πράγματι από τη λειτουργικότητα του αθλήματος απαιτούν αυτό το ζωτικό χώρο, δίπλα στις παραλίες και δεν σκοπείται άλλος σκοπός σε σχέση με την παραχώρηση αυτή. 

Κλείνοντας, κύριοι συνάδελφοι, επί των κεφαλαίων Α' και Β' θα ήθελα να πω για άλλη μια φορά όπως τονίστηκε και από άλλους συναδέλφους, ότι το σχέδιο νόμου που συζητούμε σήμερα λύνει με τον καλύτερο δυνατό τρόπο όλα τα προβλήματα που αφορούν τη χωροθέτηση, τη πολεοδόμηση, τον καθορισμό όρων και περιορισμών δόμησης, την έκδοση των οικοδομικών αδειών, την έκδοση των περιβαλλοντικών όρων, τις απαλλοτριώσεις που χρειάζεται, αλλά και τα διοικητικά σχήματα που πρέπει να έχουμε στη χώρα μας από την εμπειρία που έχουμε μέχρι σήμερα προκειμένου μέχρι το 2004 να έχουν ολοκληρωθεί όλα τα έργα και να ανταπεξέλθουμε σαν χώρα σ' αυτήν τη μεγάλη επιλογή που είχαμε τη τιμή σαν ελληνικός λαός να έχουμε από τη Διεθνή Ολυμπιακή Επιτροπή και που στο κάτω -κάτω το δικαιούμασταν κιόλας. 

Γι'αυτό το λόγο κάνω έκκληση και στους άλλους συναδέλφους να συνειδητοποιήσουμε την αναγκαιότητα ψήφισης αυτού του νομοσχεδίου. Είναι πάρα πολύ σημαντικό νομοσχέδιο. Κινείται στα όρια και της προστασίας του περιβάλλοντος, αλλά και του ρόλου των δημοκρατικών και διαφανών διαδικασιών που πρέπει να έχουμε για να κατασκευάσουμε αυτά τα έργα. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Η κ.Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατ'αρχήν, ευχαριστώ, κυρία Υπουργέ, που δεχθήκατε τις παρατηρήσεις μου. 

'Εχω τέσσερα σημεία να θίξω εν τάχει στη δευτερολογία μου. 

Χαίρομαι που το ΥΠΕΧΩΔΕ θα ιδρύσει μια υπεύθυνη υπηρεσία. Θεωρώ σημαντικό να είναι μια ειδική γραμματεία ίσως, γιατί έχει πολλή δουλειά μπροστά του. Και σας δίνω ένα παράδειγμα: Κοίταζα τον Ασπρόπυργο όπου χωροθετούνται μερικά αθλήματα και είδα το διάταγμα της 10/9/96 όπου ο Ασπρόπυργος περιλαμβάνει τρεις ζώνες: Βιομηχανική, χονδρεμπορίου και αγροτική. Τώρα χωροθετούνται και αθλήματα. Και βλέπω ότι η αγροτική περιοχή έχει πρόσωπο, σε βασικούς οδικούς άξονες, όπως η ΑΤΤΙΚΗ οδός. 

Θα πρέπει δηλαδή να είναι μια υπηρεσία αυτή που θα ιδρυθεί -γι'αυτό λέω να είναι μια ειδική γραμματεία- που να μπορεί να αναθέσει από το περιεχόμενο της τεχνικής βοήθειας τάχιστα μελέτες. Διότι η πρόβλεψη του νόμου σήμερα, είναι ότι εντός πέντε μηνών ό,τι δεν αποπερατούται ως Γενικό Πολεοδομικό Σχέδιο, ως πολεοδομική ρύθμιση, υποτάσσεται ή εν πάση περιπτώσει μπαίνει εν υπνώσει στην ουσία. 

Πιστεύω, λοιπόν, ότι πρέπει τάχιστα όλες οι περιοχές όπου χωροθετούνται έργα, να μας απασχολήσουν και πέραν των έργων. Δηλαδή, σκεφθείτε έναν Ασπρόπυργο με καινούρια, αναβαθμισμένη περιοχή που να αφορά μόνο σε αυτές τις χρήσεις. 

Πιστεύω ότι αυτό είναι πολύ σοβαρό και πρέπει να το δει το ΥΠΕΧΩΔΕ. Και λυπάμαι όντως που δεν παρίσταται ένας Υπουργός από το ΠΕΧΩΔΕ ή έστω ένας Γενικός Γραμματέας. 

'Εχω τη γνώμη ότι είναι πάρα πολύ επικίνδυνο στο κεφάλαιο Β' -για τα νομικά δεν έχω ούτε ειδική γνώση ούτε αντίρρηση, θεωρώ ότι οι νομικές υπηρεσίες πολύ καλά το κοίταξαν- ο συνδυασμός του άρθρου 14, παράγραφοι 1 και 2, με το άρθρο 3 παράγραφος 4α' και την ακύρωση του εδαφίου β' της παραγράφου 4. Δηλαδή το άρθρο 14 είναι για παραχώρηση χρήσης αιγιαλού και παραλίας και το άρθρο 3, παράγραφος 4α' αναφέρεται στον τρόπο έκδοσης αδειών, πώς θα γίνουν τα σχέδια, πώς θα γίνουν τα διατάγματα. 

Λέτε, λοιπόν, για τις προσχώσεις στη θάλασσα, για τη ρύθμιση των παραλιών, χειμερίων κυμάτων κλπ., ότι στην ουσία αυτά τα διατάγματα μπορούν να εγκριθούν από την "Αθήνα 2004", εγκρίνονται μετά από πρόταση της "Αθήνα 2004" ή των θυγατρικών εταιρειών ή των τρίτων πάντα και στις περιπτώσεις αυτές τα διατάγματα συνυπογράφονται από τους Υπουργούς τάδε και τάδε -αυτοί δηλαδή που υπογράφουν μέχρι σήμερα τη διαδικασία γραμμής αιγιαλού- μετά από υποβολή των αναγκαίων τεχνικών "στοιχείων". "Στοιχείων" και όχι "μελετών". 

Στο άρθρο 14 λέτε ότι αυτά τα ακίνητα, που έτσι προκύπτουν, δίδονται -δίδεται δικαίωμα χρήσης- σε τρίτους πάλι που έχουν αναλάβει την εκτέλεση και εκμετάλλευση των ολυμπιακών έργων. Κάπου μιλάτε για χρήση της Ολυμπιακής περιόδου. 'Οταν φθάσετε όμως στην αυτοχρηματοδότηση, εκμετάλλευση δεν μπορεί να εννοείτε δεκαπέντε μέρες. 

Η μεταολυμπιακή εκμετάλλευση, μια πραγματικότητα στη λειτουργία της Αθήνας και της παραλίας, δεν μπορεί να υπηρετείται με "στοιχεία" και συνοπτικές διαδικασίες. Εδώ παρακαλώ να υπάρξει "μελέτη". Αναθέστε τις αύριο. Εξουσιοδοτήστε για να το κάνετε. Εκεί θα πρέπει να υπάρχουν μελέτες για το τι θα μπορεί να εκμεταλλευτεί ο καθένας μετά τη λήξη των Ολυμπιακών και του κλεισίματος των φώτων. Αυτό είναι το τρίτο. 

Το τέταρτο οφείλω να το πω, γιατί μας κατακευραύνωσε πραγματικά ο κ. Λιάνης, ότι τέλος πάντων κινδυνολογούμε απρεπέστατα κλπ. Δεν πιστεύω ότι αποδίδει την αλήθεια για πολλούς εξ ημών. 

Και απορώ, τι έκανε τον κ. Λιάνη να αλλάξει τόσο πολύ την απόλυτα σύμφωνη γνώμη με τη δική μας που κατέθεσε στην επιτροπή. Και θέλω να γραφούν και στα Πρακτικά της Ολομέλειας αυτά που είπε. Είπε, λοιπόν, ο κ. Λιάνης, για να μη λέει ότι εμείς σας κακολογούμε: "Σε αυτήν την ιστορία υπάρχει ένα απίστευτο παιχνίδι καθυστερήσεων. Πήραμε με επιτυχία τους αγώνες. Και τα βήματα που έχετε κάνει είναι ελάχιστα. 'Ολα μοιάζουν μετέωρα και όλοι είστε υπό προθεσμία. Αυτό δημιουργεί αίσθημα ανασφάλειας στη κοινή γνώμη και μια περιρρέουσα ατμόσφαιρα ανύπαρκτου σκανδάλου. Και το λέω αυτό, γιατί αργότερα, όταν θα έρθει η ώρα των ευθυνών, δύσκολα θα μπορέσουμε να τις σηκώσουμε." Και σας κατηγορεί στην ουσία ότι το τρίπτυχο έχει καταργηθεί επί της ουσίας. Το τρίπτυχο του δήμου, της Κυβέρνησης και της Επιτροπής Ολυμπιακών Αγώνων. Αυτά για τα Πρακτικά και την ιστορία. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Και εγώ σας ευχαριστώ, κυρία Παπαδημητρίου. 

Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Κατ'αρχήν θα χρησιμοποιήσω μία έκφραση που χρησιμοποίησε ο Κοινοβουλευτικός Εκπρόσωπος του ΠΑ.ΣΟ.Κ. χθες. Και η δική μου εντύπωση, κύριε Πρόεδρε, ήταν γενικά ότι η επερώτηση στην οποία αναφέρθηκε χθες, το πνεύμα αυτό δηλαδή, επεκτάθηκε και σήμερα. Και με λύπη μου πράγματι, διαπίστωσα ότι ελάχιστα πράγματα ειπώθηκαν για το συγκεκριμένο άρθρο και τις συγκεκριμένες ρυθμίσεις. 

Εγώ είμαι υποχρεωμένος να επανέλθω, πολύ περισσότερο που δεν πήρα καμία απάντηση. Ενδεχομένως να πάρω στη συνέχεια. Και επανέρχομαι στο εξής: Διαβάζοντας το άρθρο 1, καταλαβαίνει ένας πολύ καλά ότι αρμοδιότητες που έχουν να κάνουν με τις μεταολυμπιακές, όπως και πρόταση για περιβαλλοντικούς όρους και λοιπά μέτρα προστασίας του περιβάλλοντος και μια σειρά από πολύ κρίσιμα ζητήματα, καθορίζονται από την Επιτροπή Ολυμπιακών Αγώνων "Αθήνα 2004". Και μετά βέβαια, με διάφορες διαδικασίες θα εκδοθούν και τα προεδρικά διατάγματα, όπου θα ζητηθεί η γνώμη και του Οργανισμού της Αθήνας και της Τοπικής Αυτοδιοίκησης και της Νομαρχιακής Αυτοδιοίκησης. 

Και ξαναρωτώ: Η "Αθήνα 2004" δεν είναι αρμόδια μόνο για την επιτυχή διεξαγωγή των Ολυμπιακών Αγώνων; Τι σχέση έχει η έκθεση της ικανότητας ένταξης ή αφομοίωσης των έργων και των συνοδευτικών αυτών εγκαταστάσεων στο φυσικό και ανθρωπογενές περιβάλλον της ευρύτερης περιοχής με ιδιαίτερη προσοχή ... κλπ. με την αποστολή της "Αθήνα 2004"; Και γιατί δηλαδή, ειδικά σε αυτόν τον τομέα δεν θα μπορούσε να περιλάβει κανένας δήμους, Τοπική Αυτοδιοίκηση, Νομαρχιακή Αυτοδιοίκηση, αφού όλοι μας λέμε ότι μας ενδιαφέρει τι θα γίνει με τους κατοίκους μετά τους Ολυμπιακούς Αγώνες και αναθέτουμε αυτό να το καθορίσει η "Αθήνα 2004"; Αυτό λέει το σχέδιο νόμου. Και γιατί δηλαδή, όταν τέτοια πράγματα προβλέπονται από το σχέδιο νόμου, δεν είναι σωστό αυτό που λέμε εμείς ότι οι επενδυτές -να χρησιμοποιήσω και τον όρο- αυτοί που θα αυτοχρηματοδοτήσουν τα έργα, αυτοί θα καθορίσουν και τις χρήσεις για το μέλλον; Και γιατί να μην βγάλω και εγώ παραπέρα το συμπέρασμα ότι αυτό που ενδιαφέρει, σε τελική ανάλυση, είναι γραφεία, φαστφουντάδικα και οτιδήποτε άλλο αποφέρει γρήγορο και άμεσο κέρδος; Εσείς οι ίδιοι με το δικό σας σχέδιο νόμου τα λέτε αυτά τα πράγματα. 

Και όχι μόνον αυτό, αλλά η "Αθήνα 2004" θα καθορίσει και τους περιβαλλοντικούς χώρους. Και αυτή θα καθορίσει εάν ενδεχομένως χρειάζονται και περιβαλλοντικές μελέτες για κάποια πράγματα. 

Φυσικά, θα μου πείτε ότι υπάρχει το προεδρικό διάταγμα. Ασφαλώς. 'Οταν όμως έχει γίνει μία τέτοια προεργασία, δεν ξέρω ποιος Υπουργός ή ποίοι Υπουργοί και μάλιστα μπροστά στις πιεστικές ημερομηνίες, θα δεχθούν να μην υπογράψουν συγκεκριμένα προεδρικά διατάγματα. 

Το δεύτερο που ήθελα να σημειώσω είναι το εξής: Κατά τη γνώμη μου είναι πολύ πονηρή η διάταξη, πάλι στο άρθρο 1, που προβλέπει τη δημιουργία ειδικών ζωνών προστασίας και ελέγχου γύρω από τις οριοθετημένες κατά τα ανωτέρω περιοχές. 

Αυτό αφήνει διάπλατα παράθυρα ανοιχτά, πέρα από τα επτά φιλέτα να υπάρχουν και άλλα πράγματα αργότερα. Αυτά είχα να πω, όσον αφορά την πρώτη ενότητα. 

Στη δεύτερη ενότητα θα ήθελα να σημειώσω τα εξής: Πρώτα απ' όλα είναι αυτή η πρόθεση με την αναγκαστική απαλλοτρίωση, που με τον τρόπο που διατυπώνεται κατά την άποψή μας, ενδεχομένως να υπάρχει και θέμα συνταγματικότητας, με την έννοια ότι αφαιρεί το δικαίωμα από τα δικαστήρια να καθορίσουν αν είναι δημόσιας ωφελείας ή όχι, πολύ περισσότερο που σε πολλές περιπτώσεις οι κύριοι των συγκεκριμένων ακινήτων θα είναι ιδιώτες, όπως πολύ ξεκάθαρα βγαίνει από όλο το κείμενο του σχεδίου νόμου. 

Θα ήθελα επίσης, να επισημάνω αυτό το απαράδεκτο κατά τη γνώμη μας που γίνεται με το άρθρο 14, που αφορά την παραχώρηση αιγιαλού και παραλίας. Εδώ υπάρχει το εξής τρομακτικό. Η παραχώρηση αιγιαλού και παραλίας δεν ήταν μόνο για τις ανάγκες κατασκευής των έργων των Ολυμπιακών αγώνων. Στο εδάφιο 3 είναι σαφής η διατύπωση που λέει ότι τέτοια παραχώρηση και μάλιστα των προσχώσεων, μπορεί να γίνει σε τρίτους, σε ιδιώτες δηλαδή και μάλιστα, η πολιτεία να αναλαμβάνει την υποχρέωση να προστατέψει αυτές τις προσχώσεις από ενδεχόμενες ζημιές κλπ. Αυτά είναι πρωτοφανή πράγματα. Και βεβαίως, σε καμία περίπτωση δεν μπορούν να γίνουν δεκτά. 

Θα ήθελα τουλάχιστον τα ζητήματα αυτά των προσχώσεων, τα ζητήματα που ανέφερα πριν για τις μεταολυμπιακές χρήσεις, όπως και το θέμα του Σχοινιά, να τα δει η Κυβέρνηση με μεγαλύτερη προσοχή. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, με λύπη μου άκουσα συναδέλφους του ΠΑ.ΣΟ.Κ. να παρεξηγούν τις παρατηρήσεις μας και τις τοποθετήσεις μας και να λέμε ότι κάνουμε υπονόμευση. Εάν θέλαμε να υπονομεύσουμε, δεν θα είμαστε μέσα σ' αυτήν την Αίθουσα και δεν θα προσπαθούσαμε να διορθώσουμε κάποια πράγματα. 

Δηλαδή είναι υπονόμευση όταν παρατηρούμε ότι μετά την πρωτολογία μας μας ήρθαν δέκα σελίδες διορθωτικές, τις οποίες εμείς θα έπρεπε μέσα σε μια ώρα να τις διαβάσουμε και να δώσουμε απάντηση στην κυρία Υπουργό, χωρίς να έχουμε οκτώ-δέκα συμβούλους από πίσω; Είναι υπονόμευση όταν διαμαρτυρόμαστε ότι σήμερα το πρωί μας ήρθε ένας οκγωδέστατος φάκελος με πολεοδομικά και περιβαντολογικά στοιχεία, που αντικειμενικά δεν προλαβαίναμε να διαβάσουμε; Αυτό μου θυμίζει εποχές πολύ κακές και τη φράση "πας μη δικός μας, εχθρός του λαού". Αν είναι δυνατόν να ακούγονται τέτοια πράγματα μέσα σ' αυτήν την Αίθουσα! Αν είναι δυνατόν μέσα στη Βουλή να μην έχουν δικαίωμα όλοι να λένε τη γνώμη τους, όποια και αν είναι αυτή. 

Αυτό που συνέβη σήμερα με τις τροπολογίες και με το φάκελο που σας είπα ότι μας ήρθε το πρωί, αν αυτό δεν είναι βιαστικές διαδικασίες, τότε τι είναι; 

Στο κεφάλαιο Β', κύριε Πρόεδρε, μετά από καθυστέρηση είκοσι μηνών ήδη αρχίζουμε με τις κατεπείγουσες διαδικασίες. Αν είχε σπαταληθεί λιγότερος χρόνος σε παλινδρομήσεις επί του θέματος των χωροθετήσεων, με αποτέλεσμα να καταλήξουμε εν πολλοίς στις χωροθετήσεις του φακέλου ανάληψης. Αν είχε σπαταληθεί λιγότερος χρόνος για τις διελκυστίνδες, για το ποιος έχει και ποια αρμοδιότητα έχει, πιθανότατα δεν θα χρειάζονταν και εσπευσμένες συντμήσεις χρόνων. Φοβούμαστε ότι αυτό το εσπευσμένο μπορεί να δημιουργήσει λάθη και αδικίες. Πρώτες βέβαια στη σειρά των επισπεύσεων είναι οι απαλλοτριώσεις. 

Παρ' όλα αυτά όμως και παρ' όλες τις αντιρρήσεις μας, θεωρούμε υποχρέωσή μας να αναγνωρίσουμε το γεγονός ότι εν τέλει παρελήφθησαν τα εδάφια 2α και β. Η κυρία Υπουργός έκανε δεκτές -δεν ξέρω αν ήταν μόνο η τροπολογία η δική μας, θα μας το πει μετά- τις παρατηρήσεις και χαιρόμαστε που συμβάλαμε και εμείς σ' αυτό, γι' αυτό και ψηφίζουμε το άρθρο 6. 

'Ομως, κυρία Υπουργέ, εφόσον απαλείφθηκαν τα εδάφια α' και β' του άρθρου 6, πρέπει να δούμε και τις διατυπώσεις του άρθρου 3. Αν έχουμε καταλάβει καλά σε τι αναφέρεται το οικοδομήσιμο 60% της όλης έκτασης του Ολυμπιακού Χωριού, τότε στο σύνολο δηλαδή στο 100% περιλαμβάνεται και αυτή η δασική έκταση. 'Αρα, η διατύπωση της παραγράφου γ' του άρθρου 3... 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μου επιτρέπετε; 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Στα περιγράμματα που έχουν κατατεθεί τα οποία καθορίζουν τους χώρους που θα υποδεχθούν ολυμπιακές εγκαταστάσεις και πιο συγκεκριμένα στο Ολυμπιακό Χωριό, δεν υπάρχει δασική έκταση. Ούτως ή άλλως, δεν υπάρχει δασική έκταση. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Υπάρχει. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεν υπάρχει στο περίγραμμα. 

ΑΝΔΡΙΑΝΗ ΛΟΥΛΕ: Δεν με αφήσατε να ολοκληρώσω. Η διατύπωση της παραγράφου γ' του άρθρου 3 "ειδικά στο Ολυμπιακό Χωριό οι οικοδομήσιμοι χώροι δεν επιτρέπεται να υπερβαίνουν το 60% της συνολικής έκτασης", θα είναι έτσι ή όχι; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ναι. Το 40% είναι κοινόχρηστο. Ποιο είναι το πρόβλημα εδώ; 

ΑΝΔΡΙΑΝΗ ΛΟΥΛΕ: Κυρία Υπουργέ, αφού βγάλατε αυτά τα δύο εδάφια από το άρθρο 6, το άρθρο 3 πρέπει και αυτό να διορθωθεί. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Να κάνω μία διευκρίνιση. 

ΠΡΟΕΔΡΕΥΩΝ (Λουκάς Αποστολίδης): Κυρία Υπουργέ, να ολοκληρώσει καλύτερα η κ. Λουλέ, να μη γίνονται αυτές οι διακοπές και μετά να δώσετε μία απάντηση. 

Συνεχίστε, κυρία Λουλέ. 

ΑΝΔΡΙΑΝΗ ΛΟΥΛΕ: Στο άρθρο 4, παράγραφος 3 τονίσαμε ότι οι ακτές αποτελούν ευαίσθητα οικοσυστήματα και ως τέτοια πρέπει να αντιμετωπίζονται. Αυτό ισχύει και για το άρθρο 14 παράγραφος 1. Εδώ παραχωρείται το δικαίωμα χρήσης αιγιαλού, παραλίας, ακόμη και του πυθμένα σε όποιον αναλάβει την κατασκευή ολυμπιακών έργων, χωρίς περιορισμούς. Αυτό δεν ισχύει για όλες τις χρήσεις που γίνονται στις παραθαλάσσιες περιοχές. Θα μπορούσε τουλάχιστον να ισχύει μόνο για τα αναγκαία αθλητικά έργα. Πρόκειται για ακόμη μία αντιπεριβαλλοντική διάταξη που περιορίζει το δικαίωμα των πολιτών για ελεύθερη πρόσβαση στην παραλία. 

Κυρία Υπουργέ, εσάς σας τα λένε οι σύμβουλοί σας, αλλά εμείς δυστυχώς, δεν έχουμε κανέναν να μας πει αν αυτό που λέμε είναι σωστό ή όχι. Βλέπετε ποια είναι η ανισότητα που έχουμε εμείς σε σχέση με σας; Βέβαια, το ίδιο θα συνέβαινε εάν ήμασταν και εμείς Υπουργοί, αλλά θέλω να πω πόσο δύσκολο είναι για μας όταν μας δίνονται την τελευταία στιγμή κάποια πράγματα να διαβάσουμε και να απαντήσουμε, μέσα σε μία νύχτα. 

Μία παρατήρηση στα όσα είπατε για τη μαρίνα στον 'Αγιο Κοσμά. Το εν ισχύ διάταγμα για το Φλοίσβο, αν δεν κάνω λάθος, προβλέπει και καζίνο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Οχι. Εξαιρείται. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Οχι, δεν είναι έτσι, κυρία Λουλέ. 

ΑΝΔΡΙΑΝΗ ΛΟΥΛΕ: Εντάξει. 

Σας ρώτησα και εγώ για το Ελληνικό και δεν μου απαντήσατε. Θα παρακαλούσα πολύ να μου πείτε αν ο δήμαρχος άλλαξε άποψη σήμερα το απόγευμα και συμφωνεί με σας για τα όσα θα γίνουν εκεί. Διότι μέχρι το πρωί τουλάχιστον, όπως ξέρουμε και όπως ακούστηκε μέσα στην Αίθουσα, τόσο στον κ. Δημαρά, όσο και στον κ. Μεϊμαράκη, είπε ότι δεν συμφωνεί καθόλου με σας. Παρακαλώ πολύ θα ήθελα να δώσετε και σε μένα απάντηση για το Ελληνικό. 

Συνοψίζοντας, θέλω να πω ότι στο κεφάλαιο 1 -το λέω για να καταγραφεί στα Πρακτικά- θα ψηφίσουμε το άρθρο 5 εφόσον αλλάξουν τα δύο στοιχειώδη πράγματα που ζητήσαμε. Αν θέλετε, μπορώ να τα επαναλάβω, αν και πιστεύω ότι τα έχετε σημειώσει. 

Στο κεφάλαιο Β' ψηφίζουμε το άρθρο 6. Το λέω αυτό γιατί θέλω να είναι γνωστό τι ψηφίζει ο Συνασπισμός σε αυτά τα δύο κεφάλαια. Δυστυχώς, είναι πολύ λιγότερα αυτά που ψηφίζουμε, από αυτά που καταψηφίζουμε. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Βέβαια είναι λιγότερα δυστυχώς αυτά που ψηφίζουμε απ' αυτά που καταψηφίζουμε. Αυτό σημαίνει, κυρία Υπουργέ, ότι η μία από τις δύο βάρκες τουλάχιστον θα μπάσει νερό και θα βουλιάξει. Πολύ φοβάμαι ότι θα βουλιάξει και το παιδί του κ. Βενιζέλου, δηλαδή το νομοσχέδιο. 

Να πω δύο λόγια για τη χθεσινή φιέστα του κ. Σάμαραγκ. Είναι πράγματι θλιβερό που όχι μόνο δεν μας καλέσατε -και δεν μιλάω για εσάς προσωπικά, δεν ξέρω ποιοι το έκαναν, ποιοι έστειλαν τις προσκλήσεις- αλλά δεν είχαμε ιδέα γι' αυτό. Δεν καταλαβαίνω και εγώ πραγματικά για ποιο λόγο να είμαστε στην Επιτροπή Ολυμπιακών Αγώνων. Είναι εδώ και ο Υφυπουργός Αθλητισμού. Για ποιο λόγο να είμαστε αν δεν παίρνουμε μέρος σε τίποτα; Τότε καλύτερα να φύγει όλη η Αντιπολίτευση και να μείνετε μόνοι σας. Εσείς θα έχετε και τα γένια θα έχετε και τα χτένια. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Η κ. Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κυρία Υπουργέ, θέλω να μιλήσω για τα βασικά. Θα μπορούσατε με όλη την αντιπαράθεση που έχει γίνει με φορείς, να κινήσετε τη διαδικασία του άρθρου 14 του δασικού νόμου και να είχατε μία απάντηση σαφή αν είναι ή δεν είναι δασικό. Γράφετε "περιφερειακό δάσους". Είπα και χθες ότι αυτοί είναι όροι που δεν έχουν ξανακουσθεί. 

'Ενα πράγμα που πραγματικά πιστεύω ότι πρέπει να διορθωθεί στα πρώτα άρθρα είναι, ότι αφαιρείτε την κατηγορία των ξενοδοχείων των καζίνο και καλά κάνετε. Αλλά αυτό παίρνει μπάλα και εγκαταστάσεις που είναι χρήσιμες και νομίζω ότι πρέπει να τις προβλέψετε. Γιατί αφαιρείτε και τα γκολφ; Τι σας εμποδίζουν τα γκολφ; Συζητάμε αν πρέπει να βάλετε τα τσιμέντα των μαρινών και αφαιρείτε τα γκολφ; 

Σας είπα και στην επιτροπή ότι, αντί να λέμε ότι ισχύει το ΦΕΚ 166 τα άρθρα 3,4,8 και 9, που είναι περίεργες χρήσεις, καλύτερα να ονοματίζαμε τις χρήσεις. Δεν με ακούσατε. Τουλάχιστον τώρα διαγράψτε από όλα τα εδάφια τα γκολφ. Νομίζω ότι θα το δεχθούμε όλοι. 

Μου δώσατε το διάταγμα που υπεγράφη στις 29.9.93 που αφορά τις προβλέψεις, για τον 'Αγιο Κοσμά και τις παραλίες Ελληνικού και Γλυφάδας και πράγματι με αιφνιδιάσατε. Είχα αλλοιώτικη άποψη μέχρι τις 8 Σεπτέμβρη που υπηρετούσα το ΥΠΕΧΩΔΕ. 

Πιστεύω λοιπόν ότι πράγματι δεν έχει κανένας καταλάβει, ούτε εσείς. Ούτε και ο κ. Πυργιώτης, έχει καταλάβει, που αφιλοκερδώς προσφέρει δύο χρόνια. Και απορώ για ποιο λόγο κάθεται χωρίς να πληρώνεται δύο χρόνια και προσφέρει. Δεν πιστεύω να έχει όμως κάνει την σούμα συντελεστού και σούμα φόρτισης. Παίρνουμε πληροφορίες ότι 12,5% του θαλασσίου μετώπου αφορά σε επιβεβαρημένη αθλητική χρήση και 11% μόνο σε παραλία. Το υπόλοιπο είναι "φύση". Αυτό δεν μπορούμε να το δεχθούμε απο καταγγελία συλλόγων. Δεν θα είμαστε σοβαροί. 

Πρέπει αύριο να προκηρύξετε μία μελέτη που να μελετηθεί τελικά πως και πόσο φορτίζεται ολόκληρο το θαλάσιο μέτωπο. Επιλέξτε εσείς οι υπεύθυνοι της πολιτικής ηγεσίας με τους τεχνοκράτες σας, ποια θέλετε να είναι η φέρουσα περιβαλλοντικά και χωροταξικά ικανότητα του μετώπου. 'Ετσι μόνο μπορούμε να αντιμετωπίσουμε και το 2004 και το αύριό του. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κυρία Υπουργέ και κύριε Πρόεδρε, ακόμη μία φορά διαπίστωσα με λύπη και θλίψη ότι αυτή η περίφημη αυταρχική ιστορική φράση του Λουδοβίκου "το κράτος είμαι εγώ" έχει γίνει επί των ημερών μας "το κράτος είμαστε εμείς", δηλαδή, το κόμμα του ΠΑ.ΣΟ.Κ., δηλαδή, η μειοψηφία του ελληνικού λαού. Και γιατί τα λέω αυτά. 

Θα μου επιτρέψετε να σας πω πρώτα μία παρατήρηση που έχει να κάνει με εκείνα τα υπονοούμενα τα προσβλητικά, που διατύπωσε η κυρία Υπουργός στο πρόσωπό μου, όταν αναφέρθηκε σε μία συνεργάτιδά της, η οποία απρεπώς αντιμετώπισε τη λειτουργία του Κοινοβουλίου. 

Διαβάζω, κυρία Υπουργέ, απο τα χθεσινά Πρακτικά. Και από αυτά να πείτε τώρα, αν μπορείτε, πού ήταν η δική μου απρέπεια και αγένεια και ό,τι άλλο υπονοήσατε. 

"Εν κατακλείδι" -έλεγα χθες, κύριε Πρόεδρε- "θα καταψηφίσουμε το νομοσχέδιο επί της αρχής. Θα επιφυλαχθούμε στη συζήτηση επί των άρθρων και τη θέση μας θα την δείτε όταν έρθει η ώρα. Αν έχετε ένσταση, αντίρρηση, κυρία σύμβουλε" -κάποια κυρία είχε πεταχθεί από εκεί- "να την ακούσω στο Κοινοβούλιο." 'Ησασταν προεδρεύων εσείς χθες και ζήσατε το περιστατικό. Είπατε "Η Υπουργός Πολιτισμού έχει το λόγο για τριάντα λεπτά". Απευθύνομαι ξανά στην κυρία η οποία συνεχίζει λοιδορώντας και χαμογελώντας ειρωνικά -το παραδέχθηκε η κυρία Υπουργός πριν- να με προκαλεί. Και της λέω "όταν ομιλούν οι Βουλευτές και οι εισηγητές, πρέπει να είσθε σεμνή". Επεμβαίνει η κ. Παπαζώη και λέει "τι συνέβη;" Και της λέω "κυρία Παπαζώη, δεν έχει να κάνει με σας. Ξέρετε ότι σας εκτιμώ βαθύτατα." 

Παρακαλώ, κυρία Υπουργέ και κύριε Πρόεδρε, απ'αυτό το διάλογο πού βγαίνει η αγένεια και πως δίνει το δικαίωμα στην κυρία Υπουργό να αναφέρεται στο πρόσωπό μου με εκείνα τα υπονοούμενα πού διατύπωσε πριν; Αυτό είναι το προσωπικό παράπονο. 

Θα περάσω τώρα στο θέμα της ουσίας, γιατί η κυρία Υπουργός πριν, όταν μιλούσε, είπε ψέματα στη Βουλή. Και κοιτάξτε πως θα το αιτιολογήσω. Από τα χθεσινά Πρακτικά, από τη δική της ομιλία , σελίδα 189, όταν αναφέρεται ότι συναντήθηκε με τους δημάρχους λέει "Είχαμε μία κοινή συνεργασία στο Δήμο Καλλιθέας" -και εδώ ακριβώς θέλω να διευκρινίσω τι είπα πριν- "Νομίζω ότι ήταν μία πολύ εποικοδομητική συζήτηση. Δεν είναι κάτι που το λέω εγώ. Το είπαν και εκείνοι. Κατανόησαν πολύ συγκεκριμένα τι λέει το νομοσχέδιο. Υπήρξαν πολλές ερωτήσεις....". Στη σελίδα 146 λέει "είχα την ευκαιρία χθες να μιλήσω επί τέσσερις ώρες με όλους τους δημάρχους και της συμπολίτευσης και της αντιπολίτευσης των αντίστοιχων δήμων, Καλλιθέα.... και θα ήθελα να σας πληροφορήσω ότι ήταν σύμφωνοι με το νομοσχέδιο και τις χωροθετήσεις". 

Κύριε Πρόεδρε, το είπα πριν, σας το λέω και σήμερα. Μέχρι πριν ξεκινήσει η συνεδρίαση, από το πρωί σήμερα δεν έκανα τίποτε άλλο παρά να τρέχω να συναντήσω τους δημάρχους, που αναφέρει η κυρία Υπουργός. Και όλοι με μία λέξη μου είπαν "όχι, στη συνάντηση δεν συνεζητήθη το νομοσχέδιο, δεν συζητήσαμε γι'αυτό, δεν καταλάβαμε τίποτε και δεν συμφωνούμε με ό,τι έχει πει η κυρία Υπουργός". Ρωτώ λοιπόν "εγώ πού θα μάθω την αλήθεια;" 

Πηγαίνω παρακάτω σε μία άλλη παρατήρηση της κ. Παπαζώη και με θλίψη το λέω, γιατί την ξέρω πολλά χρόνια, που είπε "δεν είχε να κάνει καμία πρόταση ο κ.Δημαράς στην επιτροπή". Μα, δεν ντρέπομαι να πω ότι δεν είχα να κάνω καμία πρόταση, γιατί σας είπα ότι το νομοσχέδιο το φέρατε μέσα σε μία νύχτα. Και δεν είναι νομοσχέδιο, είναι νυκτοσχέδιο. Και δεν προλάβαμε να ξέρουμε τι γίνεται. 

Και για να μην ξεχνιόμαστε, θα σας πω αυτό που παρατήρησα, κυρία Παπαζώη. Παρατήρησα ότι, όπως και τώρα, έτσι και στην επιτροπή, κάθε φορά που ανέκυπτε ένα σοβαρό θέμα, γυρνάγατε να συμβουλευθείτε δέκα ανθρώπους, εξαιρετικούς, οι οποίοι γνωρίζουν και έχουν εμπειρία και ευτυχείτε να συνεργάζεσθε μαζί τους, για να πληροφορηθείτε. Για πέστε μου: Εγώ με ποιον θα μιλήσω; 

Και έρχομαι εδώ έκπληκτος, δύο λεπτά πριν ξεκινήσει η συνεδρίαση και μου φέρνετε κάποιες τροποποιήσεις κ.λπ. οι οποίες ουσιαστικά δεν αποτελούν τίποτε άλλο παρά πάλι ένα νομοσχέδιο. Θέλετε, λοιπόν, όλα αυτά εγώ να τα ξέρω. Ε, λοιπόν δεν ντρέπομαι να σας πω και είμαι περήφανος που το λέω, ότι δεν το ξέρω. 'Οπως ρώτησα και τους συναδέλφους στην επιτροπή "γνωρίζει κάποιος από σας αυτό το νομοσχέδιο;" Αν μου πει ότι γνωρίζει, θα παραιτηθώ τώρα. Και δεν μου απάντησε κανείς. Κανείς μας δεν ήξερε. Κανείς μας δεν ξέρει. 

'Οσον αφορά την τελευταία παρατήρηση γι'αυτήν τη συνάντηση που έγινε στο Ρέντη και είπατε ότι εσείς δεν πήρατε μέρος. Σας διαβεβαιώ ότι δεν διάβασα εφημερίδες, για να δω το θέμα που ανέκυψε, όπως εσείς μου είπατε, δεν προλαβαίνω πια να τις διαβάσω. Ανιχνεύοντας το θέμα της συνάντησής σας με τους δημάρχους, κατέληξα στο Δήμαρχο Ρέντη κ. Ιωακειμίδη, με τον οποίο μίλησα σήμερα για μισή ώρα. Και του λέω "τι έγινε;". Μου λέει "πριν δέκα μέρες έγινε εδώ μία συνάντηση. 'Ηταν η κ. Παπαζώη, ήταν ακροατής ο κ. Λαλιώτης και ομιλητής ένας επιχειρηματίας" -είπατε εσείς ότι ήταν ο κ. Κόκκαλης, εγώ δεν το ήξερα- "όπου είδαμε τον κ. Λαλιώτη να κάθεται να ακούει τον επιχειρηματία" -τον κ. Κόκκαλη, όπως εσείς είπατε- "για την ιδέα της Ολυμπιάδας του 2004". Εξ όσων γνωρίζω από τον αθλητισμό, κανένας επιχειρηματίας δεν ενδιαφέρεται για τον αθλητισμό και για το ολυμιακό ιδεώδες στην ουσία του. Πάντα ως επιχειρηματίας προτάσσει το κέρδος. 

Εάν λοιπόν έγινε αυτή η συνάντηση και δεν εκλήθη κανένας εκ των εκπροσώπων της Εθνικής Επιτροπής Ολυμπιακών Αγώνων σε μια τόσο σπουδαία συνάντηση, τότε λυπάμαι αλλά έχετε γράψει στα παλαιότερα των υποδημάτων σας την Εθνική Επιτροπή Ολυμπιακών Αγώνων. 

Με αυτές τις σκέψεις, κυρία Παπαζώη, εκτιμώ ότι ούτε και εσείς γνωρίζετε τι αναφέρει το νομοσχέδιο. Απλώς θέλετε να το διεκπεραιώσετε. Σας λέω, λοιπόν, για τελευταία φορά, ότι, αν δεν δούμε να αλλάζετε συμπεριφορά σε σχέση με το σύνολο των εκπροσώπων της Αντιπολίτευσης στην Εθνική Επιτροπή Ολυμπιακών Αγώνων, εμείς θα αποχωρήσουμε και από αυτήν. 

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ετέθη πολλές φορές το θέμα της Εθνικής Επιτροπής. Είχα την ευκαιρία να το εξηγήσω αναλυτικά στη Διαρκή Επιτροπή. Είπα ότι πριν καλέσω την Εθνική Επιτροπή ήθελα να έχουν ολοκληρωθεί δύο σημαντικά βήματα, αυτό του σημερινού νομοσχεδίου και το δεύτερο της συμφωνίας με την ΑΟΕ για το χρονοδιάγραμμα. Εδώ απαντώ σε θέματα που έθεσε ο κ.Μεϊμαράκης. Ετέθει θέμα καθυστερήσεων. Σας είπα ότι συμφωνημένο χρονοδιάγραμμα, όχι για τα ολυμπιακά έργα, μόνο αλλά για το σύνολο των παρεμβάσεων και δράσεων θα προκύψει την Παρασκευή το πρωϊ, όταν θα τελειώσει η συνάντηση της Συντονιστικής Επιτροπής της ΔΟΕ με το Αθήνα 2004. 

Από εκεί και πέρα επανέλαβα, ότι και εμείς ως προς το 2004 και η Συντονιστική Επιτροπή της ΔΟΕ που είναι υπεύθυνη από πλευράς ΔΟΕ, θα μπορούμε να ελέγχουμε τους χρόνους. 'Ομως, σε ό,τι αφορά στα έργα, είχα καταθέσει σε μια ενημερωτική συνάντηση της Διαρκούς Επιτροπής τα χρονοδιαγράμματα των έργων. Δεν αποτελούν δεσμεύσεις μας απέναντι στη ΔΟΕ, γιατί δεν ενδιαφέρει τη ΔΟΕ, πότε εμείς θα κάνουμε τις απαλλοτριώσεις. 'Ηταν το δικό μας χρονοδιάγραμμα το οποίο πιστά ακολουθούμε μέχρι στιγμής. Εξ'ού και η ανάγκη να ολοκληρωθεί το νομοσχέδιο μέχρι τέλους Μαϊου, γιατί μετά η Βουλή θα αρχίσει ξανά τον Ιούλιο. 

Ετέθη το θέμα του Ολυμπιακού Χωριού. Η κ. Λουλέ έθεσε τρία θέματα. Το ένα είναι τα βασικά, στο οποίο απαντήσαμε. Το δάσος, δεν είχε περιληφθεί ποτέ. Η μετακίνηση έγινε ακριβώς διότι η δημόσια έκταση ήταν δασική και δεν μπορούσε να γίνει οικιστική ανάπτυξη. Η περιοχή στην οποία γίνεται σήμερα το Ολυμπιακό Χωριό είναι μια εξαιρετικά υποβαθμισμένη περιοχή. Ευχαρίστως μόλις τελειώσουμε με το νομοσχέδιο να πάμε να δείτε την περιοχή. 'Εχει μπάζα και βοθρολύματα. 

Κυρία Λουλέ, αναφερθήκατε επίσης στο Πυργάκι. Το Πυργάκι έχει εξεταστεί, αλλά είναι ήδη αρκετά κτισμένο και οι χώροι οι οποίοι περισσεύουν δεν επαρκούν για να κτιστεί σε ενιαίο χώρο το Ολυμπιακό Χωριό. 'Εγινε επίσης αναφορά από διάφορους συναδέλφους στο θέμα του ΟΕΚ. Αυτό που προσθέσαμε σήμερα στο νομοσχέδιο για τα Νομικά Πρόσωπα Δημοσίου Δικαίου αναφέρεται εμμέσως στον ΟΕΚ. Το λέμε λίγο ευρύτερα, Νομικά Πρόσωπα Δημοσίου Δικαίου. 'Ηδη από την Παρασκευή έχοντάς τους ζητήσει συγκεκριμένα πράγματα, ξεκινάμε τις συζητήσεις με τον ΟΕΚ για να δούμε αν μπορούν να γίνουν εργατικές κατοικίες στη συγκεκριμένη περιοχή. 

Το επίπεδο των εργατικών κατοικιών αντιστοιχεί με το επίπεδο του Ολυμπιακού Χωριού, γιατί πρόκειται για μεσαίας τάξης κατασκευή. Θέλω να σας πω ότι η συγκεκριμένη περιοχή υποδείχθηκε από τον ΟΕΚ όταν χρειάστηκε να κάνουμε τη μετακίνηση του χωριού εξ αιτίας της δασικής περιοχής που ήταν δημόσια, Υποδείχθηκε ως περιοχή που ο ΟΕΚ είχε εξετάσει για να οικοδομήσει εργατικές κατοικίες. 

Βέβαια, δεν μπορώ να σας πω αν τελικά θα καταλήξουμε με τον ΟΕΚ, γιατί υπάρχουν θέματα λίγο πιο σύνθετα που οφείλουμε να τα εξετάσουμε. 'Ομως, πρέπει να σας πω ότι η επιλογή της συγκεκριμένης περιοχής έχει ως πρώτη προτεραιότητα τη χρησιμοποίηση του χώρου από τον ΟΕΚ. 

Τέθηκε το θέμα της χθεσινής "φιέστας" και το γεγονός ότι δεν εκλήθη η Εθνική Επιτροπή. Δεν καλούσε η Κυβέρνηση, ούτε η διϋπουργική επιτροπή και εγώ η ίδια δεν μπόρεσα να πάω εξ αιτίας της συζήτησης του νομοσχεδίου και ομολογώ με έκπληξη άκουσα τον κ. Μεϊμαράκη, με τον οποίο συνεννοούμαστε το πρωϊ αν θα προφθάσουμε να πάμε... 

ΕΥΑΓΓΕΛΟΣ ΜΕΪΜΑΡΑΚΗΣ: Σας ρώτησα αν θα πάτε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Συζητήσαμε αν προφθαίνουμε να πάμε και καταλήξαμε ότι, επειδή θα αρχίσει αμέσως το νομοσχέδιο, γι'αυτό δεν μπορούσαμε να πάμε. Πάντως η Κυβέρνηση δεν φέρει καμία ευθύνη για το ποιός κλήθηκε και το ποιος δεν κλήθηκε. Αν ο κ. Καραμανλής δεν πήγε, φαντάζομαι ότι οπωσδήποτε είχε κληθεί. Δεν το ξέρουμε, δεν έχουμε καμία σχέση με τις προσκλήσεις. 

ΕΥΑΓΓΕΛΟΣ ΜΕΪΜΑΡΑΚΗΣ: Εκλήθη και δεν πήγε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Και με σας το πρωί συζητούσα αν θα προφθάσουμε να πάμε. 

ΠΡΟΕΔΡΕΥΩΝ (Παναγιώτης Σγουρίδης): Κυρία Υπουργέ, μη κάνετε διάλογο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Για την Εθνική Επιτροπή θα ήθελα να διευκρινίσω το εξής: Επειδή την τελευταία ημέρα που βρίσκεται εδώ η Συντονιστική Επιτροπή της ΔΟΕ συνηθίζεται να γίνεται μία εκδήλωση εκ μέρους της οργανωτικής επιτροπής του Αθήνα 2004, προκειμένου να κληθεί η Εθνική Επιτροπή -έχει αναλάβει το ΥΠΠΟ την εκδήλωση και καλέσαμε την Εθνική Επιτροπή-. Θεωρώ υποχρέωσή μου η Εθνική Επιτροπή να συμμετέχει σε όλες τις διαδικασίες και θα αποδειχθεί αυτό σύντομα κύριε Δημαρά, και δεν θα χρειαστεί να αποχωρήσετε το Σεπτέμβριο, γιατί θα έχετε όλα τα δείγματα της καλύτερης δυνατής συμμετοχής σας στην Εθνική Eπιτροπή. 

Κύριε Δημαρά, δηλώσατε ότι δεν θα έλθετε. Την πρόσκληση την κάνω εγώ και πρέπει να σας πω ότι η Κυβέρνηση κάλεσε ολόκληρη την Εθνική Επιτροπή. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Επί της ουσίας της Εθνικής Επιτροπής να μας πείτε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Σας μίλησα και στη Διαρκή Επιτροπή και από εδώ και πέρα θα έχετε τις αποδείξεις της συμμετοχής σας. 

'Εβαλε ένα θέμα ο κ. Μεϊμαράκης για το σήμα και γιατί η διϋπουργική επιτροπή δεν ενημέρωσε την εθνική επιτροπή. Δεν γνωρίζει το νέο σήμα η διϋπουργική επιτροπή. 

'Οπως είπα, τους αγώνες τους κάνει το 2004 και δεν πρέπει να το ξεχνάμε. Υπάρχουν ρητές διαδικασίες για το τι οφείλει να κάνει. Το 2004 έκανε διαγωνισμό, υπάρχει μία επιτροπή άψογη που κρίνει και έχει καταλήξει στο σήμα. 'Ομως για να μη κάνουμε φιέστες προεκλογικά, κύριε Μεϊμαράκη, σε αντίθεση με αυτά που είπατε προηγουμένως, δεν παρουσιάζει το "Αθήνα 2004" τώρα, αλλά μετά τις εκλογές. 

Εγώ συζήτησα με τον πρόεδρο της οργανωτικής επιτροπής και του δήλωσα ότι δεν θέλω πριν από τις 13 Ιούνη, να παρουσιάσουμε στο σήμα. Αφήστε να περάσουν οι ευρωεκλογές. Θα ήταν βεβαίως για την κυβέρνηση μια πολύ καλή προεκλογική ευκαιρία. 

ΕΥΑΓΓΕΛΟΣ ΜΕΪΜΑΡΑΚΗΣ: Με ποιόν πρόεδρο του "Αθήνα 2004" ή της ΕΟΑ; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Με τον πρόεδρο του "Αθήνα 2004" για το νέο σήμα των Ολυμπιακών Αγώνων. Ασφαλώς σε αυτό αναφέρεστε. 

ΠΡΟΕΔΡΕΥΩΝ (Παναγιώτης Σγουρίδης): Μη κάνετε διάλογο. Πέστε αυτά που έχετε να πείτε, χωρίς διάλογο. Δεν χρειάζεται. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Αφήστε με να κουβεντιάσω, κύριε Πρόεδρε. 'Εχω διάθεση καλής συνεργασίας! 

ΠΡΟΕΔΡΕΥΩΝ (Παναγιώτης Σγουρίδης): Δεν το αμφισβητεί κανείς, αλλά αυτή η καλή διάθεση δεν οδηγεί πουθενά! 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα μου επιτρέψετε να το κρίνω εγώ αν οδηγεί κάπου. Εγώ πιστεύω, ότι οδηγεί -και πετύχαμε μέχρι στιγμής, σε αντίθεση με αυτό που είπε ο κ. Δημαράς- να ενσωματώσουμε πάρα πολλές από τις προτάσεις των συναδέλφων, ανεξαρτήτως κόμματος, κάτι το οποίο αναγνωρίστηκε και στη Διαρκή Επιτροπή κ.λπ. 'Εχω ένα διαφορετικό τρόπο και θα μου επιτρέψετε να τον εκφράσω! 'Εχω μία συναινετική αντιμετώπιση -αυτό πιστεύω ότι πρέπει να γίνεται γενικώς- και εκφράζω αυτήν την στάση μου και στη Βουλή. 

ΠΡΟΕΔΡΕΥΩΝ (Παναγιώτης Σγουρίδης): Επιτρέψτε μου να πω ότι μέσα από αυτόν το διάλογο δεν βλέπω να ενσωματώνετε τίποτα, κυρία Υπουργέ! Βλέπω ότι σε αυτά που λέτε εσείς υπάρχει απάντηση και ανταπάντηση! 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Νομίζω ότι με διακόπτετε αδίκως αυτήν τη στιγμή! 

Ρώτησε ο κ. Μεϊμαράκης -πράγμα το οποίο είναι φανερό ότι δεν έχει καμία σχέση με το συγκεκριμένο νομοσχέδιο- πόσο θα κοστίσουν οι αγώνες. Είπατε, κύριε Μεϊμαράκη, ποιος είναι ο προϋπολογισμός ενώ σας είναι γνωστό ότι διαδικασίες αυτοχρηματοδότησης, δεν μας επιτρέπουν να γνωρίζουμε από τώρα ποιος είναι ο προϋπολογισμός. Αυτήν τη στιγμή ισχύει αυτό που προβλεπόταν στο φάκελο, δηλαδή σε ό,τι αφορά συγκεκριμένα τα έργα, τα πενήντα δισεκατομμύρια (50.000.000.000) δραχμές θα δοθούν από την Κυβέρνηση, στα εκατόν εβδομήντα δισεκατομμύρια (170.000.000.000) δραχμές που είναι ο συνολικός προϋπολογισμός. Αφήστε να δούμε πώς θα πάνε τα θέματα της αυτοχρηματοδότησης και πιστεύω ότι θα σας ενημερώσουμε πολύ σύντομα και για τις προτάσεις που μας έχει κάνει ο χρηματοοικονομικός σύμβουλος, οι οποίες δεν έχουν ακόμη ολοκληρωθεί. 

Σε ό,τι αφορά το θέμα του Ελληνικού, που ετέθη πολλές φορές, ο κύριος δήμαρχος στη συνάντηση της Δευτέρας αναφέρθηκε μόνο στο μπέϊζμπολ και στο σόφτμπολ και στη δήλωσή μου -την οποία δεν έχω κανένα πρόβλημα να επαναλάβω από το Βήμα αυτής της Βουλής- ότι θέλουμε ο χώρος του Ελληνικού, το 2004 να μην είναι ένα πρώην αεροδρόμιο και να έχει αποκατασταθεί σύμφωνα με το σχέδιο που προβλέπεται από το Υ.ΠΕ.ΧΩ.Δ.Ε και που όπως ξέρετε έχει εκπονηθεί από το ΕΜΠ από τον κ. Βασενχόφεν. 

Αυτήν τη δήλωση έκανα και την ξανακάνω και θεωρώ ότι σε αυτήν τη δήλωσή μου θα έχω την υποστήριξη όλων των κομμάτων της Βουλής. Είναι ένας πολύ σημαντικός χώρος, ένας χώρος ο οποίος προβλέπεται πραγματικά να αποδοθεί στο κοινωνικό σύνολο. Θα ήταν έγκλημα από μέρους μας να μην τον έχουμε έτοιμο για το 2004. Αυτή είναι απόφαση της Κυβέρνησης, του Πρωθυπουργού, απόφαση του Υ.ΠΕ.ΧΩ.Δ.Ε. Από εκεί και πέρα, με τον κύριο δήμαρχο συζητήσαμε μόνο το θέμα της εγκατάστασης του μπέϊζμπολ και του σόφτμπολ στο χώρο της πρώην Αμερικάνικης Βάσης του Ελληνικού. Και έκανα σαφές στον κύριο δήμαρχο, ότι δεν έχει να ανησυχεί για τίποτα γιατί πρόκειται για προσωρινές εγκαταστάσεις, διότι και τα δύο αθλήματα, όπως ξέρετε, δεν αφορούν τη χώρα μας, γι'αυτό και τα μεταφέραμε από το Φαληρικό 'Ορμο σε αυτόν το χώρο, για τον οποίο έχουμε μία κατ'αρχήν θετική συνεννόηση με τη ΔΟΕ και τις ομοσπονδίες. Πρόκειται, λοιπόν, για προσωρινές εγκαταστάσεις. Με αυτόν τον τρόπο διευκρινίζεται το θέμα του Ελληνικού, το οποίο πολλαπλά ετέθη από διάφορους συναδέλφους. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, σας παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Κύρια Παπαδημητρίου, σας παρακαλώ, δεν σας δίνω το λόγο! Να τα πείτε στον Κοινοβουλευτικό σας Εκπρόσωπο, να ρωτήσει και να απαντήσει. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μην είστε τόσο αυστηρός, κύριε Πρόεδρε! 

ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κυρία Υπουργέ. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Να απαντήσω στον κ. Αγγουράκη, ο οποίος έθεσε μερικά θέματα, αλλά τα οποία νομίζω ότι έχουν απαντηθεί πολύ σαφώς. 

Το ότι το "Αθήνα 2004" προετοιμάζει και προτείνει, δεν σημαίνει ότι καταργούνται οι διαδικασίες, στις οποίες ήδη έχω αναφερθεί. 'Ολοι το έχουν αναγνωρίσει, μεταξύ των άλλων και το επιστημονικό συμβούλιο, ότι πραγματικά πρόκειται για διαδικασίες πολύ πιο σοβαρές και έγκυρες από αυτές που προβλέπονται σήμερα για αντίστοιχα έργα. Προτείνει το "Αθήνα 2004", το Υ.ΠΕ.ΧΩ.Δ.Ε και άλλα συναρμόδια Υπουργεία προετοιμάζουν το προεδρικό διάταγμα, το οποίο ελέγχεται από το Συμβούλιο της Επικρατείας πριν υπογραφεί από τον Πρόεδρο της Δημοκρατίας. 

Τίποτα σοβαρότερο δεν θα μπορούσαμε να κάνουμε. Δεν έχει σημασία ποιος προετοιμάζει μία πρόταση. 

Για τον Ιππόδρομο θέλω να κάνω επίσης κάποιες διευκρινίσεις γιατί τέθηκε και σχετίζεται και με όλη αυτή τη συζήτηση περί των δημάρχων. Θα ήθελα να κάνω το εξής σαφές κυρίες και κύριοι συνάδελφοι, στον Ιππόδρομο ο χώρος στον οποίο πραγματικά τοποθετούνται κτίρια αποτελεί το 25% της έκτασης. Η πραγματική κάλυψη, δηλαδή, είναι το 25% της συνολικής επιφάνειας. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δηλαδή, προσμετρώμενα στο συντελεστή ή ουσία; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Και θα σας εξηγήσω τι εννοώ με αυτό. Κάτω από τα κυρίως κτίρια θα χρειαστούμε χώρους parking οι οποίοι όμως θα διαμορφωθούν -αυτός είναι ο σχεδιασμός-σαν κοινόχρηστοι χώροι, πλατείες κλπ. Προκύπτει λοιπόν ότι έχουμε κάλυψη 25% για τα τέσσερα pavillions αφαιρέσαμε ήδη το ένα από τα πέντε που προβλέπονταν στον χώρο και ήταν το μέγιστο που πετύχαμε αυτήν τη στιγμή, συνεχίζουμε όμως, να δίνουμε τη μάχη με τις διεθνείς ομοσπονδίες μήπως καταφέρουμε και κάποια άλλα αθλήματα να τα αφαιρέσουμε από τον Ιππόδρομο. Δεν μπορούμε όμως να υποσχεθούμε κάτι τέτοιο αυτήν τη στιγμή- και γι' αυτό χρειαζόμαστε ως συντελεστή δόμησης 0,5- Γιατί ίσως ξέρετε -και αυτό έγινε την παραμονή που είμαστε στις πέντε υποφήφιες πόλεις από τις οποίες θα επιλέγονταν η μία για να αναλάβει τους Ολυμπιακούς Αγώνες-συμφωνήθηκε να υπάρχει ένα μεγάλο κλειστό γήπεδο για βόλεϊ δεκαπέντε χιλιάδων θέσεων και αυτό μας υποχρεώνει να φτάσουμε σε ένα πολύ μεγάλο ύψος που θέλουμε να μειώσουμε υποβιβάζοντας κατά το δυνατόν τη στάθμη των κτιρίων όμως... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Τα σαράντα μέτρα ήταν εκεί; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Είναι είκοσι πέντε μέτρα τα οποία έχουμε σκοπό να υποβιβάσουμε κατά το δυνατόν. 

Αυτό, λοιπόν, τον μεγάλο χώρο, τον οποίο μεταολυμπιακά δεν θα κρατήσουμε ως αθλητική εγκατάσταση είναι φυσικό να τον εκμεταλλευτούμε ως συνεδριακό κέντρο και εκθεσιακό χώρο. Γι' αυτό προκειμένου να αξιοποιήσουμε το συγκεκριμένο ύψος έχει προβλεφθεί ο συντελεστής δόμησης στο 0,5. Νομίζω ότι τουλάχιστον εσείς κ. Παπαδημητρίου με καταλάβατε. 

Σε ό,τι αφορά όμως το χώρο που θα καλύψουμε επί του εδάφους και που δεν θα είναι κοινόχρηστος αυτό αφορά το 25%. Είναι η καλύτερη διάταξη που μπορέσαμε να κάνουμε μέχρι στιγμής. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δηλαδή είναι δυόροφο. 

ΑΝΔΡΙΑΝΗ ΛΟΥΛΕ: Να καταλάβουμε κι εμείς, κυρία Υπουργέ. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε μου επιτρέπετε να διακόψω για λίγο για να μπορέσουμε να κάνουμε και τη δουλειά μας; Να το διασφαλίσει η κυρία Υπουργός verbatin. 

ΠΡΟΕΔΡΕΥΩΝ (Παναγιώτης Σγουρίδης): Πείτε το στον Κοινοβουλευτικό σας Εκπρόσωπο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Να απαντήσω, κυρία Παπαδημητρίου. 

Δεν μπορούμε να το διασφαλίσουμε, δεν έχουμε τα τελικά σχέδια. Σας λέω ποιος είναι ο σχεδιασμός μας. 

Να συνεχίσω. Σε ό,τι αφορά το θέμα της μαραθώνιας διαδρομής που ετέθη και από τον κ. Λιάνη θα ήθελα να σας πω το εξής. Εδώ μιλάμε μόνο για τις ολυμπιακές εγκαταστάσεις και από τη μαραθώνια διαδρομή ολυμπιακή εγκατάσταση είναι μόνο η αρχή της και όχι η ίδια η διαδρομή. 'Ομως το ΥΠΕΧΩΔΕ επεξεργάζεται συνολικό πρόγραμμα αναβάθμισης όλης της διαδρομής. Αυτό όμως δεν μπορεί να αναφερθεί στο νομοσχέδιο για τα ολυμπιακά έργα. 

Θα ήθελα επίσης να πω κυρίες και κύριοι συνάδελφοι, ότι αναφερθήκατε και είπατε ότι καταλαμβάνουμε χώρους με ολυμπιακές εγκαταστάσεις, οι οποίοι είναι αναβαθμισμένοι. Θα ήθελα να σας θυμίσω ότι γνωρίζετε, ποια είναι η κατάσταση σήμερα της παραλιακής ζώνης. 

Δε νομίζω ότι υποβαθμίζονται περιοχές, αντίθετα είναι σίγουρο ότι θα αναβαθμισθούν. Και έτσι δικαιολογείται, κύριε Μεϊμαράκη, το γεγονός ότι ο Δήμαρχος του παλαιού Φαλήρου αναφέρθηκε στην ανάγκη εγκατάστασης ενός αθλητικού κέντρου, όπως και ο Δήμαρχος Αλίμου κλπ. Διότι όλοι κατανοούν ότι γύρω από αυτά τα αθλητικά κέντρα, με τον τρόπο μάλιστα που πρόκειται να κατασκευασθούν αυτά, οι περιοχές που θα τα φιλοξενήσουν θα αναβαθμιστούν. 

'Εχουν μείνει αρκετά στα οποία ίσως δεν έχω απαντήσει, αλλά να μην εκνευρίζω περισσότερο τον Πρόεδρο. 

ΠΡΟΕΔΡΕΥΩΝ (Παναγιώτης Σγουρίδης): Δεν εκνευρίζομαι, κυρία Παπαζώη, αλλά θα πρέπει αυτά που έχουμε να πούμε, να τα λέμε μέσα σ'αυτό το χρόνο που έχουμε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα ήθελα να ολοκληρώσω αυτά που είπα με πραγματικά σημειακές παρεμβάσεις στο κείμενο. 

Στο άρθρο 1 στην παράγραφο 2 εκεί που λέει "στη σημερινή θέση του Ιπποδρόμου" σβήνουμε τη λέξη "σημερινή" και μένει "στη θέση του Ιπποδρόμου". 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Να μας πείτε για το γκόλφ. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα σας πω και για το γκολφ. 

Στο άρθρο 7 στο δεύτερο εδάφιο, που λέει "κατά την ελεύθερη των αποδείξεων", έχει ξεχασθεί η λέξη "εκτίμηση". Επομένως, γίνεται "κατά την ελεύθερη εκτίμηση". 

Στο άρθρο 3, παράγραφος 4 στο τέταρτο εδάφιο αλλάζουμε τη φράση -ήταν υπόδειξη της κ. Παπαδημητρίου- "αναγκαία τεχνικά στοιχεία" με το "αναγκαίες τεχνικές μελέτες". Είναι σωστό, δεν υπάρχει καμία αμφιβολία γι'αυτό. 

Στο άρθρο 14 παράγραφος 3, στο πρώτο εδάφιο, πριν από τη λέξη "εκμισθούμενων" μπαίνουν οι λέξεις "παραχωρούμενων ή". Επομένως, γίνεται "παραχωρούμενων ή εκμισθούμενων". 

Στο άρθρο 4 παράγραφος 1 δεύτερο εδάφιο, μετά "των άλλων εταιρειών" να προστεθεί "ή νομικών προσώπων δημοσίου δικαίου". Με σχετική αρμοδιότητα, αναφερόμαστε στον ΟΕΚ. 

Επειδή δεν έχει απολύτως εξετασθεί στο άρθρο 13 το δεύτερο εδάφιο που μιλάει για ατέλεια στην παραχώρηση εκτάσεων από την εταιρεία "Αθήνα 2004" στην καινούρια κατασκευαστική εταιρεία -ίσως χρειάζεται μία περαιτέρω εξέταση αυτό το θέμα- διαγράφεται το σχετικό εδάφιο. Αφορά την ατέλεια της παραχώρησης εκτάσεων που πιθανόν να έχει προφθάσει να αγοράσει το "Αθήνα 2004" στην καινούρια κατασκευαστική εταιρεία. Επειδή μόλις τελειώσει ο νόμος, θα ξεκινήσουμε τις διαδικασίες απαλλοτρίωσης είναι πιθανόν να βρισκόμαστε σε κάποια ενδιάμεση φάση όπου δεν θα έχει συσταθεί ακόμη η κατασκευαστική εταιρεία και τις απαλλοτριώσεις θα τις προχωρήσει το "Αθήνα 2004". 

ΠΡΟΕΔΡΕΥΩΝ (Παναγιώτης Σγουρίδης): Τις παρατηρήσεις αυτές και τις διορθώσεις να τις γράψουν οι σύμβουλοί σας σε μία σελίδα και να κατατεθούν στα Πρακτικά. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Το θέμα του γκολφ που είπατε αφορά πρακτικά μόνο το Μαρκόπουλο. Δεν έχουμε καμία αντίρρηση να διαγραφεί ως απαράδεκτη χρήση το γκολφ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Οι διατάξεις οι οποίες υπάρχουν στο δεύτερο κεφάλαιο, και αναφέρομαι στα άρθρα 6 έως 14, είναι διατάξεις, οι οποίες έρχονται να ανατρέψουν βασικούς νόμους που ίσχυαν μέχρι σήμερα, νόμοι οι οποίοι απέβλεπαν σε μία στοιχειώδη προστασία των πολιτών. 

Πρόκειται ουσιαστικά για διατάξεις, οι οποίες είναι εναρμονισμένες και θέλουν να διευκολύνουν αυτήν τη βασική επιδίωξη του νομοσχεδίου, δηλαδή, στο πώς θα παραδοθούν όσο είναι δυνατόν πιο γρήγορα και μάλιστα με το μικρότερο δυνατό αντάλλαγμα το φιλέτο των περιοχών της Αθήνας στις κερδοσκοπικές επιδιώξεις του μεγάλου κεφαλαίου. Εδώ έχουμε πλέον να κάνουμε με πρωτοφανείς και προκλητικές διατάξεις. 

Θα ξεκινήσω με συγκεκριμένες παρατηρήσεις. 'Εχουμε να κάνουμε με μία διάταξη στο άρθρο 6, η οποία έρχεται σε αντίθεση με το Σύνταγμα. Η αναγκαστική απαλλοτρίωση πρέπει να αποδεικνύεται ότι γίνεται για δημόσια ωφέλεια και τα δικαστήρια, με τους ισχύοντες νόμους, όφειλαν να διερευνούν αυτήν την προϋπόθεση. 'Ερχεσθε τώρα με την παράγραφο 1 του άρθρου 6 και λέτε ότι απαλλοτρίωση που έγινε για τους Ολυμπιακούς Αγώνες θεωρείται δημόσιας ωφέλειας. Συνεπώς, στερείτe από τα διακστήρια το δικαίωμα να ελέγξουν. 

Συνεχίζω παρακάτω, στην ίδια παράγραφο. Ποιος επιβαρύνεται με την καταβολή της αποζημίωσης; Η απαλλοτρίωση μπορεί να γίνει σύμφωνα με το άρθρο υπέρ του δημοσίου, υπέρ των Νομικών Προσώπων Δημοσίου Δικαίου, Ιδιωτικού Δικαίου, υπέρ ιδιωτών. Ποιος θα επιβαρυνθεί με την αποζημίωση; Τι μας λέει το σχετικό άρθρο; Βαρύνεται με δαπάνη του υπέρ ου η απαλλοτρίωση ή άλλως του αναφερομένου στην πράξη κήρυξης προσώπου. Τι σημαίνει αυτό το πράγμα; 'Οτι μπορεί να γίνει απαλλοτρίωση, για να δοθεί στον α' ιδιώτη, αλλά υπόχρεoς για την πληρωμή της αποζημίωσης να είναι το δημόσιο. 

Εάν δεν εννοείτε αυτό, κυρία Υπουργέ, αν δεν είναι αυτή η πρόθεσή σας, τότε θα πρέπει να απαλείψετε τις τελευταίες λέξεις από τη φράση "ή άλλως του αναφερομένου στην πράξη κήρυξης προσώπου". Εδώ έχουμε να κάνουμε με πρωτοφανή πράγματα. Θα απαλλοτριώνουμε, για να το πάρει ο α' ιδιώτης και θα το επιβαρυνθεί ο ελληνικός λαός. Θα αποζημιώσει τις απαλλοτριώσεις που γίνονται ο ελληνικός λαός, για να παραδοθούν δωρεάν σε ιδιώτες. Που θα το πάτε, τέλος πάντων; Και φυσικά δεν είναι το μοναδικό. 'Εχουμε να κάνουμε με μία σειρά τέτοιων διατάξεων στη συνέχεια. 

Βέβαια, πήρατε πίσω τις διατάξεις για τα δάση, κάτω από την κατακραυγή και κάτω από την προφανή αντισυνταγματικότητα που διαπνέονταν αυτές οι διατάξεις. 

Παρακάτω έχουμε και το άλλο. Η απαλλοτρίωση θεωρείται ότι εκπλήρωσε το σκοπό της με τη χρησιμοποίηση κατά τους Ολυμπιακούς Αγώνες. 'Αρα, μπορούν να γίνουν οι μεταβιβάσεις μετά. 

'Ερχομαι στη σύντμηση των προθεσμιών. Oι προθεσμίες συντέμνονται κατά τέτοιον τρόπο που θα δούμε περιπτώσεις να χάνονται βασικά δικαιώματα ή εν πάση περιπτώσει, να συμπιέζονται σε τόσο σφιχτά χρονικά πλαίσια, που να καθιστούν τα δικαιώματα ανενεργά και εν πάση περιπτώσει από ουσιαστική πλευρά να μην μπορούν να ασκηθούν. Αναφέρομαι στις αιτήσεις ακυρώσεων, στις προθεσμίες που βάζετε. Δίνετε μάλιστα -κι εδώ είναι κάτι το πρωτοφανές- και αναδρομική εφαρμογή στις διατάξεις για τις απαλλοτριώσεις, που έχουν γίνει μέχρι σήμερα. Είναι η τελευταία παράγραφος από το άρθρο 6. 

'Αρθρο 7, σύντμηση προθεσμιών. Εδώ θα δούμε περιπτώσεις καθαρά ανθρώπων που θα μάθουν εκ των υστέρων, ενδεχομένως και μετά από χρόνια, ότι οι περιουσίες τους, οι ιδιοκτησίες τους έχουν απαλλοτριωθεί, χωρίς να μπορέσουν να ασκήσουν στοιχειώδη δικαιώματα. Τι είναι όλη αυτή η σύντμηση των προθεσμιών εδώ πέρα; 

ΠΡΟΕΔΡΕΥΩΝ (Παναγιώτης Σγουρίδης): Αν ήταν σύμφωνα με το ισχύον δίκαιο, θα ψηφίζαμε νόμο; Δεν θα ψηφίζαμε νόμο, θα πήγαινε με το ισχύον δίκαιο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, θα το πω καθαρά. Αυτές οι διατάξεις οι οποίες προβλέπονται στο άρθρο 6, μας φέρνουν καθαρά στο νου μας εικόνες από γουέστερν, τότε που βλέπαμε τους μεγαλοϊδιοκτήτες να πληρώνουν κάποιους για να καταπατήσουν τις μικρές ιδιοκτησίες, μόνο που εδώ, στη προκειμένη περίπτωση δεν γίνεται με καουμπόηδες, αλλά γίνεται με τις διατάξεις που περιέχονται στο ισχύον νομοσχέδιο. 

Nα πούμε και τα παρακάτω; Θεματογράφηση και αναγνώριση δικαιούχων. Δεν χρειάζονται -λέει- σχεδιαγράμματα, ούτε κτηματολογικός πίνακας, αν έχουν συνταχθεί επιμελώς. Ποιος θα βρει αν έχουν συνταχθεί επιμελώς; Ποιος το κρίνει τέλος πάντων; 

Το άρθρο 9 αναφέρεται στη δικαστική δαπάνη. Για να εξυπηρετήσουμε τα μεγάλα συμφέροντα, να εξυπηρετήσουμε αυτούς για τους οποίους παραδίνονται εκτάσεις, μειώνονται οι δικαστικές δαπάνες. 

Πάμε στο άρθρο 11, το οποίο προβλέπει πραγματικά προκλητικές διατάξεις. Δηλαδή, να παραχωρούνται δημόσιες εκτάσεις, εκτάσεις των ΟΤΑ, των Νομικών Προσώπων Δημοσίου Δικαίου σε ιδιώτες χωρίς αποζημίωση. Γιατί χωρίς αποζημίωση; Ακόμη μπορεί να κάνουν προσωρινή χρήση ακινήτων και ιδιωτικών εκτάσεων. 

Με ποιες προϋποθέσεις; Με μια αποζημίωση που θα καθορίζεται από τα δικαστήρια, με μια απόφαση που θα είναι άμεσα εκτελεστή, μπορούν να λυθούν μισθώσεις, δηλαδή, δικαιώματα τα οποία τρίτοι μπορούν να έχουν στα ακίνητα και να γίνει αποβολή τους μέσα σε τρεις μήνες. Νοίκιασε κάποιος ένα ακίνητο, πήγε έκανε μια εγκατάσταση, ενδεχομένως ξόδεψε και κάποια εκατομμύρια δραχμές και πάτε και τον βγάζετε μετά από μια τρίμηνη προειδοποίηση έξω και με τι αποζημίωση; Τα έξι μηνιαία μισθώματα. 

Ουσιαστικά τι σημαίνουν αυτές οι διατάξεις; 'Οτι αυτό το οποίο λέγεται και στο Σύνταγμα και διατυμπανίζεται σε όλους τους τόνους, ότι η ατομική ιδιοκτησία είναι απαραβίαστη, ουσιαστικά εδώ έρχεσθε και το αναιρείτε, αναιρείτε αυτές τις διατάξεις, μόνο που τις αναιρείτε γι' αυτούς τους μικρούς... 

ΠΡΟΕΔΡΕΥΩΝ (Παναγιώτης Σγουρίδης): Koμμουνισμό φέρνουμε. Και διαμαρτύρεσθε. 

ΑΧΙΛΛΕΥΣ ΚΑΝΤΑΡΤΖΗΣ: ... οι οποίοι θα υποστούν όλα αυτά και θα εξυπηρετηθούν τα συμφέροντα των μεγάλων επιχειρηματιών που έχουν βάλει στο μάτι αυτές τις εκτάσεις. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Να σας εξηγήσω. 

ΠΡΟΕΔΡΕΥΩΝ (Παναγιώτης Σγουρίδης): 'Οχι, θα πάρετε το λόγο μετά. Θα μιλήσει και ο κ. Μεϊμαράκης και θα πάρετε το λόγο μετά. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Πού έχει ακουστεί να μη δίνετε το λόγο σε Υπουργό; 

ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε, δεν έχετε δικαίωμα σύμφωνα με τον Κανονισμό. 

Ορίστε, κύριε Κανταρτζή, συνεχίστε παρακαλώ. 

ΑΧΙΛΛΕΥΣ ΚΑΝΤΑΡΤΖΗΣ: 'Αρθρο 13, μεταβιβάσεις ακινήτων, ξανά ατέλειες, ξανά μειωμένες εισφορές, ξανά όλα αυτά και γιατί; Για να εξυπηρετηθούν ακριβώς τα ίδια μεγάλα συμφέροντα. 

'Αρθρο 14, παραχώρησης χρήσης αιγιαλού. Παραδίνονται οι παραλίες, παραδίνεται ο αιγιαλός στις ιδιωτικές εταιρείες για να κάνουν χρήση. Και για να καλυφθεί εδώ, βάζει στο τέλος της παραγράφου 1 το ότι η κατά τα ανωτέρω παραχώρηση του δικαιώματος δεν πρέπει να εμποδίζει την ελεύθερη πρόσβαση των πολιτών στη θάλασσα. 

Μα, ποιον κοροϊδεύουμε τώρα, όταν έρχεσθε με την επόμενη παράγραφο και λέτε ότι αν παρεμποδίζεται με τον οποιονδήποτε τρόπο η χρήση, τότε μπορεί να προβλεφθεί και να εκδοθούν ακόμα και διοικητικές αποφάσεις με τις οποίες θα εμποδίζονται. 

Δηλαδή, αν θα πάει κάποιος να κάνει μπάνιο στην παραλία και εμποδίζεται ο ξενοδόχος ή δεν ξέρω τι άλλο θα υπάρχει εκεί, με διοικητικές αποφάσεις, με διοικητικές πράξεις του στερούμε αυτό το δικαίωμα. Το βάζετε από τη μια μεριά για να εκτονώσουμε τις αντιδράσεις, αλλά την ίδια στιγμή στην επόμενη παράγραφο έρχεσθε και το αναιρείτε. 

Επαναλαμβάνω ότι είναι διατάξεις οι οποίες εναρμονίζονται με τη βασική επιδίωξη του νομοσχεδίου, είναι διατάξεις πραγματικά προκλητικές, που μόνο προβλήματα θα δημιουργήσουν για πολύ κόσμο, προκειμένου να εξυπηρετηθούν τα συμφέροντα αυτών των επιχειρηματιών, που θελουν να κάνουν επιχειρήσεις, που θα θέλουν να αντλήσουν νέα κέρδη μέσα από τους Ολυμπιακούς Αγώνες ή με αφορμή τους Ολυμπιακούς Αγώνες. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κατ' αρχήν αυτά που λέει ο συνάδελφος από το ΚΚΕ, εν μέρει σας τα είπα και εγώ, κυρία Υπουργέ και δεν είδα να αντιδράτε. Σας είπα για τις απαλλοτριώσεις, αλλά θα αναφερθώ σε λίγο σ' αυτές. 

Θα αναφερθώ στην πορεία, την οποία εσείς ακολουθήσατε κατά τη διάρκεια της ομιλίας σας. Κατ' αρχήν σας είπα πόσο κοστίζει το νομοσχέδιο και μου είπατε ότι δεν κοστίζει. Φαίνεται ότι δεν το διαβάσατε. Το ίδιο νομοσχέδιο δεν έχουμε; Πηγαίνετε σας παρακαλώ στη σελίδα 64, κυρία Υπουργέ. Εκεί είναι η έκθεση του Γενικού Λογιστηρίου του Κράτους. Μήπως διαβάζω εγώ άλλο νομοσχέδιο; 

Αναφέρει λοιπόν:"Επί του κρατικού προϋπολογισμού, ακαθόριστη δαπάνη από την επέκταση και κατασκευή αθλητικών εγκαταστάσεων, την εκτέλεση έργων εξωτερικής υποδομής, την καταβολή αποζημίωσης και αναγκαστική απαλλοτρίωση, την καταβολή της δικαστικής δαπάνης, την καταβολή αμοιβής και εξόδων, την καταβολή του μετοχικού κεφαλαίου, ενδεχόμενη δαπάνη ακαθόριστη από καταβολή εξόδων και αμοιβών σε μηχανικούς, απώλεια εσόδων ακαθόριστη από τη μη έκδοση οικοδομικών αδειών, θέσπιση φορολογικών απαλλαγών". Μήπως αυτά δεν τα είδατε, κυρία Υπουργέ; 

Μετά επί της δημόσιας περιουσίας, μετά επί του προϋπολογισμού της Οργανωτικής Επιτροπής Ολυμπιακών Αγώνων, άλλη μια σελίδα. Μετά δαπάνη ακαθόριστη, μετά από τη δικαστική δαπάνη κ.λπ. Δηλαδή, εγώ άλλο νομοσχέδιο σας διάβαζα; 

Κύριε Πρόεδρε, νομοθετούμε μονίμως και σταθερώς, αλλά δεν περίμενα τέτοιο θράσος από την Κυβέρνηση, χωρίς να έχουμε την έκθεση του Γενικού Λογιστηρίου να μας λέει στο περίπου πόσο κοστίζει το κάθε νομοσχέδιο. Θεωρώ απαράδεκτο πια να συνεχίζεται αυτό έστω και στο περίπου. 

Καλείται, λοιπόν, η κυρία Υπουργός να απαντήσει στο περίπου αυτές οι διατάξεις πόσο κοστίζουν. Κι αν έχει άλλο νομοσχέδιο η κυρία Υπουργός και δεν το ξέρουμε, να μας το πει να το γνωρίσουμε. 

Δεύτερον, κυρία Υπουργέ, σας είπα σχετικά με τις απαλλοτριώσεις αλλά φαίνεται ότι δεν το καταλάβατε. 

Κύριε Πρόεδρε, το έθεσα και στο Προεδρείο και παρακαλώ μια απάντηση από το Προεδρείο, την οποία δεν πήρα. 

Η Επιστημονική Επιτροπή της Βουλής σταματάει στο κεφάλαιο Α'. Στο κεφάλαιο Β' όμως τέθηκαν θέματα κίνησης στα όρια της συνταγματικότητας των διατάξεων και από πλευράς Νέας Δημοκρατίας και από πλευράς του ΚΚΕ και δεν έχουμε τη γνωμοδότηση του Επιστημονικού Συμβουλίου. Και η κυρία Υπουργός δεν αισθάνθηκε καν την ανάγκη ούτε να μας πει τίποτα περί των διατάξεων ούτε και να τις αιτιολογήσει. Τώρα αντέδρασε λες και τις άκουσε πρώτη φορά. 

Δεν σας είπα και εγώ, κυρία Υπουργέ, εκτός απ' αυτά που σας είπε ο συνάδελφος του ΚΚΕ, ότι και για την τιμή απαλλοτρίωσης που θα την κάνετε με τιμές του 97 ακόμα και αυτό είναι αντισυνταγματικό και ότι οποιοσδήποτε προσφύγει θα πληρωθεί με την τρέχουσα τιμή, διότι η υπεραξία λόγω της ολυμπιακής χρήσης, θα έχει πιάσει και το διπλανό ακίνητο. Αφού, λοιπόν, το διπλανό ακίνητο θα εκτιμάται τόσο από την εφορία πως το ακίνητο το οποίο εσείς θα απαλλοτριώσετε θα είναι στις τιμές του '97; Και αυτά τα κουβεντιάσαμε. 

Πρέπει να σας πω, κύριε Πρόεδρε, επειδή η κυρία Υπουργός επικαλείται τακτικά την Επιτροπή Μορφωτικών Υποθέσεων εάν την ενημέρωσε ή όχι, ότι εδώ είναι Ολομέλεια. Στην Επιτροπή Μορφωτικών Υποθέσεων μπορεί να συζητάτε ό,τι θέλετε. Οι συνάδελφοι όμως, που δεν συμμετέχουν στην Επιτροπή Μορφωτικών Υποθέσεων, έχουν κάθε δικαίωμα στην Ολομέλεια να παίρνουν το λόγο να σας ρωτούν και αν μπορείτε βεβαίως να απαντάτε. 

Επειδή μας είπατε για τη φιέστα, όπως εγώ τη χαρακτήρισα, πράγματι σας ρώτησα αν θα πάτε. Σας είπα όμως, ότι τελικά ο χαρακτήρας όλης της εκδήλωσης χθες άλλαξε και φαίνεται ότι δεν το καταλάβατε. 

Αν εξαιρέσω τον παριστάμενο Υφυπουργό, ο οποίος πράγματι έχει δώσει αρκετά στον αθλητισμό και εδικαιούτο ένα τέτοιο μετάλλιο από τη ΔΟΕ, δεν νομίζω ότι το εδικαιούτο ο Πρωθυπουργός, ούτε κανείς άλλος. Και μην προσπαθείτε να μας πείσετε ότι δεν ήταν προεκλογική η φιέστα. Και με την φόρα που έχουν πάρει αυτοί, ίσως έδιναν και στον κ. Βενιζέλο, αλλά ευτυχώς άλλαξε. 'Ομως, τέτοια μετάλλια δεν σώζουν ούτε τον Πρωθυπουργό ούτε κανέναν. Από τα τελευταία άλλωστε νομίζω ότι είναι και δεν πειράζει, ας τα έχει. 

Τρίτον, όπου θέλετε, κυρία Υπουργέ, μας λέτε ότι ξέρετε, πως τους αγώνες τους κάνει ο Δήμος της Αθήνας και η ΕΟΑ και όπου θέλετε λέτε αμ, δεν τους κάνει, τους κάνει το "2004" και η διϋπουργική. 

Εγώ, λοιπόν, σας ρωτάω: Το σήμα, κυρία Υπουργέ, είναι κάτι πολύ σοβαρό για να το χειρίζεται μόνη της η Οργανωτική Επιτροπή για να σας το παρουσιάσει αύριο το πρωί για επικύρωση. Εσείς έχετε περιθώρια αντίδρασης; Αν έχετε περιθώρια αντίδρασης και το σήμα δεν σας αρέσει, δεν έπρεπε να το δείτε και να το κουβεντιάσετε; 

Ποιος είναι ο υπεύθυνος κατ' αρχήν, μπορούμε να ξέρουμε; Εμείς αύριο το πρωί, κύριε Πρόεδρε, σαν Βουλευτές, ποιον ελέγχουμε; Την Κυβέρνηση ή την Οργανωτική Επιτροπή; Την Κυβέρνηση ελέγχουμε, κυρία Υπουργέ. Εσείς είστε οι υπεύθυνοι για το ο,τιδήποτε συμβαίνει. Και δεν μπορεί όπου θέλετε να μας λέτε ότι ο Δήμος της Αθήνας και η ΕΟΑ τα κάνουν και όπου θέλετε να λέτε η διϋπουργική και όπου θέλετε, η Οργανωτική Επιτροπή. Αποφασίστε και ξεκαθαρίστε τις ασάφειες, τις οποίες τελικά φοβάμαι, ότι τις έχετε -δυστυχώς- ακριβώς για να μη μπορέσουμε να βρίσκουμε κανέναν από τους υπευθύνους. 

Μας είπατε για το Φάληρο και για τους Δήμους. Δεν θέλω να επανέλθω, όμως το Φάληρο χρόνια ζητάει μια αθλητική εγκατάσταση και τη δικαιούται. Αυτό δεν σημαίνει, επειδή ό,τι γίνει εκτός των ορίων του Φαλήρου και γίνει στην Καλλιθέα ή στο Μοσχάτο, ότι το Φάληρο δεν ενοχλείται. Μη νομίζετε ότι το Φάληρο συμφωνεί σε ό,τι γίνει εκτός του δήμου του. 'Αλλωστε, στο δήμο του μέσα τι θα γίνει. 

Κι εγώ ακριβώς επειδή είμαι Βουλευτής αυτής της περιφέρειας, τυχαίνει να γνωρίζω και να ξέρω, όπως και εσείς ξέρετε τα της περιφερείας σας. Από κει και πέρα, λοιπόν, τι άλλο να κουβεντιάσουμε; 

Τέλος, κύριε Πρόεδρε, πρέπει να σας πω ότι ειλικρινά δεν καταλαβαίνω γιατί θα πρέπει μονίμως να συναινούμε σε ψήφιση νόμων όπου τελικά η έκθεση του Γενικού Λογιστηρίου του Κράτους τίποτα δεν μας λέει, αλλά και για πρώτη φορά και η Επιστημονική Επιτροπή δεν μας έχει δώσει τη γνώμη της. 

Επειδή λοιπόν τίθεται θέμα συνταγματικότητας κατ' ουσίαν από το ΚΚΕ και από εμάς τίθεται θέμα, ότι οι διατάξεις κινούνται στα όρια της συνταγματικότητας, γι' αυτό ακριβώς θα παρακαλούσα μέχρι αύριο τον Πρόεδρο της Βουλής να μας δώσει μια γνώμη. Αλλιώς θα θεωρήσω ότι η Επιστημονική Επιτροπή προσπαθεί να αποφύγει ένα αγκάθι, το οποίο έχει σήμερα το νομοσχέδιο. 

ΠΡΟΕΔΡΕΥΩΝ (Παναγιώτης Σγουρίδης):'Οσον αφορά το Προεδρείο, οφείλω να σας πω ότι η Επιστημονική Επιτροπή, ανεξάρτητα, εκεί που κρίνει ότι υπάρχει σημείο για να σχολιάσει το νομοσχέδιο, το σχολιάζει. Ποτέ στις εκθέσεις της Επιστημονικής Επιτροπής δεν σχολιάζεται όλο το νομοσχέδιο από την αρχή μέχρι το τέλος. 

Δεύτερον, όταν θεωρούμε ότι υπάρχει θέμα συνταγματικότητας, σύμφωνα με το άρθρο 100 του Κανονισμού της Βουλής και σύμφωνα με το άρθρο του Συντάγματος, μπορούμε να το θέσουμε. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, αν ζητηθεί η γνώμη του Επιστημονικού Συμβολίου, θα μας τη δώσει. Ζητάμε λοιπόν από τον Πρόεδρο της Βουλής ή τέλος πάντων ζητάμε από το Προεδρείο, αν προλαβαίνουμε να την έχουμε. 

ΠΡΟΕΔΡΕΥΩΝ (Παναγιώτης Σγουρίδης): Αυτό είναι έτερον εκάτερον. 

ΕΥΑΓΓΕΛΟΣ ΜΕΪΜΑΡΑΚΗΣ: Αν έχει ολοκληρωθεί η ψήφιση του νομοσχεδίου από τη Βουλή, παρακαλούμε να την έχουμε και μετά την ψήφιση.Το έχω ζητήσει από το Προεδρείο. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

Η κυρία Υπουργός έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Σε ό,τι αφορά τις διατάξεις των απαλλοτριώσεων, όλες οι αναφορές οι οποίες γίνονται έχουν δύο στόχους. 

Ο ένας είναι να συντμηθούν οιχρόνοι και φαντάζομαι ότι όλοι συμφωνείτε, έχοντας την εμπειρία του πόσο μπορούν να βραδυπορήσουν οι απαλλοτριώσεις, ότι χρειάζονται αυτές οι συντμήσεις. 'Αλλωστε πολλοί από εσάς έχουν τοποθετηθεί θετικά. Νομίζω ότι και η κ. Παπαδημητρίου είναι υπέρ αυτής της σύντμησης. 

Δεύτερον και αυτό αφορά τον Κοινοβουλευτικό Εκπρόσωπο και τον εισηγητή του ΚΚΕ, αλλά είδα τώρα ότι και ο κ. Μεϊμαράκης συντάσσεται με αυτού του είδους τις ανησυχίες... 

ΕΥΑΓΓΕΛΟΣ ΜΕΪΜΑΡΑΚΗΣ: Σας το είπα από χθες, κυρία Παπαζώη. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα σας πω γι' αυτό που μου είπατε από χθες, κύριε Μεϊμαράκη. Λέω τώρα για του άλλου είδους τις ανησυχίες, τις οποίες εκφράσατε για την ιδιωτική ιδιοκτησία. 

Θα ήθελα να σας πω ότι όλες οι αναφορές που γίνονται και η συγκεκριμένη αναφορά που γίνεται στο κτηματολόγιο αφορούν το γεγονός, ότι θέλουμε οι ιδιοκτήτες να πάρουν τις αποζημιώσεις τους στο συντομότερο δυνατό χρονικό διάστημα. Διότι αλλιώς ξέρετε ότι εξαιτίας του ότι η κτηματογράφηση δεν γίνεται επιμελώς κλπ., επανέρχονται τα δικαστήρια και λένε "να στείλετε κάποιον άλλον μηχανικό". Αυτό πρακτικά καταλήγει σε καθυστέρηση δυόμισι και τριών χρόνων μέχρι να αποζημιωθούν οι ιδιοκτήτες. 

Αντίθετα, επειδή εδώ έχει γίνει η κτηματογράφηση από συνεργεία απολύτως πιστοποιημένα και αξιόπιστα -έχουν γίνει ήδη άλλωστε οι κτηματογραφήσεις- αυτό το οποιο θέλουμε να αποφύγουμε είναι ακριβώς οι κίνδυνοι του να καθυστερήσουν οι αποζημιώσεις των ιδιοκτητών. 

Επομένως, προστατεύουμε την ιδιωτική ιδιοκτησία, όπως κάνουμε μέχρι σήμερα. Δεν έχουμε αλλάξει γραμμή. Αυτό το λέω για εσάς, κύριε Μεϊμαράκη. 

ΕΥΑΓΓΕΛΟΣ ΜΕΪΜΑΡΑΚΗΣ: Εάν μου επιτρέπετε, κτηματογραφήσεις δεν έχουν γίνει. Αυτό το ακούω για πρώτη φορά. Ευχαριστώ που μου δίνετε την δυνατότητα να υποβάλω μια ερώτηση στο ΥΠΕΧΩΔΕ να μου απαντήσει. Γιατί ακριβώς για τους δήμους που ξέρω είναι Χαλάνδρι, Βύρωνας και κάποιοι άλλοι. Για τα παραλιακά δεν έχω ακούσει. Αφού μας το λέτε εσείς, υποθέτω ότι το ξέρετε. Το ΥΠΕΧΩΔΕ, όμως, θα σας διαψεύσει. 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Τέλος πάντως, εγώ ήμουν σαφής νομίζω. 

ΕΥΑΓΓΕΛΟΣ ΜΕΪΜΑΡΑΚΗΣ: Δεν έχει γίνει κτηματογράφηση σας λέω. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μιλάω για τις ολυμπιακές εγκαταστάσεις, κύριε Μεϊμαράκη, για τους συγκεκριμένους χώρους. 

ΠΡΟΕΔΡΕΥΩΝ (Παναγιώτης Σγουρίδης): Λέει για κτηματογράφηση στις συγκεκριμένες εκτάσεις. Στις συγκεκριμένες εκτάσεις έχουν γίνει τα κτηματολόγια. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Δεν μιλάω για το κτηματολόγιο. 

ΕΥΑΓΓΕΛΟΣ ΜΕΪΜΑΡΑΚΗΣ: Μιλάτε για τους ιδιοκτήτες, μιλάτε για την ιδιοκτησία. 

ΠΡΟΕΔΡΕΥΩΝ (Παναγιώτης Σγουρίδης): Στις συγκεκριμένες εκτάσεις, όχι στους δήμους. 

ΕΥΑΓΓΕΛΟΣ ΜΕΪΜΑΡΑΚΗΣ: 'Αλλο κτηματογράφηση και άλλο κτηματολόγιο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα σας εξηγήσω, κύριε Μεϊμαράκη. 

ΠΡΟΕΔΡΕΥΩΝ (Παναγιώτης Σγουρίδης): Μιλάτε με τοπογράφο μηχανικό. Ξέρω τι σημαίνει κτηματολόγιο και τι κτηματογράφηση. 

Δεν ισχυρίστηκα ότι γίνεται κτηματολόγιο σ' αυτές τις περιοχές. Εσείς αναφερθήκατε σ' αυτό. Εγώ αναφέρθηκα στο ότι γίνεται κτηματογράφηση πολύ επιμελημένη, των χώρων που θα φιλοξενήσουν τις αθλητικές εγκαταστάσεις. 

ΕΥΑΓΓΕΛΟΣ ΜΕΪΜΑΡΑΚΗΣ: 'Αρα, όχι ότι έχει γίνει κτηματογράφηση. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μα κτηματογράφηση, αυτό σημαίνει, κύριε Μεϊμαράκη, το άλλο λέγεται κτηματολόγιο, τι να κάνουμε; 

ΠΡΟΕΔΡΕΥΩΝ (Παναγιώτης Σγουρίδης): Κτηματολόγιο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, μην επιμένετε τώρα. Την κτηματογράφηση την έχει συγκεκριμένος φορέας, ο οποίος την υπογράφει κιόλας και τη σφραγίζει. 'Εχετε τέτοιο πράγμα, κυρία Υπουργέ, και δεν το ξέρουμε; Είναι καθ' οδόν, γίνεται. 'Εχετε σεις από κανέναν οργανισμό, από κανέναν φορέα κτηματογράφηση με σφραγίδα και δεν την έχουμε εμείς; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Εχουμε από τις μελετητικές ομάδες ... 

ΕΥΑΓΓΕΛΟΣ ΜΕΪΜΑΡΑΚΗΣ: 'Ετσι, αυτό πείτε. 

Παρακαλώ, λοιπόν, κύριε Πρόεδρε, ξέρουμε τι λέμε. 'Οπως εσείς ξέρετε την Θράκη, το Διδυμότειχο, έτσι ξέρουμε και εμείς κάτι. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ξέρετε κάτι, μόνο που αυτό το κάτι δεν σχετίζεται με ότι συζητάμε εδώ. 

ΠΡΟΕΔΡΕΥΩΝ (Παναγιώτης Σγουρίδης): Θα σας το εξηγήσω μετά, κύριε Μεϊμαράκη. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ξέρετε πολλά, κύριε Μεϊμαράκη, αλλά δεν σχετίζονται με αυτά που συζητάμε. 

Σας λέω, λοιπόν, το εξής: Οι μελέτες γίνονται από τα ιδιωτικά γραφεία και πιστοποιούνται από την διοίκηση. 

ΕΥΑΓΓΕΛΟΣ ΜΕΪΜΑΡΑΚΗΣ: 'Ετσι, συμφωνούμε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Ετσι λέγεται, κτηματογράφηση, τι να κάνουμε, κύριε Μεϊμαράκη; Είμαι μηχανικός εγώ, εσείς δεν ξέρω τι είσαστε. 

ΕΥΑΓΓΕΛΟΣ ΜΕΪΜΑΡΑΚΗΣ: Είμαι δικηγόρος, κυρία Υπουργέ. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ωραία, εντάξει, νομίζω ότι μπορούμε να συνεχίσουμε. 

Αυτό το οποίο θέλω να πω πάντως, είναι ότι εδώ δεν υπάρχει κίνδυνος μιας πρόχειρης κτηματογράφησης, μιας πρόχειρης αποτύπωσης, διότι γίνονται συστηματικά και έχουν ήδη γίνει. Επειδή όμως μπορεί τα δικαστήρια να ζητήσουν και πρόσθετες αποτυπώσεις και μπορεί να καθυστερήσουν, οι αποζημιώσεις των ιδιοκτητών διόμισι και τρία χρόνια, γι' αυτό από υπερβολική ίσως ευαισθησία γίνεται αυτή η αναφορά και όλες οι σχετικές αναφορές προκειμένου να μπορούν οι ιδιοκτήτες να αποζημιωθούν άμεσα. Αυτό σε ό,τι αφορά το θέμα των απαλλοτριώσεων. 

Σε ό,τι αφορά τα θέματα της συνταγματικότητας. Θα ήθελα να σας πω ότι ένας από τους λόγους για τους οποίους ο μεν κ. Βενιζέλος διεκδικεί την πατρότητα, εγώ δε τη μητρότητα και ξέρετε ότι αυτά είναι ακόμη συμβατά στην εποχή μας για το νομοσχέδιο... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι πολύ φεμινιστική προσέγγιση. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού):... είναι ότι ακριβώς τα θέματα και τις διατάξεις των απαλλοτριώσεων, τις περάσαμε από σαράντα κύματα. Με λίγα λόγια συμβουλευτήκαμε το μέγιστο δυνατό των ειδικών -πέρα από τον ειδικό που είναι ο κ. Χορομίδης- και από κάθε χώρο -όχι κομματικό χώρο, χώρο εργασίας- προκειμένου να σιγουρευτούμε, ότι δεν θα έχουμε προβλήματα με τις απαλλοτριώσεις. Αυτό ήταν το μέγιστο που μπορούσαμε να κάνουμε. Νομίζω ότι στη διαδρομή, αν υπάρξει κάποιο πρόβλημα, θα το αντιμετωπίσουμε. 

Πάντως, θέλω να σας πω ότι έγιναν με πάρα πολύ μεγάλη επιμέλεια αυτές οι διατάξεις με αυτούς τους δύο στόχους. Γρήγορες διαδικασίες για την απόκτηση της γης, γρήγορη αποζημίωση για τους ιδιοκτήτες. 

Σε ό,τι αφορά τώρα το ύψος των αποζημιώσεων, κύριε Μεϊμαράκη, το έχετε πει πάρα πολλές φορές και δεν το θεώρησα περιττό, απλώς ξέχασα να σας απαντήσω. Τις τιμές θα τις βγάλουν τα δικαστήρια, κύριε Μεϊμαράκη. Και ξέρετε ότι θα είμαστε αντισυνταγματικοί, αν καθορίζαμε με νόμο ποια θα ήταν η τιμή της γης. 

Τι προβλέπουμε, όμως, εδώ; Να ληφθούν υπόψη οι τιμές του 1997 όταν πήραμε τους Αγώνες, κάτι το οποίο ισχύει γενικώς για τέτοιου είδους απαλλοτριώσεις. Θα μπορούσαμε και να το είχαμε παραλείψει, αλλά το αναφέρουμε. Προβλέπουμε επίσης ότι πρέπει να ληφθούν υπόψη οι δηλώσεις για το φόρο ακίνητης περιουσίας που έχουν καταθέσει οι ενδιαφερόμενοι και η εκτίμηση της εφορίας. Γιατί και αυτά είναι στοιχεία, τα οποία δείχνουν την πραγματική τιμή της περιοχής. Αναφερθήκαμε δηλαδή σε ορισμένα στοιχεία, τα οποία ζητούμε να προσκομιστούν, στα δικαστήρια που θα πάρουν τις αποφάσεις για τον καθορισμό της τιμής. Νομίζω ότι κάναμε το μέγιστο δυνατό. 

ΕΥΑΓΓΕΛΟΣ ΜΕΪΜΑΡΑΚΗΣ: Επιβεβαιώνετε αυτό που σας είπα τώρα. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Αν νομίζετε ότι το επιβεβαιώνουμε... 

ΕΥΑΓΓΕΛΟΣ ΜΕΪΜΑΡΑΚΗΣ: Ε, βέβαια. 

ΠΡΟΕΔΡΕΥΩΝ (Παναγιώτης Σγουρίδης): 'Αλλη είναι η άποψη του κ. Μεϊμαράκη, άλλη είναι η άποψη της Κυβέρνησης. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Εγώ, κύριε Μεϊμαράκη, καταλήγω σε αυτό, ότι αυτό το οποίο προβλέπεται από το νόμο είναι να προσκομιστούν διάφορα σχετικά στοιχεία. Από εκεί και πέρα, θα αποφασίσει το δικαστήριο, όπως αποφασίζει πάντοτε. 

ΕΥΑΓΓΕΛΟΣ ΜΕΪΜΑΡΑΚΗΣ: Το ίδιο λέμε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Συμφωνούμε λοιπόν. 

ΠΡΟΕΔΡΕΥΩΝ (Παναγιώτης Σγουρίδης): Εσείς το βλέπετε το ποτήρι μισοάδειο, η Κυβέρνηση το βλέπει μισογεμάτο. Τί να κάνουμε; Δεν υπάρχει περίπτωση να συνεννοηθούμε. 

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, καθόλου γεμάτο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα μου επιτρέψετε να κάνω μία παρατήρηση, κύριε Πρόεδρε. 'Οταν η κ. Παπαδημητρίου ζητούσε ευγενικά το λόγο για ένα λεπτό, για θέματα ουσίας, δεν της τον δίνατε. Ο κ. Μεϊμαράκης μπορεί να με διακόπτει οποιαδήποτε στιγμή. 

ΠΡΟΕΔΡΕΥΩΝ (Παναγιώτης Σγουρίδης): Είναι Κοινοβουλευτικός Εκπρόσωπος. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κλείνω και λέγω το εξής: Προσπαθούμε οι διαδικασίες και οι αποφάσεις των δικαστηρίων να επιταχυνθούν. Αυτό προβλέπουμε με το νομοσχέδιο να έχουμε γρήγορα οριστικές τιμές. 'Ομως, δεν θα επεκταθώ παραπέρα, γιατί είναι και θέματα τα οποία δεν γνωρίζω ομολογώ. 

ΕΥΑΓΓΕΛΟΣ ΜΕΪΜΑΡΑΚΗΣ: ... (Δεν ακούστηκε) 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Το εξήγησα πολλές φορές εμείς οι ίδιοι μιλώντας με το Λογιστήριο, τους είπαμε ότι αφού μιλάμε για έργα αυτοχρηματοδοτούμενα, στα οποία δεν έχει ακόμη ολοκληρωθεί τα θέματα της αυτοχρηματοδότησης, δεν μπορούμε να γνωρίζουμε. 

ΕΥΑΓΓΕΛΟΣ ΜΕΪΜΑΡΑΚΗΣ: ... (Δεν ακούστηκε) 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Σας εξήγησα ότι η δέσμευση από πλευράς ελληνικού κράτους είναι τα πενήντα δισεκατομμύρια στο σύνολο των εκατόν εβδομήντα, που είναι ο προϋπολογισμός για έργα των Ολυμπιακών Αγώνων. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός Αθλητισμού έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δύο σχόλια μόνο, κύριε Πρόεδρε. Ο κ. Κανταρτζής προκειμένου να δικαιολογήσει το ιερό πάθος, με το οποίο υπερασπίστηκε την ισχύουσα νομοθεσία των απαλλοτριώσεων υπέρ των μικροϊδιοκτητών όπως είπε, εφεύρε κάποιους μεγάλους, οι οποίοι παρεμβαίνουν στη διαδικασία χάριν των οποίων όπως είπα νομοθετούμε σήμερα. Για όνομα το Θεού! Πού; Στο Μαρκόπουλο; Στο Μαρκόπουλο πηγαίνει ο Ο.Δ.Ι.Ε., που έχει 51% το δημόσιο. 'Εχει γίνει ανώνυμη εταιρεία και 51% έχει το δημόσιο. Πού αλλού; Δεν έχω κατανοήσει. Στο Ολυμπιακό Χωριό από ό,τι φαίνεται, πηγαίνει ο Οργανισμός Εργατικής Κατοικίας, θα οριστικοποιηθούν οι αποφάσεις τις προσεχείς ημέρες. Το κωπηλατήριο θα είναι μία αθλητική εγκατάσταση. Εν πάση περιπτώσει, να είμαστε σοβαροί όταν κάνουμε εκτιμήσεις. 

Το δεύτερο θέμα που έχω να θέσω και που δεν καταλαβαίνω είναι η θεωρία των καθυστερήσεων εκτός και αν το Κ.Κ.Ε. κρατάει αυτήν τη στάση, γιατί νομίζει ότι οι Ολυμπιακοί Αγώνες, μπορεί να γίνουν μετά το 2004. Οι Ολυμπιακοί Αγώνες πρέπει να γίνουν το 2004, γι'αυτό μας εγκαλεί η Αντιπολίτευση και ορθώς, γι'αυτό οργανώνουμε το σχέδιό μας να κάνουμε το 2004 Ολυμπιακούς Αγώνες. 

Επίσης, αυτό που ήθελα να πω είναι για το θέμα του σήματος. Υπάρχει μία παρεξήγηση και μία παρανόηση και εγώ θέλω να σας δώσω εξηγήσεις. Πράγματι, μετά την ανάληψη των Ολυμπιακών Αγώνων κληθήκαμε στη Διεθνή Ολυμπιακή Επιτροπή. Το συμπέρασμα που βγάλαμε από τις συναντήσεις, ήταν ότι δεν μπορούμε να προστατεύσουμε τα συμφέροντα της διοργάνωσης αν δεν αλλάξει το σήμα. Εμείς δεν θα θέλαμε να αλλάξει το σήμα. 'Ηταν πολύ καλό και είχε περάσει. Αλλά υποχρεωθήκαμε να κάνουμε ένα διαγωνισμό, υπάρχουν επιτροπές. 

ΕΥΑΓΓΕΛΟΣ ΜΕΪΜΑΡΑΚΗΣ: Μην ανοίγετε νέα συζήτηση. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δεν ανοίγω καινούριο θέμα. Μιλάω για τη διαδικασία αλλαγής του σήματος και μόνο. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Φαντάζομαι ότι ο κύριος Υπουργός δεν αγνοεί το νόμο και ο νόμος είναι σαφέστατος, όταν μιλάει για τα έργα, τα οποία θα εκτελεστούν από νομικά πρόσωπα, την "Αθήνα 2000", φυσικά πρόσωπα ή τρίτους κλπ. Συνεπώς, ας μην ψάχνει αλλού το άλλοθι. Είναι σαφέστατες και οι παρατηρήσεις τις οποίες κάναμε και οφείλει να δώσει συγκεκριμένες απαντήσεις. Τί υπονοεί για παράδειγμα, όταν λέει ότι άλλος θα είναι ο υπερ ού θα γίνεται η απαλλοτρίωση, ο δικαιούχος που θα πάρει και άλλος θα πληρώνει. Εάν δεν εννοεί τέτοιο πράγμα, ας το αφαιρέσει. Και μια σειρά άλλες παρατηρήσεις, τις οποίες κάναμε στη συνέχεια. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, ο κύριος Υπουργός είπε κάτι για το σήμα, ότι αναγκαστήκαμε να αλλάξουμε το προηγούμενο. 

Εγώ δεν έθεσα θέμα αλλαγής. Μόνος σας βάζετε θέμα αλλαγής, που δεν κατάλαβα τελικά τι πρόβλημα έχετε με την επιτροπή διεκδίκησης. Τέτοιο πρόβλημα που φαίνεται ότι και τα πρόσωπα τα οποία εσείς είχατε επιλέξει, δεν τα θέλετε ούτε στο τραπέζι του κ. Σάμαρανγκ να κάθονται. Αλλά θεωρώ πλέον ότι κάποιος πρέπει να απολογηθεί, γιατί κανείς δεν γνωρίζει το σήμα. Αυτό δεν το καταλαβαίνω. Δηλαδή, αύριο το πρωί το σήμα θα παρουσιασθεί και θα είναι το σήμα της Ελλάδος. Εμείς ελέγχουμε την Κυβέρνηση, η Κυβέρνηση δεν το γνωρίζει και τελικά ποιος θα ελέγξει ποιον και ποιος είναι ο ελέγχων και ο ελεγχόμενος; 

ΠΡΟΕΔΡΕΥΩΝ (Παναγιώτης Σγουρίδης): Το φταίξιμο είναι του Προεδρείου που το σήμα των Ολυμπιακών του 2004 δεν αναφέρεται μέσα στο νομοσχέδιο και τίθεται ως θέμα. 

Ο κ. Φούρας έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δυστυχώς το σήμα μετετράπη σε κοινής χρήσης. Αν πάτε στο Μοναστηράκι ή σε όλη την Ελλάδα, θα δείτε το σήμα διεκδίκησης των Ολυμπιακών Αγώνων. Επ' αυτού δεν μπορούν να ασκηθούν δικαιώματα της Ολυμπιακής Επιτροπής. Ο φάκελος προβλέπει έσοδα από την αξιοποίηση του σήματος. Και είναι το σήμα ένα οικονομικό και νομικό μέγεθος το οποίο οφείλουμε να προστατεύσουμε. 

Η πρόταση, λοιπόν, που μας έγινε απο τον κ. Καράρ της Διεθνούς Ολυμπιακής Επιτροπής είναι η εξής: 'Οσο και αν αγαπάτε αυτό το σήμα όσο και αν είναι σωστό, αν θέλετε να προστατεύσετε οικονομικά και νομικά δικαιώματα, οφείλετε να αναζητήσετε ένα καινούριο σήμα, το οποίο θα κατοχυρώσετε, έτσι που κανείς να μην το χρησιμοποιεί χωρίς να αποδίδει οικονομικά δικαιώματα στην οργανωτική επιτροπή. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 1 έως 14 του νομοσχεδίου: "Σχεδιασμός και ολοκληρωμένη ανάπτυξη περιοχών Ολυμπιακών 'Εργων". 

Ερωτάται το Σώμα: Γίνεται δεκτό το άρθρο 1 όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε απο την κυρία Υπουργό. 

Ερωτάται το Σώμα: Γίνεται δεκτό το άρθρο 2 όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε απο την κυρία Υπουργό. 

Ερωτάται το Σώμα: Γίνεται δεκτό το άρθρο 3, όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από την κυρία Υπουργό. 

Ερωτάται το Σώμα: Γίνεται δεκτό το άρθρο 4, όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε απο την κυρία Υπουργό. 

Ερωτάται το Σώμα: Γίνεται δεκτό το άρθρο 5, όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε απο την κυρία Υπουργό. 

Ερωτάται το Σώμα: Γίνεται δεκτό το άρθρο 6 όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε απο την κυρία Υπουργό. 

Ερωτάται το Σώμα: Γίνεται δεκτό το άρθρο 7 όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από την κυρία Υπουργό. 

Ερωτάται το Σώμα: Γίνεται δεκτό το άρθρο 8 όπως τροποποιήθηκε απο την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε από την κυρία Υπουργό. 

Ερωτάται το Σώμα: Γίνεται δεκτό το άρθρο 9 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 10 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 11 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 12 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 13 όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε απο την κυρία Υπουργό. 

Ερωτάται το Σώμα: Γίνεται δεκτό το άρθρο 14 όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό κατά πλειοψηφία, όπως τροποποιήθηκε απο την κυρία Υπουργό. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, αν μου επιτρέπετε... 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Μεϊμαράκη. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, πληροφορούμαι ότι αύριο θα κατατεθεί μία τροπολογία του Υπουργείου Εσωτερικών στο νομοσχέδιο που συζητάμε. Θα ήθελα εκ των προτέρων να πω στο Προεδρείο, ότι η Νέα Δημοκρατία διαφωνεί ριζικά μ' αυτήν την τροπολογία. Την θεωρεί εντελώς άσχετη με το νομοσχέδιο και παρακαλώ το Προεδρείο να μην κάνει δεκτή την κατάθεση αυτής της τροπολογίας. 

ΠΡΟΕΔΡΕΥΩΝ (Παναγιώτης Σγουρίδης): Κύριε Μεϊμαράκη, αυτά έχουν συζητηθεί στη Διάσκεψη των Προέδρων. Παρών στη Διάσκεψη των Προέδρων ήταν ο κ. Σιούφας. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, αυτά δεν έχουν συζητηθεί στη Διάσκεψη των Προέδρων. 'Εχω την αίσθηση ότι ούτε η κυρία Υπουργός το γνωρίζει. Θέλω δε να τοποθετηθώ από τώρα για να το γνωρίζει το Προεδρείο. 

ΠΡΟΕΔΡΕΥΩΝ (Παναγιώτης Σγουρίδης): Συζητείστε όμως και με τον κ. Σιούφα, ο οποίος συμμετέχει στη Διάσκεψη των Προέδρων. 

ΕΥΑΓΓΕΛΟΣ ΜΕΪΜΑΡΑΚΗΣ: Συζήτησα ήδη με τον κ. Σιούφα, κύριε Πρόεδρε, γι' αυτό είμαι αναγκασμένος να κάνω αυτήν τη δήλωση. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

Κύριοι συνάδελφοι, έχουν διανεμηθεί τα Πρακτικά της Πέμπτης 13 Μαϊου 1999, Παρασκευής 14 Μαϊου 1999 και Δευτέρας 17 Μαϊου 1999. 

Ερωτάται το Σώμα, αν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 13 Μαϊου 1999, Παρασκευής 14 Μαϊου 1999 και Δευτέρας 17 Μαϊου 1999 επικυρώθηκαν. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 23.45' λύεται η συνεδρίαση για αύριο ημέρα Πέμπτη 27 Μαϊου 1999 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: 

1) Συνέχιση της συζήτησης επί των άρθρων και του συνόλου του σχεδίου νόμου: "Σχεδιασμός, ολοκληρωμένη ανάπτυξη και εκτέλεση Ολυμπιακών 'Εργων και άλλες διατάξεις". 

2) Συζήτηση και ψήφιση δύο συμβάσεων: 

α) Υπουργείου Δημοσίας Τάξεως: 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας, μεταξύ της Ελληνικής Δημοκρατίας και του Βασιλείου των Κάτω Χωρών που συνήφθη δι' ανταλλαγής των από 26 Ιανουαρίου 1999 και 5 Μαρτίου 1999 ρηματικών διακοινώσεων και αφορά τη ρύθμιση των προνομίων και ασυλιών των αξιωματικών συνδέσμων που τοποθετούνται στην Ευρωπαϊκή Αστυνομική Υπηρεσία (EUROPOL)". 

β) Υπουργείου Εξωτερικών: 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας, που έχει συναφθεί με ανταλλαγή ρηματικών διακοινώσεων, μεταξύ της Ελληνικής Δημοκρατίας και της Δημοκρατίας της Αρμενίας για την απαλλαγή από κάθε είδους φόρο και τέλος μεταβιβάσεως ακινήτου, σε περίπτωση αγοράς από τη Δημοκρατία της Αρμενίας ακινήτου στην Αθήνα για την εγκατάσταση της διπλωματικής της αποστολής". 

3) Αποφάσεις της Βουλής, σύμφωνα με την ημερήσια διάταξη. 

O ΠΡΟΕΔΡΟΣ                                                                                       ΟΙ ΓΡΑΜΜΑΤΕΙΣ


