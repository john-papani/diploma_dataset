

ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΚΓ΄
Τετάρτη, 17 Απριλίου 2002,
ΘΕΜΑΤΑ



Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Α. Μαντέλη, σελ.
3. Ανακοινώνεται ότι τη συνεδρίαση παρακολούθησαν μαθητές, από το 4ο Γυμνάσιο Αγίων Αναργύρων και το 4ο Γυμνάσιο Αργυρούπολης, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 18 Απριλίου 2002, σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Αναβάθμιση της πολιτικής προστασίας και λοιπές διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΒΑΣΙΛΕΙΟΥ Θ., σελ.
ΚΑΝΕΛΛΗ Λ., σελ.
ΚΕΔΙΚΟΓΛΟΥ Β., σελ.
ΜΠΕΝΟΣ Σ., σελ.
ΜΠΟΥΡΑΣ Α., σελ.
ΞΗΡΟΤΥΡΗ Α., σελ.
ΠΑΠΑΔΗΜΑΣ Λ. σελ.
ΠΑΥΛΙΔΗΣ Α., σελ.
ΣΚΟΥΛΑΚΗΣ Ε., σελ.
ΤΖΑΝΗΣ Λ., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΚΓ΄
Τετάρτη 17 Απριλίου 2002


Αθήνα, σήμερα στις 17 Απριλίου ημέρα Τετάρτη και ώρα 10.52΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Θεόφιλο Βασιλείου Βουλευτή, Αχαΐας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία Αγρότες του Δήμου Νέας Αγχιάλου Μαγνησίας ζητούν την αποζημίωση των ελαιοκαλλιεργειών τους που κατεστράφησαν από παγετό.
2) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία οι πρώην εργαζόμενοι στον ΕΟΤ "ΞΕΝΙΑ ΠΟΡΤΑΡΙΑΣ" ζητούν την εργασιακή τους αποκατάσταση.
3) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Ωρομισθίων Εκπαιδευτικών ΟΑΕΔ Νομού Μαγνησίας ζητεί τη θεσμοθέτηση του θεσμού του αναπληρωτή.
4) Οι Βουλευτές κύριοι ΑΛΕΞΑΝΔΡΟΣ ΒΟΥΛΓΑΡΗΣ και ΛΕΩΝΙΔΑΣ ΤΖΑΝΗΣ κατέθεσαν αναφορά με την οποία ο Δήμος Μουρεσίου Μαγνησίας ζητεί την επαναλειτουργία της ακτοπλοϊκής γραμμής υδροπτέρων στο δρομολόγιο Σκιάθος - Αϊ Γιάννης Πηλίου.
5) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Μουρεσίου Μαγνησίας ζητεί τη δημιουργία πυροσβεστικού σταθμού στο Ανατολικό Πήλιο.
6) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Τμήμα Μαγνησίας του Τεχνικού Επιμελητηρίου Ελλάδος ζητεί την έγκριση του κανονισμού για την κατασκευή εσωτερικών εγκαταστάσεων χρήσης του φυσικού αερίου.
7) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία Κάτοικοι του Δήμου Στυρέων Εύβοιας ζητούν να παραμείνουν σε λειτουργία στην περιοχή τους η Αγροτική Τράπεζα και το Ταχυδρομείο.
8) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Εργαζομένων ΥΠΕΧΩΔΕ Νομού Κορινθίας ζητεί την επίλυση αιτημάτων μετατάξεων των μελών του.
9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία Επιτροπή Αγροτών της Νότιας Ρόδου ζητεί ως προς τις επιλέξιμες εκτάσεις ΟΣΔΕ 2001 - 2002 να ισχύσει ότι ίσχυε μέχρι σήμερα για το Νομό Δωδεκανήσου.
10) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι καταστηματάρχες - επαγγελματίες έναντι του Νοσοκομείου "Ο Ευαγγελισμός" ζητούν την αναθεώρηση της απόφασης για το κλείσιμο και τη μη ελεύθερη διέλευση των επισκεπτών και του προσωπικού από την κεντρική πύλη της οδού Μαρασλή.
11) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία οι Εργαζόμενοι στην Ολυμπιακή Αεροπλοϊα ζητούν την πλήρη και οριστική ανεξαρτητοποίηση της Αεροπλοϊας με μεταφορά των μετοχών της στο Ελληνικό Δημόσιο.
12) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλαδική 'Ενωση Θερμαστών Ξηράς ζητεί την πρόσληψη θερμαστών στο Δημόσιο Τομέα ανεξαρτήτως ηλικίας και με μόνο προσόν την κατοχή άδειας ασκήσεως επαγγέλματος θερμαστή ξηράς.
13) Οι Βουλευτές κύριοι ΜΑΡΙΑ ΔΑΜΑΝΑΚΗ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Νομάρχης Λασιθίου ζητεί σε σχέση με το Γ' ΚΠΣ και την Κρήτη να διαμορφωθεί πρόγραμμα έργων αντικειμενικά αναγκαίων για την ανάπτυξη του νησιού.
14) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Κτηνοτρόφων Παγγαίου ζητεί να ελέγχονται αυστηρά οι εισαγωγές των αμνοεριφίων κατά την περίοδο του Πάσχα, τόσο προς όφελος των κτηνοτρόφων, όσο και προς όφελος των καταναλωτών.
15) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Αγροτικών Συλλόγων Νομού 'Αρτας ζητεί την έναρξη της κατασκευής των εγγειοβελτιωτικών έργων της πεδιάδας της 'Αρτας και της πεδιάδας Πέτα - Κομποτίου εντός του 2002.
16) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Καλαβρύτων Αχαίας ζητεί την άμεση επισκευή της οδού Πούντας - Μ. Σπηλαίου - Καλαβρύτων.
17) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Κτηνοτρόφων Παγγαίου Σερρών ζητεί να μην επιτραπεί η εισαγωγή στη Χώρα αμνοεριφίων κατά την περίοδο των γιορτών του Πάσχα.
18) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Δημοτικό Συμβούλιο Θεσσαλονίκης διαμαρτύρεται για τις καταργήσεις και μειώσεις δρομολογίων της Ο.Α. από τη Θεσσαλονίκη προς τις πρωτεύουσες της Ευρώπης και της Κύπρου αλλά και προς τα νησιά του Αιγαίου.
19) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Προσωπικού ΕΥΔΑΠ καταδικάζει επέμβαση και κατοχή της Παλαιστίνης από τα ισραηλινά στρατεύματα.
20) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Δημοτικό Συμβούλιο Δήμου Ηλιούπολης Αττικής καταδικάζει την επέμβαση και κατοχή της Παλαιστίνης από τα ισραηλινά στρατεύματα.
21) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Συνταξιούχων ΗΣΑΠ ζητεί την αυτοτελή λειτουργία των ασφαλιστικών τους ταμείων.
22) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Επιμελητήριο Χίου ζητεί να καταργηθεί η υποχρέωση τήρησης "βιβλίου δρομολογίων" για τα φορτηγά αυτοκίνητα μέχρι 3,5 τόνους.
23) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Εργατοϋπαλληλικό Κέντρο Χίου ζητεί τη δημιουργία εξεταστικού κέντρου στη Χίο για τους εκπαιδευόμενους του ΙΕΚ Χίου.
24) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Νομαρχιακή Αυτοδιοίκηση Λέσβου ζητεί να μην καταργηθεί ο μειωμένος ΦΠΑ που ισχύει για τα νησιά του Αιγαίου.
25) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ομοσπονδία Επαγγελματιών - Βιοτεχνών και Εμπόρων Χίου ζητεί να απορριφθεί η πρόταση για κατάργηση των μειωμένων συντελεστών ΦΠΑ στα νησιά του Αιγαίου.
26) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο κ. Ιωάννης Λάμπρος, Συντ/χος Πλοίαρχος Ε.Ν. κάτοικος Χίου, διαμαρτύρεται για την υψηλή ταχύτητα που αναπτύσσεται από τα σκάφη στο λιμάνι της Χίου προς αποφυγή θαλάσσιων ατυχημάτων.
27) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία το Σωματείο Εργαζομένων Κ.Υ. Νομού Μεσσηνίας ζητεί την οικονομική και τη διοικητική αποκέντρωση του Κέντρου Υγείας Μεσσήνης, τη στελέχωσή του με γιατρούς άλλων ειδικοτήτων, τη θεσμοθέτηση του προσωπικού γιατρού και άλλα.
28) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Γεώργιος Μίχας, υπάλληλος της Κτηματικής Υπηρεσίας Ανατολικής Αττικής κλάδου Π.Ε. Εφοριακών Α' ζητεί τη διευθέτηση του μισθολογικού του αιτήματος με την αναγνώριση του χρόνου υπηρεσίας του στο Κ.Β. "Η ΜΗΤΕΡΑ".
29) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Δήμος Θεσσαλονίκης επισημαίνει την ανάγκη της θεσμικής κατοχύρωσης του ρόλου της τοπικής αυτοδιοίκησης στη διανομή του φυσικού αερίου στις μεγάλες πόλεις.
30) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία το Σωματείο Οδηγών Τουριστικών Λεωφορείων Κρήτης "Ο ΕΡΜΗΣ" ζητεί την ικανοποίηση των μισθολογικών αιτημάτων των μελών του.
31) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κύθνου ζητεί την πύκνωση των ακτοπλοϊκών δρομολογίων από και προς τη νήσο Κύθνο.
32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Δημοτικό Σχολείο Μακρύ Γιαλού Σητείας ζητεί να του χορηγηθούν πρόσθετα τερματικά για χρήση των μαθητών του.
33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Παραθεριστικός Οικοδομικός Συνεταιρισμός Υπαλλήλων ΥΠΕΧΩΔΕ και μελών ΤΕΕ-ΤΑΚ ζητεί την αναθεώρηση της μελέτης για τον οικισμό της περιοχής του.
34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί να δοθεί παράταση στην υποβολή των δηλώσεων "συνάφειας".
35) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων Λυκείου Νάξου διαμαρτύρεται για την άδικη αντιμετώπιση της θεατρικής ομάδας του Λυκείου Νάξου στους πανελλήνιους αγώνες σύγχρονου θεάτρου.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 976/21-8-01 ερώτηση ΑΚΕ 121 δόθηκε με το υπ' αριθμ. 1057/2-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμ. 976/121/21-8-2001 ερώτηση και ΑΚΕ που κατατέθηκε στη Βουλή από τον Βουλευτή κ. Λ. Παπαγεωργόπουλο σχετικά με τα έργα του Β΄ ΚΠΣ (1994-1999) και του Γ΄ ΔΠΣ (2000-2006) στους τομείς Υγείας και Πρόνοιας, στην Ν.Α. Ευβοίας, σας γνωρίζουμε ότι έχουμε απαντήσει στη Βουλή με το αρ. πρωτ. ΑΥ5/764/21-6-2001 συνημμένο έγγραφο, σε παρόμοια ερώτηση του ίδιου Βουλευτή.
Επίσης σας γνωρίζουμε ότι Συμπλήρωμα Προγραμματισμού του Επιχειρησιακού Προγράμματος εγκρίθηκε στην πρώτη συνεδρίαση της Επιτροπής Παρακολούθησης που έγινε στις 29-6-2001.
Αυτή τη χρονική περίοδο βρίσκεται σε εξέλιξη η διαδικασία έκδοσης προσκλήσεων εκδήλωσης ενδιαφέροντος στα πλαίσια των Μέτρων του Επιχειρησιακού Προγράμματος.
Μέχρι σήμερα δεν έχει υποβληθεί στην αρμόδια υπηρεσία του Υπουργείου Υγείας και Πρόνοιας πρόταση ένταξης έργου, η οποία να αφορά το Ν. Ευβοίας.
Η Υφυπουργός
Χ. ΣΠΥΡΑΚΗ"
2. Στην με αριθμό 978/12-8-01 ερώτηση ΑΚΕ 123 δόθηκε με το υπ' αριθμ. 2829/3-10-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης και αίτησης κατάθεσης εγγράφων με αριθμ. 978/123/12-8-01 που κατέθεσε στη Βουλή ο Βουλευτής κ. Λευτ. Παπαγεωργόπουλος, σχετικά με την ηλεκτροκίνηση του σιδηροδρομικού δικτύου στην γραμμή Αθήνα - Χαλκίδα και γενικά με το πρόγραμμα εκσυγχρονισμού και ανάπτυξης των σιδηροδρομικών μεταφορών στη χώρα μας, κατά λόγο αρμοδιότητας του Υπ.Με., σύμφωνα με το με αριθμ. πρωτ. 142009/28-8-2001 του Οργανισμού Σιδηροδρόμων Ελλάδος Α.Ε., σας πληροφορούμε τα παρακάτω:
Ο Ο.Σ.Ε. αναγνωρίζοντας ότι η ηλεκτροκίνηση του δικτύου στη γραμμή Αθήνα - Χαλκίδα αποτελεί βασική προϋπόθεση για την ανάπτυξη της Ευβοίας και των άλλων περιοχών που διέρχεται η γραμμή έχει εντάξει την αναβάθμιση της γραμμής στο τμήμα Οινόη - Χαλκίδα στο Γ΄ Κοινοτικό Πλαίσιο Στήριξης (Κ.Π.Σ.) και την ηλεκτροκίνηση της γραμμής Αθήνα - Χαλκίδα στο Β΄ Ταμείο Συνοχής (Προγραμματική Περίοδος 2000-2006).
Η σπουδαιότητα της ανάπτυξης της εν λόγω γραμμής επιβεβαιώνεται με την Υπουργική Απόφαση Φ24/14615/1153, ΦΕΚ 776/19-6-01, με την οποία αυτή ορίστηκε ως απαραίτητο σιδηροδρομικό έργο για την εξυπηρέτηση των Ολυμπιακών εγκαταστάσεων και των Ολυμπιακών έργων.
Πέραν των ανωτέρω έργων που αποτελούν βασικό στόχο για την λειτουργία του προαστιακού σιδηροδρόμου κατά την περίοδο των Ολυμπιακών αγώνων, ο Ο.Σ.Ε. προγραμματίζει και εκτελεί ένα σύνολο έργων στο νομό Αττικής και τους όμορους νομούς, στους άξονες Αθηνών -Κορίνθου και Αθηνών -Θεσσαλονίκης, αλλά και στο υπόλοιπο δίκτυο, που είναι βέβαιο ότι θα συμβάλλουν στην συνολική ανάπτυξη των σιδηροδρομικών μεταφορών στην Ελλάδα.
Συνημμένα σας στέλνουμε:

* Αντίγραφο του εγκεκριμένου από την Ε.Ε. " Επιχειρησιακού Προγράμματος Μεταφορών" του Γ Κοινοτικού Πλαισίου Στήριξης. 
* Την απόφαση αριθμ. 2591/8-11-2000 του Δ.Σ. του Ο.Σ.Ε. η οποία περιλαμβάνει: 
Συνοπτικούς πίνακες των έργων με χρηματοδότηση από το Γ΄ Κοινοτικό Πλαίσιο Στήριξης, το Β ΄ Ταμείο Συνοχής, τα Περιφερειακά Επιχειρησιακά Προγράμματα και από Πόρους του Ο.Σ.Ε., την Προγραμματική Περίοδο 2000 - 2006.
* Αντίγραφο του "Επενδυτικού Προγράμματος 2001" του Ο.Σ.Ε.
Ο Υπουργός
ΧΡΗΣΤΟΣ ΒΕΡΕΛΗΣ"
3. Στην με αριθμό 979/21-8-01 ερώτηση ΑΚΕ 124 δόθηκε με το υπ΄ αριθμ.329/1-10-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ. πρωτ. 979/124/21-08-2001 εγγράφου σας, με το οποίο μας διαβιβάσθηκε ερώτηση και ΑΚΕ του Βουλευτή κ. Λ. Παπαγεωργόπουλου που κατατέθηκε στη Βουλή των Ελλήνων, σας γνωρίζουμε ότι όσον αφορά τα θέματα αρμοδιότητάς μας, απάντηση έχει δοθεί με τα ανωτέρω σχετικά, φωτοαντίγραφα του οποίων επισυνάπτονται στο παρόν.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 1010/22.8.01 ερώτηση ΑΚΕ 131 δόθηκε με το υπ' αριθμ. 871/3.10.01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση και Αίτηση Κατάθεσης Εγγράφων με αριθμό 1010/131/22.8.01 την οποία κατέθεσε ο Βουλευτής κ. Α. Γιαννόπουλος και η οποία αναφέρεται στην επιστημονική δραστηριότητα και στις λειτουργικές δαπάνες του κτιρίου που στεγάζεται το Ερευνητικό Πανεπιστήμιο Ινστιτούτο Ψυχικής Υγιεινής, σας καταθέτουμε φωτοαντίγραφο σχετικού εγγράφου του ΕΠΙΨΥ για ενημέρωσή σας.
Ο Υπουργός
ΠΕΤΡΟΣ ΕΥΘΥΜΙΟΥ"
Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
5. Στην με αριθμό 1019/22.8.01 ερώτηση δόθηκε με το υπ' αριθμ. 507/25.9.01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ.1019/22.8.01 ερώτηση του Βουλευτή κ. Σπύρου Σπύρου, σας γνωρίζουμε τα εξής:
Η VILLA ROSSA χαρακτηρίστηκε ως ιστορικό διατηρητέο μνημείο με τις ΥΑΔΛΑΠ/Γ/3584/61243/20.1.86 και ΔΙΛΑΠ/Γ/4570/24463/39816/11.5.99, ΦΕΚ Β΄66/21.2.86 και ΦΕΚ Β΄1096/9.6.99 Το μνημείο αυτό συμπεριλαμβάνεται στα Δημόσια Κτήματα και φέρει αριθμό Α.Β.Κ 502. Το μνημείο παραχωρήθηκε επ' αόριστον, από την Κτηματική Εταιρεία του Δημοσίου στην Νομαρχιακή Αυτοδιοίκηση Κέρκυρας για πολιτιστικές χρήσεις και για τη στέγαση της έδρας του πολιτιστικού οργανισμού της Ν.Α. Κέρκυρας.
Η Νομαρχιακή Αυτοδιοίκηση Κέρκυρας έχει προτείνει το έργο τηςεπισκευής και ανάδειξης του μνημείου για ένταξη στο Περιφερειακό Επιχειρησιακό Πρόγραμμα Ιονίων Νήσων του Γ΄ΚΠΣ, αλλά μέχρι σήμερα δεν εκπονήθηκαν οι αντίστοιχες μελέτες. Η κατάσταση του κτιρίου δεν είναι καλή. Στο πρόσφατο παρελθόν έγιναν κάποιες εργασίες επισκευής της στέγης, ενώ έχει εξασφαλισθεί η μελέτη αποτύπωση του μνημείου. Η αρμόδια Υπηρεσία του ΥΠ.ΠΟ συνηγορεί στην επισκευή και ανάδειξη του μνημείου προς την κατεύθυνση του σκοπού της παραχώρησης.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
6. Στις με αριθμό 1192/31-8-01, 1025/23-8-01 ερωτήσεις δόθηκε με το υπ' αριθμ. 890/1-10-01έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στις ερωτήσεις με αριθμούς 1192/31-8-2001 και 1025/23-8-2001 τις οποίες κατέθεσαν οι Βουλευτές κ.κ. Ι. Χωματάς, Στ. Σκοπελίτης και Γ. Χουρμουζιάδης και οι οποίες αναφέρονται στα εξεταστικά κέντρα του Νομού Κυκλάδων, σας γνωρίζουμε τα ακόλουθα:

Με νομοθετική ρύθμιση καθορίστηκε ειδική εξεταστική περίοδος το Σεπτέμβριο για όσους μαθητές της Β΄ Λυκείου υστέρησαν.
Για τη νέα αυτή εξεταστική περίοδο του Σεπτεμβρίου ορίστηκε να λειτουργήσει ένα εξεταστικό κέντρο σε κάθε Διεύθυνση Β/θμιας Εκπαίδευσης λόγω του μικρού αριθμού των εξεταζομένων μαθητών. Κατ' εξαίρεση ορίσθηκαν δύο εξεταστικά κέντρα στην Α΄ Δ/νση Αθήνας, λόγω του μεγαλύτερου αριθμού των μαθητών. Στις Δ/νσεις Β/θμιας Εκπαίδευσης των Κυκλάδων και της Δωδεκανήσου, αν και ο αριθμός των μαθητών που απερρίφθησαν ήταν μικρός και δεν εδικαιολογείτο η λειτουργία περισσοτέρων του ενός εξεταστικών κέντρων για την προστασία της αντικειμενικότητας και του κύρους των εξετάσεων ορίσθηκαν να λειτουργήσουν δύο εξεταστικά κέντρα, λόγω ακριβώς των ιδιαίτερων επικοινωνιακών συνθηκών.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
7. Στην με αριθμό 1030/23-8-01 ερώτηση / ΑΚΕ 135 δόθηκε με το υπ' αριθμ. 1067/5-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμ. 1030/135/23-8-01 ερώτηση που κατατέθηκε στη Βουλή από τον Βουλευτή κ. Ευριπίδη Στυλιανίδη αναφορικά με έκθεση του Συνηγόρου του Πολίτη με την αντιμετώπιση των καθημερινών προβλημάτων των πολιτών στις συναλλαγές τους με τη Δημόσια Διοίκηση και σε ότι αφορά αρμοδιότητα του Υπουργείου μας σας πληροφορούμε τα εξής:
Από το Υπουργείο μας, στα πλαίσια υλοποίησης των στόχων της μεταρρύθμισης καταβάλλονται συνεχώς προσπάθειες και προωθούνται ρυθμίσεις για τον εκσυγχρονισμό και την αναβάθμιση των παρεχόμενων υπηρεσιών του και την κατοχύρωση Ισότιμης Πρόσβασης στο σύστημα υγείας και Αξιοπρεπούς Αντιμετώπισης των Ελλήνων πολιτών.
Επίσης σε συνεργασία με το Υπ. Εσωτερικών Δημόσιας Διοίκησης και Αποκέντρωσης μέσω του προγράμματος ΠΟΛΙΤΕΙΑ προωθούνται, μεταξύ άλλων, ενέργειες που άπτονται θεμάτων απλούστευσης διαδικασιών και κατάργησης περιττών δικαιολογητικών, ενημέρωσης των πολιτών για τα δικαιώματα τους και κατάρτισης Χαρτών Δικαιωμάτων / Υποχρεώσεων των πολιτών.
Στο Υπουργείο μας έχει συσταθεί ομάδα διοίκησης έργου για την παρακολούθηση και τον έλεγχο της εκτέλεσης και ολοκλήρωσης το Επιχειρησιακού Προγράμματος "ΠΟΛΙΤΕΙΑ" και την ένταξη και απένταξη έργων ή ενεργειών που χρηματοδοτούνται από το Πρόγραμμα.
Η Υφυπουργός
Χ. ΣΠΥΡΑΚΗ
8. Στην με αριθμό 1030/23-8-2001 ερώτηση/ΑΚΕ 135 δόθηκε με το υπ' αριθμ. 875/2-10-2001 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση και ΑΚΕ με αριθμό 1030/135/23-8-2001 την οποία κατέθεσε ο Βουλευτής κ. Ευρ. Σ. Στυλιανίδης, και αφορά στην ετήσια έκθεση του Συνήγορου του Πολίτη, σας γνωρίζουμε ότι οι αρμόδιες Υπηρεσίες του ΥΠ.Ε.Π.Θ., απάντησαν με τα α) αριθμ. Φ.908/Η/910/8-2-2001 και β) 18023/6-9-2001 έγγραφα, φωτοαντίγραφα των οποίων σας επισυνάπτουμε.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
9. Στην με αριθμό 1054/24-8-2001 ερώτηση/ΑΚΕ 137 δόθηκε με το υπ' αριθμ. 1059/2-10-2001 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αρ. 1054/137/24-8-2001 ερώτηση και ΑΚΕ που κατατέθηκε στη Βουλή από τον Βουλευτή κ. Α. Σπηλιόπουλο σχετικά με τα νοσήλεια των αλλοδαπών στα Νοσοκομεία της Θεσσαλονίκης, σας γνωρίζουμε ότι έχουμε ζητήσει τα συγκεκριμένα στοιχεία από τα προαναφερόμενα Νοσοκομεία και με την αποστολή τους θα τα διαβιβάσουμε στη Βουλή.
Η Υφυπουργός
Χ. ΣΠΥΡΑΚΗ"
10. Στην με αριθμό 1108/2002 ερώτηση AKE 143 δόθηκε με το υπ' αριθμ. 2860/3-10-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης και ΑΚΕ 1108/143 που κατέθεσε στη Βουλή ο Βουλευτής κ. Νικ. Νικολόπουλος, σας πληροφορούμε τα εξής:
Η προώθηση και υλοποίηση δικτύου Εμπορευματικών Κέντρων έχει ενταχθεί στο Γ' ΚΠΣ σε έξι Περιφερειακά Επιχειρησιακά Προγράμματα, με συνολικό ποσό δημόσιας χρηματοδότησης 25 δις δρχ. Στο ΠΕΠ Δυτικής Ελλάδας το Ε/Κ έχει ενταχθεί με ποσό δημόσιας χρηματοδότησης 4 δις δρχ.
Η διαμόρφωση και υλοποίηση εθνικού σχεδιασμού για τα Εμπορευματικά Κέντρα -όπου περιλαμβάνεται και το Εμπορευματικό Κέντρο Αχαϊας- θα προκύψει μετά την παράδοση των προτάσεων και των αποτελεσμάτων της Μελέτης Σκοπιμότητας για την Ανάπτυξη των Κόμβων Συνδυασμένων Μεταφορών, η οποία ήδη προκηρύχθηκε και όπως είχε ορισθεί, στις 25 Σεπτεμβρίου κατετέθησαν οι προσφορές των ενδιαφερόμενων (επισυνάπτεται φωτοτυπία της περίληψης προκήρυξης).
Στα πλαίσια της μελέτης, ο ανάδοχος θα διερευνήσει:
- Την οριστικοποίηση του δικτύου Εμπορευματικών Κέντρων σε εθνικό και περιφερειακό επίπεδο.
- Την επιλογή θέσεων εγκατάστασης Εμπορευματικών Κέντρων στους άξονες Θεσσαλονίκης - Κιλκίς και Λάρισας - Βόλου και τις ευρύτερες περιοχές Πάτρας, Αλεξανδρούπολης, Ηγουμενίτσας και Ηρακλείου.
- Διαστασιολόγηση κάθε Ε/Κ διαμόρφωση master plan και αντίστοιχων Στρατηγικών Σχεδίων Ανάπτυξης -εκτίμηση κόστους επένδυσης.
- Προτάσεις για το επιχειρησιακό πλαίσιο λειτουργίας.
- Αξιολόγηση της τεχνοοικονομικής βιωσιμότητας κάθε Ε/Κ. Διερεύνηση χρηματοδοτικών χρηματοδοτικών σχημάτων.
- Συντάξη προδιαγραφών.
Στα πλαίσια της παραπάνω μελέτης μπορεί να προβλεφθούν και Εμπορευματικοί Σταθμοί, με εξέταση βεβαίως των σχετικών κριτηρίων βιωσιμοτήτων.
Επίσης βρίσκεται σε εξέλιξη η διαδικασία επιλογής του εξειδικευμένου Συμβούλου Ανάπτυξης Εμπορευματικών Κέντρων, ο οποίος θα συνδράμει το έργο Περιφερειών για την ομαλή και αποτελεσματική εξέλιξη της υλοποίησης των Εμπορευμάτων Κέντρων (επισυνάπτεται φωτοτυπία της περίληψης προκήρυξης).
Επισημαίνεται ότι δεν έχει εγκριθεί παρόμοιο πρόγραμμα σε άλλη περιοχή της Δυτικής Ελλάδας. Το ποσό που έχει εξασφαλιστεί για το Ε/Κ Δυτικής Ελλάδας ανέρχεται σε 4 δις δρχ.
Τέλος, διαβιβάζουμε την εν λόγω ερώτηση στο Υπουργείο Εθνικής Οικονομίας και το Υπουργείο Εσωτερικών, Δημόσιας Διοίκησης και Αποκέντρωσης, προκειμένου να απαντήσουν κατά λόγο αρμοδιότητάς τους.
Ο Υπουργός
ΧΡΙΣΤΟΣ ΒΕΡΕΛΗΣ"
ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα τα δελτίο επικαίρων ερωτήσεων της Πέμπτης 18 Απριλίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2&3Καν. Βουλής)
1. Η με αριθμό 558/15.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Μεταφορών και Επικοινωνιών, σχετικώς με την ανεξέλεγκτη τοποθέτηση κεραιών κινητής τηλεφωνίας στα νησιά κλπ.
2. Η με αριθμό 560/15.4.2002 επίκαιρη ερώτηση του Βουλευτή της Νέας Δημοκρατίας κ. Θεόφιλου Λεονταρίδη προς τον Υπουργό Γεωργίας, σχετικώς με την καθυστέρηση καταβολής των πρόωρων συντάξεων στους αγρότες κλπ.
3. Η με αριθμό 562/15.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας -Πρόνοιας, σχετικώς με τη στελέχωση με ιατρικό προσωπικό του Αλλεργιολογικού Τμήματος του Νοσοκομείου Παίδων Πεντέλης.
4. Η με αριθμό 563/15.4.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη Αικατερινάρη προς τον Υπουργό Γεωργίας, σχετικώς με την πληρωμή των βαμβακοπαραγωγών κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ.2&3 Καν. Βουλής).
1. Η με αριθμό 556/15.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με την απλοποίηση της διαδικασίας έκδοσης του σήματος λειτουργίας των ενοικιαζομένων δωματίων από τον Ελληνικό Οργανισμό Τουρισμού.
2. Η με αριθμό 559/15.4.2002 επίκαιρη ερώτηση της Βουλευτού της Νέας Δημοκρατίας κας Μαρίας Κόλλια -Τσαρουχά προς τον Υπουργό Εθνικής Παιδείας και Θρησκευμάτων, σχετικώς με την κατασκευή νηπιαγωγείου στο Δημοτικό Διαμέρισμα Μητρουσίου του Δήμου Καπετάν Μητρούση Σερρών.
3. Η με αριθμό 561/15.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Ανάπτυξης, σχετικώς με την ανάκληση άδειας συνέχισης των εργασιών εξόρυξης μεταλλευμάτων από την επιχείρηση TVX GOLD στην κοινότητα Στρατονίκης Χαλκιδικής.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Αναβάθμιση της πολιτικής προστασίας και λοιπές διατάξεις". 
Στη συνεδρίαση της Πέμπτης 11 Απριλίου 2002 ολοκληρώθηκε η συζήτηση επί της ενότητας των άρθρων 19 έως και 25 και είχε απομείνει η ψήφισή τους προκειμένου να προτείνει ορισμένες βελτιώσεις ο κύριος Υπουργός. Ο κύριος Υπουργός έχει διανείμει ήδη αυτές τις βελτιώσεις, τις αναδιατυπώσεις και τις προσθήκες στα εν λόγω άρθρα, δηλαδή από 19 έως 25 και θα παρακαλέσω τώρα να τις αναγνώσει, να κατατεθούν και στα Πρακτικά και στη συνέχει να προχωρήσουμε στην ψήφιση των άρθρων. 
Ορίστε, κύριε Υπουργέ, έχετε το λόγο. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, στο άρθρο 19, η παράγραφος 5 περίπτωση α΄ αναδιατυπώνεται ως εξής: "5α. Η παράγραφος 1 του άρθρου 33 του ν. 2910/2001 αντικαθίσταται ως εξής: "1.Στον αλλοδαπό, σύζυγο ημεδαπού ή πολίτη χώρας της Ευρωπαϊκής Ένωσης χορηγείται άδεια παραμονής, διάρκειας τουλάχιστον πέντε (5) ετών, χωρίς να απαιτείται άδεια εργασίας. Η άδεια αυτή ανανεώνεται αυτοδικαίως για χρονικό διάστημα τουλάχιστον πέντε (5) ετών. Η ίδια άδεια καλύπτει και τα κάτω των 18 ετών άγαμα τέκνα του αλλοδαπού, εφόσον αυτός ασκεί τη γονική μέριμνα". 
Στο άρθρο 20 παράγραφος 7, περίπτωση β΄, πρώτο εδάφιο, διαγράφονται οι λέξεις: "Με απόφαση του Υπουργού Εσωτερικών, Δημόσιας Διοίκησης και Αποκέντρωσης" και αντ' αυτών τίθενται οι λέξεις: "Με κοινή απόφαση των Υπουργών Εξωτερικών και Εσωτερικών, Δημόσιας Διοίκησης και Αποκέντρωσης". 
Στο άρθρο 23, παράγραφος 1, οι δύο τελευταίες λέξεις της παραγράφου "την Αθήνα", αντικαθίστανται από τις λέξεις "στο Νομό Αττικής". 
Στο άρθρο 23 παράγραφος 3, περίπτωση α΄, στίχος τρίτος, διαγράφονται οι λέξεις "και τρία ακόμη μέλη, με τριετή θητεία, καθώς και από γενικό διευθυντή" και αντ' αυτών τίθενται οι λέξεις "και επτά ακόμη μέλη, με τριετή θητεία". 
Επίσης, στο άρθρο 23, παράγραφος 3, περίπτωση γ΄ προστίθενται στο τέλος της περίπτωσης γ΄ οι λέξεις "και προΐσταται των υπηρεσιών του Ινστιτούτου". 
Στο άρθρο 24 προστίθεται εδάφιο, το οποίο έχει ως ακολούθως: "Ομογενείς οι οποίοι ζητούν τη διαπίστωση της ελληνικής ιθαγένειας, εφόσον έχουν καταθέσει τα απαιτούμενα δικαιολογητικά, λαμβάνουν από το αρμόδιο, για την έκδοση της οικείας διαπιστωτικής πράξης, όργανο, βεβαίωση εξάμηνης διάρκειας, η οποία επέχει θέση αδείας εργασίας και παραμονής που, μπορεί να ανανεώνεται, ισόχρονα, μέχρι την έκδοση της σχετικής διαπιστωτικής πράξης". 
Επίσης, η παράγραφος 1 του άρθρου 25 αναδιατυπώνεται, στο σύνολό της, ως εξής: "1.α.Σε αλλοδαπούς που υπέβαλαν αιτήσεις, σύμφωνα με το άρθρο 13 του ν. 2713/1999 (ΦΕΚ 89Α), οι οποίες είναι εκκρεμείς ή άδειες που έχουν χορηγηθεί, κατ' εφαρμογή της ίδιας διάταξης και έληξαν ή λήγουν εντός του τρέχοντος έτους, χορηγείται, με διαπιστωτική πράξη του αρμόδιου Γενικού Γραμματέα της Περιφέρειας, άδεια παραμονής, η οποία επέχει και θέση άδειας εργασίας, ισχύος μέχρι 31-12-2002. 
β. Εφόσον στους ανωτέρω αλλοδαπούς έχουν χορηγηθεί, στο παρελθόν, άδειες παραμονής, οι οποίες αποδεδειγμένως υπερβαίνουν τη δεκαετία, με απόφαση του Υπουργού Εσωτερικών, Δημόσιας Διοίκησης και Αποκέντρωσης, παρέχεται άδεια παραμονής αόριστης διάρκειας.
γ. Στους αλλοδαπούς της περίπτωσης α΄ της παρούσης παραγράφου, εφόσον δεν υπάγονται στη ρύθμιση της προηγούμενης περίπτωσης και για το χρονικό διάστημα από 1.1.2003 και εφεξής χορηγείται άδεια παραμονής, σύμφωνα με τις προβλέψεις των διατάξεων του ν. 2910/2001 (ΦΕΚ 91 Α)".
Η παράγραφος 8 που προστέθηκε στο άρθρο 25 αναδιατυπώνεται ως ακολούθως:
"8. Στο άρθρο 66 του ν. 2910/2001 (ΦΕΚ 24 Α), προστίθεται παράγραφος 9, η οποία έχει ως εξής:
"9. Άδειες παραμονής εξάμηνης διάρκειας, των οποίων η ισχύς έληξε ή θα λήξει, παρατείνονται αυτοδικαίως μέχρι 31.12.2002."
ΠΡΟΕΔΡΕΥΩΝ (Παναγιώτης Σγουρίδης): Παρακαλώ τον κύριο Υπουργό να καταθέσει αυτές τις αναδιατυπώσεις - προσθήκες στα Πρακτικά και να γίνουν σελίδες.
(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας καταθέτει για τα Πρακτικά τις προαναφερθείσες αναδιατυπώσεις - προσθήκες, οι οποίες έχουν ως εξής:
"Αναδιατυπώσεις - Προσθήκες επί των άρθρων 19 έως και 25 του σχεδίου νόμου "Αναβάθμιση της πολιτικής προστασίας και λοιπές διατάξεις"
Α. Άρθρο 19 παράγραφος 5 περίπτωση α΄ αναδιατυπώνεται ως εξής:
5α. Η παράγραφος 1 του άρθρου 33 του ν. 2910/2001 αντικαθίσταται, ως εξής:
"1. Στον αλλοδαπό, σύζυγο ημεδαπού ή πολίτη χώρας της Ευρωπαϊκής Ένωσης χορηγείται άδεια παραμονής, διάρκειας τουλάχιστον πέντε (5) ετών, χωρίς να απαιτείται άδεια εργασίας. Η άδεια αυτή ανανεώνεται, αυτοδικαίως, για χρονικό διάστημα τουλάχιστον πέντε (5) ετών. Η ίδια άδεια καλύπτει και τα κάτω των 18 ετών άγαμα τέκνα του αλλοδαπού, εφόσον αυτός ασκεί τη γονική μέριμνα".
Β. Άρθρο 20 παράγραφος 7 περίπτωση β, πρώτο εδάφιο: Διαγράφονται οι λέξεις: Με απόφαση του Υπουργού Εσωτερικών, Δημόσιας Διοίκησης και Αποκέντρωσης. Αντ' αυτών τίθενται οι λέξεις: "Με Κοινή Απόφαση των Υπουργών Εξωτερικών και Εσωτερικών, Δημόσιας Διοίκησης και Αποκέντρωσης"
Γ. Άρθρο 23 παράγραφος 1 Οι δύο τελευταίες λέξεις της παραγράφου: "την Αθήνα" αντικαθίστανται από τις λέξεις "στο Νομό Αττικής".
Δ. Άρθρο 23 παράγραφος 3 περίπτωση α΄, στίχος τρίτος:
Διαγράφονται οι λέξεις "και τρία ακόμη μέλη, με τριετή θητεία, καθώς και από γενικό διευθυντή". Αντ' αυτών τίθενται οι λέξεις: "και επτά ακόμη μέλη, με τριετή θητεία".
Ε. Άρθρο 23 παράγραφος 3 περίπτωση γ΄
Προστίθενται στο τέλος της περίπτωση γ΄ οι λέξεις: "και προστάται των υπηρεσιών του Ινστιτούτου".
Στ. Στο άρθρο 24 προστίθεται εδάφιο, το οποίο έχει ως ακολούθως:
Ομογενείς, οι οποίοι ζητούν τη διαπίστωση της Ελληνικής Ιθαγένειας, εφόσον έχουν καταθέσει τα απαιτούμενα δικαιολογητικά, λαμβάνουν, από το αρμόδιο, για την έκδοση της οικείας διαπιστωτικής πράξης, όργανο, βεβαίωση εξάμηνης διάρκειας, η οποία επέχει θέση αδείας εργασίας και παραμονής που , μπορεί να ανανεώνεται, ισόχρονα, μέχρι την έκδοση της σχετικής διαπιστωτικής πράξης.
Ζ. Η παράγραφος 1 του άρθρου 25 αναδιατυπώνεται, στο σύνολό της, ως εξής:
"1.α. Σε αλλοδαπούς, που υπέβαλαν αιτήσεις, σύμφωνα με το άρθρο 13 του ν. 2713/1999 (ΦΕΚ 89 Α΄), οι οποίες είναι εκκρεμείς ή άδειες που έχουν χορηγηθεί, κατ' εφαρμογή της ίδιας διάταξης και έληξαν ή λήγουν εντός του τρέχοντος έτους, χορηγείται, με διαπιστωτική πράξη του αρμόδιου Γενικού Γραμματέα της Περιφέρειας, άδεια παραμονής, η οποία επέχει και θέση άδειας εργασίας, ισχύος μέχρι 31-12-2002.
β. Εφόσον στους ανωτέρω αλλοδαπούς, έχουν χορηγηθεί, στο παρελθόν άδειες παραμονής, οι οποίες, αποδεδειγμένως, υπερβαίνουν τη δεκαετία, με απόφαση του Υπουργού Εσωτερικών, Δημόσιας Διοίκησης και Αποκέντρωσης, παρέχεται άδεια παραμονής αόριστης διάρκειας.
γ. Στους αλλοδαπούς της περίπτωσης α΄ της παρούσης παραγράφου, εφόσον δεν υπάγονται στη ρύθμιση της προηγούμενης περίπτωση και για το χρονικό διάστημα από 1-1-2003, και εφεξής χορηγείται άδεια παραμονής, σύμφωνα με τις προβλέψεις των διατάξεων του ν. 2910/2001 (ΦΕΚ 91 Α΄)".
Η. Η παράγραφος 8 που προστέθηκε στο άρθρο 25 αναδιατυπώνεται, ως ακολούθως:
"8. Στο άρθρο 66 του ν. 2910/2001 (ΦΕΚ 24 Α΄), προστίθεται παράγραφος 9, η οποία έχει ως εξής:
"9. Άδειες παραμονής, εξάμηνης διάρκειας, των οποίων η ισχύς έληξε ή θα λήξει παρατείνονται αυτοδικαίως, μέχρι 31-12-2001" ")
ΛΕΩΝΙΔΑΣ ΤΖΑΝΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Παναγιώτης Σγουρίδης): Κύριε Τζανή, δεν μπορούμε να μπούμε στη συζήτηση.
ΛΕΩΝΙΔΑΣ ΤΖΑΝΗΣ: Υπάρχει ένα λάθος νοηματικό.
ΠΡΟΕΔΡΕΥΩΝ (Παναγιώτης Σγουρίδης): Αυτό έπρεπε να το δείτε πριν. Ο κύριος Υπουργός ήταν ανοικτός να συζητήσει τις οποιεσδήποτε τροποποιήσεις του προτείνατε και στο γραφείο του. Από τη στιγμή που έχουν γίνει, έχει λήξει η συζήτηση των άρθρων αυτών και εισερχόμαστε εις την ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 19 όπως τροποποιήθηκε από τον κύριο Υπουργό;
ΛΕΩΝΙΔΑΣ ΤΖΑΝΗΣ: Δεν βγαίνει νόημα στο ένα από αυτά. Ο κύριος Υπουργός μπορεί τώρα να το διορθώσει.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζανή. Διατελέσατε και Υπουργός και ξέρετε πολύ καλά ότι δεν μπορούμε να μπούμε σε αυτήν τη συζήτηση. Αν θα μπούμε, πρέπει να συζητήσουμε και άλλα πράγματα.
ΛΕΩΝΙΔΑΣ ΤΖΑΝΗΣ: Στην προσθήκη που κάνει ο κύριος Υπουργός όταν λέει "Σε αλλοδαπούς που υπέβαλαν αιτήσεις οι οποίες είναι εκκρεμείς ή άδειες που έχουν χορηγηθεί…", δεν βγαίνει νόημα.
ΠΡΟΕΔΡΕΥΩΝ (Παναγιώτης Σγουρίδης): Κύριε Τζανή, το έχουν δει νομοτεχνικά.
Εισερχόμαστε, λοιπόν, κυρίες και κύριοι συνάδελφοι, εις την ψήφιση των άρθρων κεχωρισμένως.
Ερωτάται το Σώμα: Γίνεται δεκτό το άρθρο 19 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό όπως τροποποιήθηκε από τον κύριο Υπουργό κατά πλειοψηφία.
Ερωτάται το Σώμα: Γίνεται δεκτό το άρθρο 20 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 20 έγινε δεκτό όπως τροποποιήθηκε από τον κύριο Υπουργό κατά πλειοψηφία.
Ερωτάται το Σώμα: Γίνεται δεκτό το άρθρο 21 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 21 έγινε δεκτό ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 22 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 22 έγινε δεκτό ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 23 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 23 έγινε δεκτό όπως τροποποιήθηκε από τον κύριο Υπουργό κατά πλειοψηφία.
Ερωτάται το Σώμα: Γίνεται δεκτό το άρθρο 24 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 24 έγινε δεκτό όπως τροποποιήθηκε από τον κύριο Υπουργό κατά πλειοψηφία.
Ερωτάται το Σώμα: Γίνεται δεκτό το άρθρο 25 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 25 έγινε δεκτό όπως τροποποιήθηκε από τον κύριο Υπουργό κατά πλειοψηφία.
Μετατραπήκατε σε Κομμουνιστικό Κόμμα Ελλάδας!
Εισερχόμαστε στη συζήτηση της ενότητας των άρθρων 26 έως και 30. 
Επίσης, κύριοι συνάδελφοι, υπάρχουν δύο υπουργικές τροπολογίες, τέσσερις εμπρόθεσμες Βουλευτών και έξι εκπρόθεσμες, καθώς και η ψήφιση του ακροτελεύτιου άρθρου.
Η συζήτηση θα γίνει ως εξής: Θα μπούμε στην ενότητα των άρθρων 26 έως 30 και θα σας δώσω από δεκαπέντε λεπτά. Είναι αρκετά;
ΛΕΩΝΙΔΑΣ ΤΖΑΝΗΣ: Είναι αρκετά.
ΘΕΟΦΙΛΟΣ ΒΑΣΙΛΕΙΟΥ: Είναι αρκετά.
ΠΡΟΕΔΡΕΥΩΝ (Παναγιώτης Σγουρίδης): Λοιπόν, δεκαπέντε λεπτά. Από εκεί και πέρα θα ψηφίσουμε τα άρθρα αυτά, θα μπούμε στις δύο υπουργικές τροπολογίες και θα τις ψηφίσουμε κεχωρισμένως. Οι εμπρόθεσμες τροπολογίες των Βουλευτών θα συζητηθούν άσχετα αν γίνουν ή δεν γίνουν δεκτές και οι εκπρόθεσμες των Βουλευτών, εφόσον ο κύριος Υπουργός θέλει να κάνει κάποια απ' αυτές δεκτές.
Εισερχόμαστε λοιπόν στην ενότητα των άρθρων 26 έως 30. 
Ορίστε, κύριε Τζανή, έχετε το λόγο.
ΛΕΩΝΙΔΑΣ ΤΖΑΝΗΣ: Ευχαριστώ, κύριε Πρόεδρε.
Ζητώ συγγνώμη για την εκτός Κανονισμού παρατήρησή μου. Πάντως κατά την τελική ψήφιση ο Υπουργός έχει τη δυνατότητα να διαμορφώσει το περιεχόμενο κατά τρόπο ώστε να βγαίνει το νόημα. 
ΠΡΟΕΔΡΕΥΩΝ (Παναγιώτης Σγουρίδης): Στο σύνολο μπορείτε να κάνετε αυτήν την αλλαγή. 
ΛΕΩΝΙΔΑΣ ΤΖΑΝΗΣ: Φοβάμαι ότι η διατύπωση "σε αλλοδαπούς που υπέβαλαν αιτήσεις, οι οποίες είναι εκκρεμείς ή άδειες…" δεν κολλάει με το προηγούμενο νόημα. Δεν υποβάλλονται οι άδειες. Ή έχουν λάβει άδειες. Σ' αυτούς λοιπόν χορηγείται.
ΠΡΟΕΔΡΕΥΩΝ (Παναγιώτης Σγουρίδης): Είναι φραστική αλλαγή, την οποία μπορεί να κάνει ο Υπουργός στο σύνολο.
ΛΕΩΝΙΔΑΣ ΤΖΑΝΗΣ: Ναι, αλλά δεν βγαίνει νόημα.
Το δεύτερο που πρέπει ο Υπουργός με ερμηνευτική του δήλωση να μας δώσει να καταλάβουμε αφορά την παράγραφο β΄, όπου λέει: "Παρέχεται άδεια παραμονής αόριστης διάρκειας σε όσους έχουν δέκα χρόνια". Αυτό είναι υποχρέωση της διοίκησης; Έτσι προκύπτει. Διαφορετικά πρέπει να λέει "δύναται να παρέχεται". Αυτό νομίζω είναι αναγκαίο να διευκρινισθεί, κύριε Υπουργέ, διότι το "παρέχεται" για μας τους νομικούς σημαίνει ότι είναι υποχρέωση της διοίκησης. 
ΠΡΟΕΔΡΕΥΩΝ (Παναγιώτης Σγουρίδης): Σας βάζω το χρόνο για την ενότητα των άρθρων.
ΛΕΩΝΙΔΑΣ ΤΖΑΝΗΣ: Τελείωσα με αυτές τις δύο παρατηρήσεις. 
Κύριε Πρόεδρε, η ενότητα που συζητούμε αναφέρεται σε λειτουργικά θέματα του προσωπικού των Οργανισμών Τοπικής Αυτοδιοίκησης. Στα άρθρα 26, 27 ιδιαίτερα ρυθμίζονται μία σειρά από θέματα που αποτελούν αιτήματα και της ΠΟΕ-ΟΤΑ και της Κεντρικής Ένωσης Δήμων και Κοινοτήτων και θα έλεγα συνολικά του αυτοδιοικητικού κόσμου. 
Επισημαίνω, λοιπόν, από το άρθρο 26 ως σημαντική ρύθμιση, έστω και αν δεν φαίνεται πόσο σημαντική είναι, την πρόβλεψη της σύστασης επιτροπής για τη σύνταξη νέου κώδικα κατάστασης των δημοτικών και κοινοτικών υπαλλήλων, κάτι που επιβάλλεται πλέον να γίνει εν όψει και της προσθήκης νέων ειδικοτήτων. Εν όψει και της αλλαγής του τρόπου απασχόλησης των υπαλλήλων προβλέπεται η σύσταση μιας επιτροπής, η οποία θα προχωρήσει στη σύνταξη νέου κώδικα κατάστασης των δημοτικών και κοινοτικών υπαλλήλων.
Στο ίδιο άρθρο, στη δεύτερη παράγραφο, γίνεται ο επανακαθορισμός της έννοιας του δήμου. Η έννοια του δήμου προκύπτει από το ν. 2503/1997, ο οποίος προχώρησε και στη διαμόρφωση του νέου χάρτη της αυτοδιοίκησης με τη σύσταση των καποδιστριακών Ο.Τ.Α.. Προβλέπεται, λοιπόν, ότι δήμοι είναι όσοι έχουν συσταθεί με το νόμο αυτό, καθώς επίσης και όσοι προέρχονται από συνένωση δήμων ή κοινοτήτων, εφόσον ο πληθυσμός τους υπερβαίνει τους επτά χιλιάδες κατοίκους; Σ' αυτό έχουμε καταλήξει; Γιατί η πρόβλεψη εδώ είναι για επτά χιλιάδες κατοίκους. Υπάρχει αίτημα από συναδέλφους Βουλευτές για πέντε χιλιάδες κατοίκους. 
Θυμίζω πάντως, κύριε Υπουργέ, ότι στο παρελθόν είχαμε δώσει τη δυνατότητα σε αυτοδιοικητικές μονάδες που είχαν πληθυσμό πάνω από πέντε χιλιάδες κατοίκους να γίνουν δήμοι. Κι έχω την αίσθηση ότι στην πράξη, αυτήν τη δυνατότητα την υλοποίησαν όλοι οι δήμοι. Επομένως μπορεί να μην έχει και μεγάλο πεδίο εφαρμογής η διάταξη αυτή.
Η διάταξη αυτή επίσης προβλέπει την παράταση για μια δεκαετία της λήξης του χρόνου επιβολής του πρόσθετου ειδικού τέλους 80% υπέρ των δημοτικών επιχειρήσεων. Είναι ένα σημαντικό τέλος, η στέρηση του οποίου από τις δημοτικές επιχειρήσεις θα δημιουργούσε και λειτουργικό πρόβλημα για πολλές απ' αυτές.
Προβλέπεται, επίσης, η επαναμεταβίβαση στο δημόσιο του Παπαχαραλαμπείου Εθνικού Κέντρου Ναυπάκτου λόγω όρου που είχε τεθεί στη δωρεά από το δωρητή. Ο όρος προέβλεπε ότι έπρεπε να ανήκει στο δημόσιο και πιθανώς θα δημιουργούνταν πρόβλημα από την αλλαγή έστω και με νόμο του φορέα ιδιοκτησίας.
Τονίζω από τις υπόλοιπες διατάξεις του άρθρου 26 την πρόβλεψη της παραγραφής των παλιών οφειλών των νομαρχιακών ταμείων, που ήταν μία εκκρεμότητα, θα έλεγα, κυρίως γραφειοκρατικής διαδικασίας. Μετά την κατάργηση των νομαρχιακών ταμείων έπρεπε να εξαλειφθούν και τα χρέη των νομαρχιακών ταμείων. 
Από τις υπόλοιπες διατάξεις τονίζω αυτήν της παραγράφου 9, που προβλέπει -και θα έλεγα με τρόπο καταληκτικό, κύριε Υπουργέ, αυτήν τη φορά- την παράταση του χρόνου είσπραξης των εσόδων των Οργανισμών Τοπικής Αυτοδιοίκησης από ταμειακές υπηρεσίες που θα υπάγονται στις ΔΟΥ. 
Αυτή λοιπόν, η διάταξη προβλέπει χαρακτηριστικά ότι όσων δήμων ο πληθυσμός είναι μέχρι πέντε χιλιάδες κατοίκους, οι εισπράξεις των ταμειακών υπηρεσιών θα γίνονται από τις δημόσιες οικονομικές υπηρεσίες, μέχρις ότου αυτοί οι δήμοι κάνουν τη δική τους ταμειακή υπηρεσία. Για δε τους υπόλοιπους δήμους που είναι πάνω από πέντε χιλιάδες κατοίκους, καταληκτική γι΄ αυτό ημερομηνία προβλέπεται η 31.12.2003. 
Εδώ πρέπει να πούμε ότι οι Οργανισμοί Τοπικής Αυτοδιοίκησης πρέπει να επιταχύνουν τους ρυθμούς λειτουργίας ταμειακών υπηρεσιών, διότι αυτό το σύστημα που υπάρχει μέχρι σήμερα δεν είναι ιδιαίτερα λειτουργικό.
Η παράγραφος 10 του άρθρου 26 προβλέπει, στα πλαίσια της αποκεντρωτικής πολιτικής που επιβάλλει το Σύνταγμα, τη δυνατότητα, κάτι που άλλωστε προβλεπόταν, και από το ν. 2503/97, με προεδρικά διατάγματα να μεταβιβάζονται αρμοδιότητες στις περιφέρειες αλλά και στη Τοπική Αυτοδιοίκηση Α΄ και Β΄ Βαθμού, υπό τους όρους βέβαια που προβλέπει και επιβάλλει το Σύνταγμα, δηλαδή της παράλληλης μεταβίβασης πόρων προς την Τοπική Αυτοδιοίκηση και της ταυτόχρονης σύστασης των αναγκαίων θέσεων προσωπικού στις περιφέρειες. 

Αυτό το τελευταίο το επισημαίνω, γιατί συχνά τα Υπουργεία -το Υπουργείο Εσωτερικών θα έλεγα ότι έχει κατ' εξοχήν αυτή την αποστολή, της εποπτείας της αποκεντρωτικής πολιτικής- με διάφορους επί μέρους νόμους που φέρνουν στη Βουλή, προβλέπουν τη μεταβίβαση σωρηδόν αρμοδιοτήτων στις περιφέρειες, οι οποίες περιφέρειες επιβαρύνονται με φόρτο εργασίας, στον οποίο δεν μπορεί να ανταποκριθεί το σημερινό τους προσωπικό. 
Στο σημείο αυτό ας μου επιτραπεί η παρένθεση, για να τονίσω τους πολύ καλούς ρυθμούς που καταφέρνουν λίγοι άνθρωποι να πετυχαίνουν στις περιφέρειες, παρά το γεγονός ότι συνήθως η μεταβίβαση αρμοδιοτήτων δεν συνοδεύεται και από σύσταση των αναγκαίων θέσεων προσωπικού, κάτι που πολύ σωστά η διάταξη αυτή προβλέπει.
Θα φύγω από τη διάταξη του άρθρου 26 για να πάω στη διάταξη του άρθρου 27. 
Εδώ, κύριε Υπουργέ, θέλω να σας παρακαλέσω, γιατί στην παράγραφο 1, προφανώς από αβλεψία, δεν έχει συμπεριληφθεί μεταξύ των δήμων στους οποίους επιτρέπεται η σύσταση μέχρι δύο γενικών διευθύνσεων και ο Δήμος Βόλου. Είναι ένας δήμος που ο πληθυσμός του είναι τουλάχιστον ίσος με τον πληθυσμό αυτών των πόλεων που αναφέρετε, μιας και έχει 80.000 κατοίκους. Εκεί προβλέπεται ότι στους οργανισμούς εσωτερικής υπηρεσίας των δήμων είναι δυνατή η σύσταση μιας γενικής διεύθυνσης, τριών γενικών διευθύνσεων στο Δήμο Αθηναίων και δύο γενικών διευθύνσεων σε ορισμένους δήμους που είναι οι μεγαλύτεροι πληθυσμιακά δήμοι της χώρας.
Σωστή είναι και η πρόβλεψη της παραγράφου 2, που δίνει τη δυνατότητα να προΐστανται ως διευθυντές, τμηματάρχες ή επικεφαλής γραφείων, δηλαδή να καταλαμβάνουν θέσεις προϊσταμένων οργανικών μονάδων στους βρεφονηπιακούς και παιδικούς σταθμούς των ΟΤΑ οι υπάλληλοι εκείνοι που έχουν τα τυπικά και ουσιαστικά προσόντα σύμφωνα με τις προβλέψεις του Οργανισμού Εσωτερικής Υπηρεσίας του οικείου νομικού προσώπου, διότι μέχρι τώρα υπήρχε μία αμφισβήτηση για το αν μία κατηγορία υπαλλήλων που ήταν πτυχιούχοι τεχνολογικής εκπαίδευσης θα μπορούσαν να προΐστανται ως τμηματάρχες αυτών των μονάδων. 
Προβλέπεται, επίσης, μεταξύ των άλλων στην παράγραφο 6 η ρύθμιση του γνωστού θέματος, του πριμ αποδοτικότητας, το ιστορικό του οποίου έχει σε γενικές γραμμές ως εξής: Το πριμ αποδοτικότητας, εάν θυμάμαι καλά, χορηγήθηκε το 1997 στους υπαλλήλους του δημόσιου τομέα. Στη συνέχεια κάποιοι από τους υπαλλήλους της Τοπικής Αυτοδιοίκησης προσέφυγαν εναντίον των δήμων, ζητώντας την επέκταση της καταβολής του και σ΄ αυτούς. 
Εδώ συνέβη το εξής: Παρά το γεγονός ότι θα μπορούσε να πει κανείς ότι αφού το παίρνουν οι υπάλληλοι του δημόσιου τομέα, γιατί να μην το πάρουν και οι υπάλληλοι των Οργανισμών Τοπικής Αυτοδιοίκησης -που κατά το Σύνταγμα ταυτίζονται με τους υπαλλήλους του δημοσίου τομέα, αφού έχουν και αυτοί τη μονιμότητα και το ίδιο καθεστώς- αυτό που συνέβη ως γεγονός πρέπει να το επισημάνουμε και να το καυτηριάσουμε. Οι Οργανισμοί Τοπικής Αυτοδιοίκησης ασφαλώς και είναι αυτοτελείς διοικητικές μονάδες, υπαγόμενες στον έλεγχο της κεντρικής διοίκησης μόνο ως προς τη νομιμότητα της λειτουργίας τους.
Σε καμία περίπτωση όμως αυτό δεν μπορεί να θεωρηθεί ότι δίνει τη δυνατότητα σε δημάρχους να συνομολογούν αγωγές με οικονομικό αντικείμενο, το οποίο καλύπτεται από πόρους της κεντρικής διοίκησης. Θα έλεγα βέβαια ότι θα έπρεπε να υπάρχει μία γενική πρόβλεψη πως οτιδήποτε συνομολογούν οι δήμαρχοι δεν πρέπει να βαρύνει πόρους πέραν των κεντρικών αυτοτελών πόρων. Εάν δηλαδή συνομολογούν οτιδήποτε -μέσα στα πλαίσια της νομιμότητας πάντα- αυτό να επιβαρύνει τους κεντρικούς αυτοτελείς πόρους τους, κανένα πρόβλημα. Αν όμως αυτό που συνομολογούν συνεπάγεται οικονομική επιβάρυνση του προϋπολογισμού του κράτους, τότε πλέον περνάμε σε μια άλλη λογική που κανείς δεν μπορεί να την αποδεχθεί. 
Τότε, λοιπόν, κύριε Πρόεδρε, είχε γίνει το εξής: Υπήρχε ένας δήμος και μάλιστα της ίδιας περιφέρειας όπου ο δήμαρχος στα πλαίσια μιας "φιλολαϊκής και φιλεργατικής" πολιτικής, έννοιες που κατά καιρούς εδώ έχουν παρεξηγηθεί κι έχουν παρερμηνευθεί, συνομολογούσε τη χορήγηση του πριμ αποδοτικότητας ή άφηνε το δήμο να δικάζεται ερήμην. Αποτέλεσμα, λοιπόν, ότι εκδόθηκαν αποφάσεις ή πάρθηκαν και αποφάσεις δημοτικών συμβουλίων, πολλές από τις οποίες δεν επικυρώθηκαν από πλευράς νομιμότητας με αποτέλεσμα να χρειαστεί να κάνουμε πρόσφατα άλλη νομοθετική ρύθμιση για να αρθούν οι καταλογισμοί που είχαν γίνει από το Γενικό Λογιστήριο σε βάρος προσωπικά και των δημάρχων. 
Αφού αντιμετωπίστηκε, λοιπόν, αυτό το πρόβλημα που οφειλόταν στην μη τήρηση της νομιμότητας, είχαμε το φαινόμενο των υπαλλήλων των δύο ταχυτήτων. Κάποιοι δήμαρχοι είχαν δώσει το πριμ αποδοτικότητας, με αποτέλεσμα ορισμένοι υπάλληλοι δημοτικοί να εισπράξουν ένα ποσό, κάποιοι άλλοι δήμαρχοι δεν το έδιναν. Οι δεύτεροι, επιτρέψτε μου να πω, ήταν αυτοί που σέβονταν τη νομιμότητα. Αυτό όμως δημιουργούσε ένα πρόβλημα στη λειτουργία των Ο.Τ.Α. 
Η διάταξη προβλέπει ότι όποιοι δήμοι προχωρήσουν στη συνέχεια στην καταβολή του πριμ αποδοτικότητας -και μάλιστα ο νόμος έχει μια γενικότερη διατύπωση, ουσιαστικά στο πριμ παραγωγικότητας αναφέρεται- μετά από συμβιβασμό ή κατάργηση δίκης, θα πρέπει να το κάνουν μέσα στους επόμενους έξι μήνες από τη δημοσίευση του νόμου αυτού και υπό την προϋπόθεση αυτή του εξαμήνου θα θεωρούνται ως νομίμως καταβληθέντα τα ποσά που θα δοθούν. Και βεβαίως δίνεται η δυνατότητα της ρύθμισης της τμηματικής καταβολής των πιο πάνω ποσών για χρονικό διάστημα που δεν μπορεί να υπερβαίνει τα τέσσερα χρόνια. 
Σωστή είναι η πρόβλεψη. Εδώ θέλω να επισημάνω το εξής: Το θέμα αυτό είχε αποτελέσει αίτημα της Ομοσπονδίας των εργαζομένων στις αυτοδιοικήσεις, κατά τη διάρκεια των συλλογικών διαπραγματεύσεων. Η άποψή μου, την οποία ταπεινά διατυπώνω, κύριε Υπουργέ, είναι ότι ζητήματα που έχουν μισθολογικό χαρακτήρα δεν πρέπει να φεύγουν έξω από τις διαδικασίες των συλλογικών διαπραγματεύσεων διότι η καταβολή του πριμ παραγωγικότητας έχει μισθολογικό χαρακτήρα, έχει οικονομικό χαρακτήρα. Ο ν. 2738/99 περί καθιερώσεως συλλογικών διαπραγματεύσεων, αυτή τη φιλοσοφία είχε. Οτιδήποτε οικονομικά, μισθολογικά ή εργασιακά θέματα θέτουν οι δημόσιοι υπάλληλοι συνολικά, άρα και οι υπάλληλοι της αυτοδιοίκησης να τα θέτουν στα χρονικά περιθώρια και με τη διαδικασία που προβλέπουν οι συλλογικές διαπραγματεύσεις. Διαφορετικά εγκυμονείται ο κίνδυνος ολόκληρο το χρόνο να έχουμε αιτήσεις επί αιτήσεων, αιτήματα επί αιτημάτων, ενώ αυτή η διαδικασία κάπου πρέπει να αρχίζει και κάπου πρέπει να κλείνει. Κάπου πρέπει να τελειώνει. 
Να πω ένα παράδειγμα και μπορεί να γίνω ο κακός της ιστορίας: Δεν μπορεί κάθε λίγο και λιγάκι τα σκουπίδια να μένουν στους δρόμους, γιατί γνωρίζουν οι υπάλληλοι της καθαριότητας ότι έχουν τη θεσμική ή εξωθεσμική δυνατότητα οικονομικών διεκδικήσεων και πέρα και έξω από τη διαδικασία των συλλογικών διαπραγματεύσεων. Ας πάνε στη διαδικασία των συλλογικών διαπραγματεύσεων, ό,τι πετύχουν οι οργανώσεις τους να το πετυχαίνουν. Από κει και πέρα όμως επιβάλλεται να συνομολογείται και περίοδος εργασιακής ειρήνης -έτσι γίνεται παντού τουλάχιστον στον ιδιωτικό τομέα- για να μη βγαίνουν οι δημότες στο δρόμο και κινδυνεύουν τα παιδιά τους από ηπατίτιδα κάθε δεύτερο μήνα ή κάθε δεύτερη εβδομάδα. Αυτό θεωρώ ότι πρέπει να περάσει. Αυτή ήταν η φιλοσοφία του ν. 2738. Βεβαίως, κατά τα λοιπά ορθώς γίνεται η ρύθμιση που γίνεται. Εγώ προσωπικά θα την ήθελα μέσα στο πακέτο των συλλογικών διαπραγματεύσεων.
Η δεύτερη πρόβλεψη είναι για την απαγόρευση. Θέλω να επιμείνω σ' αυτήν και ίσως βγω δύο λεπτά έξω από το χρόνο μου, κύριε Πρόεδρε. Στα θέματα για τα οποία επιτρέπεται συμβιβασμός και κατάργηση δίκης δεν περιλαμβάνονται θέματα που αφορούν μισθολογικές απαιτήσεις όπως μισθοί αποζημιώσεις, επιδόματα, έξοδα παράστασης, έξοδα κίνησης και γενικά μισθολογικές παροχές οποιασδήποτε μορφής. 
Πολύ σωστή η πρόβλεψη. Αυτό που μας δίδαξε η πείρα δεν πρέπει να επαναληφθεί. Δεν είναι δυνατόν να γίνεται επί ασκουμένων αγωγών συμβιβασμός και τη νύφη να την πληρώνει ο προϋπολογισμός του κράτους.
Αυτό πρέπει να τελειώνει, αλλά όχι μόνο για τους ΟΤΑ. Πρέπει και οι Οργανισμοί και οι δημοτικές επιχειρήσεις -επιτρέψτε μου να πω ότι το δεύτερο μέρος του προβλήματος στο χώρο της αυτοδιοίκησης είναι εκεί- να υπαχθούν σε αυτή την απαγόρευση διότι ο προϋπολογισμός τους ως επί το πλείστον τροφοδοτείται από τους προϋπολογισμούς των Οργανισμών Τοπικής Αυτοδιοίκησης. Θα πρέπει να προσθέσω και στην κατηγορία των δικών, που πρέπει πάση θυσία να απαγορεύεται ο συμβιβασμός και η κατάργηση της δίκης -αλλά να προβλέπονται και ποινικές κυρώσεις για τον δήμαρχο που αφήνει το δήμο να ερημοδικάζει τις υποθέσεις για την αναγνώριση του χαρακτήρα των συμβάσεων εργασίας. 
Έχουμε το φαινόμενο, την τακτική θα έλεγα ορισμένων δήμων, να αφήνουν να δικάζεται ερήμην ανυπεράσπιστος ο δήμος και να κρίνει το δικαστήριο, χωρίς να ακούγεται η άποψη του δήμου, ότι οι αλλεπάλληλες συμβάσεις ορισμένου χρόνου καθιστούν τη σύμβαση αορίστου χρόνου. Στη συνέχεια φορτώνονται με τακτικό προσωπικό ο δήμος ή οι δημοτικές επιχειρήσεις, δίχως να τηρούνται επαναλαμβάνω οι διαδικασίες που απαιτούνται και χωρίς ο δήμος να διατυπώνει τις θέσεις του.
Είναι σωστή η πρόβλεψη για το ποσοστό των γυναικών που θα προσλαμβάνονται στη Δημοτική Αστυνομία μέχρι 15% του ένστολου προσωπικού. Το είδος των αστυνομικών καθηκόντων επιβάλλει και είναι και συνταγματικά θα έλεγα ορθό, την πρόβλεψη ενός ορισμένου ποσοστού για τη συμμετοχή των γυναικών. 
Η παράγραφος 8 προβλέπει τη δυνατότητα της πρόσληψης με σύμβαση ορισμένου χρόνου για τη Δημοτική Αστυνομία προσώπων που είναι γραμμένα στα μητρώα εφέδρων της Ελληνικής Αστυνομίας και ασκούσαν καθήκοντα ανακριτικών υπαλλήλων πριν αποχωρήσουν από την υπηρεσία τους. 
Βεβαίως η διαδικασία με την οποία προσλαμβάνονται είναι αντικειμενική, γιατί παρεμβάλλεται το ΑΣΕΠ. Το σύστημα των προσλήψεων θα είναι μοριακό και αυτοί οι υπάλληλοι θα ενισχύσουν για μία πενταετία τη Δημοτική Αστυνομία, προκειμένου να μάθουν και το είδος των καθηκόντων, κυρίως των ανακριτικών καθηκόντων στη Δημοτική Αστυνομία, που όπως είναι γνωστό, κύριε Πρόεδρε, αποκτά περίπου το 65% από τις αρμοδιότητες, της σημερινής κρατικής Αστυνομίας. 
Τέλος, το άρθρο 28 -και τελειώνω με αυτό- αφορά θέματα υπαλλήλων που υπηρετούν στο "Συνήγορο του Πολίτη". Είναι θέματα τεχνικής φύσεως κυρίως και δεν θα ήθελα να αναφερθώ σε αυτά.
Θα σταθώ λίγο στην πρόβλεψη του άρθρου 29 για τη χορήγηση της οικοδομικής άδειας στην πολεοδομική ενότητα "Ελαιώνας" για την ανέγερση κτιρίων και εγκαταστάσεων κοινής ωφέλειας, πέραν από τους προβλεπόμενους όρους. Είναι μια τροπολογία που ψηφίστηκε ομόφωνα στην αρμόδια επιτροπή και δεν θα ήθελα να επεκταθώ σε αυτή, μια και πρόκειται περί δωρεάς στο δημόσιο και η σχετική πρόβλεψη είναι προς όφελος του δημοσίου. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Θεόφιλος Βασιλείου, εισηγητής της Νέας Δημοκρατίας, έχει το λόγο για δεκαπέντε λεπτά. 
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, κυρίες και κύριοι συνάδελφοι, ομολογώ ότι δεν περίμενα να επιφυλάξει η Κυβέρνηση τέτοια συμπεριφορά απέναντι στην αυτοδιοίκηση. Πολύ περισσότερο εκτιμώ ότι δεν το περίμενε ούτε καν το περιμένει η ίδια η αυτοδιοίκηση. 
Τι εννοώ με αυτό; Αποσπασματικές ρυθμίσεις, περιστασιακού χαρακτήρα εμφανίζονται στο τρίτο κομμάτι του νομοσχεδίου για την αναβάθμιση της πολιτικής προστασίας. Και ενώ θα έπρεπε να αποτελεί ιδιαίτερο αντικείμενο, οι ρυθμίσεις θεμάτων της Τοπικής Αυτοδιοίκησης, πρόχειρα αποσπασματικά, εμβαλλωματικά και εν πολλοίς τροποποιητικά, συμπληρωματικά, εμφανίζεται η διάθεση της Κυβέρνησης να συρράψει κάτι σε ένα νομοσχέδιο που έχει διαφορετικό αντικείμενο και να δείξει έτσι ενδιαφέρον για την Τοπική Αυτοδιοίκηση ή να πει ότι με μέρος, με κομμάτι των προβλημάτων της, ασχολείται σε αυτό το νομοσχέδιο και ενδεχομένως να έχει και τη συνείδησή της ήσυχη. 
Δεν συμφωνούμε σε πάρα πολλά ζητήματα όσον αφορά την ΚΕΔΚΕ και την ΕΝΑΕ. Κυρίως όμως παρατηρούμε μια καταιγιστική συμπεριφορά από πλευράς εγγράφων και ανακοινώσεων της Πανελλήνιας Ομοσπονδίας Εργαζομένων στους Οργανισμούς Τοπικής Αυτοδιοίκησης.
Το πρώτο ζήτημα που γεννιέται είναι το εξής: Αυτό το κομμάτι του νομοσχεδίου είναι ένα κομμάτι που εμφανίζεται στη Βουλή μετά από εξαντλητικό διάλογο με τους ενδιαφερομένους φορείς ή απλά αποσπασματικά και πρόχειρα ό,τι συνέλαβε η Κυβέρνηση μέχρι σήμερα από τη δική της εμπειρία το εμφανίζει προκειμένου να "λύσει" αυτά τα ζητήματα που ενδεχομένως μόνο την ίδια απασχολούν;
Στο άρθρο 26 συνιστάται επιτροπή για τη σύνταξη νέου Κώδικα Κατάστασης Δημοτικών και Κοινοτικών Υπαλλήλων. Οφείλω να υπενθυμίσω ότι ο Κώδικας Κατάστασης Δημοτικών και Κοινοτικών Υπαλλήλων για πρώτη φορά συγκροτήθηκε και έγινε νόμος επί υπουργίας Εσωτερικών του Γιάννη Κεφαλογιάννη το 1980. Έκτοτε, παρά την παρέλευση είκοσι δύο χρόνων περίπου, δεν υπήρξε καμία διαμορφωτική παρέμβαση στον κώδικα, ενώ θα ήταν χρήσιμο και σκόπιμο τουλάχιστον να γίνει. 
Και διερωτώμαι: Όταν, κύριε Υπουργέ, λέτε "συνιστάται επιτροπή για τη σύνταξη νέου Κώδικα Κατάστασης των Δημοτικών και Κοινοτικών Υπαλλήλων" αυτή η επιτροπή, που συνιστά το συγκεκριμένο άρθρο, πρόκειται να ξεκινήσει τη σύνταξη του νέου κώδικα εξαρχής, εκ του μηδενός ή θα τροποποιήσει και θα συμπληρώσει ενδεχομένως τον ισχύοντα κώδικα;
Επίσης καθορίζεται αποζημίωση των μελών της επιτροπής των ειδικών εισηγητών και των μελών της γραμματείας της καθώς και ο τρόπος καταβολής της. Δεν έχω αντίρρηση σ' αυτό. Αλλά ως πότε αυτή η επιτροπή θα εργάζεται; Ως το διηνεκές; Δεν είναι απαραίτητο ένα χρονοδιάγραμμα;
Υπάρχουν διατάξεις με τις οποίες μπορούμε να συμφωνήσουμε. Αλλά καθ' όν τρόπο εμφανίζονται σ' αυτό το επίπεδο της προχειρότητας και της παρείσφρησης σε θέματα άσχετα, μας αποτρέπει να δούμε είτε σε ενιαίο επίπεδο ρυθμίσεις θεμάτων της αυτοδιοίκησης είτε αν θέλετε και πιο εξειδικευμένα. 
Θα συμφωνήσουμε βεβαίως με το να παραταθεί για μια δεκαετία από τη λήξη του ο χρόνος επιβολής του πρόσθετου ειδικού τέλους υπέρ των ΔΕΥΑ. Και βεβαίως θα συμφωνήσουμε με την παραγραφή των οφειλών των δήμων και κοινοτήτων από δάνεια που έλαβαν μέσω των καταργηθέντων από το 1994 Νομαρχιακών Ταμείων. 
Αλλά, κύριε Υπουργέ, από το 1994 μέχρι σήμερα πέρασαν οκτώ χρόνια. Τώρα ανακαλύφθηκε ξαφνικά η πυρίτιδα; Τώρα που χρειάζονται βεβαιώσεις για φορολογική χρήση ενδεχομένως οι δήμοι και οι κοινότητες; Δεν έπρεπε να το είχε προβλέψει εκείνος ο νόμος που ρύθμιζε τα θέματα της Νομαρχιακής Αυτοδιοίκησης; Δεν φαίνεται ότι τελικά κατά σύστημα κάτι ξεχνάμε γιατί δεν μπορούμε να προβλέψουμε; Δεν φαίνεται ότι η Κυβέρνηση δεν έχει μέθοδο, δεν έχει πρόβλεψη, δεν εκτιμά τα πράγματα ακριβώς όπως πρέπει να τα εκτιμά και να δρα αναλαμβάνοντας νομοθετικές πρωτοβουλίες;
Σύμφωνα με το άρθρο 27, στους Οργανισμούς Εσωτερικής Υπηρεσίας των Δήμων που έχουν πληθυσμό πενήντα χιλιάδων κατοίκων και άνω μπορεί να συσταθεί μια Γενική Διεύθυνση. 
Κατ' αρχήν θα συμφωνήσω με τον συνάδελφο της Πλειοψηφίας για την ένταξη του Βόλου. Αλλά θα ήθελα να παρατηρήσω, κύριε Υπουργέ, ότι όσον αφορά τη σύσταση των τριών Γενικών Διευθύνσεων για το Δήμο Αθηναίων και των δύο Γενικών Διευθύνσεων για τους Δήμους Πειραιά, Νίκαιας Περιστερίου, Καλλιθέας, Θεσσαλονίκης, Ηρακλείου Κρήτης, Λάρισας, Πάτρας και Ιωαννίνων με τις αντίστοιχες οργανικές θέσεις, να συμπληρωθεί η μία να είναι τεχνική.
Το λέω αυτό διότι οι Οργανισμοί Αυτοδιοίκησης αυτού του επιπέδου έχουν ευρύτατη και εν πολλοίς αυτοτελή τεχνική παρέμβαση. Με νομοθετική ρύθμιση θα μπορέσει να υπάρχει η δυνατότητα περαιτέρω ανάπτυξης της τεχνικής γενικής διεύθυνσης ασφαλώς με τα προβλεπόμενα αποτελέσματα και σε επίπεδο έργων και σε επίπεδο πολεοδομικών ρυθμίσεων, μελετών και όπου αλλού χρειάζεται τεχνική παρέμβαση. 
Στο ίδιο άρθρο. Έχουμε όλοι στα χέρια μας ένα έγγραφο της ΠΟΕ ΟΤΑ το οποίο με εκπλήσσει, όχι για τη μαξιμαλιστική της άποψη όσον αφορά την προβολή του συγκεκριμένου αιτήματός της, αλλά όσον αφορά το ότι αυτό καθ' εαυτό το έγγραφο -θέλω μια εξήγηση επ' αυτού- είναι έγγραφο που εκθέτει κυριολεκτικά την Κυβέρνηση, την καθιστά αναξιόπιστη σε επίπεδο θεσμικού διαλόγου. Λέει χαρακτηριστικά ότι ως Υπουργείο Εσωτερικών στείλατε ένα σχέδιο προς την ΠΟΕ ΟΤΑ για τη ρύθμιση θεμάτων που αφορούν το προσωπικό των ΟΤΑ. Στην πρώτη περίπτωση του εγγράφου λέει ότι το σχέδιο που είχε δοθεί στην ΠΟΕ ΟΤΑ συμπεριλαμβανόταν διάταξη που υλοποιούσε τη δέσμευση του Υπουργείου Εσωτερικών για αύξηση του εφάπαξ των εργαζομένων αορίστου χρόνου από 1.500.000 σε 3.000.000 δραχμές. Όμως εντελώς ξαφνικά και χωρίς καμία ενημέρωση η παραπάνω διάταξη ανακλήθηκε, γιατί διαφωνούσε το Υπουργείο Οικονομικών.
Διαφωνώ με τη συγκεκριμένη μέθοδο. Αυτός δεν είναι λόγος αντιπολιτευτικός. Είναι, όμως, Κυβέρνηση αυτή, που εκ προοιμίου και μεθοδικά παραπλανά τους εργαζόμενους και τους θεσμικούς εκφραστές τους; Γιατί δεν συνεννοείσθε εκ των προτέρων με το Υπουργείο Οικονομικών για το αν σας επιτρέπει ή όχι τη συγκεκριμένη πίστωση και μετά να δώσετε το σχέδιο νόμου στην ΠΟΕ ΟΤΑ; Θα συνεννοηθούν επιτέλους μεταξύ τους οι Υπουργοί σε αυτήν την Κυβέρνηση; 
Θεωρούμε το αίτημα δίκαιο, όπως το θεωρήσατε και εσείς όταν δώσατε τη ρύθμιση στο προσχέδιο. Θα έπρεπε έστω και με παρέμβαση του Πρωθυπουργού να λυθεί το συγκεκριμένο ζήτημα. Η Αξιωματική Αντιπολίτευση σας προτείνει να περιλάβετε τη ρύθμιση όπως την είχατε στο προσχέδιο, δηλαδή τη ρύθμιση του εφάπαξ των εργαζομένων αορίστου χρόνου. 
Στην έκτη παράγραφο του άρθρου 27 έχει προστεθεί τώρα στο νομοσχέδιο που συζητάμε εδάφιο γ΄ το οποίο δεν συμπεριλαμβανόταν στο σχέδιο που είχε δοθεί στην ΠΟΕ ΟΤΑ. 
Άλλη τρικλοποδιά καταγγέλλει η Ομοσπονδία Εργαζομένων. Γιατί, κύριε Υπουργέ; Ήταν ανάγκη; Η Κυβέρνηση μπορούσε να εκφράσει τις απόψεις της και να πει "εγώ απλά θέλω να ρυθμίσω αυτό. Σας ενημερώνω, αν θέλετε το αποδέχεστε, αν θέλετε δεν το αποδέχεστε" και η Ομοσπονδία θα μπορούσε να κάνει την κατ' εκτίμηση δική της δραστηριότητα. Αλλά γιατί αυτή η τρικλοποδιά; Βέβαια για τους ίδιους λόγους που είπα πριν από λίγο, έρχομαι να πω ότι για άλλη μία φορά ότι αυτό ειδικά το νομοσχέδιο στο σύνολό του αλλά και στα επί μέρους τμήματά του είναι μη νομοσχέδιο, μη ενιαίας αρχής. Έχει βέβαια μία εμφάνιση ενιαίας αρχής όσον αφορά την κάθε ενότητα ξεχωριστά, αλλά αυτά που αναφύονται καθημερινά ως ζητήματα κατά τη συζήτησή μας δίνουν την αίσθηση έτι περαιτέρω πολύ σημαντικής προχειρότητας, δουλειάς στο γόνατο και απόρριψης πολύ σημαντικών ζητημάτων, τα οποία συμφωνήσατε εκ των προτέρων με το συνδικαλιστικό όργανο της ΠΟΕ-ΟΤΑ. Γιατί το κάνατε αυτό, κύριε Υπουργέ; Οφείλετε να δώσετε απάντηση στη Βουλή των Ελλήνων.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Εκτιμώ, κύριε Υπουργέ, ότι υπάρχουν πολύ σοβαρά ζητήματα για ρύθμιση, πολύ σοβαρά ζητήματα ειδικά όσον αφορά τον τομέα της Αυτοδιοίκησης που δεν έχουν ρυθμιστεί, πολύ σοβαρά ζητήματα που θέτουν οι συνδικαλιστικοί φορείς και εσείς ως Υπουργείο Εσωτερικών έχετε εκτιμήσει και ενδεχομένως έχετε δεσμευθεί για επίλυση. Μπορεί να μην είναι ώριμος ο χρόνος, μπορεί να μην επιτρέπουν σήμερα τα οικονομικά τόσο πολύ, όπως λέτε, αλλά ενδεχομένως τα βλέπετε ως δίκαια. Επιμένω ξανά, κύριε Υπουργέ: πάρτε πίσω το νομοσχέδιο και ελάτε να το κουβεντιάσουμε για να βρούμε λύσεις πραγματικές. Ο ρόλος των αποσπασματικών ρυθμίσεων εκτιμώ ότι δεν ανήκει, όσο επιβάλλει το κύρος, στο αντίστοιχο Υπουργείο, αλλά ούτε και στη Βουλή των Ελλήνων. 
Μαζί με τα πολιτικά κόμματα, μαζί με τους συνδικαλιστικούς φορείς και εσείς ως Υπουργείο για την έφεση και τη σκέψη τη θετική, του οποίου εγώ προσωπικά δεν έχω κανένα λόγο να αμφιβάλλω, τα πράγματα αποδεικνύουν το αντίθετο, ελάτε να κουβεντιάσουμε και να φτιάξουμε ένα πραγματικό νομοσχέδιο με αυτοτελές και κύριο αντικείμενο τη λύση των θεμάτων των ΟΤΑ, με τις υποδείξεις των συνδικαλιστικών τους φορέων και τις υποδείξεις και τις εμπειρίες που έχουν αποκτηθεί, αν πράγματι δεν θέλουμε να νομοθετούμε το επόμενο εξάμηνο ή το επόμενο οκτάμηνο πάλι αποσπασματικά, πάλι προσθετικά, πάλι συμπληρωματικά και αν θέλουμε να δίνουμε την αίσθηση μιας ενιαίας πολιτικής που είναι απαραίτητη, αν πράγματι θέλουμε να κάνουμε πολιτική. Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Έχουμε, ούτως ή άλλως, εξαντλήσει σε αλλεπάλληλες συζητήσεις τα ζητήματα. Και ενώ υπάρχουν στα άρθρα 26 έως και 29 ζητήματα που μας βρίσκουν σύμφωνους -ρυθμίσεις είναι- με δυσκολία θα μπορούσε κανείς να ψηφίσει, έστω και μισό από αυτά, γιατί εμφιλοχωρούν μέσα στα άρθρα -και δεν θέλω να επαναλάβω- ζητήματα ανακολουθίας σε ό,τι αφορά τη συμφωνία σας με την ΠΟΕ-ΟΤΑ, καταγγελίες, που έχουν φθάσει και σε εμάς για την αποσπασματικότητα, για την τακτοποίηση. 
Θα θελήσω να σταθώ στα άρθρα επιλεκτικά, στα ζητήματα που κατά την άποψή μας είτε επισημαίνουν τη νοοτροπία, αν θέλετε και το λειτουργικά προεκλογικό χαρακτήρα που έχει αυτό το νομοσχέδιο, αλλά ταυτόχρονα μερικούς πραγματικούς κινδύνους.
Ας υποθέσουμε ότι είναι στην πάγια κοινοβουλευτική και κυβερνητική πρακτική να υπάρχουν τέτοια πράγματα λίγους μήνες πριν από τις δημοτικές εκλογές. Για παράδειγμα με την παράγραφο 3 του άρθρου 26 παρατείνεται για μία δεκαετία, από την κατά περίπτωση λήξη του, ο χρόνος επιβολής του προσθέτου ειδικού τέλους 80%.
Γιατί τους κοροϊδεύουμε; Τους κοροϊδεύουμε στην πραγματικότητα! Και επειδή τους κοροϊδεύουμε, δανείζονται. Και αφού δανείζονται, οδηγούνται με μαθηματική ακρίβεια σε αδιέξοδο. Γιατί το βάλαμε αυτό εκεί; Κάτι προσπαθούμε να τακτοποιήσουμε.
Και είναι παράξενο: με τον ίδιο τρόπο που μεταθέτουμε οικονομικές υποχρεώσεις του κράτους, τμηματικές καταβολές υποχρεώσεων του κράτους και χίλια δυο, μόλις εμφανιστεί μια μεγάλη εταιρεία -θα το δείτε παρακάτω, "έσοδα από διαφημίσεις" κλπ.- της δίνουμε και αυτής τη δυνατότητα να καθυστερεί την καταβολή. Γιατί; Είναι δείγμα τακτοποίησης όλων των δολιχοδρομικών αδυναμιών με τις οποίες έχει αντιμετωπιστεί και οικονομικά και οργανωτικά η Τοπική Αυτοδιοίκηση.
Στην παράγραφο 5 αναφέρετε "με προεδρικά διατάγματα…". Ξέρετε, τα προεδρικά διατάγματα έχουν γίνει μια βιομηχανία σε αυτό το νομοσχέδιο. Αν θα το δείτε παράγραφο την παράγραφο, θα δείτε ότι υπάρχει μια διαδικασία εκδόσεως προεδρικών διαταγμάτων ad hoc. Μας προκύπτει πρόβλημα; Θα φτιάξουμε ένα προεδρικό διάταγμα. Πώς θα το φτιάξουμε το προεδρικό διάταγμα; Αρχίζει και καταστρατηγείται ακόμη και η έννοια του προεδρικού διατάγματος.
Στην παράγραφο 5, λοιπόν, λέτε ότι θα εκδίδονται προεδρικά διατάγματα με πρόταση των Υπουργών, για να μεταφέρονται, ύστερα από γνώμη του δημοτικού ή νομαρχιακού συμβουλίου, αρμοδιότητες λιμενικών ταμείων. Με τον ίδιο τρόπο θα γίνεται όμως και η κατάργηση. Δεν απαντάνε μέσα σε δύο μήνες; Δεν θα λαμβάνεται ποτέ η γνώμη τους υπόψη. Τότε προς τι το βάζετε; Αρχίζει, δηλαδή, κάποιος και αναρωτιέται γιατί όλη αυτή η ιστορία.
Στην παράγραφο 9 -ενδεικτικά σας το λέω, γιατί οι μεγάλοι κίνδυνοι είναι αργότερα, σε άλλα άρθρα…
ΒΑΣΙΛΗΣ ΚΕΔΙΚΟΓΛΟΥ: Σε ποιο άρθρο, κυρία Κανέλλη;
ΛΙΑΝΑ ΚΑΝΕΛΛΗ: Στο άρθρο 26, στην παράγραφο 9.
Θέλετε, κύριε Υπουργέ, να μου πείτε ότι αυτό που αναφέρεται εδώ εφαρμόστηκε μέχρι σήμερα ποτέ; Οι ταμειακές υπηρεσίες εφάρμοσαν ποτέ αυτά που λέτε εδώ ότι υπάρχουν; Ουδέποτε μέχρι σήμερα! Κάντε μια βόλτα στους δήμους, μια ειλικρινή βόλτα και μια ειλικρινή ακρόαση των αναγκών, για να μη φθάνουμε σε υποθέσεις "Χαρούν ελ Ρασίντ".
Ξέρετε, είναι χαρακτηριστική η αλλαγή μιας συνολικής κυβερνητικής τοποθέτησης μέσα σε δεκαπέντε-είκοσι μέρες. Με τα αυτιά μας ακούσαμε τον Πρωθυπουργό να λέει ότι δεν μπορεί να τηλεφωνεί στους Γαργαλιάνους για να λύνει ένα πρόβλημα και να ακούει την κάθε Μαρία και τον κάθε κ. Γιάννη. Έτσι ακριβώς είπε. Και δεκαπέντε μέρες μετά πήγε και συναντούσε δεκατέσσερις επιλεγμένους πολίτες και τους άκουγε, για να τον βλέπουμε εμείς.
Δεν μπορεί να λυθούν μεγάλα ζητήματα με αυτήν τη νοοτροπία. Δεν γίνεται! Πώς να το πει κανείς! Θα τα βρούμε μπροστά μας, θα τα βρουν οι επόμενοι δήμαρχοι, οι επόμενοι κοινοτάρχες, οι επόμενοι νομάρχες.
Στην παράγραφο 10 του άρθρου 26 αναφέρεται "με προεδρικά διατάγματα που εκδίδονται…". Ξέρετε, μέσα σε ένα εξάμηνο απ' αυτό που προβλέπει ο ν.2503 -αν θυμάμαι καλά- ουδέποτε πήγαν οργανωμένα να κατεβάσουν τις προτάσεις. Γινόταν μπάχαλο και θα εξακολουθήσει να γίνεται με αυτήν τη ρύθμιση. Μα, να έχουμε τώρα αντίρρηση τώρα για τη θητεία του προέδρου και των μελών της Επιτροπής Εγχώριας Περιουσίας των νήσων Κυθήρων και Αντικυθήρων; Γιατί να έχουμε αντίρρηση;
Αν πάμε όμως στην παράγραφο 12, εμείς μυριζόμαστε εδώ κάποιου είδους -το ξέρω, είναι αδόκιμη η λέξη και ούτε καν καλή, αλλά δεν βρίσκω άλλη πρόχειρη- κομπίνα, κάποια ρύθμιση. Γιατί παρατείνετε από το διαφημιστή και το διαφημιζόμενο την καταβολή των τελών μέχρι το τέλος του μήνα; Εδώ δώσαμε μάχη να παραταθεί η άδεια στους αλλοδαπούς που εργάζονται; Αυτοί τι έχουν; Δεν έχουν λεφτά; Γιατί το παρατείνουμε; Μήπως για να διευκολυνθούν εν όψει καινούριας προεκλογικής εκστρατείας; Γι' αυτό πάμε μέχρι το τέλος του χρόνου; Για να γίνουν καλύτερες οικονομικές συμφωνίες από τους έχοντες και κατέχοντες; Γιατί δεν θα γίνουν απ' όλους.
Στο άρθρο 27, ενώ στα πρώτα τμήματά του, στις παραγράφους 1, 2 και 3, δεν έχουμε κάποια αντίρρηση, στην 5α υπάρχει πρόβλημα. Η έγκριση έχει καταργηθεί απ' όλες τις κατηγορίες και όχι επιλεκτικά. Εσείς εδώ γιατί ξαναβάζετε επιλογή για τις κατηγορίες Π.Ε., Τ.Ε. και διοικητικού; Γιατί;
Όσο για την παράγραφο 6β΄, κυρίως όμως στην παράγραφο 6γ, ξέρετε τι κάνετε; Καλύπτετε δικούς σας ανθρώπους. Αυτό πρέπει να το αφαιρέσετε. Και όταν λέω για δικούς σας ανθρώπους, εννοώ δικούς σας ανθρώπους, οι οποίοι έχουν προβεί σε συμφωνίες και σε ρυθμίσεις. Τους καλύπτετε. Ερχόμαστε τώρα εμείς να νομοθετήσουμε πράγματα που δεν έγιναν με νόμιμο τρόπο. Γιατί; Και αυτό συμβαίνει και στο 6β΄ και στο 6γ΄. Να τα αφαιρέσετε! Το β΄ και το γ΄ αφαιρέστε τα, για λόγους ουσίας, για λόγους πολιτικής νομιμότητας.
Είναι σα να νομοθετούμε τώρα εμείς και καλύπτουμε πράγματα που όφειλαν να μην έχουν γίνει. Έγιναν στραβά μάτια και για να είναι νόμιμα ερχόμαστε εδώ τώρα και λέμε εμείς ότι θεωρούνται νόμιμα.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Σε ποιο αναφέρεστε;
ΛΙΑΝΑ ΚΑΝΕΛΛΗ: Αναφέρομαι στο άρθρο 27 παράγραφος 6 εδάφιο β΄ και γ΄: "β. Η καταβολή ποσών που αναφέρεται στις ανωτέρω αμοιβές και επιδόματα, για το χρονικό διάστημα μέχρι 31.12.1996 και η οποία πραγματοποιήθηκε μετά την έναρξη ισχύος του άρθρου 17 του ν. 2946/2001 (ΦΕΚ 224 Α) θεωρείται νόμιμη." 
Και στο εδάφιο γ΄: "Στα θέματα για τα οποία επιτρέπεται συμβιβασμός και κατάργηση δίκης δεν περιλαμβάνονται θέματα που αφορούν μισθολογικές απαιτήσεις όπως μισθοί, επιδόματα, αποζημιώσεις, έξοδα παράστασης, έξοδα κίνησης και γενικά μισθολογικές παροχές οποιασδήποτε μορφής". Γιατί; Για να μην καλυφθούν ποτέ κάποιοι άνθρωποι ή για να καλυφθούν αυτοί που πρέπει να καλυφθούν και εξαιρούμε πάλι επιλεκτικά εδώ; 
Ακούστε όμως τα προβλήματα για το άρθρο 27, πιστέψτε με, δεν είναι σχεδόν καν αυτά. Είναι η παράγραφος 7 στο σύνολό της. Σας το είπα και επί της αρχής και δεν θέλω να επαναλαμβάνομαι. Είναι μια οικονομία χρόνου άκρως πολύτιμη και ειδικά σε ό,τι αφορά το νομοθετικό έργο. Το προεδρικό διάταγμα 23/2002 περιφερόταν πέντε χρόνια. Γι' αυτό μας βλέπετε να έχουμε επιφυλάξεις για τα προεδρικά διατάγματα. Πέντε χρόνια συζητιόταν το περιεχόμενο αυτού του προεδρικού διατάγματος. Έρχεται, περνάει και φέρνουμε τώρα αυτό εδώ και τι λέμε; Ποια Δημοτική Αστυνομία; Έναν ακόμη κατασταλτικό μηχανισμό και μάλιστα περιορισμένου ελέγχου η Δημοτική Αστυνομία. Θα πάρουμε αστυνομικούς, θα τους δώσουμε και ευρύ, ευρύτατο ανακριτικό έργο, κύριε Πρόεδρε, και αυτοί μάλιστα θα αποβάλλονται από τη Δημοτική Αστυνομία μόνο υπό την προϋπόθεση ότι θα έχουν αποβληθεί από τα μητρώα της Αστυνομίας για παρανομίες. Αυτή δεν είναι Δημοτική Αστυνομία. Είναι τακτοποίηση πρώην αστυνομικών ή αστυνομικών που θα θελήσουν να βρουν τρόπο να φύγουν από το Σώμα για να μεταταχθούν σε υπό καλύτερες συνθήκες Δημοτική Αστυνομία. Τους κάνετε προϊσταμένους της ήδη υπαρκτής Δημοτικής Αστυνομίας και κόντρα στη συζήτηση και στις μεγάλες αντιρρήσεις και στις μεγάλες αντιδράσεις, που είχαν οδηγήσει στην ψήφιση του συγκεκριμένου προεδρικού διατάγματος, το κυρώνετε στην πράξη με αυτό το άρθρο. Γιατί; Έχει ένα περί γυναικών, μπορεί και να παρελκυστεί κάποιος και να πει γιατί όχι και εποχές ανεργίας και δουλειάς και διάφορα άλλα. Δεν είναι αυτά. Είναι επικίνδυνος αυτός ο μηχανισμός και είναι κόντρα στη φιλοσοφία του προεδρικού διατάγματος. Όσα δεν πέρασαν δηλαδή εκεί μετά από τις πολύ μεγάλες αντιδράσεις πολιτικών φορέων, οργανώσεων κομμάτων και του δικού μας κόμματος κυρίως, τα περνάτε τώρα. Θα έρθουν και άλλα. Θα έρθουν ανακριτικού περιεχομένου πράγματα με τη Δημοτική Αστυνομία αυτού του είδους και θα μπλέξουμε πολύ άσχημα. 
Στην τελευταία παράγραφο αυτού του άρθρου σας τα είπε και ο συνάδελφος. Είχατε κάνει μια συμφωνία με την ΠΟΕ ΟΤΑ είχατε καταλήξει σε κάποια πράγματα, τα πήρατε πίσω, δεν είναι η πρώτη φορά, δεν εκπληττόμεθα.
Στο άρθρο 28 "θέματα υπαλλήλων που υπηρετούν στο Συνήγορο του Πολίτη". Οφείλω να ομολογήσω -ούτως ή άλλως θέλουμε να τα καταψηφίσουμε αυτά τα άρθρα- ότι δεν μας αρέσει αυτή η συλλήβδην απόρριψη. Είχε προηγηθεί η κουβέντα με το Συνήγορο του Πολίτη, η συνεδρίαση της αρμόδιας επιτροπής μας διαβεβαίωσε ότι καλύπτει τις ανάγκες, μας εξήγησε μάλιστα και με ποιον τρόπο δεν θέλει να αφαιμάσσεται το δημόσιο από πολύ ικανούς ανθρώπους, ένα δημόσιο το οποίο ούτως ή άλλως είναι στο στόχαστρο και μας έπεισε. Επομένως το άρθρο 28 θα το ψηφίσουμε.
Στο άρθρο 29 πείτε μου στ' αλήθεια για το γήπεδο του Ρέντη το κάνετε; Για κάποιον άλλο λόγο; Το άρθρο 29 υπηρετεί κάποια πολύ συγκεκριμένα συμφέροντα στην περιοχή; Διότι στην πραγματικότητα τι κάνετε; Καταργείτε τη δεύτερη παράγραφο του προηγούμενου νόμου. Σας διαβάζω: "…επιτρέπεται η χορήγηση οικοδομικής άδειας μετά την έγκριση της πολεοδομικής μελέτης και πριν την πράξη εφαρμογής σε ιδιοκτησίες, οι οποίες προορίζονται για την ανέγερση κτιρίων και εγκαταστάσεων κοινής ωφέλειας…" Γιατί προορίζονται ως κοινής ωφέλειας; Τι νομοθετούμε τώρα; Τον προορισμό; Και αν αλλάξει αυτός τον προορισμό;
Γιατί δεν βάζετε, όπως συνέβαινε, "που έχουν χαρακτηριστεί εκ των προτέρων, που είναι χαρακτηρισμένες αυτές οι εγκαταστάσεις ως κοινής ωφελείας"; Τι θα πει "προορίζονται"; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Το ίδιο είναι.
ΛΙΑΝΑ ΚΑΝΕΛΛΗ: Όχι, δεν είναι το ίδιο. Αν ο προορισμός με τον χαρακτηρισμό είναι το ίδιο, τι να σας πω;
Δεύτερον, στην πραγματικότητα τι καταργείτε; Καταργώντας τη δεύτερη παράγραφο καταργείτε εκείνη την υποχρέωση που έπρεπε να βεβαιωθεί ότι η εισφορά μπορεί να είναι σε χρήμα ή σε γη. Ξέρετε τι θα συμβεί με αυτό; Θα κτιστούν οι ελεύθεροι χώροι. Πείστε με ότι έχω καταλάβει λάθος. Εγώ βλέπω το γήπεδο του Ρέντη βλέπω μια σειρά από κατασκευές και, πιστέψτε με, δεν μιλώ με αθλητικό φρόνημα, κάθε άλλο παρά αυτό κάνω. Θα σας έλεγα τα ίδια ακόμη κι αν αφορούσε στον Παναθηναϊκό, για να μην με παρεξηγήσετε και για να ελαφρύνω και λίγο την ατμόσφαιρα και να μειδιάσουμε. Είτε είναι το γήπεδο του Ρέντη είτε πρόκειται να είναι το γήπεδο του Παναθηναϊκού δεν με απασχολεί. Με απασχολεί η οικοδόμηση ελεύθερων χώρων σε μια περιοχή πνιγμένη. Γιατί την καταργήσατε αυτήν τη δεύτερη παράγραφο; Κατά την άποψή μου, γι' αυτό.
Ξέρετε κάτι; Θα βρεθούν ιδιώτες οι οποίοι θα πουν ότι και εν όψει της Ολυμπιάδας και τούτο κι εκείνο και το άλλο θα κάνω ένα χώρο που θα είναι κοινής ωφέλειας διότι θα τους πιάσει ξαφνικά η φιλανθρωπία τους και θα θέλουν να φτιάξουν ένα πολιτιστικό, ένα αθλητικό, ένα κατιτίς κέντρο και μετά μόλις φύγει αυτό, νάτο το ιδιωτικό συμφέρον, το οποίο θα έχει κτίσει σε οποιονδήποτε ελεύθερο χώρο κοινής ωφέλειας. Αυτό θα συμβεί με αυτό.
Νομίζω ότι τελείωσα, κύριε Πρόεδρε. Ξέρετε, έχει προηγηθεί μια αναλυτική συζήτηση και δεν ξέρω αν μπορεί κάποιος να εισηγηθεί στην Κυβέρνηση. Τέτοια νομοθετήματα μάς φέρνουν στην πάρα πολύ δύσκολη θέση να αναγκαζόμαστε να παίζουμε το ρόλο του επιθεωρητή Κλουζό. Ειλικρινά σας το λέω. Διαβάζουμε και σε πρώτη, δεύτερη, τρίτη, πέμπτη ανάγνωση ανακαλύπτουμε πίσω από κάθε παράγραφο κάτι άλλο. Αν μάλιστα με τον τρόπο με τον οποίο λειτουργεί και ο καινούριος Κανονισμός και το Κοινοβούλιο έχει την αντίληψη και το ενδιαφερόμενο τμήμα του ελληνικού πληθυσμού περί του τι γίνεται η συζήτηση εδώ μέσα και περί του τι αποφασίζουμε, τότε προστίθενται και πληροφορίες από τους ενδιαφερόμενους και ειλικρινά τρομάζουμε. Γιατί δεν μπορεί ένα νομοθέτημα να έχει ένα ενιαίο σκεπτικό, πολιτικό σκεπτικό της Κυβέρνησης, να το αντιληφθούμε, να αντιπαρατεθούμε επ' αυτού πραγματικά και ουσιαστικά και πολιτικά από το να ψάχνουμε να βρίσκουμε ποιος πιέζει από ποια κατεύθυνση, με ποια μικροπολιτική ή μεγαλοτσεπική σκοπιμότητα, -της μεγάλης του τσέπης ή του μικρού πολιτικού του συμφέροντος- για να φτιαχτεί ένα συμπίλημα ιδεών, τοποθετήσεων, ρυθμίσεων, επανορθώσεων, λαθών, να καταλήξουμε να το ψηφίσουμε και να έχουμε και την ψευδαίσθηση ότι ψηφίσαμε νόμο; Διαχειριστικές δαπάνες και διαχειριστικά έσοδα, στην πραγματικότητα, πολιτικά οφέλη μικρής ή μεγάλης εμβέλειας ψηφίζουμε με τέτοια νομοθετήματα. Κάπου κάπου ωφελούνται και κάποιοι αλλοδαποί. Θα έλεγα ότι μόνο εξ αυτού θα μπορούσε κάποιος να κολάσει την ψήφιση και το "ναι" που δώσαμε σε κάποια άρθρα. 
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Η κα Ξηροτύρη- Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, όπως και για το μέρος του νομοσχεδίου που αφορούσε τα θέματα των μεταναστών και της ιθαγένειας έτσι και για τούτο το έβδομο μέρος του νομοσχεδίου έχουμε πάλι να παρατηρήσουμε ότι έχει να κάνει με αποσπασματικές διατάξεις, από τις οποίες πραγματικά κάποιες είναι σαν τροπολογίες και ρυθμίσεις που έπρεπε να είχαν γίνει εδώ και πάρα πολύ καιρό για τη διευκόλυνση και τη λειτουργικότητα της Τοπικής Αυτοδιοίκησης. Όμως υπάρχουν και κάποιες άλλες, αποσπασματικές διατάξεις, που κρύβουν και άλλες σκοπιμότητες και έχουν και άλλο χαρακτήρα, παρ' όλο που το έβδομο μέρος του νομοσχεδίου ξεκινάει με το άρθρο 26 και την πρώτη παράγραφο, όπου πράγματι διαπιστώνεται η ανάγκη για τη σύνταξη ενός νέου Κώδικα Κατάστασης των Δημοτικών και Κοινοτικών Υπαλλήλων κλπ.
Και εμείς βλέπουμε την ανάγκη της σύστασης αυτού του κώδικα. Έχουμε να κάνουμε μια παρατήρηση ότι εδώ απλώς θέτετε πάλι το θέμα της ανάγκης χωρίς να έχετε προσδιορίσει ή να έχετε έναν ορίζοντα χρόνου για το πότε θα τελειώσει αυτή η διαδικασία.
Πέρα από αυτό που είναι αρκετά σημαντικό και διακρίνει τα περισσότερα νομοσχέδιά σας και τις περισσότερες ρυθμίσεις οτιδήποτε θεωρείτε αναγκαίο ότι πρέπει να το αλλάξετε, το δέχεστε, αλλά δεν δεσμεύεστε με κάποιο χρονοδιάγραμμα. Θέλω επίσης να παρατηρήσω και το εξής: Η επιτροπή που θα ασχοληθεί με τον κώδικα φαίνεται να είναι αρκετά ετεροβαρής. Δηλαδή έχει πάρα πολλούς εκπροσώπους -βέβαια είναι γνώστες- από τη Δημόσια Διοίκηση, την κεντρική διοίκηση και έχει μόνο δύο εκπρόσωπους από την ΚΕΔΚΕ και την ΠΟΕ-ΟΤΑ δηλαδή από την αυτοδιοίκηση. Και θα έλεγε κανείς, εδώ γιατί να μην υπάρχει και η κοινωνική συμμετοχή; Υπάρχει ισχνή συμμετοχή. Εγώ θα ήθελα να σας προτείνω κύριε Υπουργέ ότι εδώ έχει θέση και εκπρόσωπος της ΓΣΕΕ, όπως έχει θέση και εκπρόσωπος της ΑΔΕΔΥ. 
Να δούμε τώρα το θέμα της παραγράφου 3 στο ίδιο άρθρο. Πραγματικά είναι ένα πρόβλημα το οποίο εδώ και δύο δεκαετίες υπάρχει και συμφωνούμε με αυτήν τη ρύθμιση. Είναι όμως μια αποσπασματική ρύθμιση και αργότερα δεν ξέρουμε πώς θα λύσετε αυτό το θέμα. Δηλαδή αν θέλαμε να μιλήσουμε γενικότερα για τις ανάγκες που υπάρχουν σε θέματα ύδρευσης και αποχέτευσης και στους μεγάλους δήμους και στους μικρότερους και για τα πολύ πενιχρά κονδύλια, τα οποία υπάρχουν και από το Γ' Κοινοτικό Πλαίσιο Στήριξης, αλλά και από τον κρατικό προϋπολογισμό, φαίνεται ότι αυτή η κατάσταση, να διορθωθούν δηλαδή τα δίκτυα ύδρευσης και αποχέτευσης της χώρας μας, παραπέμπεται συνεχώς στο μέλλον. Και αυτό δεν είναι κάτι το οποίο δεν έχει σημασία γιατί η αντικατάσταση των δικτύων, ο εκσυγχρονισμός κλπ. έχει άμεση σχέση με την υγεία των πολιτών, με το στοιχειώδες δηλαδή αγαθό, να πίνουν ένα νερό το οποίο να έχει την κατάλληλη ποιότητα.
Τώρα πάμε στο θέμα των προεδρικών διαταγμάτων για τα λιμενικά ταμεία κλπ. Εδώ τώρα έχει γίνει μια πάγια τακτική. Καταργήθηκε από παντού η "σύμφωνη γνώμη". Εδώ ίσως να μην είναι τόσο ουσιαστικό, αλλά ήρθαν άλλα νομοσχέδια που ήταν ουσιαστικό το ότι ζητείτο η σύμφωνη γνώμη υπηρεσιών ή φορέων, οι οποίοι κατ' εξοχήν ήταν αρμόδιοι γι' αυτό το θέμα. Πέραν του ότι καταργείται είναι πάλι πάγια τακτική να βάζετε στις υπηρεσίες ή στους φορείς της αυτοδιοίκησης κλπ. το δίμηνο και αν δεν εκδώσουν την απόφαση να προχωρείτε. Στην κυριολεξία δηλαδή έχετε καταργήσει τη συμμετοχική διαδικασία των αρμόδιων φορέων. Είτε αυτοί είναι καθ' ύλην αρμόδιοι, εξειδικευμένοι κλπ. είτε είναι κοινωνικοί φορείς έχετε στην ουσία καταργήσει τη συμμετοχή τους. Γιατί πολλές φορές το να μην απαντούν σε ένα δίμηνο πάλι μπορεί να γίνεται λόγω σκοπιμότητος. 
Κατ' αρχάς οφείλει το κράτος να ελέγχει τις υπηρεσίες, τα όργανά του γιατί δεν διεκπεραιώνουν το έργο το οποίο ζητά, να εκφράσουν τη γνώμη τους, την άποψή τους δηλαδή μέσα στην προθεσμία την οποία θέτει. Εδώ το έχω πει και άλλες φορές. Επειδή πονάει το κεφάλι της Δημόσιας Διοίκησης και των υπηρεσιών της, τους κόβουμε το κεφάλι και λέμε, δεν πειράζει ας τους αφήσουμε ας μην εκφράσουν ούτε άποψη. Και έτσι λύνονται τα χέρια του αρμόδιου Υπουργού. Και ιδίως στις υπουργικές αποφάσεις είναι το κυρίως πρόβλημα, στα προεδρικά διατάγματα είναι λιγότερο. Στις υπουργικές αποφάσεις είναι πολύ μεγάλο το πρόβλημα και γίνεται κατά συρροή σε όλα τα νομοσχέδια.
Η παράγραφος 8, που στην Επιτροπή Παρακολούθησης του προγράμματος "ΠΟΛΙΤΕΙΑ" προστίθεται και ο εκπρόσωπος της ΚΕΔΚΕ και της ΕΝΑΕ, είναι θετική. Έρχεστε όμως στην παράγραφο 10 να κάνετε εντελώς το αντίθετο, αν το έχω καταλάβει καλά, δηλαδή, διαβάζοντας την προηγούμενη διάταξη, όπως είχε. Πέρα από το ότι η προηγούμενη διάταξη είχε το "εντός έξι μηνών" -και αυτό δεν θέλετε να το κρατήσετε- είχε και το ότι εδώ εκφράζονταν και η γνώμη της Επιτροπής. Μιας πραγματικά επιτροπής του Υπουργείου Εσωτερικών και Δημόσιας Διοίκησης από υπαλλήλους του Υπουργείου, από εκπρόσωπο της Ένωσης Νομαρχιακών Αυτοδιοικήσεων, της ΚΕΔΚΕ, της ΑΔΕΔΥ κ.ο.κ. Εδώ όλη αυτή η αναδιάταξη, οι νέες προτάσεις κλπ. πως θα εκδίδονται; Χωρίς να ζητάμε τη γνώμη ή έστω την άποψη; Δεν το καταλαβαίνω αυτό γιατί το αλλάζετε. Αν είναι μόνο για τους έξι μήνες, επειδή δεν προλαβαίνετε, εντάξει, αλλά το υπόλοιπο δεν καταλαβαίνω γιατί να το καταργήσετε.
Στην παράγραφο 12 του ιδίου άρθρου δεν βλέπουμε και εμείς την ανάγκη της παράτασης αυτής της προθεσμίας. 
Να πάμε τώρα στο άρθρο 27. Θα έλεγα και εγώ ότι ένα θέμα, το οποίο έχει θέσει και η τροπολογία συναδέλφου από τη Νέα Δημοκρατία και το έθεσε και ο εισηγητής της, είναι να υπάρξει δέσμευση για την τεχνική υπηρεσία. 
Θυμάμαι στην τοποθέτησή σας, κύριε Υπουργέ, που είπατε ότι δεν μπορούμε εμείς να παρέμβουμε στο πώς θα κάνει τον εσωτερικό της κανονισμό η Τοπική Αυτοδιοίκηση. Ξέρετε όμως πάρα πολύ καλά ότι στην Τοπική Αυτοδιοίκηση και ιδιαίτερα στους καποδιστριακούς δήμους -που εδώ δεν λύνουμε το πρόβλημα- προκειμένου να αντεπεξέλθουν στα καθημερινά προβλήματα του πολεοδομικού σχεδιασμού ή έστω των εισηγήσεων πάνω στον πολεοδομικό σχεδιασμό, αλλά κυρίως των πολλών τεχνικών προβλημάτων που προκύπτουν, για να μπορέσουν και αυτοί να προλάβουν το τρένο της αξιοποίησης του Γ' Κοινοτικού Πλαισίου Στήριξης, είναι άκρως απαραίτητες αυτές οι τεχνικές υπηρεσίες και ότι υπάρχει μια πολύ μεγάλη καθυστέρηση από την Κυβέρνηση στο να εφοδιάσει αυτούς τους δήμους με προσωπικό και μέσα για να προχωρήσουν στη στελέχωση αυτών των υπηρεσιών.
Δεν έχει βρεθεί ακόμη εκείνο το σχήμα -είχαμε ψηφίσει κάποιες ρυθμίσεις διορθωτικές κλπ.- που θα υποστηρίξει και τους καποδιστριακούς δήμους ως μία τεχνική υπηρεσία που θα ξέρει καλά από τον προγραμματισμό μέχρι να το συντάσσει το δελτίο του κάθε έργου -και αυτό είναι πολύ ουσιαστικό- για να μπορεί σιγά-σιγά να το εντάξει σε μία ουσιαστική πρόταση και να τύχει της αποδοχής από τα πολύ συγκεντρωτικά και απαιτητικά όργανα της διαχείρισης του Γ΄ Κοινοτικού Πλαισίου Στήριξης και πολλά άλλα θέματα τα οποία παρουσιάζονται. Νομίζω ότι θα μπορούσε να δοθεί αυτή η κατεύθυνση και θα μπορούσαμε να κάνουμε και τη σκέψη πως άμεσα θα λύσουμε αυτό το πρόβλημα και στους καποδιστριακούς δήμους κάτω από τους πενήντα χιλιάδες κατοίκους. 
Τώρα όσον αφορά τη διάταξη για τους βρεφονηπιακούς σταθμούς, είχε καταθέσει μία τροπολογία η συνάδελφός μου κα Δαμανάκη και δεν νομίζω ότι εδώ καλύπτεται το θέμα μέσα από αυτό το άρθρο και πρέπει να ξαναδούμε και την τροπολογία.
Όσον αφορά την παράγραφο 3 και την παράγραφο 5γ΄ για τους υπαλλήλους των δήμων και κοινοτήτων, και εγώ θα αναφερθώ στο έγγραφο αυτό της εκτελεστικής επιτροπής της ΠΟΕ-ΟΤΑ που διαμαρτύρεται έντονα για θέματα τα οποία κατά την αρχική ανάγνωση αυτού του νομοσχεδίου ήταν διατυπωμένα διαφορετικά και τους εύρισκαν σύμφωνους. 
Εμείς θεωρούμε ότι τα αιτήματα τα οποία θέτουν είναι ουσιαστικά και θα πρέπει να τα λύσετε, αλλά θέλουμε από την άλλη πλευρά να καταδικάσουμε και αυτήν τη διαδικασία. Δεν είναι δυνατόν δηλαδή, να θεωρεί η ομοσπονδία ότι λύθηκαν τα αιτήματά τους, να μην προβαίνει στις όποιες, θα μπορούσε εκείνη να προβεί, πράξεις συνδικαλιστικού περιεχομένου και να έρχεστε τώρα στο παρά πέντε να τους αφαιρείτε ακόμα και αυτό το δικαίωμα, που και αν έχουν βγει τελεσίδικες πρωτόδικες αποφάσεις, που αφορούν θέματα αποδοχών, να μην επιτρέπεται ο συμβιβασμός, κατάργηση δίκης κλπ.
Νομίζω ότι αυτά εδώ πρέπει να τα ξαναδείτε και να κάνετε αποδεκτά τα αιτήματά τους.
Όσον αφορά τα θέματα της Δημοτικής Αστυνομίας, εμείς δεν συμφωνούμε με αυτόν τον τρόπο που πάτε να λύσετε το θέμα. Θα φτιάξετε μία Δημοτική Αστυνομία, η οποία θα γίνει εξαρχής. Το να πάρει παλιούς αξιωματικούς της Αστυνομίας για να τους μεταφέρουμε τη γνώση τους και ιδιαίτερα στο ανακριτικό έργο, εμείς δεν το καταλαβαίνουμε. Συνήθως δε νομίζω ότι οι παλιοί υπάλληλοι μπορούν να δώσουν το νέο στοιχείο, το οποίο χρειάζεται στη χώρα μας ακόμη και η Δημοτική Αστυνομία. Είναι ένα εντελώς νέο στοιχείο, μια νέα λειτουργία και νομίζω ότι θα πρέπει να γίνει εξαρχής και όχι να στραβώσει από την αρχή το κλίμα. 
Στο άρθρο 28 σχετικά με το αν πραγματικά καλύπτονται οι ανάγκες του Συνηγόρου του Πολίτη με αυτήν τη ρύθμιση, δηλαδή με τις δεκαπέντε νέες θέσεις, για να απαλλαγεί το δημόσιο από το να μετατάσσει σημαντικούς υπαλλήλους στο Συνήγορο του Πολίτη, συμφωνούμε με αυτήν τη ρύθμιση του άρθρου 28.
Όσον αφορά το άρθρο 29, έχουμε να παρατηρήσουμε εδώ -και το έχουμε παρατηρήσει και πάρα πολλές φορές, όπως και πρόσφατα στους σταθμούς μετεπιβίβασης- γιατί δεν γίνονται οι πράξεις εφαρμογής, τα προεδρικά διατάγματα, και δεν εκδίδονται υπουργικές αποφάσεις στο χρόνο στον οποίο έπρεπε να εκδοθούν.
Ξέρετε καλά ότι η πράξη εφαρμογής για τον Ελαιώνα καθυστερεί δέκα χρόνια. Αυτή είναι διοίκηση; Γιατί καθυστερεί δέκα χρόνια; Δεν υπολογίζεται αυτό καθόλου. Φέρνετε το άρθρο 29 και δεν λέτε ότι είχαμε αυτήν την αδυναμία, για να ξέρουμε κι εμείς ποια ήταν η αδυναμία αυτή του ΥΠΕΧΩΔΕ, που επί δέκα χρόνια δεν έχει κάνει την πράξη εφαρμογής. Αυτό δεν σας απασχολεί. Καταργούμε, λοιπόν, το θέμα της πράξης εφαρμογής και ερχόμαστε για κοινωφελή σκοπό να εγκαταστήσουμε αυτά τα κτίρια ή τις εγκαταστάσεις κοινής ωφέλειας.
Εμείς έχουμε πληροφορηθεί ότι αφορούν εγκαταστάσεις του αμαξοστασίου λεωφορείων και μια επέκταση του Ιδρύματος Μείζονος Ελληνισμού. Κατ' αρχάς φαίνεται ότι είναι κοινωφελείς εγκαταστάσεις και θα έχουν κοινωφελή χρήση, αλλά εδώ πράγματι δε διασφαλίζεται με τον όρο "προορίζονται". Αλλά επειδή δεν υπάρχει και ο έλεγχος από τον οικείο φορέα, δε διασφαλίζεται πώς θα ελέγχεται η χρήση του και αν θα παραμείνει η χρήση αυτή. Εφόσον διατυπώσετε τις προϋποθέσεις εκείνες που θα διασφαλίζουν εσαεί τη χρήση, ότι θα είναι κοινωφελείς, θα μπορούσαμε να συμφωνήσουμε κι εμείς μ' αυτό το άρθρο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
Κύριε Πρόεδρε, μία κυβέρνηση, όταν έρχεται με κάποιο νόμο να διορθώσει υφισταμένους, πρέπει να έχει κάποιες προτεραιότητες, σύμφωνα με τις άμεσες ανάγκες και με όσα η κοινή γνώμη έχει ανησυχήσει ή έχουν καταγγελθεί ή έχουν βρεθεί.
Αυτό που κατ΄ αρχήν έχει βρεθεί, κύριοι Υπουργοί των Εσωτερικών, είναι ότι στους δήμους και τις κοινότητες δεν υπάρχει κανένας έλεγχος. Και όταν λέμε έλεγχος, αυτό σημαίνει ότι δεν υπάρχει ενδιαφέρον της Κυβέρνησης, γιατί ο έλεγχος δεν είναι αστυνόμευση. Ο έλεγχος δεν είναι επιθεώρηση, ώστε να επιβάλλουν ποινές. Έλεγχος είναι το ενδιαφέρον της κεντρικής εξουσίας, αν κάτι εκτελείται ορθώς.
Λοιπόν, έχει διαπιστωθεί ότι το περίφημο Ελεγκτικό Συνέδριο είναι ανύπαρκτο. Μετά επτά χρόνια στέλνει κάποια χαρτιά και κοιτάζει τυπικά αν τα τιμολόγια είναι και τυπικώς ορθά στη διαβάθμισή τους κλπ. Απολύτως τίποτε. Άρα έχει αυτοκαταργηθεί. 
Σε ό,τι αφορά την Τοπική Αυτοδιοίκηση, υπάρχει ένα πλήρες αίσθημα διαπλοκής ως μέθοδος διακυβέρνησης, όχι απλώς ως διαπλοκή συμφερόντων.
Βεβαίως έχουμε καταγγείλει τη διαπλοκή των συμφερόντων, όταν ο σημερινός εντιμότατος Πρωθυπουργός, όταν είχαμε τη σύμβαση του αερίου, ευθύς ως πήγε στη Μόσχα, σ' ένα φοβερό κείμενο διεθνούς σύμβασης, άλλαξε παντελώς τα άρθρα με την απλή αναφορά "επαναδιατυπώνονται". Και ευθύς ως επαναδιατυπώθηκαν τα άρθρα της σύμβασης του αερίου με τους Ρώσους, ήρθε στην Ελλάδα. Βεβαίως προβλεπόταν η ΔΕΠΑ να εκτελέσει τη σύμβαση -και καλό ήταν αυτό- αλλά στη συνέχεια, μόλις κατεβαίνει κάτω, βγάζουμε τη ΔΕΠΑ από το δημόσιο τομέα και μετ' ολίγον παρασύρει και τον τότε Υπουργό Δημοσίων Έργων και βγάζουμε τη ΔΕΠΑ και από την υποχρέωση τήρησης του ν. 1418 περί δημοσίων έργων. 
Γιατί όλα αυτά; Για να δώσουμε σε μία εμπορική επιχείρηση κατ' ανάθεση την εκτέλεση των έργων. Αυτό λέγεται στην απλοελληνική οικονομική διαπλοκή. Δείτε τους ισολογισμούς της εταιρείας "ΠΡΟΜΗΘΕΑΣ GAS", δείτε πώς ανέβηκαν το 1994 -και μη μειδιάτε, κύριοι συνάδελφοι- για να αντιληφθείτε τι είδους διαπλοκή ήταν αυτή. 
Αλλά γι' αυτήν τη διαπλοκή μίλησε χθες, αν δεν κάνω λάθος, ο ίδιος ο Υπουργός. Λέει "δεν μπορούμε να παρέμβουμε στα εσωτερικά των δήμων". Ποιο είναι το μείζον πρόβλημα στους δήμους; Τα δημοτικά έργα. Ποιο είναι το μείζον πρόβλημα διαπλοκής; Ότι σε κάθε έργο που εκτελείται, διευθύνουσα μεν υπηρεσία είναι η μακρινή ΤΥΔΚ, που δεν είναι καν στελεχωμένη. Στην ΤΥΔΚ της Ευβοίας παραδείγματος χάρη, δεν έχει αρχιτέκτονα, δεν έχει γεωλόγο, δεν έχει τίποτε και ζήτημα είναι αν έχει προσληφθεί και κάποιος πολιτικός μηχανικός πρόσφατα. Θα έχει είκοσι χρόνια να προσλάβει υπαλλήλους. 
Ποιο είναι λοιπόν το θέμα; Το θέμα είναι ότι η προϊσταμένη αρχή είναι το δημοτικό συμβούλιο ή η δημαρχιακή επιτροπή. Δηλαδή σε τεχνικό αντικείμενο, προϊσταμένη αρχή που αποφασίζει είναι ένα πολιτικό όργανο. Να γιατί βλέπετε να τρέχουν όλοι να είναι υποψήφιοι δήμαρχοι, όπως πολύ όμορφα -και σας συνιστώ να το διαβάσετε- είχε αναπτύξει εδώ ο κ. Καλαφάτης, ως Βουλευτής, το ζήτημα αυτό. 
Αυτό είναι ένα φοβερό ζήτημα διαπλοκής. Ένα πολιτικό όργανο ελεγχόμενο από τον δήμαρχο αποφασίζει, αν θα δοθούν αυξημένες τιμές ή παρατάσεις ή επεκτάσεις σε κάποιον εργολάβο. Γι' αυτό βλέπετε τους εργολάβους σε κάθε μεγάλη επαρχιακή πόλη να τρέχουν να είναι αγαστά αδελφοποιτοί σχεδόν, με τους εκάστοτε έχοντες σχέσεις με την Τοπική Αυτοδιοίκηση.
Κάνατε τίποτε γι' αυτό; Λέγαμε να κάνουμε τεχνική υπηρεσία. Κανένας, μα κανένας απ' αυτούς τους δημάρχους δεν θέλει τεχνική υπηρεσία, γιατί η τεχνική υπηρεσία θα έχει ένα διευθυντή, ο οποίος θα ζητήσει να εφαρμόσει το ν. 1418, όπως πρέπει και θα υπακούει σ' αυτόν. Τότε θα είναι δύσκολο να φύγει από την υπηρεσία η αρμοδιότητα της προϊσταμένης αρχής.
Έρχεστε, λοιπόν και εσείς εδώ και συμφωνείτε να μην υπάρχει οικονομική υπηρεσία. Έγινε ποτέ κανένας έλεγχος; Έχουν έρθει εδώ δεκαπέντε νόμοι και λέτε να κάνουμε στους δήμους διπλογραφικό λογιστικό σύστημα. Κάνατε τίποτε; Αυτά είναι θέματα.
Άρα, τι βλέπουμε, κύριε Πρόεδρε; Τίποτε απ' όλα αυτά δεν γίνεται. Απολύτως τίποτε. Είναι η μέθοδος της διαπλοκής. Εν όψει κατάρρευσης που έχουμε και εν όψει εκλογών και ασφαλιστικού και χίλια πράγματα πρέπει να τα έχουμε καλά με τους υπαλλήλους, πρέπει να τα έχουμε καλά με τους εκάστοτε υπάρχοντες. Διαπλέκουμε, λοιπόν, τις σχέσεις μας και κάνουμε διατάξεις που απαλύνουν και διευκολύνουν όλο αυτό το κατεστημένο.
Είστε μια καταρρέουσα Κυβέρνηση. Δεν σας παρεξηγεί κανείς. Απλώς επισημαίνουμε τα σημεία από τα οποία άρχισε η κατάρρευση, η διαρροή. 
Ο συνάδελφος κ. Μπένος είναι πολιτικός μηχανικός και με πολύ καλή απόδοση και ξέρει πολύ καλά τι σημαίνει να αρχίζει η διαρροή στα θεμέλια.
Έρχεστε, λοιπόν, εδώ εσείς, μία καταρρέουσα Κυβέρνηση, που δεν υπάρχει Έλληνας να μην το βλέπει αυτό -και είναι λυπηρό που θα καταρρεύσετε, γιατί εντάξει κανείς να χάσει, αλλά υπάρχει μία παρέα που κυβερνάει και είναι λυπηρό που ένα μεγάλο κίνημα σαν το ΠΑ.ΣΟ.Κ. κυβερνιέται από μία παρέα σήμερα- και ενώ είστε υπό κατάρρευση, λέτε "συνιστάται επιτροπή για τη σύνταξη νέου κώδικα κατάστασης των δημοτικών και κοινοτικών υπαλλήλων που αποτελείται από …". Και δεν υπάρχει λέξη στην εισηγητική έκθεση γιατί γίνεται αυτό.
Θα έλεγα και εγώ ότι αυτό το επιβάλλει το Σύνταγμα. Τι διαπιστώνεται όμως; Έχουμε κουβέντα με το συνδικαλιστικό κίνημα. Θέλουμε τους υπαλλήλους, φίλους. Για να τους έχουμε φίλους συνιστούμε επιτροπή κώδικα που θα τους διευκολύνει. Και ποιος την κάνει την επιτροπή κώδικα; Μα, ο κώδικας είναι ένα τεχνοκρατικό επιστημονικό κείμενο που πρέπει να εκφράζει κάποιες τάσεις, να έχει κάποια στοιχεία και πρέπει να έχει και μία καθολική συναίνεση.
Εάν, λοιπόν, θέλετε κάτι τέτοιο να θέσετε σ' ένα πανεπιστήμιο που έχει σχέση με περιφερειακή διοίκηση με Τοπική Αυτοδιοίκηση -το Πάντειο έχει τέτοια τμήματα, η Αθήνα έχει- να συστήσει μια επιτροπή να κάνουν μια πλήρη απογραφή των όσων συμβαίνουν -όλες αυτές οι διαπλοκές και οι διαφθορές που είναι χειροπιαστές μπροστά μας και δεν τις βλέπουμε- και προχωρήστε. Τι δουλειά έχει ο γενικός γραμματέας τώρα πρόεδρος της επιτροπής; Πού βρήκε τις γνώσεις αυτός που βρήκατε στο δρόμο και τον διορίσατε γενικό γραμματέα; Με ποια προσόντα; Πρόεδρος της Επιτροπής Κώδικα Δήμων και Κοινοτήτων; Μα, ούτε και αν ήταν η καλύτερη φυσιογνωμία του πανεπιστημίου δεν θα μπορούσε αυτός να τεθεί επικεφαλής; Βάλτε ένα γενικό διευθυντή, αν θέλετε να κάνετε δική σας επιτροπή, αλλά δεν είναι δική σας δουλειά. Το κάνετε για να υπάρχει διαπλοκή με τους παλιούς εν όψει των αναφερομένων αναταράξεων.
Έχετε ευτυχώς και μια θετική διάταξη. Καταργήσατε εκείνη τη διάταξη που έλεγε ότι για να δοθεί ένα λιμενικό ταμείο στο δήμο, πρέπει να υπάρχει η σύμφωνη γνώμη του Δημοτικού Συμβουλίου. Χρειάστηκαν δεκαπέντε χρόνια για να μάθετε ότι η διοίκηση με σύμφωνη γνώμη άλλου και μάλιστα πολιτικού οργάνου, δεν γίνεται. Σας το φωνάζουμε, σας το ξαναφωνάζουμε ότι δεν γίνεται. Πάρτε τις ευθύνες σας. Επιτέλους, γιατί κάτι είναι και αυτό. 
Υπάρχει το γιατί στην παράγραφο 6γ' στην περίπτωση για τη διοίκηση κλπ. -όλα αυτά που ανέπτυξε η κα Κανέλλη- αλλά πάνω στη Δημοτική Αστυνομία υπάρχει ένα μείζον θέμα. Υπάρχει θέμα ασφάλειας στην ύπαιθρο που είναι ένα ζήτημα Τοπικής Αυτοδιοίκησης και υπάρχει και ένα ζήτημα ασφάλειας στο εσωτερικό στην πόλη -προπάντων κυκλοφορίας- αλλά όχι ποινικού βαθμού. Και αν θέλετε και στην ύπαιθρο, έχει και ποινικού βαθμού. Υπάρχει ένα κακό προηγούμενο. Είχαμε την Αγροφυλακή και έχουμε τις αναμνήσεις του Εμφυλίου Πολέμου, όπου τους αγροφύλακες χρησιμοποίησε η τότε καθεστηκυία τάξη και πολλοί από αυτούς ήταν αυτοί οι οποίοι βασάνιζαν τους πάντες, ήθελαν δεν ήθελαν οι άνθρωποι. Το πράγμα είναι απλό. Έχετε ένα προηγούμενο παράδειγμα, χωρίς καμία αμφισβήτηση, τη Βουλή. Έχει η Βουλή Αστυνομία δική της; Όχι. Έχει, όμως, μια αποσπασμένη δύναμη, η οποία ενεργεί ανά πάσα στιγμή με την ευθύνη και την ηγεσία του Προέδρου της Βουλής. Είναι εδώ μια αστυνομία που δεν ανήκει στο Υπουργείο Δημόσιας Τάξης, ανήκει στη Βουλή και λειτουργεί με διαταγές του Προεδρείου της Βουλής. Ε, γιατί δεν το κάνετε και για την Αγροφυλακή και για τη Δημοτική Αστυνομία; Πάρτε από την ΕΑΣ και αποσπάστε τους μια μιερή δύναμη τριών έως πέντε ανδρών για ορισμένο χρόνο και θέστε την υπό τον δήμαρχο -δεν βρίσκω την κατάλληλη λέξη- και για τη Δημοτική Αστυνομία και για την Αγροφυλακή, η οποία παραμένει σε συγκεκριμένο χρόνο, τρία το πολύ πέντε χρόνια, για να μην έχουμε τα προηγούμενα του Εμφυλίου Πολέμου και αυτή να ασκήσει αστυνόμευση. Αυτές είναι ρυθμίσεις, αλλά αυτές δεν συμφέρουν. Τώρα εν όψει κατάρρευσης, νομίζετε εσείς ότι με κάποια ψευτοθέματα που παραχωρείτε σε κάποιους συνταξιούχους, θα σωθείτε. Δεν σώζεστε. Καταρρέετε και πάρτε το χαμπάρι. Τον Οκτώβριο θα τρίβετε τα μάτια σας, με πρώτη βεβαίως την Εύβοια. 

Παρακάτω, οφείλετε να εξηγήσετε στο άρθρο 29 -κυκλοφορούν πολλά στους διαδρόμους- σχετικά με το αν ευνοείται ένα Ίδρυμα Μείζονος Ελληνισμού, ότι ενώ είναι ίδρυμα στην ουσία είναι οικογενειακό κλπ. Προχωρείτε χωρίς πράξη εφαρμογής, δηλαδή χωρίς αποζημιώσεις ενδεχομένως σε κάποιους φουκαράδες και πάτε να πάρετε άδεια. Να πάρετε άδεια. Διαβεβαιώστε, όμως, ότι κατεβλήθησαν όλες οι αποζημιώσεις ή ότι θα καταβληθούν εντός τακτής προθεσμίας. Εγώ, δεν έχω αντίρρηση. Με το άρθρο 28 συμφωνώ για τα θέματα του Συνηγόρου του Πολίτη. Δεν έχω αντίρρηση με βάση την πολεοδομική μελέτη μόνο να δώσετε άδεια, αλλά διαβεβαιώστε ότι δεν πρόκειται με αυτό να υπάρξουν τέτοιου είδους συμφέροντα που καταγγέλλουν μαζικοί φορείς. Ότι το Ίδρυμα Μείζονος Ελληνισμού εκεί στην ουσία εμφανίζεται κοινωφελές και δεν είναι. Πάρτε θέση. Δεν μπορεί εδώ η Βουλή να συκοφαντείται, να λοιδορείται και να συζητείται ο πολιτικός κόσμος, γιατί εσείς θέλετε να μεταβάλλετε τη Βουλή σε κολυμβήθρα του Σιλωάμ για κάθε είδους εγκληματική πράξη, όπως κάνατε ως τώρα, όπως λόγου χάρη η κύρωση αυτών των περίφημων συμβάσεων με την οποία ξεκίνησα την ομιλία μου. 
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Με αυτά, κύριε Πρόεδρε, τελειώνω και λυπάμαι πάρα πολύ διότι ήταν μία ευκαιρία να διορθωθούν πολλά σε ό,τι αφορά τη λειτουργία των Δήμων τα οποία γνωρίζουν οι παριστάμενοι Υφυπουργοί. Εάν δεν γίνουν δεκτά, πηγαίνετε σπίτι σας, αν είστε έξυπνοι, γιατί στην επόμενη εκλογή, μην έχετε καμία αμφιβολία δεν θα ευρίσκεσθε εδώ.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώσατε κύριε συνάδελφε.
Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρία, αφού προηγουμένως ξεναγήθηκαν στην αίθουσα της έκθεσης "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση", σαράντα ένα μαθητές και μαθήτριες και συνοδοί καθηγητές από το 4ο Γυμνάσιο Αγίων Αναργύρων Αττικής. 
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Επίσης έχω τη τιμή να σας ανακοινώσω ότι ο Βουλευτής Α' Αθηνών κ. Αρσένης και ο Βουλευτής Β' Αθηνών κ. Μαντέλης ζητούν ολιγοήμερη άδεια απουσίας στο εξωτερικό.
Η Βουλή εγκρίνει.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Ο κ. Μπούρας έχει το λόγο. 
ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, θα παρέμβω σε δύο άρθρα, στο άρθρο 26 και στο άρθρο 27. Βέβαια ευρισκόμενος στο εξωτερικό δεν ήμουν στην επιτροπή, αλλά ποτέ δεν κατάλαβα και δεν μπορώ και σήμερα να καταλάβω γιατί κύριε Υπουργέ, είχαμε και μία επικοινωνία ποιος είναι ο λόγος που τους πέντε χιλιάδες, που εσείς είχατε στο σχέδιο νόμου σήμερα έχετε πάει στους επτά χιλιάδες, όσον αφορά το τι είναι δήμος στο άρθρο 26 παράγραφος 2β'. Πρέπει να σας πω ότι επειδή στην Αττική και στη Θεσσαλονίκη υπήρχαν οι δήμοι και πριν την εφαρμογή του "ΚΑΠΟΔΙΣΤΡΙΑ", γιατί δεν μιλάμε για πουθενά αλλού, είναι άδικο οι μικρότερες κοινότητες των περιοχών αυτών που με γεωγραφικά κυρίως κριτήρια ή και κάποια άλλα θα μπορούσαν μετά από συνένωση να αποτελέσουν δήμο, να στερούνται αυτής της δυνατότητας επειδή δεν συγκεντρώνουν το πληθυσμιακό όριο που τίθεται, ενώ το όριο των 5.000 κατοίκων είναι και λογικό και εφικτό σε όλες σχεδόν της περιπτώσεις. 
Οι κοινότητες που έχουν το πληθυσμιακό όριο των πέντε χιλιάδων κατοίκων έχουν αποκτήσει σήμερα μια αυτοτέλεια που τους επιτρέπει να λειτουργήσουν ως δήμοι. Γιατί θα πρέπει να τις εξαναγκάσουμε σε συνένωση με κάποια άλλη κοινότητα που ενδεχομένως και μάλλον βέβαιο να μην υπάρχει στην περιοχή τους γιατί, κύριε Υπουργέ, πρέπει να λάβετε υπόψη σας και την Αττική. Δεν μπορεί να συνενωθεί η Καμάριζα που είναι έξω από το Λαύριο με την Οινόη που είναι στην άλλη πλευρά. Για να μετατραπούν σε δήμους ποιο είναι το νόημα του πληθυσμιακού ορίου για τη συνένωση δήμων και κοινοτήτων για να αποτελέσουν δήμο; Είναι δυνατό να καταργηθεί. Μάλιστα εγώ πιστεύω ότι οι σύμβουλοί σας έχουν λάθος και στη διατύπωση και προσέξτε το. Είναι δυνατόν όπως το λέτε, δήμος είναι αυτός που προέρχεται από τη συνένωση κοινοτήτων ή δήμων και κοινοτήτων. Δεν έχει καμια έννοια η συνένωση δήμων και κοινοτήτων. Εδώ θα πρέπει να διορθωθεί και να πει από συνένωση κοινοτήτων, γιατί κινδυνεύουμε να υπάρχει δήμος που να μην πληροί αν αφήσετε αυτό το όριο των 7.000 και τελικά εσείς του λέτε με αυτήν τη διάταξη να γίνει κοινότητα. Αυτό είναι το μεγαλύτερο αντικίνητρο για συνενωση μικρών δήμων και κοινοτήτων. Αλλά δεν νομίζω ότι αυτή είναι η φιλοσοφία του δικού σας "ΚΑΠΟΔΙΣΤΡΙΑ". Δικός σας είναι ο "ΚΑΠΟΔΙΣΤΡΙΑΣ" και γι' αυτό πρέπει να απαλείψετε από το δεύτερο εδάφιο τον όρο συνένωση δήμων και κοινοτήτων και να την αφήσετε απλά συνένωση κοινοτήτων. Να σας πω και κάτι άλλο. Δεν νομίζω ότι πρέπει αυτήν τη στιγμή να παραμείνει άλλο κοινότητα π.χ. το Κρυονέρι. Το Κρυονέρι, κύριε Υπουργέ -πηγαίνοντας προς την περιοχή σας θα το βλέπετε- αναπτύσσεται σήμερα ραγδαία, βοηθάει την εθνική οικονομία και η έννοια της κοινότητος αποτελεί εμπόδιο σ' αυτήν την ανάπτυξη ενώ το εργαλείο δήμος, όπως εσείς γνωρίζετε και εγώ γνωρίζω από τη θητεία μας στην Τοπική Αυτοδιοίκηση είναι σημαντικό σήμερα για την ανάπτυξη.
Δεν νομίζω να μπορεί άλλο ο Διόνυσος παραδείγματος χάρη -δεν ξέρω αν όλοι γνωρίζουν- να είναι ακόμα κοινότητα. Γι' αυτό εγώ πιστεύω ότι πρέπει να επαναφέρετε -όπως ήταν στο αρχικό σχέδιο- το όριο του πληθυσμού στις πέντε χιλιάδες. Επίσης, θα πρέπει από την παράγραφο 2β να απαλείψετε τη φράση δήμων και κοινοτήτων από συνένωση και να αφήσετε απλά τη διατύπωση από τη συνένωση κοινοτήτων. 
Θέλω επίσης να σας πω ότι στο άρθρο 27 πράγματι παρέχεται πλέον -και είναι σωστή η διατύπωση- στους Ο.Τ.Α. η δυνατότητα πρόσληψης τακτικού προσωπικού, πλην των κατηγοριών ΠE Διοικητικού Οικονομικού, TE και ΔE αντιστοίχως, έτσι ώστε να μειώνονται οι πράγματι χρονοβόρες διαδικασίες εγκρίσεων, ενστάσεων, ελέγχων κλπ., γιατί κάνει δύο χρόνια σήμερα να ολοκληρωθεί ένας διαγωνισμός του ΑΣΕΠ και στερεί τη δυνατότητα στους Ο.Τ.Α. -που είναι εργαλεία στην ανάπτυξη και στην απορρόφηση κοινοτικών προγραμμάτων- να καλύψουν τις ανάγκες τους, ενώ, όπως γνωρίζετε, δίνεται η δυνατότητα στους Ο.Τ.Α. πρόσληψης εποχιακών για την κάλυψη αναγκών τις οποίες, ενώ είναι τακτικές πάγιες και διαρκείς, αναγκάζονται να τις βαφτίζουν εποχιακές.
Σ' αυτήν τη διαδικασία παραμένουν ακόμα χρονοβόρα εμπόδια. Εδώ θα μου επιτρέψετε να σας επισημάνω ενδεικτικά ότι ίσως είναι ευκαιρία, για να βοηθήσετε την Τοπική Αυτοδιοίκηση στην πορεία ανάπτυξης του τόπου, να δείτε ότι παραμένει χρονοβόρο εμπόδιο το θέμα του καθορισμού των θέσεων μέσα από τις προσλήψεις των ατόμων με ειδικές ανάγκες. Γιατί, όπως γνωρίζετε, χρειάζεται κοινή υπουργική απόφαση των Υπουργών Δημόσιας Διοίκησης και Αποκέντρωσης και Εργασίας. Χρειάζεται μία παρέμβαση σ' αυτό το θέμα, έτσι ώστε να απλουστευτεί αυτή η διαδικασία, γιατί αυτό που κερδίζετε σ' αυτήν τη ρύθμιση το χάνετε αν παραμείνει αυτή η διαδικασία.
Θέλω ακόμα να επισημάνω όσον αφορά τη μοριοδότηση ότι θα πρέπει να λαμβάνεται υπόψη η εντοπιότητα. Επίσης πρέπει να δείτε ξανά το θέμα της διεύρυνσης του ανωτάτου ηλικιακού ορίου ιδιαίτερα για τις κατηγορίες για τις οποίες απαιτούνται υψηλά προσόντα, που για να αποκτηθούν χρειάζεται πολύ μεγάλη πανεπιστημιακή εκπαίδευση, χρειάζονται μάστερ, προσόντα τα οποία απαιτούν χρόνο.
Επιμένω σ' αυτά τα δύο κριτήρια και θέλω να τα αιτιολογήσω και μάλιστα με ένα ισχυρό επιχείρημα. Ο ιδιωτικός τομέας, που αδιαμφισβήτητα πάει καλύτερα και προοδεύει, θέτει ως πρώτο και απαραίτητο κριτήριο για την πρόσληψη κάποιου την εντοπιότητα. Γιατί και η παραγωγικότητα είναι αυξημένη με αυτόν τον τρόπο και το ενδιαφέρον είναι ακόμα αυξημένο, ιδιαίτερα όταν μιλάμε για Τοπική Αυτοδιοίκηση και στελέχη Τοπικής Αυτοδιοίκησης. Εγώ επιμένω ότι πρέπει να δείτε το θέμα της εντοπιότητος. Στην Αττική μάλιστα, σε όποια περιοχή και αν σταθείτε, δημιουργούνται φοβερές καθυστερήσεις στη μετακίνηση αυτών των ανθρώπων οι οποίοι με το φάσμα της ανεργίας που υπάρχει, πάνε παντού και υποβάλλουν αιτήσεις, αλλά μετά από λίγο καιρό πιέζουν τους πάντες για να μεταταγούν. Το πρώτο αίτημα είναι να διοριστούν και το δεύτερο να μεταταγούν. 
Εγώ πιστεύω ότι είναι ευκαιρία να θεσπίσετε την εντοπιότητα σαν ένα από τα μεγαλύτερα κριτήρια και ομιλώ για τις περιοχές στις οποίες πολιτεύομαι, δηλαδή την περιοχή της Περιφέρειας του Υπολοίπου Αττικής. Εκεί υπάρχει η μεγαλύτερη βιομηχανική και οικονομική δραστηριότητα της χώρας. Το 40% της βαριάς μάλιστα βιομηχανίας φιλοξενείται στο Θριάσιο Πεδίο και στην Ανατολική πλέον Αττική η δυναμική της περιοχής άλλαξε και ως εκ τούτου είναι ανάγκη πλέον οι εργαζόμενοι να είναι εντόπιοι.
Το δεύτερο κριτήριο δεν χρειάζεται να το αιτιολογήσω αναφορικά με το θέμα της αυξήσεως του ορίου ηλικίας. Δείτε το με συμπάθεια. Το όριο του τριακοστού πέμπτου έτους της ηλικίας ειδικά για τις κατηγορίες εκείνων που έχουν ειδικά και αυξημένα προσόντα, είναι πάρα πολύ ελλιπές. Θα σας πω μάλιστα και κάτι άλλο. Ενώ ζητούνται αυτά τα προσόντα, δεν αξιολογείται, δεν βαθμολογείται και δεν μοριοδοτείται τουλάχιστον, κύριε Υπουργέ, η εμπειρία τους.
Θα παρακαλέσω να δείτε αυτές τις προτάσεις, οι οποίες θα βοηθήσουν κυρίως τη λειτουργία της Τοπικής Αυτοδιοίκησης. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, μου ζητήσατε το λόγο. Είσαστε εγγεγραμμένος για προτασσόμενη δευτερολογία. Δεν έχει όμως ολοκληρώσει ο κύριος Υπουργός. Θα σας ρωτήσω, όμως, κύριε Υπουργέ. Απομένει ένας για προτασσόμενη δευτερολογία. Επειδή χρειάζεται να πάει ο κ. συνάδελφος και στην Επιτροπή, συμφωνείτε και εσείς αλλά και το Σώμα να του δοθεί ο λόγος για τέσσερα λεπτά;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαρίστως, κύριε Πρόεδρε.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή απεφάνθη. 
Ορίστε, κύριε Παυλίδη. 
ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ τον κύριο Πρόεδρο, αλλά και τον κύριο Υπουργό για τη γαλαντόμο χειρονομία του.
Κύριε Υπουργέ, εγώ θα αναφερθώ σε πρακτικά θέματα τα οποία θίγει αυτή η ενότητα και ελπίζω να τα αντιμετωπίσετε. Συζητούμε για ένα μεγάλο ζήτημα το οποίο καλύπτει αυτό το νομοσχέδιο και το οποίο τιτλοφορείται "Αναβάθμιση της πολιτικής προστασίας και λοιπές διατάξεις".
Η νησιωτική Ελλάδα την οποία έχετε γνωρίσει από τη θέση που είσθε -όπως επίσης και ο παρακαθήμενος πρώην Υπουργός Αιγαίου, ο φίλος μας κ. Σταύρος Μπένος, που την έζησε πολύ κοντά- έχει ανάγκη μιας ειδικής μεταχειρίσεως ή ειδικού σχεδιασμού αυτής της προστασίας. Άλλοι οι κίνδυνοι τους οποίους διατρέχουν οι νησιώτες, άλλοι οι κίνδυνοι τους οποίους διατρέχουν οι στεριανοί. Αυτά διδάσκει η φύση. Ως εκ τούτου, εμείς τη φύση θα παρακολουθήσουμε. Στο νομοσχέδιο πάντως δεν είδα τέτοια διαφοροποίηση. Υποθέτω ότι κατά την εφαρμογή των διατάξεών του, όσοι κάνουν τον τελικό σχεδιασμό, θα λάβουν μία ειδική μέριμνα. Γι' αυτό επιτρέψτε μου να κάνω μία αναφορά σε θέμα που αργότερα θα αναφερθεί και είναι αυτό το της εξυπηρετήσεως των πολιτών.
Εμείς ακόμα διοικητικά έχουμε Επαρχεία, κύριε Υπουργέ. Προβλέπεται ανά νομαρχία σύσταση τέτοιων Κέντρων Εξυπηρετήσεως Πολιτών. Καλή είναι η ιδέα. Θα εξαρτηθεί βεβαίως από τη διοίκηση αυτήν καθ' αυτήν. Αν η διοίκηση έχει καλή συγκρότηση, τότε τα Κέντρα Εξυπηρετήσεως έχουν νόημα. Αν η διοίκηση παραμείνει ως έχει στις νησιωτικές νομαρχίες, και στο Υπουργείο που υπήρξατε Υπουργός, κύριε Μπένο, τι να το κάμω το Κέντρο Εξυπηρετήσεως; Πού θα αποτανθώ; Ένα λοιπόν, θέμα τα Επαρχεία. Ενίσχυση σε αρμοδιότητες, προσωπικό και εξοπλισμό. 
Δεύτερον θέμα και επιμένω επ' αυτού. Προστατέψτε τους ΟΤΑ από τους διαφόρους καλοπροαίρετους πανεπιστημιακούς και άλλους, οι οποίοι προσφέρουν υπηρεσίες επ' αμοιβή. Αυτές είναι πρόνοιες του κράτους αναλαμβανόμενες από την Κεντρική Διοίκηση. Κυκλοφορεί δηλαδή αντισεισμική μελέτη στα νησιά μας την οποία πουλάει καθηγητής σεισμολογίας στους δήμους για αντισεισμική προστασία. Σε όποιον και να το πείτε αυτό, είναι τόσο παράλογο, που διερωτώμαι πώς ακόμη η Κυβέρνηση διά του αρμοδίου Υπουργείου δεν παρενέβη. Τι να την κάμω εγώ τη μελέτη αντισεισμικής προστασίας στο δήμο τάδε της Ρόδου; Έχει νόημα αυτό; Εφαρμόζει αντισεισμική προστασία μόνο ο ένας δήμος; Αφύσικα πράγματα. Μάλιστα τη μελέτη την πουλάει και επικαλείται το ό,τι ήδη ηγοράσθη, λέγει και από άλλο δήμο σε άλλη περιοχή της Ελλάδος. Χρειάζεται μια συνολική αντιμετώπιση στο θέμα της προστασίας από κάθε κίνδυνο ή κάθε φυσική καταστροφή.
Στην τελευταία ενότητα το θέμα του Γενικού Γραμματέως του Υπουργείου Εσωτερικών τον οποίο τοποθετείτε επικεφαλής της ομάδος που θα συντάξει τον Κώδικα των υπαλλήλων των Δήμων και Κοινοτήτων και τον οποίο γενικό γραμματέα τον κακοποίησε ελαφρώς ο προλαλήσας συνάδελφος από την Εύβοια, λέγων ότι τον βρήκατε στο δρόμο και τον μαζέψατε. Απ΄ ό,τι ξέρω, δεν τον βρήκατε στο δρόμο, είναι στενός φίλος του Υπουργού σας και συμπατριώτης μας, του κυρίου Σκανδαλίδη. Και είναι επίσης και εκείνος συμπατριώτης μας. Και ασχολείται βεβαίως και με άλλες δραστηριότητες επιχειρηματικές κα παρόμοιες, αλλά αυτό ας το ερευνήσει η υπηρεσία σας. 
Καλή είναι η παρέμβασή σας για τους βρεφονηπιοκόμους! Ανάγκη μεγάλη της κοινωνίας. Ακόμη και στις μικρές πλέον κοινωνίες και προπάντων στις κοινωνίες όπου έχουμε εποχιακή απασχόληση, και όλος ο κόσμος προσπαθεί σε μικρό διάστημα να αποκτήσει εισόδημα για να ζήσει όλο το χρόνο. Βρεφονηπιοκόμοι: Απαραίτητο να έχουν καλή υπηρεσιακή κατάσταση. Μέχρι στιγμής απησχολούντο πολλές με τεχνάσματα διάφορα εμπνεύσεως Δημάρχων που τις εκράτουν περίπου ως "ομήρους" υπηρεσιακά. Καιρός να ομαλοποιηθούν τα πράγματα. 
Τώρα πάμε στα λιμενικά ταμεία. Κύριε Πρόεδρε, βοήθεια εδώ. Πάλι διάταξη για λιμενικά ταμεία; Μου φαίνεται ότι είναι η τετάρτη ή πέμπτη κατά σειρά. Τα διαλύσατε, τα συνενώσατε, τα ξαναδιαλύσατε, τα διευρύνατε, τα σμικρύνατε. Τι θέλετε να κάνετε τώρα; Φέρνω σαν παράδειγμα, κύριε Πρόεδρε - και εσείς είσθε τεχνικός…
ΠΡΟΕΔΡΕΥΩΝ (Κωνσταντίνος Γείτονας): Και ολοκληρώστε. 
ΑΡΙΣΤΟΤΕΛΗΣ ΠΑΥΛΙΔΗΣ: Ναι, κύριε Πρόεδρε. 
Φέρνω σαν παράδειγμα το Λιμενικό Ταμείο Δωδεκανήσου. Το κόψατε στο τέσσερα κακήν κακώς, δεν μπορεί να λειτουργήσει, εισπράττει και δεν μπορεί να αποδώσει και δεν ξέρουμε τελικά τι εισπράττει. Έργο πάντως δεν μπορεί να κάμει. Ζει ακόμα υπό το καθεστώς της προηγουμένης καταστάσεως. Με αυτήν τη διάταξη τι επιδιώκετε; Θα παρακαλούσα θερμώς μια σαφή περιγραφή. Όπως επίσης και σαφή περιγραφή στα της διαγραφής χρεών των ΟΤΑ, για τους οποίους ζητώ επίμονα έλεγχο. Έχουν γεμίσει οι εισαγγελίες πρωτοδικών και εφετών με καταγγελίες και όλες στέλνονται "φουσέκι" προς τους εφέτες με χαρακτηρισμό " κακούργημα". Στα Δωδεκάνησα έχετε καμπανιστές περιπτώσεις, Λέρος, Νότια Ρόδος και μάλλον και άλλες, αν, βέβαια, γίνουν έλεγχοι! 
Εδώ, λοιπόν, επιχειρήσετε να μας πείτε τι θέλετε να κάμετε. Και κλείνω, για να μη διαμαρτυρηθεί ο Πρόεδρός μας, με το Συνήγορο του Πολίτη, το δύσμοιρο Συνήγορο. Τι τον θέλατε το Συνήγορο του Πολίτη; Ποιος το λογαριάζει; 
Κατέθεσα ερώτηση για τη διάνοιξη οδού, στη μικρά Χάλκη, παρά πάσαν έννοια νόμου διανοιχθείσα, την οποία ο Συνήγορος του Πολίτη, αυτή τη διάνοιξη τη χαρακτηρίζει παράνομη. Και τι μου απήντησε τώρα ο αρμόδιος Υπουργός; Μου έστειλε, κύριε Υπουργέ, το γράμμα που του έκαμε η υπηρεσία που επέτρεψε να γίνει η παρανομία. Και επανέρχεται ο Συνήγορος του Πολίτη και λέγει: "Ακούστε εδώ, αυτά που κάνετε είναι καραγκιοζιλίκια. Και πρέπει να γνωρίζετε ότι και η Δημόσια Διοίκηση υποχρεούται να εφαρμόζει τους νόμους". Μας εξαπατάτε; 
Λοιπόν ή θα αποφασίσουμε να δώσουμε κύρος στο Συνήγορο του Πολίτη οσάκις οι πολίτες απευθύνονται σε αυτόν ή ας τον αφήσουμε στην άκρη και να μην του στέλνουμε και υπαλλήλους τώρα με απόσπαση που θα παραμείνουν, σ' αυτόν θα συνυπολογιστεί η υπηρεσία τους, θα προαχθούν ή αλλέως πως θα αντιμετωπισθούν. 
Ή σεβόμεθα αυτό που θέλουμε να γίνει θεσμός ή το καταργούμε, κύριε Υπουργέ. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε, 
Κύριοι συνάδελφοι, παρακολούθησα με μεγάλη προσοχή τις τοποθετήσεις των εισηγητών και των ομιλητών. Είχαν ένα κοινό χαρακτηριστικό. Όλοι αναφέρονταν στην αποσπασματικότητα των διατάξεων, λέτε και εμείς το φέραμε εδώ σαν ένα νομοσχέδιο αυτοτελές που θα στόχευε στο να δώσει κάποιες προοπτικές για το μέλλον στην αυτοδιοίκηση. Φέραμε και είναι σαφής ο τίτλος, κάποιες διατάξεις για το θέμα της αυτοδιοίκησης. Και αφού, λοιπόν, κατήγγειλαν την αποσπασματικότητα, στη συνέχεια της τοποθέτησής τους, συμφωνούσαν όλοι για το θετικό των διατάξεων, πλην εκείνων των διατάξεων που ο καθένας από αυτούς δεν είχε αντιληφθεί τι εσήμαιναν και έμπαινε με μια διάθεση ερώτησης ή μια ανάγκη διευκρίνισης.
Εγώ θα προσπαθήσω να δώσω αυτές τις διευκρινίσεις, πρώτα πρώτα να ξεκαθαρίσω ότι αυτές τις διατάξεις είναι αποτέλεσμα ενός εξαντλητικού και εποικοδομητικού διαλόγου που έγινε τόσο με τους αιρετούς της αυτοδιοίκησης, με το όργανό τους, με την Κεντρική Ένωση Δήμων και Κοινοτήτων Ελλάδας, όσο και με την έκφραση των εργαζομένων στην αυτοδιοίκηση. Και όλα αυτά που έχουν περιληφθεί με εξαίρεση δύο τρεις διατάξεις μόνο που τις έφερε το Υπουργείο και στοχεύουν αυτές οι διατάξεις που φέραμε εμείς στο να μπορέσουν να κάνουν καλύτερη τη διαχείριση, να εξασφαλίσουν τη διαφάνεια -αναφέρομαι στη διάταξη που δεν επιτρέπει πλέον την κατάργηση δικών που αφορούν μισθολογικές και άλλες απαλλαγές. Γιατί εκεί ένας δήμαρχος να μην είναι σωστός στη χώρα και να υπάρξει μία διεκδίκηση από πλευράς εργαζομένων που να αφορά επιδόματα που δεν είναι θεσμοθετημένα, αν φθάσει σε κατάργηση δίκης και τα αποδώσει, έχει ξεσηκώσει θύελλα σε όλη την αυτοδιοίκηση. Οι εργαζόμενοι σε όλους τους άλλους δήμους θα διεκδικούν να πάρουν αυτά τα χρήματα. 
Αυτό έγινε και αιτία να υπάρχει μέσα στο νομοσχέδιο μία διάταξη για την απόδοση του πριμ παραγωγικότητας. Γιατί εκεί τι έγινε; Κάποια στιγμή εργαζόμενοι από αρκετούς δήμους προσέφυγαν στη δικαιοσύνη και ζητούσαν την απόδοση του πριμ παραγωγικότητας, που δεν ήταν υποχρέωση της αυτοδιοίκησης να το αποδώσει. Πολλοί δήμοι δεν στήριξαν τη θέση τους στο δικαστήριο, έχασαν πρωτοδίκως, δεν προσέφυγαν σε δεύτερο βαθμό, τελεσιδίκησαν οι αποφάσεις, κατέβαλαν το πριμ και όταν έγινε έλεγχος από το Ελεγκτικό Συνέδριο φάνηκε ότι ήταν παράνομη η καταβολή. 
Έρχεται, λοιπόν, στη συνέχεια το Υπουργείο Εσωτερικών και νομιμοποιεί αυτούς τους δημάρχους. Και μένει ένα μισό της αυτοδιοίκησης όπου έχουν πληρωθεί οι εργαζόμενοι το πριμ παραγωγικότητας και ένα άλλο μισό που δεν έχουν πληρωθεί. Και αυτοί που δεν έχουν πληρωθεί έχουν δίκιο να καταφέρονται κατά του δημάρχου, να καταφέρονται κατά της Κυβέρνησης, να κατεβαίνουν συνέχεια σε απεργίες.
Αυτό, λοιπόν, δημιούργησε σε εμάς την ανάγκη να φέρουμε σήμερα μία ρύθμιση. Παράλληλα, όμως, με αυτήν τη ρύθμιση της απόδοσης του πριμ παραγωγικότητας σε όσους δεν έχει καταβληθεί, φέρνουμε και μία άλλη ρύθμιση που από εδώ και πέρα απαγορεύει πλέον να υπάρχει συμφωνία εργαζομένων και δήμων, κατάργηση εκκρεμουσών δικών και μία συμφωνία για καταβολή διεκδικήσεων στους εργαζομένους. Από εδώ και πέρα πρέπει πλέον να τελεσιδικούν όλες αυτές οι εκκρεμείς δίκες και μετά να είναι ο δήμος υποχρεωμένος να καταβάλει αυτές τις αποζημιώσεις που διεκδικούνται.
Έγινε, λοιπόν, κύριε Βασιλείου -γιατί εσείς το τονίσατε έντονα αυτό- εξαντλητικός διάλογος με τους εργαζομένους. Εγώ πιστεύω ότι εσείς που εκπροσωπείτε ένα μεγάλο κόμμα αυτό θα πρέπει να το ξέρετε. Θα πρέπει να έχετε επαφή και με την ΚΕΔΚΕ και με την ΠΟΕ - ΟΤΑ και να ξέρετε ότι όλα αυτά τα αιτήματα, που περιλήφθηκαν μέσα, είναι αιτήματα δικά τους, που ήταν δίκαια, ήταν πέρα για πέρα σωστά, διευκόλυναν και τη λειτουργικότητα της αυτοδιοίκησης και την καταστατική θέση των υπαλλήλων όπως αυτήν κατά κρίση δικαίου ανδρός πρέπει να θεωρείται.
ΘΕΟΦΙΛΟΣ ΒΑΣΙΛΕΙΟΥ: Αυτοί, όμως, διαμαρτύρονται και λένε ότι άλλα τους είπατε και άλλα φέρνετε τώρα.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ένα λεπτό, θα έρθω και σε αυτό.
Από τα δεκαπέντε αιτήματα, λοιπόν, που είχαν οι εργαζόμενοι, τα δεκατέσσερα αιτήματα περιλαμβάνονται μέσα στο νομοσχέδιο και ικανοποιούνται. Το δέκατο πέμπτο αίτημα ήταν πέρα για πέρα δίκαιο. Το αποδεχθήκαμε και το περιλάβαμε στο νομοσχέδιο. Αφορούσε το διπλασιασμό του εφάπαξ. Είναι η αποζημίωση την οποία παίρνουν οι αορίστου χρόνου όταν φεύγουν από τη δουλειά τους και η οποία είναι παγωμένη εδώ και δεκαπέντε χρόνια στο ενάμισι εκατομμύριο. Και εμείς είπαμε για διπλασιασμό, δηλαδή τρία εκατομμύρια.
Αυτή η διάταξη ζήτησε ο Υπουργός Οικονομικών να μην περιληφθεί σε αυτό το νομοσχέδιο, διότι θέλει να φέρει διάταξη που να περιλάβει και όλους τους άλλους εργαζόμενους αορίστου χρόνου σε όλο το δημόσιο τομέα. Και αυτό δεν ήταν κακό. Και τους εξηγήσαμε ότι θα έρθει σ΄ ένα επόμενο νομοσχέδιο για να μπορέσουν να καλυφθούν και οι υπόλοιποι, γιατί θα υπήρχε πραγματικά εναντίον του, όταν υπέγραφε ένα νομοσχέδιο που θα αφορούσε μόνο τους αορίστου χρόνου, τον ΟΤΑ και όχι τον υπόλοιπο δημόσιο τομέα, ξεσηκωμός των άλλων εργαζομένων.
ΘΕΟΦΙΛΟΣ ΒΑΣΙΛΕΙΟΥ: Δεσμεύεστε ότι αυτό θα γίνει;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ ήδη σας έχω απαντήσει σε αυτό.
Βάλατε θέμα για τον κώδικα. Ο κώδικας ήταν αίτημα της ΠΟΕ - ΟΤΑ. Αυτό το αίτημα ικανοποιείται. Ο κώδικας προβλέπει, η διάταξη, ότι θα έχει χρονοδιάγραμμα το οποίο θα δοθεί με την υπουργική απόφαση που θα καθορίζει και όλα τα υπόλοιπα, όπως ακριβώς το περιγράφει η διάταξη. 
Μιλήσατε για τα δάνεια για τα νομαρχιακά ταμεία. Το ακούω για πέμπτη φορά να το λέτε. Τα δάνεια που είχαν χρεωθεί από τα νομαρχιακά ταμεία τι ήταν;
Έστελνε μία νομαρχία σε μία κοινότητα -μιλάω για τη δεκαετία του 1980- ένα μηχάνημα και το μηχάνημα αυτό το χρονοχρέωνε στην κοινότητα. Αυτά, λοιπόν, δεν είχαν φτάσει ποτέ στο δημόσιο ταμείο. Κάποια στιγμή έφτασαν στο δημόσιο ταμείο. Και ούτε οι κοινοτάρχες ήξεραν ότι τα χρέωναν ούτε είχε τεθεί θέμα από την αυτοδιοίκηση να διαγραφούν αυτά, γιατί δεν είχαν βεβαιωθεί ποτέ. Όταν, λοιπόν, βεβαιώθηκαν στα δημόσια ταμεία, πήγαν στους ΟΤΑ και δεν μπορούσαν να πάρουν φορολογική ενημερότητα. Δεν είναι κανένα τεράστιο ποσό. Για τους ΟΤΑ όλης της χώρας είναι περίπου 1,5 δισεκατομμύριο. 
Αυτά, λοιπόν, τα χρέη διαγράφονται. Και είναι μία θετική διάταξη και δεν είναι αρνητικό ότι η διοίκηση δεν θεσμοθέτησε νωρίτερα. Εγώ πιστεύω ότι κανένας που έχει περάσει από την αυτοδιοίκηση και από το Υπουργείο Εσωτερικών δεν μπορούσε να διανοηθεί ότι το μηχάνημα, το γκρέιντερ, που έστελνε για να φτιάξει αγροτική οδοποιία ο νομάρχης, έπρεπε η γραφειοκρατία η δική μας στην αποθέωσή της να χρεώσει πόσες ώρες δούλεψε, πόσο επομένως έπρεπε να καταβάλει ο κοινοτάρχης στον τότε μετακλητό νομάρχη. Αυτά, λοιπόν, μεταβιβάστηκαν μετά στη Νομαρχιακή Αυτοδιοίκηση και κάποιοι ευσυνείδητοι υπάλληλοι -με την καλή ή και την κακή έννοια του όρου, όπως θέλετε- θεώρησαν σκόπιμο ότι αυτά πρέπει να τα στείλουν ως χρέωση στο δημόσιο ταμείο. Δεν έχουν σταλεί απ' όλες τις νομαρχίες. Κάποιες νομαρχίες τα έχουν στείλει. 
Θα δεχθώ αυτήν την πρόταση που έγινε και από τον κ. Τζανή και από τον κ. Βασιλείου για να συμπεριληφθεί και ο Δήμος Βόλου μέσα στους δήμους που θα έχουν τη δυνατότητα να φτιάχνουν δύο γενικές διευθύνσεις. Έτσι, λοιπόν, στο άρθρο 27, παράγραφος 1, μετά τη λέξη "Πάτρας" ακολουθεί κόμμα και προστίθεται η λέξη "Βόλος". Πραγματικά είναι μία παράλειψη, ένα λάθος γιατί είχαμε μιλήσει για δήμους άνω των ογδόντα χιλιάδων κατοίκων και ήταν ο Βόλος ο μοναδικός δήμος που είχε παραληφθεί από αυτήν τη σειρά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ …
ΠΡΟΕΔΡΕΥΩΝ (Κωνσταντίνος Γείτονας): Είπατε κάτι, κύριε Πρόεδρε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είπα ότι η έγνοια μας είναι να κάνουμε καινούριους γενικούς διευθυντές, λες και δεν έχουμε αρκετούς!
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ο Δήμος Αθηναίων και οι δήμοι άνω των ογδόντα χιλιάδων κατοίκων …
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ είμαι αντίθετος με όλη αυτήν τη ρύθμιση.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όπου αυξάνει κατά μία γενική διεύθυνση την πρόταση που είπατε, εγώ τη βλέπω λογική. Δηλαδή η μία γενική διεύθυνση να είναι τεχνική. Νομίζω ότι οι δήμοι θα το κάνουν αυτό, αλλά αντιλαμβάνεστε ότι οι δήμοι έχουν διοικητική αυτοτέλεια και εμείς δεν θα τους επιβάλουμε να δημιουργήσουν γενική διεύθυνση. Εδώ τους δίνουμε τη δυνατότητα να φτιάξουν και δεύτερη γενική διεύθυνση κατανοώντας την ανάγκη που έχουν πλέον. Γιατί με την πολύ μεγάλη αύξηση των αρμοδιοτήτων που έχουν πάρει, με τη διόγκωση των τεχνικών υπηρεσιών για να βγάλουν πέρα το έργο πραγματικά χρειάζονται και δεύτερη γενική διεύθυνση.
Έγινε μία κριτική για την παράταση της ισχύος του τέλους 80% επί της τιμής του νερού που ίσχυσε από το 1980 μέχρι σήμερα στις ΔΕΥΑ. Γιατί δίνουμε αυτήν την παράταση; Για δύο λόγους:
Πρώτα-πρώτα, το επενδυτικό έργο των ΔΕΥΑ δεν έχει τελειώσει. Σε καμία ΔΕΥΑ. Όλες οι ΔΕΥΑ έχουν ένα τεράστιο έργο ακόμα, τα έργα τους έχουν ενταχθεί στο Ταμείο Συνοχής και κάνουν ένα πολύ μεγάλο έργο στα δίκτυα και της αποχέτευσης και της ύδρευσης. Αυτό, λοιπόν, το 80% είναι ανταποδοτικό και πηγαίνει αποκλειστικά και μόνο για τα έργα. Δεν πάει για τη μισθοδοσία. Δεν μπορεί να χρησιμοποιήσει αυτόν τον πόρο για μισθοδοσία προσωπικού η ΔΕΥΑ.
Πέραν αυτού, όταν έγιναν οι πρώτες ΔΕΥΑ μέχρι το τέλος της δεκαετίας του 1980 είχαν φτάσει σαράντα έξι τον αριθμό. Σήμερα είναι εκατόν τριάντα οκτώ. Πάρα πολλές απ' αυτές έχουν δημιουργηθεί μετά τον "ΚΑΠΟΔΙΣΤΡΙΑ" όταν μεγάλωσαν πλέον οι δήμοι και μεγάλωσαν και οι ανάγκες που είχαν στη χωρική ενότητα του δήμου -για να κάνουμε ένα σχεδιασμό- για να έχουν καλύτερη ύδρευση και κάποιες συνθήκες αποχέτευσης εκεί όπου επιτρεπόταν. Και αυτές οι νεοσύστατες ΔΕΥΑ που έχουν γίνει, έχουν πολύ μεγαλύτερη επενδυτική ανάγκη. Γι' αυτόν το λόγο δώσαμε αυτήν την παράταση.
Για τα λιμενικά ταμεία: Τι λέει αυτή η διάταξη για τα λιμενικά ταμεία; Έρχεται να μας λύσει τα χέρια για να μπορέσουμε να εκδώσουμε τα προεδρικά διατάγματα.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Όπως ίσχυε μέχρι σήμερα το θεσμικό πλαίσιο, έπρεπε ένα λιμενικό ταμείο…
ΑΡΙΣΤΟΤΕΛΗΣ ΠΑΥΛΙΔΗΣ: Στα Δωδεκάνησα;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Τα Δωδεκάνησα είναι ένα καλό παράδειγμα, γιατί συμφώνησαν όλοι οι ΟΤΑ να χωριστούν στα τέσσερα. Εάν θυμάμαι καλά, συμφώνησαν και τα δεκαοκτώ λιμάνια να υπαχθούν στο Λιμενικό Ταμείο της Ρόδου, όπως συμφώνησαν και τα άλλα στη Κω. 
Υπάρχουν, όμως, κυρίως στην ηπειρωτική Ελλάδα, μέσα στη χωρική ενότητα ενός λιμενικού ταμείου που περιλαμβάνει τέσσερα-πέντε λιμάνια, ΟΤΑ οι οποίοι δεν συμφωνούσαν και έλεγαν ότι δεν ήθελαν να γίνει με έδρα τη Ρόδο το Λιμενικό Ταμείο, αλλά να γίνει με έδρα τη Νίσυρο ή να φτιάξει η Νίσυρος ένα δικό της λιμενικό ταμείο. 
Ο νόμος, λοιπόν, μιλούσε για σύμφωνη γνώμη, χωρίς να ξεκαθαρίζει εάν η σύμφωνη γνώμη έπρεπε να αναζητείται μόνο από την έδρα του λιμενικού ταμείου και να υπάρχει απλή γνώμη από τα άλλα. Αυτό διορθώνουμε τώρα. 
ΑΡΙΣΤΟΤΕΛΗΣ ΠΑΥΛΙΔΗΣ: Ποια είναι η διόρθωση, δηλαδή; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Λέμε εμείς τώρα ότι θα πρέπει να εκφραστεί γνώμη, όχι σύμφωνη γνώμη. Καταργούμε το "σύμφωνη" και λέμε "γνώμη" για τα άλλα. Μόνο από την έδρα χρειάζεται σύμφωνη γνώμη. 
Επίσης, εάν εντός διμήνου δεν έχουν δώσει τη γνώμη τους, η διοίκηση προχωρά σε έκδοση προεδρικού διατάγματος. Θεωρείται ότι έχει εκφραστεί γνώμη. 
ΑΡΙΣΤΟΤΕΛΗΣ ΠΑΥΛΙΔΗΣ: Με τη νομαρχία τι κάνετε; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όπου είχαν εκφράσει τη θέληση οι Νομαρχιακές Αυτοδιοικήσεις, η νομαρχία καλυπτόταν. Για να πάρουν αυτές το λιμενικό ταμείο ή τα λιμενικά ταμεία που υπήρχαν στην περιοχή τους, αυτό θα ληφθεί υπόψη. Όμως δεν έχει εκφραστεί από καμία Νομαρχιακή Αυτοδιοίκηση…
ΑΡΙΣΤΟΤΕΛΗΣ ΠΑΥΛΙΔΗΣ: Όχι, Υπουργέ μου, εμένα ρωτήστε. Καπετάνιος!
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εάν η Νομαρχιακή Αυτοδιοίκηση είχε εκφράσει άποψη, δεν το ξέρω, γιατί δεν ήμουν τότε στο Υπουργείο Εσωτερικών. Εγώ όταν πήγα στο Υπουργείο Εσωτερικών βρήκα αυτήν την κατάσταση: τέσσερα δημοτικά λιμενικά ταμεία, τα οποία όμως δεν μπορούσαν να προχωρήσουν, γιατί έπρεπε να γίνει αυτή η διάταξη για να προχωρήσουν. 
ΑΡΙΣΤΟΤΕΛΗΣ ΠΑΥΛΙΔΗΣ: Η Νομαρχιακή Αυτοδιοίκηση λέει: "Τι τα σπάτε"; Από την ώρα, όμως, που δεν ακούτε τη γνώμη της, τι θέλετε αυτήν τη διάταξη; 
ΠΡΟΕΔΡΕΥΩΝ (Παναγιώτης Σγουρίδης): Διάλογο, θέλετε, κύριε Υπουργέ; Εάν θέλετε διάλογο να μου το πείτε. 
ΑΡΙΣΤΟΤΕΛΗΣ ΠΑΥΛΙΔΗΣ: Ε, δεν χαλάει και η συνταγή!
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Για τα θέματα του προσωπικού: Η διάταξη που έχουμε φέρει, η οποία αποδεσμεύει τους ΟΤΑ στα θέματα της πρόσληψης προσωπικού από το να παίρνουν έγκριση από την τριμελή εξ Υπουργών επιτροπή για όλο το προσωπικό πλην διοικητικού, οικονομικού, Π.Ε., Τ.Ε. και Δ.Ε., είναι πάρα πολύ θετική, διότι μέχρι τώρα εάν από έναν παιδικό σταθμό συνταξιοδοτείτο ή μετατίθετο ή απουσίαζε μια νηπιαγωγός, ο παιδικός σταθμός έκλεινε. Για να πάρει ο ΟΤΑ προσωπικό, έπρεπε να ζητήσει έγκριση. 
Αυτά, λοιπόν, ξεπεράστηκαν. Επειδή βάλατε ερώτημα, για το διοικητικό και οικονομικό προσωπικό δεν μπορεί να ξεπεραστεί, η έγκριση γιατί από το ν. 2190 προβλέπεται πανελλήνιος γραπτός διαγωνισμός γι' αυτούς τους κλάδους του προσωπικού. 
Για το θέμα της Δημοτικής Αστυνομίας: Εμείς δεν υποχρεώσαμε τους ΟΤΑ να πάρουν απόστρατους αστυνομικούς για να τους βάλουν επικεφαλείς της Δημοτικής Αστυνομίας. Εμείς θεωρώντας θετική την πρόταση που έκανε η ΚΕΔΚΕ, δηλαδή να υπάρχει η δυνατότητα εάν θελήσει κάποιος ΟΤΑ να πάρει έναν αξιωματικό που είναι εμπειρότατος και να τον βάλει επικεφαλή της Δημοτικής Αστυνομίας για πέντε χρόνια μέχρι να μπορέσει να μάθει και να ετοιμάσει το προσωπικό, βάλαμε αυτήν τη διάταξη. Είναι δυνητική. Εάν θέλει ο δήμαρχος θα ζητήσει τέτοιο προσωπικό. Εάν δεν θέλει, θα φτιάξει έναν επικεφαλή από το στελεχιακό δυναμικό που έχει η Δημοτική του Αστυνομία. 
Επίσης, το 15% που βάλαμε για τις γυναίκες, αφορά μόνο στο ένστολο προσωπικό της Δημοτικής Αστυνομίας, διότι η Δημοτική Αστυνομία έχει ένστολο προσωπικό, διοικητικό και επιστημονικό προσωπικό. Δεν ισχύει ο περιορισμός αυτός στο άλλο προσωπικό, όπου είμαι βέβαιος ότι οι γυναίκες θα είναι ίσως το 60% ή 70%. Όμως, για το ένστολο προσωπικό ήταν πάλι αίτημα της αυτοδιοίκησης. Δημιουργήθηκαν προβλήματα σε όσους δήμους είχαν Δημοτική Αστυνομία. Δεν μπορούσαν να βγουν περιπολίες οι γυναίκες. Να ξέρετε ότι τώρα οι Δημοτικοί Αστυνόμοι θα έχουν και καθήκοντα Αγροφύλακα, θα βγαίνουν στα χωράφια. Γι' αυτό το λόγο βάλαμε αυτό το ποσοστό, που συμβαδίζει με το ποσοστό γυναικών που έχει η Ελληνική Αστυνομία και δεν πρέπει να δημιουργεί κανένα πρόβλημα. 
Γιατί ο πληθυσμός των δήμων, κύριε Μπούρα, από πέντε χιλιάδες έγινε επτά χιλιάδες. Όταν φτιάξαμε τη διάταξη, εμείς θέλαμε να δώσουμε κίνητρα και ξέρετε για ποια συγκεκριμένη περιοχή αφού και εσείς το ζητήσατε. Ήθελαν λοιπόν τρεις κοινότητες της περιοχής σας να συνενωθούν και να φτιάξουν δήμο, όμως ήταν απαγορευτικό γιατί ο νόμος έλεγε ότι για να γίνει δήμος από συνένωση ΟΤΑ πρέπει να έχει πληθυσμό δέκα χιλιάδες. Το πληθυσμιακό αυτό όριο είπαμε να το κατεβάσουμε. Ζήτησα από την υπηρεσία να κοιτάξει και να μου πει ποιος ήταν ο μεγαλύτερος πληθυσμός που υπήρχε σε κοινότητα. 'Ηταν κάτω από πέντε χιλιάδες κατοίκους γι' αυτό έβαλα όριο το πέντε χιλιάδες.
Στη συνέχεια, όταν κατατέθηκε το νομοσχέδιο στη Βουλή, μας ήρθε από τη Στατιστική Υπηρεσία πλέον η καινούργια κατάσταση και είδαμε ότι υπάρχουν κοινότητες που έχουν μέχρι και έξι χιλιάδες τριακόσιους πληθυσμό. Γι' αυτό ανεβάσαμε αυτό το όριο στις επτά χιλιάδες για να λειτουργήσει σαν κίνητρο για όσους ΟΤΑ θέλουν να συνενωθούν, όπως κάνουν στον Ωρωπό αυτήν τη στιγμή.
ΑΘΑΝΑΣΙΟΣ ΜΠΟΥΡΑΣ: Δεν υπάρχουν άλλοι ΟΤΑ. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εάν υπάρξουν. Εάν δεν υπάρξουν….
ΑΘΑΝΑΣΙΟΣ ΜΠΟΥΡΑΣ: Δεν υπάρχουν στην Αττική και την αφήνετε σε μαρασμό. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):'Οχι, δεν την αφήνουμε σε κανένα μαρασμό. 
ΑΘΑΝΑΣΙΟΣ ΜΠΟΥΡΑΣ: Σας είπα για το Κρυονέρι.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μα το Κρυονέρι, ξέρετε τι πληθυσμό έχει; 'Εχει δύο χιλιάδες οκτακόσιους. Εκεί θα το πάμε;
ΑΘΑΝΑΣΙΟΣ ΜΠΟΥΡΑΣ: Όχι, δεν σας είπα αυτό. Δεν είναι έτσι. Το Κρυονέρι υπερβαίνει στους πέντε χιλιάδες.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας λέω ότι έχει δύο χιλιάδες οκτακόσιους το Κρυονέρι, επειδή αναφερθήκατε στο Κρυονέρι. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Μπούρα!
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εμείς θέλουμε η διάταξη να λειτουργήσει σαν κίνητρο. Δεν θέλουμε εξ απονομής να πούμε ότι κάνουμε αυτούς τους ΟΤΑ από κοινότητες, δήμους.
Πέραν αυτού ξέρετε ότι είμαι σε κουβέντα με την αυτοδιοίκηση και με την ΤΕΔΚΝΑ και με την ΚΕΔΚΕ για το θέμα των μητροπολιτικών λειτουργιών και του σχεδιασμού που αμέσως μετά τις εκλογές θα ξεκινήσει πλέον να μπαίνει σε ουσιαστική φάση νομοθέτησης και υλοποίησης για το πώς θα περπατήσει αυτός ο σχεδιασμός των μητροπολιτικών λειτουργιών. Και πολλές από αυτές τις κοινότητες θα ενταχθούν και μέσα στο μητροπολιτικό κέντρο. 
Για το άρθρο 29 έγινε αρκετή κουβέντα. Τι λέει το άρθρο 29; Δίνει τη δυνατότητα στην περιοχή του Ελαιώνα που είναι μία αραιοδομημένη περιοχή στην οποία εφαρμόστηκε ο ν. 1337, να δομηθεί. Ολοκληρώθηκε ο πολεοδομικός σχεδιασμός, δηλαδή επί χάρτου έχουν κοπεί οι "μπακλαβάδες" να μου επιτραπεί ο όρος, του σχεδίου πόλης που καθορίζουν ποια είναι τα οικοδομικά τετράγωνα, ποιες είναι οι πλατείες, που είναι οι δρόμοι κλπ. Και τι λέει τώρα αυτή η διάταξη; Λέει ότι με βάση αυτό τον πολεοδομικό σχεδιασμό πριν ολοκληρωθούν οι πράξεις εφαρμογής να μπορούν να εκδοθούν οικοδομικές άδειες. Και πράξεις εφαρμογής είναι να δεις εάν ένας δρόμος για παράδειγμα πέφτει στο σημείο που πρέπει ή μήπως είναι μισό μέτρο πιο κει η γωνία του δρόμου. Αυτό σε μία πυκνοδομημένη περιοχή θα ήταν σοβαρό αντικείμενο συζήτησης. Στην αραιοδομημένη περιοχή το εάν ο δρόμος θα πάει μισό μέτρο ή 20 πόντους πιο κει, είναι αστείο. Λέει, λοιπόν, η διάταξη ότι εκεί που προβλέπονται να γίνουν κάποια έργα κοινής ωφέλειας από φορείς να εκδοθούν οικοδομικές άδειες. Και ξέρετε ότι είναι μία τεράστια ακίνητη περιουσία η Κτηματική Εταιρεία του Δημοσίου. Μέσα στο σχεδιασμό υπάρχει προοπτική να πάνε και να εγκατασταθούν και Υπουργεία εκεί.
Φέρνει, λοιπόν, το ΥΠΕΧΩΔΕ μία διάταξη και λέει ότι πριν να ολοκληρωθούν οι πράξεις εφαρμογής να μπορέσουν να εκδοθούν οικοδομικές άδειες. Και δεν βλέπω πιο είναι το κακό σ' αυτήν τη διάταξη. Δεν αλλάζει η χρήση γης. Λέει ότι αυτό θα γίνει εκεί που είναι οικοδομικά τετράγωνα και εκεί που προβλέπεται ότι θα είναι εγκαταστάσεις κοινής ωφέλειας.
Νομίζω, κύριοι συνάδελφοι, ότι έχω καλύψει τα θέματα που έχετε βάλει στο σύνολό τους. Εάν υπάρχει κάτι όμως θα παρακαλούσα στη δευτερολογία να τονιστεί. 
Εγώ θέλω να σας πω ότι οι διατάξεις αυτές με δεδομένο τον αποσπασματικό τους χαρακτήρα δίνουν μία πολύ μεγάλη ώθηση στην αυτοδιοίκηση να λειτουργήσει σωστότερα απ' ό,τι λειτουργούσε μέχρι χθες. Νομίζω ότι αυτό είναι η επιδίωξη όλων μας. Αυτό γυρεύουμε όλοι όσοι είμαστε μέσα σ' αυτήν την Αίθουσα, να δώσουμε τη δυνατότητα να λειτουργήσει σωστότερα και αρτιότερα η αυτοδιοίκηση. Νομίζω ότι μ' αυτές τις διατάξεις δίνουμε ένα σημαντικό βήμα στην αυτοδιοίκηση για να μπορέσει να πετύχει τους στόχους της.
ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 χχρόνια από την Ελληνική Επανάσταση", ενενήντα επτά μαθητές και μαθήτριες και επτά συνοδοί καθηγητές από το 4ο Γυμνάσιο Αργυρούπολης. 
Η Βουλή τους καλωσορίζει.
(Χειροκροτήματα)
Υπάρχει κανείς εκ των κυρίων συναδέλφων που θέλει να δευτερολογήσει επί της ενότητας των άρθρων; Κανείς.
Συνεπώς, εισερχόμαστε στην ψήφιση των άρθρων 26 έως 30 κεχωρισμένως.
Ερωτάται το Σώμα: Γίνεται δεκτό το άρθρο 26;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 26 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 27 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 27 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 28;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 28 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 29;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 29 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 30;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 30 έγινε δεκτό κατά πλειοψηφία.
Κυρίες και κύριοι συνάδελφοι, πριν εισέλθουμε στην ψήφιση του ακροτελεύτιου άρθρου, να σας ανακοινώσω ότι έχουν κατατεθεί δύο υπουργικές τροπολογίες, τέσσερις εμπρόθεσμες και έξι εμπρόθεσμες τροπολογίες Βουλευτών.
Κύριε Υπουργέ, θα κάνετε δεκτή καμία εκ των εκπροθέσμων τροπολογιών;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Άρα, οι εκπρόθεσμες τροπολογίες δεν θα συζητηθούν.
Κύριε Υπουργέ, θα κάνετε δεκτή καμία εκ των εμπροθέσμων τροπολογιών;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε, τη με γενικό αριθμό 868 και ειδικό 91.
ΠΡΟΕΔΡΕΥΩΝ (Παναγιώτης Σγουρίδης): Οι υπόλοιπες εμπρόθεσμες τροπολογίες μπορεί να μη γίνονται δεκτές, αλλά έχουν το δικαίωμα οι κύριοι Βουλευτές να τις αναπτύξουν.
Εισερχόμαστε στη συζήτηση των υπουργικών τροπολογιών.
Θα συζητηθεί η με γενικό αριθμό 878 και ειδικό 101 των Υπουργών κυρίων Χριστοδουλάκη και Σκανδαλίδη, σχετικά με τη σύσταση Κέντρων Εξυπηρέτησης Πολιτών (ΚΕΠ).
Το λόγο έχει ο Υφυπουργός κ. Μπένος.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
Κυρίες και κύριοι συνάδελφοι, στην ουσία πρόκειται για τη μεγαλύτερη μεταβίβαση αρμοδιότητας που έγινε ποτέ από το 1974 και μετά στην Τοπική Αυτοδιοίκηση με την τροπολογία αυτή. Έχουμε την απαρχή μιας καινούριας εποχής στις σχέσεις ανάμεσα στο κράτος και στους πολίτες της χώρας.
Στην ουσία με τα Κέντρα Εξυπηρέτησης Πολιτών, που είναι η συνέχεια του προγράμματος "ΑΣΤΕΡΙΑ" που αναπτύχθηκε την περίοδο που ήμουν Υπουργός Αιγαίου, και που συνεχίστηκε από την ηγεσία της κας Βάσως Παπανδρέου με το άνοιγμα πέντε πιλοτικών τέτοιων Κέντρων Εξυπηρέτησης Πολιτών σε διάφορα σημεία της χώρας, το κράτος δημιουργεί υποκαταστήματα. 
Τα ΚΕΠ, αγαπητοί συνάδελφοι, στην ουσία είναι υποκαταστήματα του κράτους. Όπως, λοιπόν, γνωρίζουν οι πολίτες της χώρας τα υποκαταστήματα των τραπεζών για τις οικονομικές τους συναλλαγές, έτσι για όλες μα όλες τις διοικητικές τους συναλλαγές, από το απλό πιστοποιητικό γέννησης μέχρι και τις συντάξεις και τις πολεοδομικές άδειες, την πιο σύνθετη διαδικασία, οι πολίτες μας δεν θα χρειάζεται να πηγαίνουν από υπηρεσία σε υπηρεσία και από αρμόδιο σε αρμόδιο αλλά θα εμφανίζονται σε ένα από αυτά τα ΚΕΠ και από εκεί θα αρχίζει και θα τελειώνει η κάθε υπόθεσή τους. Αντιλαμβάνεσθε πόσο σημαντικό είναι αυτό και για τις σχέσεις κράτους-πολίτη, όπως σας είπα, αλλά και για το γεγονός ότι αυτήν την αρμοδιότητα τη μεταθέτουμε για να τη διαχειρισθεί η Τοπική Αυτοδιοίκηση της χώρας μας. Γιατί αυτά τα ΚΕΠ θα ανοίξουν σε όλους τους δήμους της χώρας και στις Νομαρχιακές Αυτοδιοικήσεις.
Θα ήθελα να κάνω έκκληση στη Βουλή να υιοθετήσει αυτήν τη διάταξη, η οποία θα αποβεί πολύ σημαντική για τη διοικητική μεταρρύθμιση της χώρας.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κα Ξηροτύρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατ' αρχήν βλέπουμε ότι είναι θετική η σύσταση των Κέντρων Εξυπηρέτησης Πολιτών. Μέχρι τώρα υπήρχαν και στους ΟΤΑ και στη Νομαρχιακή Αυτοδιοίκηση τα Κέντρα Πληροφόρησης Πολιτών. Οι υπηρεσίες αυτές ήταν βασικές για την εξυπηρέτηση των πολιτών και μέσα από την εύρυθμη λειτουργία τους φαινόταν η απόδοση της Δημόσιας Διοίκησης. Δεν ξέρουμε γιατί αυτές οι υπηρεσίες δεν έχουν επιτελέσει σωστά το έργο τους και δημιουργείται η ανάγκη να τις αντικαταστήσετε μ' ένα νέο σχήμα. 
Θεωρούμε σωστό ότι δίνετε αυτήν τη δυνατότητα στην Τοπική Αυτοδιοίκηση και στη Νομαρχιακή Αυτοδιοίκηση να βελτιωθούν αυτές οι υπηρεσίες. Υπάρχουν όμως δύο βασικά ερωτήματα που αφορούν τη διαδικασία των προσλήψεων. Κατ' αρχήν ποιο είναι το κριτήριο με το οποίο θα αποφασιστεί ο αριθμός των μόνιμων και των προσωρινών υπαλλήλων για το κάθε ΚΕΠ; Εάν το αφήσετε αυτό χωρίς το αντικειμενικό πληθυσμιακό κριτήριο, σε υπουργικές αποφάσεις δεν θα υπάρξει συμβολή στην επίλυση προβλημάτων της αυτοδιοίκησης αλλά θα αποτελέσει ένα πελατειακό εργαλείο εν όψει μάλιστα των δημοτικών εκλογών. Να τεθούν κάποια κριτήρια, λοιπόν, για το πως θα προσδιορίζεται ο αριθμός αυτών που θα προσληφθούν στους ΟΤΑ μέχρι πέντε χιλιάδες πληθυσμό, μετά μέχρι είκοσι χιλιάδες κ.ο.κ. 
Δεύτερον, το περισσότερο προσωπικό προσλαμβάνεται ως εποχιακό, προσωρινό και ακόμη χειρότερα δίνεται η δυνατότητα με καταστρατήγηση των εργασιακών σχέσεων να προσλαμβάνεται προσωπικό με λιγότερες ώρες. Θεωρούμε ότι δεν είναι δυνατόν να παραβιάζεται εδώ η διαδικασία του ΑΣΕΠ. Θεωρώντας θετικά τα ΚΕΠ, θέλουμε να έχουν στοιχεία όχι ενός κέντρου εξυπηρέτησης που θα δικαιολογεί την πρόσληψη των υπαλλήλων του με τη διαδικασία των εκτάκτων αναγκών αλλά θα τη δικαιολογεί μέσα από μια διαδικασία μονιμότητας με αυστηρά κριτήρια για τα προσόντα που θα πρέπει να έχουν αυτοί που θα στελεχώσουν αυτά τα κέντρα. Επομένως χωρίς αυτές τις προϋποθέσεις δεν μπορούμε να συμφωνήσουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βασιλείου έχει το λόγο.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, ως αρχή και ως φιλοσοφία είναι αποδεκτή η οργάνωση της εξυπηρέτησης των πολιτών στο κέντρο και στην περιφέρεια. Όμως εκτιμώ ότι η ανταπόκριση του κράτους, ως κεντρική διοίκηση, ως περιφερειακή διοίκηση και ως Τοπική Αυτοδιοίκηση απέναντι στον πολίτη θα όφειλε να είναι ουσιαστικά και αποτελεσματική. Έχετε αποδυναμώσει τις υπηρεσίες στις περιφερειακές διευθύνσεις και στις Νομαρχιακές Αυτοδιοικήσεις αλλά και στις δημοτικές αυτοδιοικήσεις. Δεν τις ενισχύετε με το προσωπικό που πράγματι χρειάζονται. Τους φορτώνετε με άχρηστο προσωπικό. Έτσι αδυνατούν να εξυπηρετήσουν τον πολίτη. Τώρα συνιστάτε Κέντρα Εξυπηρέτηση Πολιτών που βέβαια είναι απαραίτητα.
Στην ιδέα θα συμφωνήσουμε απολύτως, αλλά επιβαρύνουμε κρατικό προϋπολογισμό και προϋπολογισμό των Οργανισμών Τοπικής Αυτοδιοίκησης στο σύνολό του κατά περίπου 105 εκατομμύρια ευρώ το χρόνο, σύμφωνα με την έκθεση του Γενικού Λογιστηρίου του Κράτους, με περίπου ασαφές και γκρίζο το τοπίο όσον αφορά τον αριθμό των προσλήψεων, όσον αφορά τη μέθοδο των προσλήψεων. Έχω την εντύπωση ότι αυτό αν το οργανώναμε κατά τρόπο κατάλληλο, να ενισχύσουμε τις αντίστοιχες υπηρεσίες των Νομαρχιακών Αυτοδιοικήσεων και των οργανισμών αυτοδιοίκησης και των περιφερειακών, θα μπορούσαμε να έχουμε μεγαλύτερο αποτέλεσμα, παρά να δημιουργήσουμε μια κοστοβόρα παραδιοίκηση. Υπ΄ αυτήν την έννοια διατηρούμε επιφύλαξη έναντι της τροπολογίας.
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ: Κύριε Πρόεδρε, μετά την επιτυχή λειτουργία των Κέντρων Εξυπηρέτησης Πολιτών της Αθήνας και της Θεσσαλονίκης και στη συνέχεια των υπόλοιπων τριών και μετά την πρόβλεψη της προκήρυξης σύστασης χιλίων κέντρων εξυπηρέτησης πολιτών στους δήμους θα μπορούσε να πει κανείς ότι αποτελεί ένα πολύ σωστό βήμα η σύσταση Κέντρων Εξυπηρέτησης Πολιτών. 
Η δική μου επιθυμία είναι να κάνω ορισμένες επισημάνσεις: Η επισήμανσή μου είναι ότι τα κέντρα εξυπηρέτησης πολιτών για να αποδώσουν θα πρέπει να συνδυαστεί η ίδρυσή τους και με τη συνέχιση της προσπάθειας για την απλούστευση των διαδικασιών. Μια προσπάθεια που είχε ξεκινήσει ή τουλάχιστον στα χρόνια που ήμουν στο Υπουργείο προσπαθήσαμε να της δώσουμε προτεραιότητα, διότι αν δεν έχουμε την απλούστευση των διαδικασιών, την αυτοπιστοποίηση σε αντικατάσταση των περιττών δικαιολογητικών, δεν θα καταπολεμηθεί η γραφειοκρατία, παρά το γεγονός ότι τα κέντρα εξυπηρέτησης πολιτών μέχρι τώρα, επαναλαμβάνω, έχουν αποδώσει καρπούς.
Δύο ειδικότερες παρατηρήσεις: Η μία αφορά την παράγραφο 5, "τα κέντρα εξυπηρέτησης πολιτών που λειτουργούν στις νομαρχίες και στους δήμους καταργούνται και οι αρμοδιότητές τους εφεξής ασκούνται από τις μονάδες που συνιστώνται με το παρόν άρθρο". Προφανώς, μετά τη λειτουργία των νέων θα καταργηθούν τα παλιά. Έτσι όπως διατυπώνεται, κύριε Υπουργέ, φαίνεται ότι καταργούνται άμα τη δημοσιεύσει του νόμου. Πρέπει να διευκρινιστεί αυτό.
Δεύτερον, θέλω να τονίσω ότι μάλλον πρέπει να διορθωθεί η παράγραφος 12, που προβλέπει ότι σε περίπτωση έλλειψης υποψηφίων κατηγορίας ΠΕ οι θέσεις καλύπτονται από υποψηφίους κατηγορίας ΤΕ. Πλέον ΠΕ και ΤΕ είναι ισοδύναμα μετά την εξίσωση των ΤΕΙ με τα ΑΕΙ, ναι μεν προβλέπει ο σχετικός νόμος τη δυνατότητα διάκρισης των ήδη αποφοιτησάντων, έχω την εντύπωση όμως ότι για την ισότητα των όπλων και επειδή για παράδειγμα στις κρίσεις οι ΠΕ και οι ΤΕ είναι ταυτόσημοι στις αξιολογήσεις, δεν πρέπει να γίνεται διάκριση. 
Το επόμενο που θέλω να τονίσω είναι το εξής, σε ό,τι αφορά τις προσλήψεις απαντώντας και σε συναδέλφους δεν προκύπτει παραβίαση του 2190. Σε όλες τις περιπτώσεις προβλέπεται η εφαρμογή του 2190. Ο φορέας προκηρύσσει τη θέση με βάση τον 2190. Δεν υπάρχει θέμα και ας μην ανησυχούν γι΄ αυτό.
Τέλος επισημαίνω σε ό,τι αφορά την κάλυψη του προσωπικού του "ΑΣΤΕΡΙΑ", ότι έτσι όπως είναι διατυπωμένη η διάταξη -κι εγώ το αντιλαμβάνομαι ότι έτσι πρέπει να γίνει- ουσιαστικά το ίδιο προσωπικό που απασχολείται αυτό θα ξαναπάει, διότι μπαίνει σαν προϋπόθεση η εμπειρία και αυτό δεν είναι κακό. Εκείνο όμως που είναι κατά τη γνώμη μου κακό, είναι να εξουσιοδοτείται ο φορέας με την προκήρυξη να ορίζει ανώτατο όριο ηλικίας, ανώτερο του από το νόμο προβλεπομένου. 
Να θυμίσω ότι ο Κώδικας Δημοσίων Υπαλλήλων, κύριε Πρόεδρε, προβλέπει ανώτατα όρια και θα έλεγα με ένα σφικτό αυστηρό τρόπο που δεν βοηθάει τα πράγματα. Διότι σε μια εποχή που είναι επιβεβλημένη η διά βίου εκπαίδευση και η διαρκής μάθηση το καλό δυναμικό συχνά φθάνει τριάντα πέντε χρονών και μαθαίνει ακόμα. Δεν μπορείς, λοιπόν, να αποκλείσεις κάποιον επειδή ξεπέρασε τα τριάντα πέντε ή τα σαράντα. Ορθώς πρέπει να φθάσουμε στην αύξηση των ορίων ηλικίας αλλά μέσα από έναν ολοκληρωμένο και γενικό τρόπο. Εάν, δηλαδή, δίνουμε τη δυνατότητα στην προκήρυξη κατά περίπτωση να σπάζει αυτά τα όρια ηλικίας φοβάμαι ότι δεν είμαστε σε σωστό βηματισμό. Θα μπορούσε κάλλιστα, κύριε Υπουργέ, αυτή η εξαιρετική δυνατότητα που δίνει ο Δημοσιϋπαλληλικός Κώδικας, που προβλέπει ότι μετά από γνώμη της ΑΔΕΔΥ, με πρόταση του ενδιαφερόμενου Υπουργού και με κοινή απόφαση μεταξύ του Υπουργού Εσωτερικών και του καθ' ύλην αρμόδιου Υπουργού, μπορούν να "σπάζουν" τα όρια ηλικίας προς τα πάνω, θα μπορούσε κατά περίπτωση να γίνεται χρήση αυτής της δυνατότητας που δίνει ο Δημοσιοϋπαλληλικός Κώδικας να μην αφήνουμε δηλαδή στην προκήρυξη τη δυνατότητα καθορισμού διαφορετικού ορίου ηλικίας απ' αυτό που προβλέπει ο Δημοσιοϋπαλληλικός Κώδικας.
ΠΡΟΕΔΡΕΥΩΝ (Παναγιώτης Σγουρίδης): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Δεν νομίζω ότι θα χρειαστεί να σας πω πολλά, διότι είχα αρχίσει την ομιλία μου την προηγούμενη φορά στη συζήτηση επί της αρχής με βάση αυτή την τροπολογία, η οποία είχε κατατεθεί την τελευταία στιγμή. Σας είχα παρακαλέσει -και ήταν το λιγότερο που μπορούσατε να κάνετε- να αφαιρέσετε τη λέξη "θητεία". Αφαιρέστε τη λέξη "θητεία".
Γνωρίζω την πρόθεση. Η πρόθεση ήταν να δοθεί το πάθος και -να χρησιμοποιήσω μια αγγλική λέξη, γιατί εκ του αγγλικού προέρχεται- το κομίτμεντ (commitment), η συμμετοχή σε επίπεδο στράτευσης στην ιδέα της εξυπηρέτησης πολιτών. Καλά, ποιος έχει αντίρρηση για να υπάρξουν κέντρα εξυπηρέτησης πολιτών; Κανένας δεν έχει αντίρρηση να υπάρξουν κέντρα εξυπηρέτησης πολιτών! Και μακάρι να είχαν υπάρξει προ πολλού. Μ' αυτό το κόστος, όμως, και μ' αυτήν τη μέθοδο, έχουμε τεράστιες αντιρρήσεις!
Κατ' αρχάς, θέλετε να συνεχίσετε το Πρόγραμμα "ΑΣΤΕΡΙΑΣ", που είναι και πολύ πετυχημένο; Άλλωστε, αν δούμε το κόστος για το σύνολο, θα δούμε ότι περίπου το 1/5 του κόστους είναι μόνο για το "ΑΣΤΕΡΙΑΣ". Ένα εκατομμύριο διακόσιες πενήντα χιλιάδες είναι για το "ΑΣΤΕΡΙΑΣ" και πέντε εκατομμύρια είναι για τα υπόλοιπα!
Γιατί όμως καταργείτε κάθε έννοια εργατικού δικαίου; Βρήκαμε ένα ωραίο προεκλογικό πρόσχημα: "Παιδιά, Τ.Ε.Ι., φοιτητές, καταπολέμηση της νεανικής ανεργίας". Για έξι μήνες! Αναρωτιέμαι αν έχουμε κατανοήσει εδώ μέσα ότι παράπονα, προσωπικά δεδομένα, παράβολα, γνήσιο της υπογραφής θα τα χειρίζονται φοιτητές για έξι μήνες. Και μη μου πείτε ότι θα τους μονιμοποιήσετε αυτούς.
ΛΕΩΝΙΔΑΣ ΤΖΑΝΗΣ: Το γνήσιο της υπογραφής δεν μπορεί να το χειρίζονται παρά μόνο δημόσιοι υπάλληλοι.
ΛΙΑΝΑ ΚΑΝΕΛΛΗ: Με συγχωρείτε, αλλά μια χαρά το λέει εδώ: "θεώρηση του γνησίου της υπογραφής". Με συγχωρείτε!
Βρήκαμε τζάμπα προσωπικό με τεράστια πολιτικά οφέλη με τους φοιτητές αυτούς. Έλα να κάνεις, πουλάκι μου, το μεταπτυχιακό σου στο τοπικό Κ.Ε.Π.! Θα πληρώνουμε και 5,5 εκατομμύρια ευρώ -5,5 εκατομμύρια ευρώ!- συν τα 1250 που θα χρειαστούμε για να συνεχιστεί ο πετυχημένος "ΑΣΤΕΡΙΑΣ"! Το ότι μπορεί να υπήρξε ένα οργανωμένο κέντρο σε ακριτική, απομονωμένη περιοχή, διασπασμένη λόγω της νησιωτικής Ελλάδας, τέτοιας μορφής, ναι, το πιστεύω.
Και δεν μου λέτε; Γιατί να μην είναι δημόσιοι υπάλληλοι αυτοί; Γιατί να μη χρησιμοποιήσουμε την πείρα τους; Αυτοί θα μάθουν να εξυπηρετούν τους πολίτες, θα ξέρουν τα πάντα. Όχι, όμως. Δεν θέλουμε. Είναι κακό πράγμα το δημόσιο! Ανακυκλούμενο εργατικό δυναμικό στο δημόσιο για μικροπολιτική σκοπιμότητα όμως έχουμε!
Τη λέξη "θητεία" τουλάχιστον να βγάζατε. Δεν υπάρχει όμως περίπτωση. Έχετε αποφασίσει να την περάσετε και θα την περάσετε την τροπολογία. Λέμε όμως τη γνώμη μας. Βγάλτε τη λέξη "θητεία". Φοιτητή σε θητεία δεν μπορεί να διανοηθεί κανείς. Ειδικά την εποχή που έχουμε επαγγελματίες στρατιώτες με μισθό, Ι.Κ.Α. και ασφάλιση. Αφού έχουμε επαγγελματίες στρατιώτες, αν θέλετε να έχουμε και επαγγελματίες εξ-υπηρέτες, υπηρέτες πολιτών στα Κ.Ε.Π. δίκην θητείας, θέλω να μου πείτε τι είδους απολυτήριο θα παίρνουν αυτοί. Θα παίρνουν απολυτήριο ή απόλυση; Και από ποιον;
Είναι προφανές ότι καταψηφίζουμε την τροπολογία. Και δεν είναι που την καταψηφίζουμε. Θεωρούμε ότι μετατρέπει σε ιδιωτικό πελατειακό στρατό το μείζον ζήτημα της τακτοποίησης της εξυπηρέτησης πολιτών.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπένο, έχετε το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα μου δώσετε, κύριε Πρόεδρε, λίγο χρόνο παραπάνω, γιατί είναι σημαντικά τα θέματα αυτά.
ΠΡΟΕΔΡΕΥΩΝ (Παναγιώτης Σγουρίδης): Θα σας δώσω δύο λεπτά και θα υπάρξει ανοχή.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δώστε μου πέντε λεπτά, για να μπορέσω να αναπτύξω αυτά που θέλω να πω.
ΠΡΟΕΔΡΕΥΩΝ (Παναγιώτης Σγουρίδης): Σας βάζω το χρόνο κανονικά και θα έχετε την ανοχή του Προεδρείου.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκτός από την ουσία, αγαπητοί συνάδελφοι, -γιατί προφανώς δεν έχετε γνώση του μηχανισμού με τον οποίο αναπτύσσεται όλο το σύστημα- η κα Κανέλλη μίλησε για τον "ΑΣΤΕΡΙΑ".
Ο "ΑΣΤΕΡΙΑΣ" έγινε επί των ημερών μου, κυρία Κανέλλη.
ΛΙΑΝΑ ΚΑΝΕΛΛΗ: Το ξέρω.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και έγινε με πολλή αγάπη και με πολύ πάθος. Αυτό είναι μία φυσική συνέχεια του "ΑΣΤΕΡΙΑ". Μόνο που στον "ΑΣΤΕΡΙΑ" ξεκινήσαμε -και πολύ ορθά- από την ακριτική Ελλάδα, που έχει τις μεγαλύτερες ανάγκες…
ΛΙΑΝΑ ΚΑΝΕΛΛΗ: Να μην το απλώσουμε όμως και ως πολιτικό χταπόδι!
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Προσέξτε, είναι εκατό υποθέσεις της χώρας. Τώρα οι υποθέσεις θα γίνουν χίλιες. Μέχρι το τέλος του 2003 το σύνολο των υποθέσεων και των συναλλαγών των πολιτών θα μπουν στο Πρόγραμμα "ΑΣΤΕΡΙΑΣ", που παίρνει τη διάσταση των Κέντρων Εξυπηρέτησης Πολιτών. 
Συνεπώς θα δείτε στην προβολή τον "ΑΣΤΕΡΙΑ" αυτό το κόστος να έχει, της ολοκλήρωσής του δηλαδή, γιατί ήταν πιλοτικό πρόγραμμα το οποίο είχε τις πιο απλές υποθέσεις που συναλλάσσονται οι πολίτες με το κράτος. 
Πώς θα γίνονται αυτές οι συναλλαγές, για να καταλάβετε το μηχανισμό: Θα υπάρχει μια κεντρική βάση δεδομένων στο Υπουργείο Εσωτερικών, Δημόσιας Διοίκησης και Αποκέντρωσης. Εκεί, σε αυτή τη βάση δεδομένων, είναι ψηφιοποιημένες όλες οι υποθέσεις της χώρας. Η κάθε υπόθεση είναι ένα έντυπο ηλεκτρονικό που περιλαμβάνει την αίτηση του πολίτη και τα δικαιολογητικά που απαιτούνται. 'Οταν θα εμφανίζεται η κα Κανέλλη σε οποιοδήποτε κέντρο και θα λέει "θέλω να μου αντικαταστήσετε την άδεια οδήγησης αυτοκινήτου", θα βγαίνει το ηλεκτρονικό έντυπο, θα κάνει επί τόπου την αίτησή της, θα μαζεύει επί τόπου τα παράβολα, τα χαρτόσημα, οτιδήποτε απαιτείται και θα εξουσιοδοτεί έναν υπάλληλο, προκειμένου να συλλέξει τα υπόλοιπα δικαιολογητικά από διάφορες διάσπαρτες μονάδες διοίκησης. 'Οταν ο φάκελος συμπληρώνεται, θα πηγαίνει στο σημείο που εκδίδεται η τελική υπογραφή και θα επιστρέφει στο κέντρο εξυπηρέτησης απ' όπου θα το παραλαμβάνει ο πολίτης είτε στο σπίτι του είτε οπουδήποτε αλλού επιθυμεί.
Το μείγμα του ανθρώπινου δυναμικού -και παρακαλώ την κα Ξηροτύρη να με παρακολουθήσει που εξέφρασε τις επιφυλάξεις, γιατί μας βασάνισε πάρα πολύ- είναι μείγμα μόνιμου προσωπικού από το υφιστάμενο προσωπικό, γιατί δεν υπάρχει δυνατότητα στο δικαίωμα της υπογραφής διαφορετικά και σ' αυτά τα δεδομένα τα οποία είπατε και θέλουμε μπροστά στους γκισέδες εναλλασσόμενο προσωπικό νέων, για να καταπολεμήσουμε τη διαφθορά, κύριοι συνάδελφοι. Πώς αναπτύσσεται σήμερα η διαφθορά, κυρία Κανέλλη; Η διαφθορά αναπτύσσεται όταν η κάθε υπόθεση του πολίτη γίνεται αντικείμενο του προσωπικού χειρισμού για πολλά χρόνια ενός υπαλλήλου.
ΛΙΑΝΑ ΚΑΝΕΛΛΗ: Ο μόνιμος διαφθείρεται και ο μη μόνιμος μένει αδιάφθορος; 
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θα έχει επαφή, λοιπόν, ο πολίτης με το χειριστή της υπόθεσής του. Είναι ένα από τα στοιχεία καταπολέμησης της διαφθοράς. Ο πολίτης θα απευθύνεται εκεί χωρίς να ξέρει σε ποια υπηρεσία, σε ποια διεύθυνση, σε ποιο τμήμα βρίσκεται ο χειριστής της υπόθεσής του, γιατί δεν οφείλει να το ξέρει αυτό ο πολίτης. 
ΛΙΑΝΑ ΚΑΝΕΛΛΗ: Διά της αγνοίας κάθαρση μου λέτε;
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν οφείλει ο πολίτης, κυρία Κανέλλη, να γνωρίζει ποιος είναι ο αρμόδιος για την υπόθεσή του. Στον πολίτη πρέπει εμείς ως κράτος να προσφέρουμε τη δυνατότητα να εμφανίζεται, ως πολίτης που τον σεβόμαστε, και να του διεκπεραιώνουμε σε γρήγορο χρονικό διάστημα την υπόθεσή του. Και μετά, για την κάθε υπόθεση θα μπει και χρόνος περαίωσης. 'Οταν αυτός ο χρόνος περαίωσης δεν τηρείται, τότε ο πολίτης θα δικαιούται και οικονομική αποζημίωση και θα υπάρχει και πειθαρχική ευθύνη για τη μονάδα η οποία καθυστέρησε να διεκπεραιώσει την υπόθεσή του. 
Τώρα στα ζητήματα που έθεσε η κα Ξηροτύρη. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μια διεύθυνση πώς θα είναι διαρθρωμένη;
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα έχει μόνιμο προσωπικό, κυρία Ξηροτύρη. 
ΛΙΑΝΑ ΚΑΝΕΛΛΗ: Ο παραλήπτης …
ΠΡΟΕΔΡΕΥΩΝ (Παναγιώτης Σγουρίδης): Ο παραλήπτης θα είναι η υπηρεσία. 
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για όλα αυτά που σας λέω έχει γίνει μια συζήτηση με όλους τους νομάρχες και τους δημάρχους της χώρας που το έχουν αποδεχθεί με ενθουσιασμό. Μαζί τους, κυρία Ξηροτύρη, έχουμε καθορίσει και το μείγμα του ανθρώπινου δυναμικού, όπως το είπατε. 
ΛΙΑΝΑ ΚΑΝΕΛΛΗ: Θα βολέψουμε και κόσμο, φοιτητές. 
ΠΡΟΕΔΡΕΥΩΝ (Παναγιώτης Σγουρίδης): Διαβάστε την τροπολογία, κυρία Κανέλλη.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Με το κριτήριο το πληθυσμιακό, έχουμε πει μέχρι πέντε χιλιάδες, αλλά αυτά δεν μπορούν να μπουν στο νόμο, γιατί αυτά πρέπει να τα συζητήσουμε με την ΚΕΔΚ και να διαμορφώσουμε από κοινού …
ΛΕΩΝΙΔΑΣ ΤΖΑΝΗΣ: Έτσι λειτουργούν σήμερα τα κέντρα πολιτών και πάνε πολύ καλά. 
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όπως είπε και ο συνάδελφος κ. Τζανής, δεν παραβιάζεται καθόλου το ΑΣΕΠ. Όλες οι διαδικασίες γίνονται με τα κριτήρια του ΑΣΕΠ, μόνο που γίνεται με αυτοδιοικητικό τρόπο. Δηλαδή και τα στελέχη που θα προσληφθούν για την εξάωρη απασχόληση, αλλά και οι φοιτητές με θητεία, κυρία Κανέλλη. Δεν συμφωνούμε σ' αυτό. Για μένα η θητεία έχει μια θετική φόρτιση, έχει ένα μείγμα, δηλαδή, υποχρεωτικότητας και εθελοντισμού …
ΛΙΑΝΑ ΚΑΝΕΛΛΗ: Να τα πείτε στους Υπουργούς Εθνικής Άμυνας να μην κάνουν μισθοφόρους. 
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και για μένα δεν υπάρχει καλύτερο πράγμα από το να αναθέσουμε στην καινούρια γενιά τη μεγάλη απόπειρα της διοικητικής μεταρρύθμισης της χώρας.
ΛΙΑΝΑ ΚΑΝΕΛΛΗ: Εσείς φτιάξατε μισθοφορικό στρατό.
ΠΡΟΕΔΡΕΥΩΝ (Παναγιώτης Σγουρίδης): Κυρία Κανέλλη, σας παρακαλώ!
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο καθένας έχει τις δικές του …
ΛΙΑΝΑ ΚΑΝΕΛΛΗ: Μη μου λέτε θητεία. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Κανέλλη! Να μη γράφεται τίποτε από τις διακοπές. Δεν γίνεται διάλογος μέσα στην Ολομέλεια της Βουλής, δεν είμαστε ούτε σε αμφιθέατρο φοιτητικό ούτε βρισκόμαστε μέσα σε πάνελ. Αφήστε να μιλήσει ο κύριος Υπουργός και θα δευτερολογήσετε. Θα σας δώσω το λόγο. 
ΛΙΑΝΑ ΚΑΝΕΛΛΗ: Ευχαριστώ.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να πω στο κ. Βασιλείου για τις παρατηρήσεις που έκανε, ότι δεν αποδυναμώνουμε καθόλου από στελέχη τις υπηρεσίες. Ίσα-ίσα τις ενδυναμώνουμε με ένα καινούριο και φρέσκο ανθρώπινο δυναμικό. Και φανταστείτε τι μεγάλη υποβοήθηση παίρνουν και από τον καθημερινό όγκο της δουλειάς. Γιατί μια Νομαρχιακή Αυτοδιοίκηση που σήμερα ο κάθε πολίτης πηγαίνει στον τμηματάρχη, στο διευθυντή πάνω από το κεφάλι για να λύσει την υπόθεσή του, όλος αυτός ο κόσμος θα μετακινηθεί στα κέντρα εξυπηρέτησης πολιτών και απερίσπαστοι οι σημερινοί δημόσιοι υπάλληλοι θα μπορούν να κάνουν τη δουλειά τους. 
Τέλος, συμφωνώ απόλυτα με το συνάδελφο τον κ. Τζανή, ο οποίος είχε μια εξαιρετική θητεία στο Υπουργείο και συνεισέφερε πολλά στην ανάπτυξη αυτού του προγράμματος, ότι παραλλήλως με το πρόγραμμα αυτό, κύριε Τζανή, κινείται και μια βιομηχανία απλοποίησης των διαδικασιών και της διαδικασίας της αυτοπιστοποίησης, που ήταν μια πολύ ωραία παρακαταθήκη που μας αφήσατε ως προηγούμενη πολιτική ηγεσία, και να είστε βέβαιος επίσης ότι με την παρατήρηση που κάνατε θα είναι αυτόματη η μετατροπή των Κέντρων Ενημέρωσης των Νομαρχιακών Αυτοδιοικήσεων σε Κέντρα Εξυπηρέτησης και συνεπώς δεν τίθεται θέμα. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Κανέλλη, έχετε το λόγο για να δευτερολογήσετε. Θα σας δώσω πάλι δύο λεπτά. 
ΛΙΑΝΑ ΚΑΝΕΛΛΗ: Μισό λεπτό θέλω.
ΠΡΟΕΔΡΕΥΩΝ (Παναγιώτης Σγουρίδης): Καλά, εγώ θα σας δώσω δύο λεπτά.
ΛΙΑΝΑ ΚΑΝΕΛΛΗ: Θα απαντήσω, γιατί το πήρα και ως προσωπική αιχμή. Κύριε Μπένο, δεν μπορείτε να μου λέτε ότι εσείς έχετε καλύτερη γνώμη, φόρτιση ηθική για τη θητεία από μας, από το Κομμουνιστικό Κόμμα, γιατί τότε θα υποχρεωθείτε να μου απαντήσετε ως μέλος της Κυβέρνησης: Θητεία υπηρετείς και στο ΝΑΤΟ, θητεία και στο μισθοφορικό στρατό, θητεία και ως κληρωτός, θητεία και ως μισθοφόρος, θητεία και στο Αφγανιστάν, θητεία και στη Φολέγανδρο; 'Iδια θητεία είναι; Σε λίγο θα είναι και ίδια θητεία οι σεκιουριτάδες; Θητεία θα έχουν και οι σεκιουριτάδες; Βάλατε τη λέξη "θητεία" για να φορτίσετε το ηθικόν του πράγματος. Έχετε και την εμπειρία του "ΑΣΤΕΡΙΑ", που είναι στα ακριτικά τμήματα, και έρχεστε εδώ και λέτε… Κατά την άποψή μου και αν ζήτησα το λόγο και με είδατε -οφείλω να ομολογήσω ότι δεν το παίρνω πίσω- πάρα πολύ θιγμένη είναι για τη μονιμότητα των δημοσίων υπαλλήλων. Δηλαδή κατάμουτρα βρίζουμε τον ελληνικό λαό ο οποίος μέχρι σήμερα ως δημόσιος υπάλληλος μας έχει φέρει εδώ; Οι μισοί που είναι δίπλα μας, ακόμη κι οι υπάλληλοι, μόνιμοι είναι. Πας μόνιμος είναι παράγων διαφθοράς, επειδή είναι μόνιμος υπάλληλος του ελληνικού κράτους και οι ανακυκλούμενοι -μοντέλα που θα κάθονται μπροστά για έξι μήνες- αυτοί θα είναι οι έντιμοι, αποπροσωποποιημένοι ανακυκλούμενοι, πέραν της διαφθοράς; Γι' αυτό ανησύχησα εγώ, για την πολύ ακραίας -ειλικρινά το λέω- ολοκληρωτικής αντίληψης χρήση της λέξης "θητεία". Ειλικρινά σας το λέω, υπερασπίζομαι από τούτο εδώ το Βήμα κάθε μόνιμο υπάλληλο αυτής της χώρας.
Αρχή ακραίων καταστάσεων είναι οι γενικεύσεις. Όλοι οι μόνιμοι, δηλαδή, που νταραβερίζονται πολύ καιρό με τις υποθέσεις των πολιτών είναι υποψήφιοι διαφθοράς και όλοι ερχόμενοι και παρερχόμενοι -όταν γίνουν οι υπηρεσίες κέντρα διερχομένων- είναι εξ ορισμού και εκ των προτέρων έντιμοι. Λυπάμαι, ειλικρινά σας το λέω. Σας παρακαλώ πάρα πολύ να ανακαλέσετε αυτήn την παράγραφο. Σας γνωρίζω και προσωπικά και δεν αρμόζει σε σας υπό την υπογραφή Σταύρος Μπένος το να λέτε ότι ανακυκλούμενο προσωπικό δεν διαφθείρεται και το μόνιμο διαφθείρεται. Είναι προσβολή για εκατομμύρια Έλληνες πολίτες. Έχουν δώσει τα κοκαλάκια τους σε δημόσιες υπηρεσίες. Επειδή έμειναν πολύ καιρό να γνωρίζουν ένα θέμα, δεν σημαίνει ότι είναι υποψήφιοι για να διαφθαρούν.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τζανή, έχετε κι εσείς δύο λεπτά για να δευτερολογήσετε. Αλλά εσείς κάνατε θητεία στο Υπουργείο Δημόσιας Διοίκησης…
ΛΕΩΝΙΔΑΣ ΤΖΑΝΗΣ: Κοιτάξτε, θητεία είναι και εν πάση περιπτώσει δεν φορούσα φόρμα παραλλαγής ούτε πήγαινα να μαζέψω ζαχαροκάλαμο σε παλιότερες εποχές, όπου η "θητεία" εκείνη δεν ήταν κακή. Αλλά ο όρος είναι σαφής και δεν μπορώ να καταλάβω γιατί η γραμματική εμμονή οδηγεί σε κάποιες κριτικές…
ΛΙΑΝΑ ΚΑΝΕΛΛΗ: Πολιτική εμμονή είναι, όχι γραμματική.
ΛΕΩΝΙΔΑΣ ΤΖΑΝΗΣ: Επιτρέψτε μου, κυρία Κανέλλη. Γραμματική είναι η εμμονή σας στον όρο "θητεία". Εν πάση περιπτώσει, δεν θα ταλαιπωρούμε τη Βουλή αναλύοντας μια έννοια που είναι σαφής η σημασία της. Δεν τους επιστρατεύσαμε, ούτε πιστεύω ότι στην ελληνική δημοκρατία υπάρχει κίνδυνος επιστράτευσης φοιτητών. Άλλωστε, δεν έχουμε και δυνατότητα πραγματική, για να γίνει αυτό.
Μία επισήμανση: Αυτό που είπε ο Υπουργός είναι σωστό. Η αιτία της διαφθοράς στο δημόσιο είναι τα στεγανά της Δημόσιας Διοίκησης. Τελεία και παύλα. Όποιοι, λοιπόν, νοιάζονται για την καταπολέμηση της διαφθοράς στο δημόσιο, δεν μπορεί να είναι και με το Θεό και με το διάβολο. Πρέπει να εντοπίσουμε τις αιτίες. Και ειλικρινά με ξενίζει, όταν ακούω την κα Κανέλλη να ωρύεται: γιατί είπατε για τους δημοσίους υπαλλήλους; Δεν είπε κανείς τίποτα για τους δημοσίους υπαλλήλους. Είναι ορκισμένοι. Δεν είπε για όλους ο Υπουργός. Είναι σαφές αυτό που είπε.
ΛΙΑΝΑ ΚΑΝΕΛΛΗ: Επιστρατεύετε σε πολιτικά συμφέροντα ανθρώπους…
ΛΕΩΝΙΔΑΣ ΤΖΑΝΗΣ: Είπε ότι η προσωπική επαφή του πολίτη με το χειριστή της υποθέσεώς του είναι η απαρχή της διαφθοράς. Έτσι είναι.
ΛΙΑΝΑ ΚΑΝΕΛΛΗ: Όσο πιο απρόσωπο, τόσο πιο έντιμο;
ΛΕΩΝΙΔΑΣ ΤΖΑΝΗΣ: Να σταματήσει όμως αυτό το πράγμα, κύριε Πρόεδρε.
ΛΙΑΝΑ ΚΑΝΕΛΛΗ: Τα μεγάλα αφεντικά της μαφίας δεν φαίνονται…
ΛΕΩΝΙΔΑΣ ΤΖΑΝΗΣ: Νομίζω ότι λίγη αυτοσυγκράτηση θα κάνει καλό σε όλους μας.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ!
ΛΙΑΝΑ ΚΑΝΕΛΛΗ: Είναι εξωφρενικά αυτά που λέγονται. Προσωπική επαφή…
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είναι αδιανόητο αυτό που λέγεται…
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Ξηροτύρη. Θα πάρετε κι εσείς το λόγο.
ΛΙΑΝΑ ΚΑΝΕΛΛΗ: Ξέρετε τι λέτε αυτήν τη στιγμή;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ!
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είναι αδιανόητο αυτό που λέει, κύριε Πρόεδρε.
ΛΕΩΝΙΔΑΣ ΤΖΑΝΗΣ: Εγώ συνιστώ αυτοσυγκράτηση….
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ αγαπητές συναδέλφισσες! 
ΛΕΩΝΙΔΑΣ ΤΖΑΝΗΣ:…και σεβασμό. Πάταξον μεν, άκουσον δε. Αυτό το ξέρει η κα Κανέλλη. 
ΠΡΟΕΔΡΕΥΩΝ (Παναγιώτης Σγουρίδης): Ηρεμία. Σας παρακαλώ συνεχίστε. Υπάρχει και ο χρόνος. 
ΛΕΩΝΙΔΑΣ ΤΖΑΝΗΣ: Η κα Κανέλλη έχει γνώση της αρχαίας ελληνικής παιδείας και τη σέβεται!! 
ΛΙΑΝΑ ΚΑΝΕΛΛΗ: Πάταξον εγκαίρως! 
ΛΕΩΝΙΔΑΣ ΤΖΑΝΗΣ: Τελείωσα, κύριε Πρόεδρε. Ειλικρινά είναι θλιβερό το θέαμα! 
ΠΡΟΕΔΡΕΥΩΝ (Παναγιώτης Σγουρίδης): Καλώς. Τι να κάνω; 
ΛΕΩΝΙΔΑΣ ΤΖΑΝΗΣ: Είναι θλιβερό το θέαμα!
ΛΙΑΝΑ ΚΑΝΕΛΛΗ: Κοιτάξτε με πρόσωπο με πρόσωπο και μετά πείτε μου ότι είναι θλιβερό! 
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Τζανή. Σας παρακαλώ.
ΛΕΩΝΙΔΑΣ ΤΖΑΝΗΣ: Δεν είναι σωστό αυτό που κάνετε, κυρία Κανέλλη.
Λέω λοιπόν, ότι η αιτία της συναλλαγής στο δημόσιο είναι όταν ο πολίτης, αντί να πάει να αφήσει τον φάκελό του σε κάποιον που τον παραλαμβάνει στα πλαίσια …
ΛΙΑΝΑ ΚΑΝΕΛΛΗ: Τον αφήνει στη θυρίδα.
ΛΕΩΝΙΔΑΣ ΤΖΑΝΗΣ: Σας παρακαλώ, κύριε Πρόεδρε, προστατεύστε με.
ΠΡΟΕΔΡΕΥΩΝ (Παναγιώτης Σγουρίδης): Γιατί σας σπάνε τα νεύρα; Εντάξει, είπε "στη θυρίδα". Τον αφήνουμε στη θυρίδα και απροσώπως, εντός δέκα ημερών παίρνει απάντηση ο πολίτης, χωρίς να υπάρχει ουδεμία συναλλαγή. Τι να πούμε; Δείτε το έτσι και τελείωσε η υπόθεση. 
ΛΕΩΝΙΔΑΣ ΤΖΑΝΗΣ: Είναι η λογική που θέλει οι δημόσιες υπηρεσίες να λειτουργούν ως one stop shop. Περί αυτού πρόκειται. Ο πολίτης πηγαίνει σε μια υπηρεσία, αφήνει το φάκελό του και του λέει, έλα σε 5 μέρες να πάρεις το αποτέλεσμα. Αυτό είναι…
ΛΙΑΝΑ ΚΑΝΕΛΛΗ: Αν, δηλαδή, λειτουργεί το on line θα μπορεί το διεφθαρμένο…
ΛΕΩΝΙΔΑΣ ΤΖΑΝΗΣ: Τι μπορούμε να πούμε τώρα, κύριε Πρόεδρε; 
ΠΡΟΕΔΡΕΥΩΝ (Παναγιώτης Σγουρίδης): Μην κάνετε τέτοιους χαρακτηρισμούς, κυρία Κανέλλη. Σας παρακαλώ!
ΛΙΑΝΑ ΚΑΝΕΛΛΗ: Μα δεν ακούτε τι λέει, κύριε Πρόεδρε;
ΛΕΩΝΙΔΑΣ ΤΖΑΝΗΣ: Είναι καλό να μην αφήνετε έναν άνθρωπο να μιλήσει;
ΛΙΑΝΑ ΚΑΝΕΛΛΗ: Στον κύριο Πρόεδρο απαντώ, δεν απαντώ σε σας. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Δικαιολογείτε αυτό που έλεγα σε κάποιον δημοσιογράφο ότι η Βουλή είναι σαν τη θάλασσα. Εκεί που είναι ακύμαντη, φουρτουνιάζει!
Ο κ. Βασιλείου έχει το λόγο.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, τραγική ομολογία εξέφρασε ο κύριος Πρόεδρος προ ολίγου, όταν είπε ότι υπάρχει διαφθορά στη Δημόσια Διοίκηση, ένα μέρος της οποίας είναι δυνατόν να καταπολεμηθεί μέσω των νέων παιδιών που εντάσσονται στα κέντρα εξυπηρέτησης πολιτών. Εγώ προβλέπω ότι οποιοσδήποτε και να ενταχθεί μέσα στο σύστημα, θα διαφθαρεί κατά τον ίδιο τρόπο. Όσο υπάρχει έλλειψη ουσιαστικών ελέγχων, όσο υπάρχει έλλειψη σεβασμού στην ιεραρχία, όσο δεν ελέγχονται οι αρμοδιότητες από τον κατώτερο υπάλληλο μέχρι το γενικό γραμματέα του Υπουργείου και όσο επιβάλλεται καθεστώς ισοπέδωσης και ατιμωρησίας, η διαφθορά στο δημόσιο θα ζει και θα βασιλεύει!
Και δεν πρόκειται να μας σώσουν ούτε οι αδιάφθοροι οι οποίοι επινοούνται -είτε αυτοί επινοούνται στα Σώματα Ασφαλείας είτε ως ανεξάρτητες αρχές είτε στα Σώματα διαφόρων Υπουργείων- διότι σιγά-σιγά αρχίζουμε μετά τη λειτουργία αυτού του είδους των αδιαφθόρων να αντιμετωπίζουμε ευρύτατα κρούσματα φθοράς των αδιαφθόρων. Ποιος θα μας σώσει από τους αδιάφθορους; Ποιος θα μας σώσει από τους φύλακες; Ευχαριστώ. Αυτήν την παρατήρηση ήθελα να κάνω.
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Συζητάμε πράγματι μια ουσιαστική τροπολογία και να βάλουμε τα πράγματα με τη σειρά για να αναδείξουμε και τη σημασία της και να προκύψει και μια ορθή εφαρμογή της.
Είναι γεγονός ότι το πώς θα συσταθούν αυτά τα κέντρα και πώς θα επιλεγεί το προσωπικό τους και ποια θα είναι η διάρθρωση είναι το βασικό σημείο για να επιτελέσουν σωστά τη δουλειά τους. Εδώ, κύριε Μπένο, δεν μας απαντήσατε. Δηλαδή δεν διαφαίνεται εδώ ούτε ο αριθμός των απασχολούμενων ούτε η σχέση εργασίας που έχουν. Διότι ένα μεγάλο μέρος αυτών των απασχολούμενων θα προσλαμβάνεται με τις διαδικασίες του άρθρου 21 του ν. 2190 το οποίο αφορά προσωπικό εργασίας ιδιωτικού δικαίου για κάλυψη παροδικών αναγκών κλπ.
Επομένως δεν πρόκειται εδώ για μόνιμο προσωπικό ή δεν διαφαίνεται πόσο θα είναι το ένα και πόσο θα είναι το άλλο.
Το δεύτερο σημείο είναι το πώς σε κάθε δήμο ανάλογα με το πληθυσμιακό κριτήριο θα κατανέμονται οι θέσεις. Εδώ στο πρόγραμμα "ΑΣΤΕΡΙΑΣ" λέτε ότι ορισμένες θέσεις -και με αυτό εμείς δεν συμφωνούμε- θα καθορίζονται με απόφαση του Υπουργού Εσωτερικών Δημόσιας Διοίκησης και Αποκέντρωσης. 
Καλά, αυτό εδώ είναι ένα περιορισμένο. Για το γενικότερο όμως θέμα των ΚΕΠ, πώς θα γίνει αυτή η κατανομή; Εσείς μου είπατε πριν ότι το συζητάτε με την ΚΕΔΚΕ κλπ. Πώς θα γίνει αυτή η κατανομή; Με απόφαση Υπουργού; Με ποια κριτήρια θα προκύψει; Αυτό νομίζω ότι πρέπει εδώ να διατυπώνεται κατά κάποιο τρόπο για να μπορέσουμε και εμείς να βοηθήσουμε, ώστε αυτή εδώ η τροπολογία να γίνει ακόμη καλύτερη. 
Εμείς θεωρούμε ότι η κάλυψη των αναγκών που υπάρχουν στη Δημόσια Διοίκηση -και υπάρχει ανάγκη να αναβαθμιστούν οι υπηρεσίες εξυπηρέτησης του πολίτη- πρέπει να γίνεται με στοιχεία μονιμότητας, με στοιχεία μιας σωστής οργανωτικής διάρθρωσης όλων αυτών των μονάδων που δημιουργούνται σ' αυτήν την κατεύθυνση.
Θα διαφωνήσω πέρα για πέρα -νομίζω ότι ήταν ατυχής η διατύπωση και η δική σας και του κ. Τζανή- ότι τελικά μέσα απ' αυτό το ανακυκλούμενο προσωπικό ή μέσα από το προσωπικό που τους προσλαμβάνεται ως ομήρους για έξι ή για οκτώ μήνες, θα πατάξετε τα μεγάλα προβλήματα διαφάνειας και διαφθοράς που έχει η Δημόσια Διοίκηση. Αυτά τα προβλήματα -σας το έχουμε πει επανειλημμένως- οφείλονται σε αδυναμίες του πελατειακού κράτους, στην πολυνομοθεσία, στην επικάλυψη αρμοδιοτήτων στο μη εκσυγχρονισμό της Δημόσιας Διοίκησης και σε καμία περίπτωση δεν μπορείτε να στήνετε το δημόσιο υπάλληλο με την πλάτη στον τοίχο και να θεωρείται ότι αυτός είναι ο μοναδικός υπεύθυνος και κανένας άλλος. 
ΛΕΩΝΙΔΑΣ ΤΖΑΝΗΣ: Λάθος.
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Και εν τέλει, κύριε Υπουργέ, ο πολίτης πρέπει να βλέπει πρόσωπο με πρόσωπο αυτόν που χειρίζεται την υπόθεσή του, και τον προϊστάμενο και τον τμηματάρχη και όλους. Δηλαδή, στο τέλος θα τους βάλουμε μια μάσκα για να καταλήξουμε …
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Ξηροτύρη.
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Διαφάνεια στη Δημόσια Διοίκηση σημαίνει ότι ο πολίτης μπορεί να φθάσει μέχρι και τον Υπουργό για την υπόθεσή του. Αυτό σημαίνει διαφάνεια. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 878 και ειδικό 101. 
Ερωτάται το Σώμα: Γίνεται δεκτή η τροπολογία;
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 878 και ειδικό 101 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
Εισερχόμαστε στη συζήτηση της τροπολογίας με γενικό αριθμό 879 και ειδικό 102 "Ρυθμίσεις θεμάτων για τη στελέχωση και λειτουργία του γραφείου του Έλληνα Επιτρόπου στην Ευρωπαϊκή Ένωση".
Ποιος από τους συναδέλφους Υπουργούς θέλει να πάρει το λόγο;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παίρνω το λόγο για να πω ότι δεν έχω να πω τίποτα. Είναι ξεκάθαρη η τροπολογία και σας ζητάω να την ψηφίσετε. Αν υπάρχει κάποια αντίρρηση, να την ακούσουμε.
ΛΙΑΝΑ ΚΑΝΕΛΛΗ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Κανέλλη, έχετε το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, καμία αντίρρηση. Θα την ψηφίσουμε και εμείς υπό μια προϋπόθεση μόνο. Αν μπορείτε να μας εξηγήσετε το εξής: Δεν υπάρχει προσωπικό; Δεν λειτουργεί; Δεν αρκεί; 
ΛΕΩΝΙΔΑΣ ΤΖΑΝΗΣ: Όχι ό,τι έχουν οι Βουλευτές.
ΠΡΟΕΔΡΕΥΩΝ (Παναγιώτης Σγουρίδης): Έχει όσους έχει και ο Βουλευτής… 
ΛΙΑΝΑ ΚΑΝΕΛΛΗ: Ναι, θέλω να πω: Δεν αρκεί; Χρειάζεται παραπάνω; 
ΠΡΟΕΔΡΕΥΩΝ (Παναγιώτης Σγουρίδης):…με αποτέλεσμα να χρειάζεται κάποιους περισσότερους.
ΛΙΑΝΑ ΚΑΝΕΛΛΗ: Σας λέω εκ των προτέρων ότι θα την ψηφίσουμε, αλλά παρακαλώ, αν έχετε την καλοσύνη, να μου δώσετε την εξήγηση γιατί προέκυψε έτσι και τώρα η ανάγκη. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Κανέλλη, το λέει η εισηγητική έκθεση. Η Επίτροπος στο γραφείο της για πρώτη φορά το 1994 μπόρεσε να αποσπάσει τρεις υπαλλήλους. 
ΛΙΑΝΑ ΚΑΝΕΛΛΗ: Δεν φτάνουν, δηλαδή.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν φθάνουν. Λόγω της ανάγκης επέκτασης του αντικειμένου και του ότι πλέον χρειάζεται εξειδικευμένο προσωπικό για όλα αυτά, ζητάει έναν ειδικό σύμβουλο και έναν ειδικό συνεργάτη. 
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βασιλείου, έχετε το λόγο.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, εκτιμώ ότι υπηρετούν στο δημόσιο σήμερα αρκετά καταρτισμένα επιστημονικά στελέχη τα οποία, όσον αφορά τη μοναδική περίπτωση που είναι ο Έλληνας Επίτροπος, θα μπορούν να στελεχώσουν το γραφείο του. 
Με απόφαση, λοιπόν, του Υπουργού Εσωτερικών, Δημόσιας Διοίκησης και Αποκέντρωσης, ομοίως όπως διετέθησαν τρεις, ας διατεθούν έξι-επτά, όσοι χρειάζονται μοναδικώς από το δημόσιο τομέα παρά να επιβαρύνουμε τον κρατικό προϋπολογισμό, γι' αυτό και διατηρούμε επιφυλάξεις. 
ΛΕΩΝΙΔΑΣ ΤΖΑΝΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τζανή, έχετε το λόγο.
ΛΕΩΝΙΔΑΣ ΤΖΑΝΗΣ: Κύριε Πρόεδρε, όπως είναι γνωστό παράλληλα με τη δυνατότητα της απασχόλησης δημοσίων υπαλλήλων σε Υπουργούς, Υφυπουργούς, Γραμματείς που αποσπώνται ή διατίθενται από την υπηρεσία, κάθε Υπουργός ή Υφυπουργός ή Γραμματέας έχει τη δυνατότητα πρόσληψης ειδικών συμβούλων ή συνεργατών με σύμβαση εργασίας. 
Αυτό υπάρχει από συστάσεως ελληνικού κράτους, για να έχει τη δυνατότητα ο Υπουργός, ο Υφυπουργός, της απασχόλησης και κάποιων προσώπων δικής του επιλογής που του είναι χρήσιμα, με τις ειδικές γνώσεις που έχουν, για το αντικείμενο που θέλει να υπηρετήσoυν. Και όσοι έχουν ασκήσει διοίκηση ξέρουν ότι συνήθως τα Υπουργεία λειτουργούν με αυτούς και με κάποιους φιλότιμους διευθυντές και γενικούς διευθυντές, που δεν έχουν ωράριο στη λειτουργία τους από το πρωί μέχρι το βράδυ. 
Όταν, λοιπόν, ο κοινοτικός επίτροπος έχει καθήκοντα, επιτρέψτε μου να πω, πολύ πιο βαριά από ενός Υφυπουργού και θα έλεγα πολλές φορές ταυτόσημα με του Υπουργού, το να του δίνει κανείς τη δυνατότητα να προσλάβει ένα συνεργάτη και ένα σύμβουλο, θα έλεγα ότι είναι το ελάχιστο που μπορούμε να του δώσουμε και νομίζω ότι η Βουλή δεν πρέπει να αρνηθεί τη δυνατότητα αυτή. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 879 και ειδικό 102.
Ερωτάται το Σώμα: Γίνεται δεκτή η τροπολογία με γενικό αριθμό 879 και ειδικό 102 "Ρύθμιση θεμάτων για τη στελέχωση και λειτουργία του γραφείου του Έλληνα Επιτρόπου στην Ευρωπαϊκή Επιτροπή"; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΘΕΟΦΙΛΟΣ ΒΑΣΙΛΕΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 879 και ειδικό 102 "Ρύθμιση θεμάτων για τη στελέχωση και λειτουργία του γραφείου του Έλληνα Επιτρόπου στην Ευρωπαϊκή Επιτροπή" έγινε δεκτή, κατά πλειοψηφία και εντάσσεται στο νομοσχέδιο ως ίδιο άρθρο.
Εισερχόμεθα στη συζήτηση των εμπροθέσμων τροπολογιών των Βουλευτών.
Πρώτη είναι η τροπολογία με γενικό αριθμό 868 και ειδικό 91 των κυρίων Σκουλάκη, Κιλτίδη, Κουβέλη και άλλων συναδέλφων, την οποία ο κύριος Υπουργός κάνει δεκτή.
Θα την αναπτύξει ο κ. Σκουλάκης.
Ορίστε, κύριε Σκουλάκη, έχετε δύο λεπτά για να αναπτύξετε την τροπολογία.
ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μετά τη δήλωση του Υπουργού ότι κάνει την τροπολογία δεκτή, δεν μπορώ παρά να εκφράσω την ικανοποίηση και τη δική μου, αλλά και όλων των μελών της επιτροπής, αλλά και να σας μεταφέρω ότι αυτήν τη στιγμή στέλνετε ένα μήνυμα ευαισθησίας. Αυτό είναι ό,τι καλύτερο δώρο έχετε να κάνετε στο ΚΕΘΕΑ. Του λύνουμε τα χέρια, διότι από το Μάιο του 2001, όπως ξέρετε, με έγκριση του Υπουργού Υγείας, από άποψη σκοπιμότητας προς το ΚΕΘΕΑ εδόθη εντολή να προσληφθούν ενενήντα άτομα, κυρίως θεραπευτές, για καινούριες δράσεις και ενίσχυση των παλαιών. Σε πέντε περιοχές της χώρας περιμένουν αυτές τις προσλήψεις για να ξεκινήσουν θεραπευτικά προγράμματα και δεν μπορούσε να γίνει η πρόσληψη, λόγω κάποιου λάθους που έγινε το 1997 κατά την κωδικοποίηση της νομοθεσίας και εκ παραδρομής το ΚΕΘΕΑ εξαιρέθηκε από τις εξαιρέσεις. Σήμερα γίνεται διόρθωση ημαρτημένων. Έχουν υπογράψει και τα δεκαπέντε μέλη της διακομματικής επιτροπής και ειλικρινά, για άλλη μια φορά εκφράζω την ικανοποίησή μου.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ: Όπως είναι γνωστό, κύριε Πρόεδρε, με την ψήφιση του ν. 2190 προβλέφθηκε η εξαίρεση του ΟΚΑΝΑ, του Οργανισμού Καταπολέμησης Ναρκωτικών από τις διαδικασίες του νόμου, για να έχει τη δυνατότητα ο Οργανισμός να παίρνει εκπαιδευτές από τα άτομα που γνωρίζουν από μέσα το πρόβλημα των ναρκωτικών. Επομένως είναι σωστή η επέκταση αυτής της ρύθμισης και στο ΚΕΘΕΑ, διότι διαφορετικά, ναι μεν είναι καλά τα αντικειμενικά κριτήρια του ν. 2190, αλλά δεν είναι παντού εφαρμόσιμα. Εδώ ειδικά στο χώρο αυτό χρειάζονται άτομα που να προέρχονται μέσα από τα κέντρα για να ξέρουν το πρόβλημα και να μπορούν να χειρίζονται σωστά τα άτομα αυτά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βασιλείου έχει το λόγο.
ΘΕΟΦΙΛΟΣ ΒΑΣΙΛΕΙΟΥ: Προσωπικά πιστεύω ότι τότε που παρελήφθη αυτή η διαδικασία, ήταν μάλλον από απροσεξία, παρά από έλλειψη κοινωνικής ευαισθησίας. 
Τώρα ερχόμαστε να διορθώσουμε τα ημαρτημένα. Υπάρχει σε όλους μας η αντίστοιχη κοινωνική ευαισθησία και αναμφισβήτητα, η Αξιωματική Αντιπολίτευση στηρίζει την τροπολογία αυτή και την ψηφίζει.
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πραγματικά εδώ και πάρα πολύ καιρό είχαμε θέσει και εμείς το αίτημα να γίνει αυτή η διόρθωση, γιατί το να υπάρξει παραδρομή σε κάποιο άλλο θέμα, θα μπορούσε κανείς να το δικαιολογήσει. Αλλά συγκεκριμένα για το ΚΕΘΕΑ και το μεγάλο έργο που επιτελεί, αυτή η παραδρομή ήταν πολύ ουσιαστική και έπρεπε να διορθωθεί. Όταν ο κύριος Υπουργός δεν την είχε κάνει αποδεκτή την τροπολογία κατά τη συζήτηση στην επιτροπή, πραγματικά είχαμε και εμείς σκοπό να την επαναφέρουμε πάλι με έμφαση, μιας και όλη η διακομματική επιτροπή την έχει προτείνει.
Θέλω και εγώ να εκφράσω την ικανοποίησή μου για την αποδοχή αυτής της τροπολογίας, η οποία πραγματικά με πολύ μεγάλη καθυστέρηση θα έρθει να λύσει πολύ σημαντικά θέματα που απασχολούν την κοινωνία μας. Ίσως αυτή είναι μία ρύθμιση, αλλά θα πρέπει να υπάρξουν και πολλές ακόμη.
ΠΡΟΕΔΡΕΥΩΝ (Παναγιώτης Σγουρίδης): H κα Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
Πολύς λόγος έγινε για τη διόρθωση μιας αμαρτίας. Είναι διόρθωση μιας αδικίας, δεν είναι μιας αμαρτίας. Έχει καλύψει τέτοιες αμαρτίες αυτό το πολυδιασπασμένο νομοσχέδιο που μας ήρθε εδώ που ίσως είναι η μια μόνη που δεν είναι αμαρτία. Βεβαίως είμαστε υπέρ -καλοσύνη του, αν θέλετε και του Υπουργού που τη δέχθηκε- αλλά ας μη θεωρήσουμε, τα περί της αμαρτίας αυτής που αφορά στο ΚΕΔΑ, ικανά να σκεπάσουν όλες τις άλλες αμαρτίες που καλύψαμε μ' αυτήν την ψήφιση. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 868 και ειδικό 91 και ευχαριστούμε τον κύριο Υπουργό που την έκανε δεκτή.
Ερωτάται το Σώμα: Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Η τροπολογία με γενικό αριθμό 868 και ειδικό 91 έγινε δεκτή ομοφώνως και εντάσσεται στο νομοσχέδιο, ως ίδιο άρθρο. 
Υπάρχουν οι εξής εμπρόθεσμες τροπολογίες. Η με γενικό αριθμό 869 και ειδικό 92 του κ. Μπούρα. Υπάρχει η με γενικό αριθμό 870 και ειδικό 93 του κ. Νεράντζη. Υπάρχει η με γενικό αριθμό 871 και ειδικό 94 του κ. Μαρκογιαννάκη. Καμία από αυτές δεν κάνει δεκτές ο κύριος Υπουργός, αλλά αν θέλει κάποιος μπορεί να πει δυο λόγια. 
ΑΘΑΝΑΣΙΟΣ ΜΠΟΥΡΑΣ: Εγώ θέλω να πω δύο λέξεις, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπούρα, έχετε το λόγο, αν θέλετε να πείτε κάτι για τη δική σας τροπολογία.
ΑΘΑΝΑΣΙΟΣ ΜΠΟΥΡΑΣ: Θέλω να το ξαναδείτε, κύριε Υπουργέ. Επιμένω στη διατύπωση, εκτός και αν κάνω λάθος, οπότε θέλω να με διορθώσετε. Κάποιος Δήμος, ας πούμε καποδιστριακός -γιατί δεν διαχωρίζεται στην παράγραφο β του άρθρου 26 στο 2β- και μπορεί να σας πάω σε γνωστά σας μέρη, όπως είναι ο Δήμος του Αγίου Γεωργίου, που προχώρησε σε συνένωση με τον Τυμφρηστό, εάν δεν υπερβαίνει τις επτά χιλιάδες, έτσι όπως είναι η διατύπωση. Λέει: Πρώτον, "δήμοι είναι όσοι έχουν συσταθεί". Η σύσταση έγινε άπαξ με τον "ΚΑΠΟΔΙΣΤΡΙΑ". Στη συνέχεια λέτε: "Όσοι προέρχονται από συνένωση δήμων και κοινοτήτων μ' αυτήν την έννοια". "Με αυτή την έννοια κινδυνεύει δήμος… να καταργηθεί… διότι οι ανάγκες προχωρούν…". Ο Τυμφρηστός, σας το είπα το παράδειγμα, μπορεί να θελήσει να ενταχθεί στον Άγιο Γεώργιο και τελικά ο προηγούμενος δήμος να γίνει κοινότητα.
Εγώ επιμένω στη διατύπωση που σας κατέθεσα να βάλετε μόνο "από συνένωση κοινοτήτων" και επαναλαμβάνω, τη στιγμή που μιλάμε μόνο για Αττική και Θεσσαλονίκη, το πέντε χιλιάδες κάτοικοι. Και βέβαια αναφέρεται μόνο σε πέντε πολύ μεγάλες πλέον περιοχές, που θα αναφέρω. Στους Θρακομακεδόνες που είναι ακόμη κοινότητα, στην Ανάβυσσο που είναι ακόμη κοινότητα, στον Κάλαμο που είναι κοινότητα, στη Δροσιά και στην Άνοιξη. Θα ήθελα να παρακαλέσω να το ξαναδείτε και με αυτές τις επιφυλάξεις που εκφράζω να κάνετε δεκτή αυτήν την τροπολογία.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Επί της τροπολογίας αυτής θέλετε, κύριε Υπουργέ, να πείτε κάτι;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Όχι, τα έχετε πει.
Οφείλω να πω ότι υπάρχουν και μουσουλμανικές κοινότητες που έχουν πέντε χιλιάδες. 
Η τροπολογία δεν μπαίνει σε διαδικασία ψήφισης.
Κύριοι συνάδελφοι, εισερχόμαστε στην ψήφιση του ακροτελεύτιου άρθρου.
Ερωτάται το Σώμα: Γίνεται δεκτό το ακροτελεύτιο άρθρο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό ομοφώνως.
Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης "Αναβάθμιση της πολιτικής προστασίας και λοιπές διατάξεις" έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 13.47΄ λύεται η συνεδρίαση για αύριο 18 Απριλίου 2002, ημέρα Πέμπτη και ώρα 10.30΄ με αντικείμενο εργασιών του Σώματος συζήτηση επικαίρων ερωτήσεων. 






Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



 


