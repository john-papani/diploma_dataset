ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΝΣΤ’

Παρασκευή 22 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας του Βουλευτή κ. Γ. Παπαντωνίου, σελ.
2. Επί Διαδικαστικού Θέματος, σελ.
3. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει την έκθεσή της στην αίτηση της Εισαγγελική Αρχής για τη χορήγηση άδειας άσκησης ποινικής δίωξης κατά Βουλευτού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Πρωθυπουργό σχετικά με περιστατικά αστυνομικής βίας κ.λπ., σελ.
β) Προς τον Υπουργό Δημόσιας Τάξης σχετικά με το περιστατικό βασανισμού αλλοδαπών στο Αστυνομικό Τμήμα Ομόνοιας, την τιμωρία των υπευθύνων κ.λπ.
γ) Προς τον Υπουργό Ανάπτυξης σχετικά με την απόφαση της Δημόσιας Επιχείρησης Αερίου Α.Ε. για χερσαία διέλευση του αγωγού φυσικού αερίου από την περιοχή των Μεγάρων κ.λπ., σελ.
δ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αντιμετώπιση του προβλήματος της διαφθοράς στη χώρα μας κ.λπ., σελ.
4. Συζήτηση επίκαιρη επερώτησης Βουλευτών του ΠΑ.ΣΟ.Κ. προς τον Υπουργό Οικονομίας και Οικονομικών σχετικά με τον Ο.Τ.Ε., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίων νόμων:
α) Οι Υπουργοί Εθνικής ‘Αμυνας, Εξωτερικών, Οικονομίας και Οικονομικών κατέθεσαν σχέδιο νόμου: «Κύρωση της Τεχνικής Συμφωνίας μεταξύ του Υπουργείου ‘Αμυνας της Δημοκρατίας της Βουλγαρίας, του Υπουργείου ‘Αμυνας της Κυπριακής Δημοκρατίας, του Υπουργείου Εθνικής ‘Αμυνας της Ελληνικής Δημοκρατίας και του Υπουργείου ‘Αμυνας της Ρουμανίας σε σχέση με τη δημιουργία ενός πολυεθνικού σχηματισμού μάχης της Ευρωπαϊκής ‘Ενωσης με την Ελλάδα ως έθνος-πλαίσιο με τη συμμετοχή της Βουλγαρίας, της Κύπρου και της Ρουμανίας», σελ
β) Οι Υπουργοί Επικρατείας, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας και Μεταφορών και Επικοινωνιών, κατέθεσαν σχέδιο νόμου: «Συγκέντρωση και αδειοδότηση Επιχειρήσεων Μέσων Ενημέρωσης και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού Θέματος:
ΑΛΟΓΟΣΚΟΥΦΗΣ Γ., σελ.
ΚΑΚΛΑΜΑΝΗΣ Α., σελ.
ΤΡΑΓΑΚΗΣ Ι., σελ.

Β. Επί των επικαίρων ερωτήσεων:
ΑΝΔΡΕΟΥΛΑΚΟΣ Α., σελ.
ΚΟΣΙΩΝΗΣ Π.,  σελ.
ΚΟΥΒΕΛΗΣ Φ., σελ.
ΜΑΝΩΛΑΚΗΣ Α., σελ.
ΝΕΡΑΝΤΖΗΣ Α., σελ.
ΠΟΛΥΔΩΡΑΣ Β., σελ.

Γ. Επί της επίκαιρης ερώτησης:
ΑΛΟΓΟΣΚΟΥΦΗΣ Γ., σελ.
ΓΕΙΤΟΝΑΣ Κ., σελ.
ΚΑΚΛΑΜΑΝΗΣ Α., σελ.
ΛΕΒΕΝΤΗΣ Α., σελ.
ΜΑΝΙΑΤΗΣ Ι., σελ.
ΠΑΝΤΕΛΑΚΗ Ε., σελ.
ΠΑΠΑΙΩΑΝΝΟΥ Μ., σελ.
ΠΑΠΑΝΔΡΕΟΥ Β., σελ.
ΡΟΒΛΙΑΣ Κ., σελ.
ΤΑΣΟΥΛΑΣ Κ., σελ.
ΧΡΙΣΤΟΔΟΥΛΑΚΗΣ Ν., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΡΝΣΤ΄
      Παρασκευή 22 Ιουνίου 2007
      Αθήνα, σήμερα στις 22 Ιουνίου 2007, ημέρα Παρασκευή και ώρα 10.44’’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΆΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Άγγελο Μανωλάκη, Βουλευτή Κορινθίας, τα ακόλουθα:
      Α΄. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ημαθίας κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά με την οποία ο Σύλλογος Γονέων και Κηδεμόνων 3ου Γενικού Λυκείου Φλώρινας ζητεί την εφαρμογή του χωροταξικού χάρτη εγγραφής των μαθητών στα Λύκεια της Φλώρινας.
      2) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμος Μόβρης Αχαΐας ζητεί τη δημιουργία παιδικών και βρεφονηπιακών σταθμών στην επαρχιακή Ελλάδα.
      3) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί τη συντήρηση των γεφυριών του Ζαγορίου με παραδοσιακές τεχνικές και υλικά.
      4) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία η Κοινοπραξία Καπνοπαραγωγών Ενώσεων Αγροτικών Συνεταιρισμών Ροδόπης - ΄Εβρου ζητεί την αποζημίωση των καπνοπαραγωγών  της περιοχής της, που οι καλλιέργειές τους υπέστησαν ζημιές λόγω ακραίων καιρικών φαινομένων.
      5) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία η Πανελλήνια Ομοσπονδία Σωματείων Εργαζομένων Υ.ΠΕ.ΧΩ.Δ.Ε. επισημαίνει την ανάγκη επαρκούς χρηματοδότησης των Δ/νσεων ελέγχου συντήρησης έργων, των περιφερειών.
      6) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Δήμος Ορφανού Σερρών ζητεί έκτακτη οικονομική ενίσχυση για την αποκατάσταση των ζημιών που προκάλεσαν οι πλημμύρες στην περιοχή του.
      7) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία το ΤΕΙ Σερρών ζητεί να ιδρυθούν νέα τμήματα.
      8) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία το Σωματείο Επαγγελματιών Διονυσίου « Ο Αλέξανδρος» ζητεί την κατασκευή κόμβων για τη σύνδεση με την Εγνατία Οδό οικισμών του Δήμου Μουδανιών Χαλκιδικής.
      9) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία οι κύριοι Δημήτριος Καραγεώργος και Κων/νος Παπαϊωάννου, ιατροί καρδιολόγοι του Γενικού Νοσοκομείου Χαλκιδικής ζητούν την άμεση πρόσληψη ιατρών στην καρδιολογική κλινική του νοσοκομείου Χαλκιδικής.
      10) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ και ο Βουλευτής Β΄ Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Δήμος Αλυζίας Αιτωλ/νίας ζητεί την τοποθέτηση γιατρών και τη χορήγηση ασθενοφόρου οχήματος στο Κέντρο Υγείας Μύτικα Αιτωλ/νίας.
      11) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Νικόλαος Γκλέτσος ζητεί την επίλυση ιδιοκτησιακού του προβλήματος.
      12) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία τ. Επιθεωρητές Εκπαίδευσης ζητούν την ικανοποίηση οικονομικού τους αιτήματος.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η «CRETACERT», Φορέας Διαχείρισης της φήμης των Κρητικών Γεωργικών προϊόντων ζητεί την οικονομική στήριξη της προσπάθειας καταξίωσης των ποιοτικών προϊόντων της Κρήτης.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο οι ιδιοκτήτες ακινήτων που απαλλοτριώθηκαν για την κατασκευή του έργου παράκαμψης Κουτσουρά, διαμαρτύρονται για τις χαμηλές τιμές αποζημίωσής τους.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να μην ανακληθεί ευνοϊκή ρύθμιση για τους εποχικά απασχολούμενους αγρότες.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις μεθόδους απολύμανσης των θερμοκηπίων της περιοχής Ιεράπετρας Λασιθίου.
      Β΄. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8137/17-5-07 ερώτηση του Βουλευτή κ. Χρήστου Χάϊδου δόθηκε με το υπ’ αριθμ. ΤΚΕ/Φ2/13800/1.6.07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθ. 8137/17-5-2007 ερώτησης που κατέθεσε στη Βουλή ο Βουλευτής κ. Χρήστος Χάϊδος, σχετικά με την πιστοποίηση της γνώσης πληροφορικής ή χειρισμού σας πληροφορούμε, στα πλαίσια των αρμοδιοτήτων μας, τα εξής:
      Έως ότου λάβει χώρα η θεσμοθέτηση και υλοποίηση του Κρατικού Πιστοποιητικού Δεξιοτήτων Χρήσης Η/Υ, η απαιτούμενη, ως πρόσθετο προσόν διορισμού, γνώση πληροφορικής ή χειρισμού Η/Υ διαπιστώνεται αποκλειστικά με τους τρόπους που καθορίζονται στις σχετικές διατάξεις του «Προσοντολογίου» (άρθρο 26 παρ. 6 του Π.Δ/τος 50/2001, όπως τροποποιήθηκε και ισχύει).
      Ειδικότερα, από 1/1/2006 η προβλεπόμενη, ως πρόσθετο προσόν διορισμού, γνώση χειρισμού Η/Υ, διαπιστώνεται, μεταξύ άλλων τρόπων και με πιστοποιητικά πληροφορικής ή γνώσης χειρισμού Η/Υ που εκδίδονται από φορείς, οι οποίοι πιστοποιούνται από τον Οργανισμό Επαγγελματικής Εκπαίδευσης και Κατάρτισης (Ο.Ε.Ε.Κ.), με βάση τη διεθνή επί του θέματος πρακτική, ιδίως όσον αφορά στις υποδομές, το λογισμικό, τις μεθόδους και τη διαδικασία.
      Η διαδικασία πιστοποίησης και κάθε αναγκαία λεπτομέρεια για την ανάπτυξη και εφαρμογή συστήματος πιστοποίησης και περιοδικού ελέγχου των φορέων χορήγησης πιστοποιητικών πληροφορικής ή γνώσης χειρισμού Η/Υ, καθορίστηκε με την αριθμ. Α/25081/2005 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Εθνικής Παιδείας και Θρησκευμάτων (ΦΕΚ1720/Β/8.12.05), η οποία εκδόθηκε ύστερα από γνώμη του Ο.Ε.Ε.Κ., κατ' εξουσιοδότηση του άρθρου 28 του Ν.3320/2005 (ΦΕΚ 48 Α΄).'
      Με τις διατάξεις της απόφασης αυτής τέθηκε ουσιαστικά το θεσμικό πλαίσιο, το οποίο καθορίζει τον τρόπο που θα γίνεται η πιστοποίηση των φορέων που χορηγούν πιστοποιητικά πληροφορικής, καθώς και το πως θα διενεργούνται οι σχετικές εξετάσεις για την χορήγηση στους πολίτες αναγνωρισμένων και αξιόπιστων πιστοποιητικών γνώσεων Η/Υ, αποδεκτών στις διαδικασίες πρόσληψης του δημόσιου τομέα, με τη θέση του όλου συστήματος υπό την εποπτεία του Ο.Ε.Ε.Κ. ως μηχανισμού ελέγχου της αξιοπιστίας των διαδικασιών πιστοποίησης, έως ότου λάβει χώρα η θεσμοθέτηση και υλοποίηση του Κρατικού Πιστοποιητικού Δεξιοτήτων Χρήσης Η/Υ.
      Αρμόδιο, πάντως, για την παροχή περισσοτέρων διευκρινίσεων, σχετικά με την καθιέρωση συστήματος κρατικής πιστοποίησης είναι το Υπουργείο Εθνικής Παιδείας & Θρησκευμάτων (Ο.Ε.Ε.Κ.), στο οποίο έχει, επίσης, υποβληθεί η ερώτηση αυτή.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      2. Στην με αριθμό 7818/10-5-07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 30175/30-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας ενημερώνουμε ότι το Υπουργείο Εσωτερικών Δημόσιας Διοίκησης και Αποκέντρωσης συμμετέχει στη χρηματοδότηση του έργου «Αποτίμηση της σεισμικής διακινδύνευσης σε επίπεδο Οργανισμών Τοπικής Αυτοδιοίκησης (Ο.Τ.Α.)», με το ποσό των 300.000,00 ευρώ, μέσα από το αναπτυξιακό πρόγραμμα της Τοπικής Αυτοδιοίκησης «ΘΗΣΕΑΣ» και συγκεκριμένα από το 20% των πόρων που αφορά στις οριζόντιες δράσεις.
      Πρόκειται ουσιαστικά για τη χρηματοδότηση ενός τμήματος του μακροπρόθεσμου εθνικού προγράμματος για την αντισεισμική ενίσχυση υφισταμένων κατασκευών, το οποίο προωθείται εδώ και χρόνια από το Τεχνικό Επιμελητήριο Ελλάδος και θεωρήσαμε υποχρέωσή μας να συνεισφέρουμε στην υλοποίησή του.
      Για την υλοποίηση του παραπάνω έργου έχει ήδη υπογραφεί προγραμματική σύμβαση μεταξύ του Υ.Π.ΕΣ.Δ.Δ.Α., της Κ.ΕΔ.Κ.Ε. και του Τ.Ε.Ε, με την οποία το Υ.Π.ΕΣ.Δ.Δ.Α. ανέθεσε στο Τ.Ε.Ε. τη μελετητική και συμβουλευτική υποστήριξη των Ο.Τ.Α. για μια μακρόπνοη στρατηγική προσεισμικής ενίσχυσης ορισμένων κτιρίων.
      Με την επιτυχή ολοκλήρωση του παραπάνω έργου , θα είναι δυνατή η διευκόλυνση και επιτάχυνση προγραμμάτων ενίσχυσης υφιστάμενων κατασκευών από τους Ο.Τ.Α.. Θεωρούμε δε πολύ σημαντικές τις πρωτοβουλίες των Ο.Τ.Α. της χώρας, οι οποίοι είναι οι πλέον αρμόδιοι για την ενημέρωση των πολιτών κατά τόπους, καθώς και για τη λήψη των σχετικών αποφάσεων, με τη συμπαράσταση του Υ.Π.ΕΣ.Δ.Δ.Α. και του Τ.Ε.Ε..
      Ήδη έχει αποσταλεί από το Υ.Π.ΕΣ.Δ.Δ.Α. στους Δήμους, στις Περιφέρειες αλλά και στις Νομαρχιακές Αυτοδιοικήσεις της χώρας, ένα τεύχος με τους γενικούς στόχους και τις φάσεις του προγράμματος, όπως αποτυπώθηκαν από το Τ.Ε.Ε.. Η έκδοση αυτή θα βοηθήσει στην κατανόηση των ποικίλων πλευρών του ζητήματος και της σημασίας μιας επιλεκτικής προσεισμικής ενίσχυσης ορισμένων εύτρωτων κτιρίων σε κάθε Ο.Τ.Α..
      ΄Οσον αφορά στην επισκευή των σχολείων στην περιοχή της Τριχωνίδας, σας ενημερώνουμε ότι το Υ.Π.ΕΣ.Δ.Δ.Α. έχει χρηματοδοτήσει τους Ο.Τ.Α. του Νομού Αιτ/νίας για το έτος 2007 - μέχρι σήμερα- με το ποσό των 317.100,00 ευρώ, για την επισκευή και συντήρηση των σχολικών κτιρίων.
      Κατά τα λοιπά, αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     3. Στην με αριθμό 6662/4-4-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 30191/30-5-07  έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε συνέχεια των ανωτέρω σχετικών και απαντώντας στην υπ' αριθ. 7853/10.5.2007 ερώτηση του βουλευτή κ. Βασίλη Κεγκέρογλου, αναφορικά με τον αρμόδιο φορέα και τη διαδικασία απομάκρυνσης των παράνομων κεραιών κινητής τηλεφωνίας, σας γνωρίζουμε τα εξής:
      Αρμόδια αρχή για τη χορήγηση αδειών εγκατάστασης κεραιών σταθμών στην ξηρά, καθώς και την τροποποίηση ή ανάκλησή τους, είναι η Εθνική Επιτροπή Τηλεπικοινωνιών & Ταχυδρομείων.
      Επιπλέον, για την τοποθέτηση και λειτουργία κεραίας κινητής τηλεφωνίας απαιτούνται:
      α) Έγκριση περιβαλλοντικών όρων από τον Γενικό Γραμματέα Περιφέρειας.
      β) Βεβαίωση της Ελληνικής Επιτροπής Ατομικής Ενέργειας, περί μη υπέρβασης των επιτρεπόμενων ορίων εκπεμπόμενης ηλεκτρομαγνητικής ακτινοβολίας.
      γ) Έγκριση δομικών κατασκευών από την αρμόδια πολεοδομική υπηρεσία..
      δ) Εκχώρηση συχνότητας από την Ε.Ε.Τ.Τ.
      Σε ειδικές περιπτώσεις απαιτείται επιπλέον σύμφωνη γνώμη της Επιτροπής Αρχιτεκτονικού Ελέγχου, του Υπουργού Πολιτισμού ή της Υπηρεσίας Πολιτικής Αεροπορίας.
      Στην περίπτωση που υποδειχτεί εγκατεστημένη κεραία για την οποία δεν υπάρχει καταχωρημένη άδεια στο τηρούμενο αρχείο της Ε.Ε.Τ.Τ., διενεργείται αυτοψία από κλιμάκιο της Αρχής ή από υπαλλήλους της αρμόδιας πολεοδομικής υπηρεσίας.
      Αν με την αυτοψία επιβεβαιωθεί η ύπαρξη παράνομης κεραίας, η Ε.Ε.Τ.Τ. μεριμνά για την επιβολή των προβλεπόμενων διοικητικών κυρώσεων στους κατόχους της, η δε σχετική απόφασή της κοινοποιείται στην Εισαγγελία, στο πλαίσιο της ποινικής διαδικασίας και στην αρμόδια πολεοδομική υπηρεσία, η οποία διατάσσει την απομάκρυνση των παράνομων κατασκευών.
      Σε κάθε περίπτωση, η αρμόδια πολεοδομική υπηρεσία, εφόσον μετά από αυτοψία διαπιστώσει την ύπαρξη παράνομης εγκατάστασης κεραίας στην ξηρά, μπορεί να διατάξει την απομάκρυνσή της και αυτεπάγγελτα.
      Για πληρέστερη ενημέρωσή σας επί του θέματος, αρμόδιο είναι το συνερωτώμενο Υπουργείο Μεταφορών & Επικοινωνιών.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
    4. Στην με αριθμό 8345/23-5-07 ερώτηση του Βουλευτή κ. Έκτορα Νασιώκα δόθηκε με το υπ’ αριθμ. Β1/10021/16931/3377/15-6-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αριθμ. 8345/23-05-2007 ερώτησης που κατατέθηκε στη Βουλή από το Βουλευτή κ. Έκτορα Π. Νασιώκα, σχετικά με την ανέγερση του νέου κτηρίου του ΙΚΑ-ΕΤΑΜ στη Λάρισα, σας γνωρίζουμε τα εξής:
      Το Δ.Σ. του ΙΚΑ-ΕΤΑΜ, με την υπ’ αριθμ. 301/40/07-12-2006 απόφασή του, αποφάσισε τη διεξαγωγή διαγωνισμού για την επιλογή μελετητών για το εν λόγω έργο.
      Ο διαγωνισμός προκηρύχθηκε για τις 08-03-2007 (ημερομηνία δημοσίευσης στην Εφημερίδα των Ευρωπαϊκών Κοινοτήτων 11-01-2007, με ημερομηνία αποστολής την 04-01-2007).
      Στο διαγωνισμό αυτό, συμμετείχαν 21 διαγωνιζόμενοι, οι οποίοι κατέθεσαν φακέλους συμμετοχής. Εξ' αυτών, η επιτροπή διαγωνισμού, αφού έλεγξε τα στοιχεία των συμμετεχόντων, απέκλεισε τους 2 συμμετέχοντες και προχωρεί στην αξιολόγηση των υπολοίπων 19 συμμετεχόντων βάσει των πολυσέλιδων τευχών συμμετοχής (κάθε τεύχος συμμετοχής είναι της τάξεως των 2.000 σελίδων) και θα επιλέξει βάσει συγκεκριμένων κριτηρίων τα 3 μελετητικά σχήματα που θα εκπονήσουν 3 προμελέτες. Η διαδικασία αυτή εκτιμάται ότι θα περατωθεί περί τον Οκτώβριο του 2007.
      Στη συνέχεια, οι 3 επιλεγέντες θα εκπονήσουν τις 3 προμελέτες. Η διαδικασία αυτή εκτιμάται ότι θα περατωθεί τον Φεβρουάριο του 2008.
      Οι 3 αυτές προμελέτες θα αξιολογηθούν και αξιολογώντας και άλλα στοιχεία .που περιγράφονται στη διακήρυξη, η επιτροπή θα αναδείξει τον μελετητή που θα εκπονήσει τα λοιπά στάδια της μελέτης. Η διαδικασία αυτή εκτιμάται ότι θα ολοκληρωθεί τον Ιούνιο του 2008.
      Στη συνέχεια, ο μελετητής θα εκπονήσει τις λοιπές μελέτες. Η διαδικασία αυτή εκτιμάται ότι θα ολοκληρωθεί περί του τέλους του 2008. Η Δ/νση Τεχνικής και Στέγασης θα ελέγξει, θα οριστικοποιήσει και θα εγκρίνει τη μελέτη, με την οποία θα δημοπρατηθεί το έργο. Αυτό θα γίνει μέχρι το Μάρτιο του 2009.
      Μετά το πέρας της εκπόνησης της μελέτης, τον έλεγχο και έγκρισή της από την Τεχνική Υπηρεσία του ΙΚΑ-ΕΤΑΜ- αλλά και την έκδοση της" σχετικής αδείας οικοδομής, θα προκηρυχθεί ο διαγωνισμός για την ανάδειξη του αναδόχου-κατασκευαστή που θα κατασκευάσει το έργο. Αυτό εκτιμάται ότι θα γίνει τον Οκτώβριο του 2009.
      Ο Υπουργός
      ΒΑΣΙΛΕΙΟΣ ΜΑΓΓΙΝΑΣ»
      5. Στην με αριθμό 8471/25-5-07 ερώτηση του Βουλευτή κ Ντίνου Βρεττού δόθηκε με το υπ’ αριθμ. Β-1606/13-6-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8471/25-5-2007 που κατέθεσε στη Βουλή ο Βουλευτής κ. Ντ. Βρεττός, σχετικά με κεραία κινητής τηλεφωνίας , θέτουμε υπόψη σας τα εξής:
      1. Σύμφωνα με το ισχύον θεσμικό πλαίσιο (ν. 3431/2006), αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (.Ε.Ε.Τ.Τ.). Η Ε.Ε.Τ.Τ. λειτουργεί ως Ανεξάρτητη Ρυθμιστική Αρχή στον τομέα των τηλεπικοινωνιών, και τηρεί το αρχείο των αδειοδοτημένων κατασκευών κεραιών.
      Για τα μέτρα προφύλαξης του κοινού από τη λειτουργία κεραιών εγκατεστημένων στη ξηρά, αρμόδια είναι η Ελληνική Επιτροπή Ατομικής Ενέργειας (Ε.Ε.Α.Ε.) σύμφωνα με την ΚΥΑ αριθμ. 53571/3839/00 (ΦΕΚ Β΄/1105/6-9-00) σχετικά με «Μέτρα προφύλαξης του κοινού από τη λειτουργία κεραιών εγκατεστημένων στη ξηρά» - άρθρο 5, όπως ισχύει. Σύμφωνα δε με τις παρ. 2 και 4 του άρθρου 31 του ν. 3431/06 η Ελληνική Επιτροπή Ατομικής Ενέργειας (ΕΕΑΕ) υποχρεούται να ελέγχει την τήρηση των ορίων ασφαλούς έκθεση του κοινού σε ηλεκτρομαγνητική ακτινοβολία από κάθε αδειοδοτημένη κεραία είτε αυτεπαγγέλτως είτε κατόπιν καταγγελίας, και σε περίπτωση διαπίστωσης υπέρβασης των επιτρεπόμενων ορίων ηλεκτρομαγνητικής ακτινοβολίας επιβάλλονται οι προβλεπόμενες κυρώσεις.
      2. Για την κατεδάφιση παρανόμων κατασκευών κεραιών, αρμόδιες είναι οι κατά τόπον Πολεοδομικές Υπηρεσίες σύμφωνα με το άρθρο 70 παρ. 1 , εδ. α΄ περιπτ. Ε΄ του ως άνω νόμου 3431/3-02-2006 (Α΄ 13).
      3 Ως εκ τούτου σας διαβιβάζουμε το με αριθμό 29199/Φ.506/4-6-2007 έγγραφο της Ε.Ε.Τ.Τ. με το οποίο παρέχονται στοιχεία και πληροφορίες για την κατασκευή κεραίας επί της συμβολή των οδών Δεκελείας και Αριστοτέλους, στο Δήμο Αχαρνών. καθώς και τις εξ αρμοδιότητος ενέργειες της Επιτροπής.
      Ο Υπουργός
      ΜΙΧΑΛΗΣ ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 8501/29-5-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1647/14-6-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή ότι από τα υπ’ αριθμ. πρωτ. 109577/12-6-2007 και 2756/15-6-2007 έγγραφα των Εισαγγελιών Πρωτοδικών Αθηνών και Θεσσαλονίκης αντίστοιχα προκύπτουν τα εξής:
      1. Η σύλληψη προσώπου άλλου από τον καταζητούμενο λόγω ελλιπών στοιχείων ή συνωνυμίας είναι φαινόμενο σπάνιο και οφείλεται στην εξαρχής έλλειψη στοιχείων τόσο κατά την προδικασία όσο και κατά την έναρξη της ποινικής διαδικασίας (μη καταχώρηση όλων των στοιχείων είτε στο κείμενο της μήνυσης ή της έγκλησης είτε στην αναφορά ή ανακοίνωση που τίθεται υπόψη του εκάστοτε Εισαγγελέα). Οι περιπτώσεις αυτές αντιμετωπίζονται από τους Εισαγγελείς Υπηρεσίας στο πλαίσιο της διαδικασίας υποβολής αντιρρήσεων καθ' όλη τη διάρκεια της εβδομάδας, συμπεριλαμβανομένων και των αργιών. Κατά τις αργίες, μάλιστα, σε περιπτώσεις οφθαλμοφανούς συνωνυμίας χορηγείται από τους Εισαγγελείς ολιγοήμερη αναβολή εκτέλεσης της ποινής μέχρι την πλήρη διαλεύκανση της υπόθεσης τις επόμενες εργάσιμες ημέρες, σύμφωνα με τη διάταξη του άρθρου 556 περ. δ' του Κ.Ποιν.Δ. «Δυνητική αναβολή της εκτέλεσης».
      2. Αναφορικά με την ενημέρωση των διωκτικών αρχών για την εξάλειψη της ποινής που έχει επιβληθεί ή την άρση των περιοριστικών μέτρων, επισημαίνεται ότι η ροή πληροφοριών σε σχέση με τον αριθμό των καταδιωκομένων ή όσων τελούν υπό περιοριστικούς όρους παρακολουθείται από το αρμόδιο Τμήμα Εκτέλεσης Ποινών των Εισαγγελιών και ως προς την ακρίβειά της και ως προς την ταχύτητά της.
      Επιπλέον, για το ίδιο ακριβώς θέμα έχει εκδοθεί η υπ' αριθμ. 971/20-3-2007 Εγκύκλιος του Εισαγγελέα του Αρείου Πάγου προς τις Εισαγγελίες Εφετών της χώρας, η οποία παρέχει οδηγίες για την άμεση γνωστοποίηση από τις εισαγγελικές στις αστυνομικές αρχές της παύσης ισχύος οποιουδήποτε διωκτικού εγγράφου, ώστε να διαγράφεται από τα Δελτία Εγκληματολογικών Αναζητήσεων.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      7. Στην με αριθμό 8693/1-6-07 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 323/21-6-07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8693/01-06-2007 εγγράφου σας, με το οποίο μας διαβιβάσθηκε ερώτηση του Βουλευτή Ι. Κουτσούκου, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Από τις διατάξεις του π.δ. 23/2000 (Α΄8) ρυθμίζονται μεταξύ άλλων και θέματα που αφορούν την ναυαγοσωστική κάλυψη στις Ελληνικές παραλίες όπως ο τρόπος προσδιορισμού των παρ αλιών όπου απαιτείται η πρόσληψη ναυαγοσωστών, οι υπόχρεοι πρόσληψης των ναυαγοσωστών στις παραπάνω παραλίες, τα προσόντα (διπλώματα, άδειες, εκπαίδευση) που πρέπει να έχουν οι ναυαγοσώστες έτσι ώστε να μπορούν να ανταποκριθούν με επάρκεια σε περιστατικά πνιγμών καθώς και ο απαραίτητος υλικοτεχνικός εξοπλισμός με τον οποίο πρέπει να είναι εφοδιασμένοι.
      2. Η αρμόδια Υπηρεσία του ΥΕΝ, προς εφαρμογή των ανωτέρω διατάξεων που έχουν ως στόχο την προστασία των λουομένων και την αποτελεσματική αντιμετώπιση περιστατικών που ελλοχεύουν τον κίνδυνο πνιγμού, με μόνιμες εγκυκλίους, πάγιες εντολές και οδηγίες προς τις Λιμενικές Αρχές διατάσσει την διενέργεια αυστηρών ελέγχων για την εφαρμογή των ανωτέρω, την αποστολή εγγράφων οδηγιών προς τους υπόχρεους πρόσληψης ναυαγοσωστών (Ο.Τ.Α., Λιμενικά Ταμεία κ.λπ.) καθώς και την επιβολή κυρώσεων σε περίπτωση μη τήρησης των προβλεπόμενων μέτρων.
      Επιπλέον, έχουν αποσταλεί προς όλες τις Λιμενικές Αρχές της χώρας για διανομή προς τους πολίτες έντυπα τα οποία παρέχουν οδηγίες προς τους λουόμενους για τα απαραίτητα μέτρα πρόληψης που πρέπει να λαμβάνουν πριν και κατά τη διάρκεια του θαλασσίου λουτρού, καθώς και χρήσιμες οδηγίες για την άμεση και σωστή αντιμετώπιση επικίνδυνων περιστατικών στη θάλασσα.
      3. Οι Λιμενικές Αρχές της χώρας διενεργούν συνεχώς ελέγχους για την τήρηση των ανωτέρω μέτρων από τους υπόχρεους και επιβάλλουν κυρώσεις σε περίπτωση παραβάσεων της ισχύουσας νομοθεσίας, ενώ παράλληλα παρέχουν κάθε δυνατή συνδρομή σε περίπτωση ατυχήματος λουομένων στο θαλάσσιο χώρο.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      8. Στις με αριθμό 7010/19-4-07 και 7239/25-4-07 ερωτήσεις των Βουλευτών κυρίων Μάρκου Μπόλαρη και Μιχάλη Καρχιμάκη δόθηκε με το υπ’ αριθμ. 42558/ΙΗ/15-5-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 7010/19-4-2007 και 7239/25-4-2007, τις οποίες κατέθεσαν οι Βουλευτές κ.κ. Μάρκος Μπόλαρης και Μιχάλης Καρχιμάκης, σχετικά με τίτλους σπουδών που απονέμονται από τα βουλγαρικά πανεπιστημιακά ιδρύματα και ειδικότερα για το είδος της αναγνώρισης που λαμβάνουν οι τίτλοι Magister, και στα θέματα της αρμοδιότητάς μας, σας γνωρίζουμε τα ακόλουθα:
      Ο ΔΟΑΤΑΠ, και συγκεκριμένα το Τμήμα Ενημέρωσης του Οργανισμού, παρέχει πληροφορίες, πριν την μετάβαση των ενδιαφερομένων για σπουδές στην αλλοδαπή, με πολλαπλούς τρόπους: δια ζώσης, από το Τμήμα Πληροφόρησης, μέσω απαντητικών e-maiI και επιστολών στα ερωτήματα των πολιτών αλλά και μέσω του διαδικτυακού τόπου του Οργανισμού. Οι πολίτες πληροφορούνται για το είδος και τις προϋποθέσεις αναγνώρισης τίτλων σπουδών της αλλοδαπής, όπως αυτές ορίζονται στο Ν. 3328/2005 και στις επιμέρους αποφάσεις του Διοικητικού Συμβουλίου του Οργανισμού. Ειδικότερα για τον τίτλο Magister Βουλγαρίας σας γνωρίζουμε ότι έως σήμερα λαμβάνει αναγνώριση ως βασικός τίτλος σπουδών Πανεπιστημιακού επιπέδου και όχι ως μεταπτυχιακός, καθώς θεωρείται ότι το BakaIavr είναι ενδιάμεσος τίτλος σπουδών και απαιτείται το Magister για τη χορήγηση «ισοτιμίας» ή «ισοτιμίας και αντιστοιχίας» με τα πτυχία που απονέμονται από τα Ελληνικά Ανώτατα Εκπαιδευτικά Ιδρύματα.
      Ο ΔΟΑΤΑΠ και οι ειδικοί εισηγητές των κλάδων Αναγνώρισης βρίσκονται σε επικοινωνία με το Υπουργείο Παιδείας της Βουλγαρίας προκειμένου να επανεξεταστεί το επίπεδο των τίτλων που απονέμονται από τα Πανεπιστήμια της χώρας αυτής. Η επανεξέταση του ακαδημαϊκού επιπέδου των πτυχίων γίνεται με αφορμή την ένταξη της χώρας στην Ευρωπαϊκή Ένωση και την πιθανή εναρμόνιση του εκπαιδευτικού συστήματος με τα ευρωπαϊκά δεδομένα.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      9. Στην με αριθμό 8159/17-5-07 ερώτηση του Βουλευτή  κ. Ιωάννου Δραγασάκη δόθηκε με το υπ’ αριθμ. 2/32335/0022/4-6-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. πρωτ. 8159/17-5-07 ερώτησης που κατατέθηκε στην Βουλή από τον Βουλευτή κ. Γιάννη Δραγασάκη, σας πληροφορούμε τα εξής:
       Σύμφωνα με τις διατάξεις του άρθρου 11 του Ν. 3205/2003 το βασικό ποσό της οικογενειακής παροχής των τριάντα πέντε ευρώ (35 €), το οποίο στη συνέχεια προσαυξάνεται ανάλογα με τον αριθμό των παιδιών της οικογένειας, χορηγείται και στους γονείς που τελούν σε διάζευξη ή διάσταση, στους άγαμους γονείς, καθώς και στον επιζώντα σύζυγο, σε περίπτωση θανάτου του ενός των συζύγων - υπαλλήλων, εφόσον έχουν παιδιά για τα οποία δικαιολογείται η καταβολή των προσαυξήσεων του βασικού ποσού της οικογενειακής παροχής.
      Διευκρινίζεται ότι, σε καμία περίπτωση δεν καταβάλλονται μόνο οι προσαυξήσεις, λόγω τέκνων, χωρίς τη σύγχρονη καταβολή και του βασικού ποσού.
      Από τα συγκεκριμένα εδάφια του ν.3205/03 καθώς και της αριθμ. 2/72757/0022/31-12-2003 σχετικής ερμηνευτικής εγκυκλίου προκύπτει ότι οι προσαυξήσεις λόγω τέκνων συγκαταβάλλονται πάντοτε με το βασικό ποσό που αντιστοιχεί στον γάμο, ανεξάρτητα αν αυτός δεν υφίσταται (διαζύγιο - θάνατος). Και αυτό γιατί πρόθεση του νομοθέτη είναι η ενίσχυση της χήρας ή χήρου, του διαζευγμένου ή διαζευγμένης καθώς και του άγαμου γονέα με ανήλικα παιδιά ή παιδιά που φοιτούν κ.λπ.. Έτσι στην παραπάνω περίπτωση και για όσο χρόνο υπάρχουν ανήλικα παιδιά, ή παιδιά για τα οποία δικαιολογείται η καταβολή του επιδόματος τέκνων, καταβάλλεται κατ' εξαίρεση το συνολικό δικαιούμενο ποσό της οικογενειακής παροχής (γάμου, τέκνων). Με την διακοπή χορήγησης επιδόματος τέκνων διακόπτεται στο σύνολό της η οικογενειακή παροχή στους διαζευγμένους-ες ή χήρους-ες και άγαμους γονείς και τούτο διότι με τις διατάξεις του ν.3205/2003 ο νομοθέτης θέλησε να εξασφαλίσει την καταβολή του συγκεκριμένου επιδόματος ,ως μέτρο ενίσχυσης της οικογένειας των υπαλλήλων μόνο για τις περιπτώσεις εκείνες όπου τα τέκνα παραμένουν για διάφορους λόγους (μη ενηλικίωσης, σπουδών κ.λπ.) οικονομικώς εξαρτημένα από τον ή τους γονείς τους. Εν πάση περιπτώσει, το θέμα αυτό τελεί υπόψη της Υπηρεσίας μας και θα εξεταστεί σε μελλοντική αναμόρφωση του μισθολογίου.
      Ο Υφυπουργός
      ΠΕΤΡΟΣ ΔΟΥΚΑΣ»
      10. Στην με αριθμό 7679/8-5-07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. Γ.Π.59716/5-6-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7679/8-5-2007 ερώτηση που κατατέθηκε στη Βουλή από τη Βουλευτή κ. Α. Ξηροτύρη-Αικατερινάρη σχετικά με την έλλειψη ιατρικού προσωπικού στο Παράρτημα ΕΚΑΒ Θεσσαλονίκης, σας πληροφορούμε τα εξής:
      Πράγματι, ο αριθμός των υπηρετούντων σήμερα ιατρών, στο Παράρτημα ΕΚΑΒ Θεσσαλονίκης, ήτοι έξι ιατροί του κλάδου ΕΣΥ και δύο επικουρικοί ιατροί με σύμβαση ορισμένου χρόνου, δεν είναι επαρκής για να καλύψει τις αυξημένες πληθυσμιακές ανάγκες της γεωγραφικής περιφέρειας που καλύπτει το άνω Παράρτημα, όμως σε συνεργασία με το ΕΚΑΒ έχουν γίνει εντατικές και ουσιαστικές προσπάθειες αντιμετώπισης του εν λόγω προβλήματος.
      Ειδικότερα, τον τελευταίο μήνα, δημοσιεύτηκε το σχετικό Φύλλο Εφημερίδας της Κυβέρνησης με την απόφαση διορισμού δύο ακόμη ιατρών κλάδου ΕΣΥ -επιμελητών Β΄ στο άνω Παράρτημα και αναμένεται από μέρα σε μέρα η ανάληψη καθηκόντων από αυτούς. Άλλες δυο θέσεις ιατρών κλάδου ΕΣΥ -επιμελητών Β΄ είναι σε ολοκλήρωση της διαδικασίας κρίσης από το Πενταμελές Συμβούλιο Κρίσεων Ιατρών του ΕΚΑΒ. Ταυτόχρονα, έχει διοριστεί ένας ακόμη επικουρικός ιατρός και εκκρεμεί η ολοκλήρωση της διαδικασίας διορισμού άλλων τριών επικουρικών ιατρών, που θα ενδυναμώσουν το ιατρικό προσωπικό του Παραρτήματος ΕΚΑΒ Θεσσαλονίκης.
      Κατόπιν των ανωτέρω και με την ολοκλήρωση του διορισμού των πέντε αυτών ιατρών, σε πολύ σύντομο χρονικό διάστημα, το ιατρικό προσωπικό του Παραρτήματος ΕΚΑΒ Θεσσαλονίκης θα στελεχώνεται από τουλάχιστον δεκατρείς ιατρούς, με αποτέλεσμα να δύνανται να λειτουργήσουν απρόσκοπτα και οι δύο κινητές μονάδες του Παραρτήματος, να υπάρχει πάντα ιατρός στο συντονιστικό κέντρο και γενικότερα να εξασφαλίζεται η εύρυθμη και ουσιαστική λειτουργία του Παραρτήματος ΕΚΑΒ Θεσσαλονίκης.
      Ο Υφυπουργός
      Α. ΓΙΑΝΝΟΠΟΥΛΟΣ»)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου.
      Θα προτάξουμε με συμφωνία του κόμματος την απευθυνόμενη προς τον Πρωθυπουργό από τον Πρόεδρο του Συνασπισμού Ριζοσπαστικής Αριστεράς κ. Αλέξανδρο Αλαβάνο, τον οποίο θα εκπροσωπήσει ο κ. Φώτης Κουβέλης, την τρίτη επίκαιρη ερώτηση με αριθμό 678/41/19.6.2007 σχετικά με περιστατικά αστυνομικής βίας κ.λπ. και θα απαντήσει ο Υπουργός Δημόσιας Τάξης.
      Η επίκαιρη ερώτηση του κ. Αλαβάνου έχει ως εξής:
      «Την ίδια ώρα που το βίντεο με τους βασανισμούς κρατουμένων από αστυνομικούς στο κεντρικότερο αστυνομικό τμήμα της πρωτεύουσας έκανε το γύρω του κόσμου, ο Υπουργός Δημόσιας Τάξης σε συνέντευξή του σε μεγάλη αθηναϊκή εφημερίδα, κατηγορούσε για άλλη μια φορά το Συνασπισμό ότι «έχει γίνει φωλιά της βίας».
      Ο Συνασπισμός, όπως έχει καθήκον, έχει καταγγείλει με κάθε μέσο τις αυθαιρεσίες, την κατάχρηση εξουσίας, τα βασανιστήρια, αλλά και τους θανάτους σε αστυνομικά τμήματα. Αναφέρω ενδεικτικά δύο κοινοβουλευτικές ερωτήσεις του Βουλευτή κ. Φώτη Κουβέλη όπου αναφέρει επί λέξει:
      Πρώτο: «Κάθε εβδομάδα καταθέτουμε ερώτηση για τις συνθήκες θανάτου κρατουμένων. Το Αστυνομικό Τμήμα Ακροπόλεως… δείχνει να είναι επιρρεπές. Το βράδυ της Παρασκευής 1.12.2006 άλλος ένας κρατούμενος πέθανε στα κρατητήρια Ακροπόλεως, όπου είχε προσαχθεί για εξακρίβωση στοιχείων…».
      Δεύτερο: «Αλλοδαπός προσήχθη στις 20.11.2006 στο Αστυνομικό Τμήμα Ομόνοιας για εξακρίβωση στοιχείων της ταυτότητάς του. Ο ίδιος ανέφερε ότι υπέστη ξυλοδαρμό από αστυνομικούς του Τμήματος Ομονοίας. Ο αλλοδαπός απεβίωσε λίγες ώρες μετά την κράτησή του και την αποχώρησή του από το εν λόγω Τμήμα».
      Ερωτάται ο κύριος Πρωθυπουργός:
      1. Μετά από όλες αυτές και άλλες καταγγελίες πώς δικαιολογείται η έκπληξη του Πρωθυπουργού που δήλωσε από την Κρήτη ότι «όλοι οι Έλληνες συγκλονισμένοι μάθαμε ένα απαράδεκτο για τα δημοκρατικά ήθη περιστατικό, που προσβάλλει την ελληνική πολιτεία»;
      2. Μετά τα όσα κατά καιρούς έχει δηλώσει ο Υπουργός Δημόσιας Τάξης κ. Βύρων Πολύδωρας κατά του Συνασπισμού Ριζοσπαστικής Αριστεράς: «έκνομος», «εκτός κοινοβουλευτικού πλαισίου», «φωλιά της βίας», μετά τις δηλώσεις που ενθαρρύνουν ακραίες συμπεριφορές: «οι αστυνομικοί φέρουν όπλα και έχουν νευρικό σύστημα» και μετά την ανακοίνωση της 17.6.2007 της Πανελλήνιας Ομοσπονδίας Αστυνομικών Υπαλλήλων που μεταξύ άλλων αναφέρει ότι «οι θεωρίες για τους πραίτορες, τις ζαρντινιέρες, τα χρωμοσφαιρίδια  κάθε άλλο παρά οδηγούν την ΕΛ.ΑΣ. στην έξοδο από την κρίση» και ότι κάποιοι θέλουν τον Έλληνα αστυνομικό «ένα πειθήνιο εκτελεστικό όργανο της εκάστοτε κυβερνητικής εξουσίας, με αποκρουστικό πρόσωπο δυνάστη και καταπιεστή των συνήθων «Αγιάννηδων» του συστήματος», προτίθεται να προχωρήσει στην αλλαγή Υπουργού στο Υπουργείο Δημόσιας Τάξης;».
      Ο κύριος Υπουργός, έχει το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ κυρία Πρόεδρε.
      Νομίζω ότι ως προς το θέμα των προθέσεων του Πρωθυπουργού για την παραίτησή μου ή όχι έχει διευκρινιστεί από τον Κυβερνητικό Εκπρόσωπο ότι μάλλον χαίρω της εμπιστοσύνης του Πρωθυπουργού. Άλλωστε δεν με διορίζει Υπουργό ο ερωτών κ. Αλαβάνος ή ο κ. Παπανδρέου δεδομένου ότι η συνταγματική και κοινοβουλευτική και τάξη ορίζουν ότι από τη λαϊκή εντολή γεννάται ένα δικαίωμα, μία προνομία στον Πρωθυπουργό να διορίζει και να παύει τους Υπουργούς αυτού με προεδρικό διάταγμα κ.λπ.. 
      Εγώ έχω πει πολλές φορές ότι δεν είμαι «κολλημένος» με την καρέκλα. Θέλω να γίνει σαφές, διότι οι «καρεκλοκένταυροι» πάντοτε βλάπτουν το δημόσιο βίο. Εγώ πιστεύω ότι η ερώτηση του κ. Αλαβάνου έχει αποκαλυπτικά στοιχεία, τα οποία σέβομαι και δέχομαι τώρα να δώσω πρόσθετες εξηγήσεις, έστω και κατά πλεονασμόν. 
      Παραδείγματος χάριν, η παράγραφος με τις ερωτήσεις του κ. Κουβέλη για δραματικά ατυχήματα ή στο Αστυνομικό Τμήμα ή έξω από το Αστυνομικό Τμήμα ή μετά από σύλληψη ή κράτηση αποτελούν αξιοπρόσεκτες και αξιοσέβαστες παρατηρήσεις. Κανένας δεν πρόκειται να ανεχθεί ως εγκληματογόνο εστία το Αστυνομικό Τμήμα. Να γίνει σαφές αυτό, δεν πρόκειται να το δεχθούμε! Συμπλέουμε, συντασσόμαστε και με τις ερωτήσεις του κ. Κουβέλη. 
      Μένει μόνο ένα ζήτημα, διπλό. Το πρώτο είναι η αποδεικτική διαδικασία και το δεύτερο το να μην αποδομείται η Αστυνομία, να μην βγαίνει αυτό το απαίσιο τεκμήριο ότι η Αστυνομία είναι ο καταπατητής των ανθρωπίνων δικαιωμάτων.
      Όσο είμαι εγώ Υπουργός Δημοσίας Τάξεως θα αγωνίζομαι για μια  καλύτερη Αστυνομία, αλλά ποτέ δεν πρόκειται να συναινέσω παθητικά στο ότι η Αστυνομία και το Αστυνομικό Τμήμα είναι εστία παραβίασης και καταπίεσης των ανθρωπίνων δικαιωμάτων. 
      Είναι πολύτιμη η παρατήρηση του κ. Κουβέλη στις ερωτήσεις του ότι συνέβη εκείνο ή το άλλο. Μένει η αποδεικτική διαδικασία, την οποία ζητώ από ιατροδικαστές και ανακριτές. Ποτέ, όμως, δεν θα κάνουμε τη δίκη προθέσεων ή τη δίκη των απαράδεκτων τεκμηρίων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Πέρασε από το Αστυνομικό Τμήμα και ύστερα κατέληξε στο σπίτι του ή στο νοσοκομείο από τα ναρκωτικά ή από άλλες αιτίες. Αυτό πρέπει να αποσαφηνίζεται με αυστηρή, σκληρή απόδειξη. Το θέλω και ευχαριστώ τον ερωτώντα συνάδελφο, τον κ. Κουβέλη, για όσες φορές ερώτησε.
      Μία τελευταία παρατήρηση για τον κ. Αλαβάνο…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, έχετε και δευτερολογία.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τελειώνω, κυρία Πρόεδρε. 
      Να μη γίνεται αναμεταδότης των γραφών και φθεγμάτων των συνδικαλιστών. Δεν προσλαμβάνει κύρος ο Αρχηγός του Συνασπισμού με το να υιοθετεί τις λέξεις και τις φράσεις αυτές. 
      Δεν με θέλουν και οι συνδικαλιστές! Τι να κάνουμε; Και αυτό, γιατί εγώ έχω μία διαφορετική άποψη και γνώμη για το πώς είναι ο συνδικαλισμός στην Αστυνομία. Ο συνδικαλισμός στην Αστυνομία δεν είναι πολιτικαντισμός. Αυτή είναι η λέξη που πρέπει να πω στην πρωτολογία μου και την οποία θα ενισχύσω και στη δευτερολογία μου, κυρία Πρόεδρε.
      Δεν με ενδιαφέρει ούτε να επιτίθεμαι κατά του Συνασπισμού ούτε φυσικά να χαρακτηρίζω το Συνασπισμό. Δύο παρατηρήσεις θέλω να κάνω. Πρώτον, και ο Συνασπισμός είναι στη δημοκρατία, στην κοινωνία, στο δημόσιο βίο δεκτικός κριτικής. Αλίμονο αν κατοχυρώνουμε κόμματα, ομάδες, απόψεις εκτός κριτικής. Όλοι κρινόμεθα. 
      Όποιες λέξεις έχω χρησιμοποιήσει, άλλες παραφράζονται, άλλες αλλοιώνονται και άλλες στρεβλώνονται. Ένα είναι το κίνητρό μου, η αγωνία μου, να απομονωθούν οι λάτρεις της βίας ηθικά και πολιτικά. Επαναλαμβάνω, οι λάτρεις της βίας να απομονωθούν ηθικά και πολιτικά από όλες τις πολιτικές δυνάμεις!
Και κάνω έκκληση, επανειλημμένως και λέω: «Βρείτε τον τρόπο. Μην κάνετε περιφράσεις. Απόλυτη καταδίκη». Και τότε το αστυνομικό έργο θα είναι και ευκολότερο και θα είναι και δεύτερο. Το πρωτεύον είναι η ηθική και πολιτική τους απομόνωση. 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. Θα συμπληρώσετε μετά στη δευτερολογία σας. 
      Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε.
      Κύριε Υπουργέ, σας ενοχλεί ο Συνασπισμός. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι. 
      ΦΩΤΗΣ ΚΟΥΒΕΛΗΣ: Και σας ενοχλεί ο Συνασπισμός διότι είναι επίμονος στη διεκδίκηση σεβασμού των δικαιωμάτων του πολίτη. Σας ενοχλεί ο Συνασπισμός διότι αταλάντευτα υπερασπίζεται τη σύννομη λειτουργία των Σωμάτων Ασφαλείας. Δεν αντιλαμβάνεστε ότι έχουν αναπτυχθεί θύλακοι μέσα στα Σώματα Ασφαλείας εκνόμων συμπεριφορών, αστυνομικής αυθαιρεσίας, ενεργειών που κατάφωρα προσβάλλουν τα δικαιώματα του πολίτη;
      Και κυρίως, κύριε Υπουργέ, ξέρετε ποιο είναι το αποτέλεσμα; Τραυματίζεται η σχέση εμπιστοσύνης του Έλληνα πολίτη με μια Αστυνομία που τη βλέπει σε πολλές εκφάνσεις της να λειτουργεί παράνομα και προσβλητικά για τον ίδιο τον πολίτη. Αυτό σας ενοχλεί, που  επισημαίνει ο Συνασπισμός. Διαφορετικά, ποια εξήγηση μπορεί να δώσει κανείς στην απαράδεκτη επιλογή σας να ονομάζετε τον Συνασπισμό «φωλιά της βίας», «έκνομο», «εκτός κοινοβουλευτικού πλαισίου»;
      Βεβαίως κανένα κόμμα δεν είναι έξω από τη δημοκρατική κριτική και θα έλεγα και από την κριτική που παράγεται στο πλαίσιο της δημοκρατικής πολιτικής αντιπαράθεσης. Αλλά «εκτός νόμου»; «Φωλιά της βίας»; Αντιλαμβάνεστε τη βαρύτητα των διατυπώσεων, όπως βλέπουν το φως της δημοσιότητας και αφορούν σ’ ένα Κοινοβουλευτικό Κόμμα που όπως εσείς ήρθατε στην Κυβέρνηση έτσι ήρθαμε κι εμείς στη Βουλή, με λαϊκή εντολή; Και γιατί σας ενοχλούν οι συνδικαλιστές όταν διατυπώνουν αυτά που διατυπώνουν και βεβαίως ο Πρόεδρος του Συνασπισμού τα μεταφέρει στην ερώτησή του; Οι συνδικαλιστές είναι αστυνομικοί και ζουν μια πραγματικότητα και γνωρίζουν, κύριε Υπουργέ, αυτήn την πραγματικότητα και αντιλαμβάνονται ότι η Αστυνομία μ’ αυτές τις συμπεριφορές δεν εξασφαλίζει σχέση εμπιστοσύνης με την ελληνική κοινωνία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, τελειώνω σ’ ένα λεπτό. 
      Αυθαιρεσία, ανοχή από την άλλη μεριά, προτρεπτικός λόγος ότι: «είστε το κράτος και υπεράνω του κράτους». Δεν αντιλαμβάνεστε ότι όλα αυτά διαμορφώνουν συγκεκριμένη συνείδηση την ώρα που θα έπρεπε να είναι συστηματική και επίμονη η διαδικασία της δημοκρατικής διαπαιδαγώγησης των αστυνομικών; 
      Κύριε Υπουργέ, κι άλλο βίντεο είδε το φως της δημοσιότητας, βίντεο με συγκεκριμένες απεικονίσεις γυναικών που εξευτελίζονται από κάποιους αστυνομικούς μέσα στα αστυνομικά τμήματα. Είναι το βίντεο που απεικονίζει τα όσα δημοσίευσε η εφημερίδα «ΤΟ ΒΗΜΑ». Δεν σας ενοχλούν αυτά; Είναι τυχαίο το γεγονός ότι συμβαίνουν θάνατοι μέσα σε κρατητήρια ή λίγο μετά; Όλα αυτά διαμορφώνουν συγκεκριμένη κυβερνητική ευθύνη. Τα γεγονότα αυτά της έκνομης και προσβλητικής συμπεριφοράς, της προσβλητικής των ελευθεριών του πολίτη συμπεριφοράς δεν προέκυψαν από παρθενογένεση. Είναι το αποτέλεσμα παραλείψεων και είναι και το αποτέλεσμα συγκεκριμένης πολιτικής συμπεριφοράς εκ μέρους σας, που προτρέπει ενώ θα έπρεπε να αποτρέπει και θα έπρεπε να ελέγχει επιλογές αυθαιρεσίας, αστυνομικής βίας και παράνομων εκδηλώσεων.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ως προς τους αποδιδόμενους σ’ εμένα χαρακτηρισμούς για το Συνασπισμό, και εδώ και παντού, αποσπασματικές και μη αποδίδουσες το ακριβές νόημα είναι όλες οι αναφορές. Δεν είναι της παρούσης. Είναι αυτό της Βίβλου, του Ευαγγελίου, που λέειQ «ουκ έστι Θεός», το απομονώνει, και εμφανίζεται ο Ευαγγελιστής ως άθεος, ενώ η παραπέρα φράση οργανώνει έναν συλλογισμό, αναπτύσσει μια σκέψη. 
      Προχθές μιλούσα στη Γ.Α.Δ.Α. στους διευθυντές αστυνόμους απ’ όλη την Ελλάδα. Προφητικά, πριν δηλαδή από το αποτρόπαιο βίντεο της Ομόνοιας, τους έλεγα: «Προσέξτε: πρόσοψη, χώρους υποδοχής, κρατητήρια και τουαλέτες στα αστυνομικά τμήματα!». 
      Είναι στην ευθύνη των διοικητών να επιμελούνται και να εξάγεται χαμόγελο και ευγένεια από τα αστυνομικά τμήματα. Στην ίδια ομιλία νουθεσίας-οδηγιών προς τους διευθυντές, χρησιμοποίησα και μερικές λέξεις, οι οποίες ήταν ακριβώς για να τους μείνουν και να είναι πρόκληση στη σκέψη τους. Τους είπα οι προσεγγίζοντες τον παραβάτη οδηγό αυτοκινήτου, όταν μάλιστα είναι κυρία, να προσέχουν τη συμπεριφορά τους και να προσεγγίζουν, για να κάνουν τον έλεγχο του οχήματος και του οδηγού, με ευγένεια. Τα έλεγα προχθές, για να έρθει το βίντεο που είναι τέσσερις μήνες αφότου ανέλαβα Υπουργός. 
      Και θέτω στην κρίση σας τα εξής. Εγώ ευθύνομαι, έστω με την κακή ρητορική μου, γιατί εκείνος ο άθλιος στην Ομόνοια έκανε αυτό στους δύο νεαρούς αλλοδαπούς και το βιντεοσκοπούσε; Εγώ ευθύνομαι; Μπορεί κάποιος νομικός ηθικός, πολιτικός άνθρωπος να οργανώσει τέτοια αιτίαση προς εμένα; 
      Αίρω παλαιές αμαρτίες! Δεν τις αποποιούμαι, τις αίρω, για να τις τιμωρήσω όποτε τις βρω. Όσα βίντεο και εάν υπάρχουν –είτε του ιδίου είτε άλλου- επιβαρυντικές περιπτώσεις για τον πολιτισμό μας συνιστούν και θα τιμωρούνται παραδειγματικά! 
      Η Αστυνομία θα γίνει χώρος υποδοχής του πολίτη για να τον προστατεύει στην τιμή, στην περιουσία του, στα δικαιώματά του και όχι να του τα καταπιέζει. Είναι δήλωση-δέσμευση όλης της Αστυνομίας! 
      Και σημειώνω και μια παρένθεση. Η Ομόνοια είναι η προκεχωρημένη γραμμή στη σύγκρουση της παραβατικότητας ή της εγκληματικότητας με την έννομη τάξη. Οι αγωνιζόμενοι εκεί δεν είναι με το βίντεο να κάνουν βασανιστήρια. Οι μαχόμενοι αστυνομικοί είναι μαχόμενοι αστυνομικοί.
      Μάλιστα, έχω στις σημειώσεις μου μια πρόταση. Πρώτον, κανένας δεν θα ανεβαίνει στους ανώτερους βαθμούς, εάν δεν περάσει από το Αο Α.Τ. Ομόνοιας ή τα κρίσιμα αστυνομικά τμήματα μάχης.
      Δεύτερον, πενήντα πέντε χιλιάδες Σώμα είναι. Ποιο σύνολο πενήντα πέντε χιλιάδων ανθρώπων δεν θα έχει και τα παραπτώματά του μέσα;
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Προχωρούμε τώρα στην πρώτη με αριθμό 673/19.6.2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Άγγελου Μανωλάκη προς τον Υπουργό Δημόσιας Τάξης –είναι σχετική με την προηγούμενη-, σχετικά με το περιστατικό βασανισμού αλλοδαπών στο Αστυνομικό Τμήμα Ομόνοιας, την τιμωρία των υπευθύνων, κ.λπ..
      Η επίκαιρη ερώτηση του κ. Μανωλάκη έχει ως εξής:
      «Το αποτρόπαιο περιστατικό βασανισμού και εξευτελισμού δύο συλληφθέντων στο Αστυνομικό Τμήμα Ομόνοιας από αστυνομικούς εξέθεσε για μια ακόμα φορά το Σώμα της Ελληνικής Αστυνομίας και τη χώρα μας διεθνώς. 
      Η σαδιστική συμπεριφορά κρατικών λειτουργών καταδικάστηκε ασφαλώς από όλους τους σώφρονες πολίτες, αλλά, δυστυχώς, παρόμοια επεισόδια έχουν καταγγελθεί κατά δεκάδες τόσο από εμένα με συνεχόμενες ερωτήσεις μου όσο και από τα Μέσα Μαζικής Ενημέρωσης και Μη Κυβερνητικές Οργανώσεις.
      Η πολιτική ηγεσία του Υπουργείου Δημοσίας Τάξης αλλά και η φυσική ηγεσία της Ελληνικής Αστυνομίας αρκούνταν στη διενέργεια τυπικών Ε.Δ.Ε., καθησύχαζε πως έχει λάβει τα μέτρα της, διαβεβαίωνε για την εύρυθμη λειτουργία των υπηρεσιών ελέγχου της και μόνο αν υπήρχε τηλεοπτικό υλικό αποδέχονταν ότι οι καταγγελίες ευσταθούν.
      Από το 2004 και μετά οι αυθαιρεσίες, η κατάχρηση εξουσίας, οι έκνομες ενέργειες και φαινόμενα διάλυσης των Σωμάτων Ασφαλείας είναι στην ημερήσια διάταξη. Κοινός παρανομαστής αυτών η ατιμωρησία.
      Με την αναμόρφωση του πειθαρχικού δικαίου να έχει παραπεμφθεί στις καλένδες εδώ και καιρό, με τη στρατιωτικοποίηση της εκπαίδευσης των αστυνομικών να δημιουργεί πολεμικές νοοτροπίες και συμπεριφορές τύπου Γκουαντάναμο και με τις απανωτές εκθέσεις διεθνών επιτροπών και του Συνηγόρου του Πολίτη να επισημαίνουν τα προβλήματα συμπεριφοράς των αστυνομικών και να στέλνουν συνεχώς χρόνο με το χρόνο πιο ανησυχητικά μηνύματα, αλλά η πολιτεία να μη λαμβάνει δραστικά μέτρα αντιμετώπισης, φτάσαμε εδώ που φτάσαμε.
      Κατόπιν όλων των ανωτέρω, ερωτάται ο κύριος Υπουργός:
      1. Είναι ενήμερος ο Πρωθυπουργός όλων των παραπάνω εκτιθεμένων γεγονότων και, αν ναι, γιατί χρειάστηκε η προσωπική του παρέμβαση για να ζητήσει τώρα την παραδειγματική τιμωρία των υπευθύνων;
      2. Γιατί έχει καθυστερήσει η εφαρμογή του νέου πειθαρχικού δικαίου και ποια τα στοιχεία σχετικά με την εξέλιξη των υποθέσεων που επιλαμβάνονται με Ε.Δ.Ε. οι αρμόδιες υπηρεσίες τα τελευταία τρία χρόνια;»
      Ο κύριος Υπουργός Δημοσίας Τάξης έχει το λόγο. 
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κυρία Πρόεδρε, θέλω να απαντήσω στο συνάδελφο τον κ. Άγγελο Μανωλάκη ότι ο συναγερμός χτύπησε για όλους μας και για τον Πρωθυπουργό, όχι απλά σε επίδειξη ευαισθησίας, αλλά κυρίως για τη διαπίστωση, την έρευνα και την παραδειγματική τιμωρία των ενόχων. 
    Εγώ στις συνεργασίες μου με τον Πρωθυπουργό είδα μια εγρήγορση, ένα πνεύμα εγρηγορότος για την αντιμετώπιση του προβλήματος. Αντέδρασα αμέσως, επιβάλλοντας τις ανώτατες διοικητικές κυρώσεις κατ’ αρχήν, δηλαδή τις διαθεσιμότητες και στη συνέχεια, γρήγορη πειθαρχική έρευνα και παραπομπή στη δικαιοσύνη, όπου και σήμερα βρίσκεται η υπόθεση της Ομόνοιας.
    Ως προς ερώτημα για το αν έλαβε γνώση ο Πρωθυπουργός απήντησα. Θέλω να σημειώσω για το Πειθαρχικό Δίκαιο ότι το πρόβλημα είναι, όχι το κείμενο του Πειθαρχικού Δικαίου, το οποίον το προχωρούμε, αλλά η έλλειψη, το έλλειμμα στο διοικείν. 
    Το είχα αναφέρει και με είχατε κατηγορήσει και εσείς προσωπικά και το ΠΑ.ΣΟ.Κ., λέγοντας μου: «γιατί μιλάς για έλλειμμα στο διοικείν, γιατί μιλάς για έλλειμμα στην πληροφόρηση, στην πληροφορία, γιατί μιλάς για έλλειμμα συνεργασίας»; Ναι, διότι αυτά διεπίστωσα και αυτά έρχονται με τα επεισόδια. Το Πειθαρχικό Δίκαιο θα μας σώσει ή ο αστυνόμος διοικητής πρέπει να ξέρει τι γίνεται στο Τμήμα, τι γίνεται στο κρατητήριο; Και να το ξέρει, όχι ικανοποιώντας την περιέργειά του, αλλά για να κατευθύνει πώς πρέπει να είναι η επίσκεψη στο αστυνομικό τμήμα, πώς πρέπει να γίνεται η σύλληψη χωρίς βαρβαρισμούς, πώς πρέπει να γίνεται η κράτηση. Και αυτό λέγεται με ένα λόγο «διοικείν». 
    Ως προς το Πειθαρχικό Δίκαιο ειδικότερα, έχω σκέψη σοβαρά. Θα δούμε τι γίνεται με το Σύνταγμα, όσον αφορά τα καθήκοντα του δικαστού, αλλά στα δευτεροβάθμια πειθαρχικά συμβούλια, επιθυμία μας είναι να προεδρεύει δικαστικός. Θα το δούμε από τη σκοπιά της συνταγματικής νομιμότητας, ας πούμε. 
    Τέλος, η εκπαίδευση είναι καλή, θα την κάνουμε καλύτερη. Μη διαμαρτύρεστε για τη στρατιωτικοποίηση, ούτε είναι η στρατιωτικοποίηση αιτία για τις όποιες παραβατικότητες. Η στρατιωτικοποίηση μας δίνει ένα πλεονέκτημα, την καλύτερη πειθαρχία και την καλύτερη κατάσταση για τη λειτουργία στη μάχη σώμα με σώμα. Διότι θέλω να σας πω ότι δεν υπάρχει ούτε σύλληψη ούτε προσαγωγή δι’ αλληλογραφίας. Ακόμη και όταν το δικαστήριο διατάσσει έναν απολειπόμενο μάρτυρα, διατάσσει τη βιαίαν προσαγωγήν του. Και στο νόμο και στην αστυνομική λειτουργία υπάρχουν όροι που πολλά σημαίνουν, όπως είναι ο όρος «δέσμευσις», να τον δεσμεύσεις, δηλαδή να τον δέσεις. Έτσι είναι η μάχη της έννομης τάξης και των οργάνων της, των πρώτων εφαρμοστών του δικαίου με το κακό, με την παραβατικότητα ή εγκληματικότητα. Αυτός είναι ο ρόλος της Αστυνομίας. Και έχουμε από τις καλύτερες αστυνομίες του κόσμου. 
    Και θέλω να σας παρακαλέσω, όσον αφορά τις ευαισθησίες και τις δημοκρατικές αντιλήψεις και εφαρμογές για τα δικαιώματα του ανθρώπου και εσάς που είσαστε, συνετός και υπεύθυνος, συνάδελφος και το κόμμα σας και όλα τα κόμματα, μην αποδομούμε την Αστυνομία, μην την απαξιώνουμε. Το είπα και στον κ. Κουβέλη για την ερώτηση του κ. Αλαβάνου. Δεν είπα να δείξουμε ούτε την ελάχιστη ανοχή προς την παραβατικότητα, αλλά να δώσουμε το σεβασμό μας προς τους 54.990-54.980 μαχόμενους αστυνομικούς, οι οποίοι κοιτάνε σε μας να δουν ένα μάτι φροντίδας, ένα μάτι επιμελητείας, ενδιαφέροντος και αναγνώρισης του έργου που επιτελούν. 
      Σήμερα, η «ΕΛΕΥΘΕΡΟΤΥΠΙΑ» γράφει για τις παλαιές υποθέσεις που έχουν εκδικαστεί και στο Δικαστήριο Ανθρωπίνων Δικαιωμάτων. Το 2003 είχαμε την έκθεση του Συμβουλίου της Ευρώπης που αναφερόταν σε παλαιές αμαρτίες, τις οποίες αίρω εγώ.
      Σας παρακαλώ πολύ, λοιπόν, να έχουμε μια συναίσθηση ότι τώρα –επιτρέψτε μου να πω- με τη δική μου εμμονή θέλουμε να δώσουμε στην ελληνική κοινωνία αποτελεσματικότητα της Αστυνομίας, μιας Αστυνομίας με ανθρώπινο πρόσωπο και δημοκρατική ευαισθησία.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
      Ο κ. Μανωλάκης έχει το λόγο.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κυρία Πρόεδρε.
      Κύριε Υπουργέ, κατ’ αρχήν αυτό που συνέβη στην Ομόνοια δεν είναι τυχαίο, δεν είναι συμπτωματικό. Εγώ, ο ίδιος, έχω κάνει αρκετές ερωτήσεις για προβλήματα αυτού του Τμήματος, όπως και για άλλα τμήματα. Και δεν έχω κάνει μόνο εγώ, αλλά και πολλοί άλλοι συνάδελφοι, όπως ο κ. Κουβέλης που έκανε μια αναφορά λίγο πριν για το θάνατο του Μαροκινού, για την κακοποίηση των αλλοδαπών.
      Το πρόβλημα είναι πώς φτάνουμε εκεί. Και δεν νομίζω ότι εσείς ή ο κύριος Πρωθυπουργός δεν γνωρίζατε γι’ αυτά τα γεγονότα ότι δεν είναι συμπτωματικά και τυχαία και ότι είναι πάρα πολλά. Για εσάς ίσως αυτό να είναι μια χαλάρωση. Για εμάς είναι περίπου διάλυση. Και δεν απαξιώνουμε την Αστυνομία. Δεν θέλουμε να απαξιωθεί και να αποδομηθεί. Όμως, οι πολιτικές που ασκείτε τα τελευταία χρόνια, δυστυχώς τείνουν σ’ αυτό.
      Σήμερα διάβαζα σε εφημερίδα ότι διώκονται κάποιοι αστυνομικοί για την υπόθεση του άτυχου Άλεξ. Σας είχα κάνει ερώτηση και είχατε πει ότι δεν φταίει σε τίποτα η Αστυνομία και ότι τα έκανε όλα καλά. Σήμερα βλέπω αυτήν τη δίωξη. Πού είναι το πρόβλημα; Στην αναξιοκρατία; Στον κομματισμό που οδηγεί σε αυταρχισμό; Στην έλλειψη καλής εκπαίδευσης; Σίγουρα, ένας αστυνομικός που δεν σέβεται τον πολίτη και δεν σέβεται τον κρατούμενο, δεν σέβεται τον εαυτό του, δεν έχει καλή εκπαίδευση, δεν έχει καλή παιδεία. Πού είναι ο κοινωνικός ρόλος του αστυνομικού σήμερα; Ποια είναι η επαφή του με τον πολίτη; Ποιος είναι ο ρόλος του αστυνομικού στην πρόληψη; 
      Αυτές είναι άλλες νοοτροπίες, άλλες φιλοσοφίες που πρέπει να ενισχυθούν. Εμείς θέλουμε την Αστυνομία να είναι δυνατή, να είναι μάχιμη, αλλά με άλλο ρόλο και όχι αυτό το ρόλο ο οποίος διαφαίνεται στο Αστυνομικό Τμήμα Ομόνοιας, από όπου μάλιστα θέλετε να περάσετε και άλλους αστυνομικούς. Δηλαδή θα κάνουν «μεταπτυχιακό» μ’ αυτήν τη νοοτροπία, μ’ αυτήν τη φιλοσοφία που πρέπει να σπάσει; 
      Επομένως, τελειώνοντας, θα σας πω τα εξής: Η Αστυνομία δεν πάει καλά. Δεν φταίει ο αστυνομικός. Φταίνε οι πολιτικές σας. Πρέπει να ενισχυθεί ο κοινωνικός ρόλος του αστυνομικού. Πρέπει να ενισχυθεί η πρόληψη και όχι μόνο η καταστολή που καταλήγει βέβαια και στον αυταρχισμό. 
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός  έχει το λόγο για να δευτερολογήσει.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Και για το επίπεδο του Κοινοβουλευτισμού και για τη δημοκρατικότητά μας ασφαλώς και μόνο ισοτιμία μαζί σας και με τους άλλους συναδέλφους θα δεχθώ στην επίδειξη της δημοκρατικής ευαισθησίας προς τα ανθρώπινα δικαιώματα, προς τους επισκέπτες ή κρατουμένους στα Αστυνομικά Τμήματα και στα Τμήματα Ασφαλείας. Ισοτιμία στην ευαισθησία! 
      Κατά τα λοιπά, οφείλετε –και δεν ήθελα εγώ να το πω- να έχετε και ένα πνεύμα αυτοκριτικής και μια ματιά συνέχειας στη θέαση των αστυνομικών φαινομένων. Συνέχειας στη θέαση! Δεν θέλετε να την έχετε εσείς αυτή τη συνέχεια ή στη θέαση ή στη μνήμη σας; Εγώ θα σας υπενθυμίσω δεκαέξι επεισόδια: Στις 17 Νοεμβρίου 1985, θανάσιμος τραυματισμός από αστυνόμο. Στις 9 Μαρτίου 1995, βάναυση επίθεση από αστυνομικούς.
      14 Νοεμβρίου 1995. Σωματικές βλάβες σε βάρος συλληφθέντων στη Θεσσαλονίκη. 
      20 Φεβρουαρίου 1996. Καταγγελλόμενα για υπερβάσεις και παρατυπίες στον Ασπρόπυργο από αστυνομικούς σε τσιγγάνικους καταυλισμούς. 
      27 Οκτωβρίου 1996. Σκηνές «φαρ ουέστ» στα Άνω Λιόσια. 
      20 Νοεμβρίου 1996. Θανάσιμος τραυματισμός των τσιγγάνων «τάδε». 
      7 Φεβρουαρίου 1997. Δολιοφθορά στα γεωργικά μηχανήματα στις αγροτικές κινητοποιήσεις. 
      10 Οκτωβρίου 1997. Θανάσιμος τραυματισμός Αλβανού. 
      23 Σεπτεμβρίου 1998. Η γνωστή υπόθεση της Νιόβης. 
      20 Φεβρουαρίου 2000. Στο Αστυνομικό Τμήμα Αερολιμένα Σπάτων αποχώρησε ο αστυνομικός πρόωρα, με αποτέλεσμα να έχουμε επεισόδια και τραυματισμούς σοβαρούς και του μαθητού. 
	8 Μαΐου 2001. Ένωση Προσωπικού Εφημερίδων Αστυνομικών. Αστυνομικοί στο κέντρο της Αθήνας γύμνωσαν δημόσια, συνέλαβαν, ξυλοκόπησαν, για να ενοχοποιήσουν δύο δημοσιογράφους. 
	24 Οκτωβρίου 2001. Θανάσιμος τραυματισμός τσιγγάνων. 
	21 Νοεμβρίου 2001. Θανάσιμος τραυματισμός Αλβανού. 
	28 Ιανουαρίου 2003. Καταγγελλόμενα ότι αστυνομικός γρονθοκόπησε δημοσιογράφο. 
	8-9 Οκτωβρίου 2003. Αστυνομικοί, πυροσβέστες και λιμενικοί εγκαλούνται για πράξεις βίας. 
	5 Δεκεμβρίου 2003. Θανάσιμος τραυματισμός νέου ονομαζομένου στην επαρχιακή οδό Ανωγείων κ.λπ.. Γνωστές υποθέσεις. 
	Αυτό είναι το μικρό ιστορικό στη συνέχεια της θέασης ή της μνήμης, που σας ζητώ να το έχετε όχι ως ελαφρυντικό δικό μου αλλά ως μέτρο κατανοήσεως. 
	Εγώ αγωνίζομαι και δεν βρίσκω κατανόηση από εσάς. Γιατί; Μήπως είμαι εγώ ή η πολιτική μας σε κάποια αιτιώδη σχέση προς τα συμβάντα στο Α.Τ. Ομόνοιας; 
	Αγωνίζομαι και σας είπα τι είπαν στη Γ.Α.Δ.Α. με το λόγο, με το παράδειγμα, με την τιμωρία, με τη νουθεσία και οι στρατηγοί και εγώ για μια καλύτερη Αστυνομία. 
      Σας παρακαλώ, εννοείστε αυτό το πνεύμα της προσπάθειας και μην είστε μονόπλευροι κομματικοί αντίδικοι! Δεν μας πάει! Η Αστυνομία και το θέμα της Αστυνομίας δεν συγχωρεί κομματικές αντιδικίες ή ακόμη περισσότερο μικροκομματικές σκοπιμότητες. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. 
      Προχωρούμε στη δεύτερη με αριθμό 677/19-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την απόφαση της Δημόσιας Επιχείρησης Αερίου Α.Ε. για χερσαία διέλευση του αγωγού φυσικού αερίου από την περιοχή των Μεγάρων κ.λπ..
      Η επίκαιρη ερώτηση του κ. Κοσιώνη έχει ως εξής: 
      «Η απόφαση της Δημόσιας Επιχείρησης Αερίου (Δ.Ε.Π.Α.) Α.Ε. για χερσαία διέλευση του αγωγού φυσικού αερίου από την περιοχή των Μεγάρων έχει προκαλέσει την έντονη αντίδραση των κατοίκων, των μαζικών φορέων, της Δημοτικής Αρχής κ.λπ.. Σύμφωνα με τις καταγγελίες τους, η χερσαία διέλευση του αγωγού δημιουργεί πλήθος προβλημάτων, καταστρέφει γεωργικές εκμεταλλεύσεις, υποβαθμίζει οικισμούς και την πόλη των Μεγάρων και υποθηκεύει γενικότερα το μέλλον της περιοχής. 
      Παρ’ ότι οι κάτοικοι και οι φορείς της περιοχής είχαν εκφράσει με κάθε τρόπο την έντονη αντίδρασή τους προβάλλοντας μάλιστα συγκεκριμένη πρόταση για διέλευση τμήματος του αγωγού υποθαλάσσια, η εταιρεία προχώρησε στο δικό της σχεδιασμό για χερσαία διέλευση του αγωγού. 
      Ερωτώνται οι κύριοι Υπουργοί: για ποιους λόγους η Δ.ΕΠ.Α. δεν αποδέχτηκε την πρόταση των κατοίκων και των φορέων της περιοχής των Μεγάρων για υποθαλάσσια διέλευση του αγωγού φυσικού αερίου, παίρνοντας υπ’ όψιν τα επιχειρήματά τους για τους λόγους που κάνουν αναγκαία αυτή τη λύση.» 
	Στην παραπάνω επίκαιρη ερώτηση θα απαντήσει ο Υφυπουργός Ανάπτυξης κ. Νεράντζης. 
	Κύριε Υπουργέ έχετε το λόγο.
	ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Υπάρχει ένα φιλόδοξο σχέδιο ταχύτερης, κατά το δυνατόν, ανάπτυξης του φυσικού αερίου στη χώρα. Αυτό το σχέδιο το υλοποιεί μια εταιρεία δημοσίου συμφέροντος, εποπτευόμενη από το Υπουργείο Ανάπτυξης. Είναι ο Δ.Ε.Σ.Φ.Α.. Ήδη έχει κατασκευαστεί μέχρι σήμερα ένας βασικός κορμός-δίκτυο, που περιλαμβάνει εννιακόσια πενήντα χιλιόμετρα σωλήνες, σε δεκατέσσερις νομούς της χώρας. 
      Για την κατασκευή αυτών των έργων, λαμβάνονται, πάντοτε, υπ’όψιν η ασφάλεια, η τεχνική αρτιότητα, η δυνατότητα συντήρησης αυτού του έργου, αξιοποιούνται δε και οι διεθνείς εμπειρίες και μάλιστα από χώρες, οι οποίες, εδώ και πολύ περισσότερο χρόνο, έχουν προσχωρήσει στο φυσικό αέριο και έχουν συντελέσει στη διάδοση της χρήσης του.
      Μας ρωτάτε γιατί δεν αποδεχθήκαμε το αίτημα μιας μερίδας κατοίκων της περιοχής, προκειμένου να γίνει ένα τμήμα του αγωγού υποθαλάσσιο. Οι λόγοι είναι κατ’ εξοχήν τεχνικοί. 
      Αγαπητέ κύριε συνάδελφε, εάν γινόταν υποθαλάσσιο αυτό το τμήμα, δεν θα δινόταν η δυνατότητα κατασκευής άμεσων παράπλευρων κλάδων τροφοδοσίας νέων δραστηριοτήτων κατά μήκος της διαδρομής.
      Δεύτερον, ένας υποθαλάσσιος αγωγός παρουσιάζει αυξημένες δυσκολίες ελέγχου και συντήρησης σε σχέση με ένα χερσαίο.
      Τρίτον και σπουδαιότερο, οι τεχνικές απαιτήσεις προσαρμογής του αγωγού στο ανάγλυφο έχει ως συνέπεια την απομάκρυνση από την ακτογραμμή σε μεγαλύτερα βάθη, προκειμένου να τηρηθούν οι προδιαγραφές αυτές. Αυτό, όμως, για την περίπτωση του κόλπου των Μεγάρων, σημαίνει προσέγγιση σε ζώνες εντόνως στρατιωτικών δραστηριοτήτων και αυξημένης επικινδυνότητας.
      Τέλος, οι προβληματικοί και οι ασταθείς γεωλογικοί σχηματισμοί ρηγμάτων με την παρουσία μεγάλων ρηξιγενών δομών και σεισμικών ρηγμάτων, καθιστούν την υποθαλάσσια όδευση εμφανώς υποδεέστερη της αντίστοιχης χερσαίας. 
      Αυτοί είναι οι τεχνικοί λόγοι, για τους οποίους δεν κατέστη δυνατόν, ούτε συμφέρον, να υιοθετηθεί η άποψη μερίδας των κατοίκων της περιοχής να γίνει υποθαλάσσιος αγωγός.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Ευχαριστώ, κυρία Πρόεδρε.
      Κύριε Υπουργέ, θέλω να σας κάνω μια ερώτηση πέρα απ’ αυτά που αναφέρει η επίκαιρη ερώτηση. Πήγατε να ρίξετε μια ματιά να δείτε τι έχει γίνει μέχρι τώρα;
      Εγώ πήγα και είδα και ανατρίχιασα από την περιβαλλοντική καταστροφή. Δεν θα ήταν άσκοπο, όχι λόγω της κατάθεσης της επίκαιρης ερώτησης αλλά λόγω των αντιδράσεων των κατοίκων, να πάτε να δείτε τι κάνει η Δ.ΕΠ.Α., η οποία δεν μπορεί να τα κάνει όλα σωστά.
      Επίσης, δεν είναι αντίθετη «μερίδα» των κατοίκων, κύριε Υπουργέ. Όλοι οι φορείς της περιοχής και οι κάτοικοι είναι αντίθετοι με τη διέλευση του αγωγού από εκείνο το σημείο που επέλεξε η Δ.ΕΠ.Α.. Ακόμη και η πολεοδομία της Νομαρχιακής Αυτοδιοίκησης είχε αντίθετη άποψη. Και είδαμε απάντηση της αρμόδιας υπηρεσίας του Υπουργείου σας που πιάνεται από μια λέξη: δόμηση. Κι αυτό για να δείξει ότι δεν μπορεί να γίνει έτσι όπως το ζητάει η πολεοδομία της Νομαρχιακής Αυτοδιοίκησης, αλλά όπως το θέλει η ίδια.
      Είναι μια περιοχή που πιέζεται από δυο πλευρές: εθνική οδός από την κάτω μερικά και καταστροφή των καλλιεργειών από την πάνω μεριά, που συμπιέζει ακόμη περισσότερο περιβαλλοντικά τους κατοίκους της περιοχής.
      Το ερώτημα είναι με τι κριτήρια επιλέχθηκε αυτή η λύση και δεν εμφανίστηκε άλλη εναλλακτική. 
      Κύριε Υπουργέ, έχετε εμπειρία σ’ αυτά τα πράγματα. Αν κοιτάξετε λιγάκι προς τα πίσω, όταν γινόντουσαν και στο παρελθόν και τώρα έργα για την «ανάπτυξη» της Ελλάδας ή μιας ευρύτερης περιοχής και οι κάτοικοι είχαν αντιδράσει, αποδείχθηκε εκ των υστέρων ότι οι κάτοικοι είχαν δίκιο. Και τα αρμόδια Υπουργεία, το κράτος, πολλές φορές σ’ αυτές τις περιπτώσεις όταν προτείνουν οι κάτοικοι ή οι αρμόδιοι φορείς μιας περιοχής άλλες εναλλακτικές λύσεις, αποδέχονται ότι η πρόταση είναι μεν σωστή, αλλά το κόστος είναι απαγορευτικό. Αυτό είναι το βασικό κριτήριο επομένως, κύριε Υπουργέ και όχι αυτό που είπατε πιο πάνω.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Όπως σας εξήγησα, οι λόγοι είναι αυστηρώς τεχνικοί. Θα αποτελούσε, άλλωστε παγκόσμια πρωτοτυπία να προσπαθήσουμε να κάνουμε υποθαλάσσιο αγωγό, για να συνδέσουμε δύο σημεία της ξηράς. Δεν υπάρχει παγκόσμιο προηγούμενο. 
      Με ρωτήσατε αν έχω πάει εκεί. Ευθύς ως δημιουργήθηκε το θέμα, συγκλήθηκε μεγάλη σύσκεψη στο Υπουργείο, μετείχαν οι Βουλευτές της περιοχής, ο νομάρχης κ.λπ.. Πήγαμε επί τόπου και τα είδαμε αυτά τα πράγματα. 
      Οι κάτοικοι προτείνουν τα οκτώ χιλιόμετρα από τα τριάντα να γίνουν υποθαλάσσια. Σας εξήγησα τους λόγους, όπως η ασφάλεια και η δυνατότητα συντήρησης που δεν μας επιτρέπουν να το κάνουμε αυτό. Σε όλο τον κόσμο η διέλευση τέτοιων αγωγών γίνεται από αγροτικές περιοχές και σε απόσταση δυόμισι χιλιομέτρων από τις αστικές. Αυτό τηρήθηκε. 
      Και αντισταθμιστικά οφέλη δόθηκαν και σε συνεννόηση με τη δημοτική αρχή βρισκόμαστε. Το έργο προχωρεί, είναι κορυφαίας σημασίας και είναι απαραίτητο για να πάει στην Πελοπόννησο το φυσικό αέριο. Μέχρι το 2011, πρέπει απαραιτήτως να αντικαταστήσουμε το λιγνίτη, με τον οποίο λειτουργεί η Μεγαλόπολη, με το φυσικό αέριο. Ήδη το έργο των Μεγάρων προχωρεί και αναμένεται να τελειώσει μέχρι το Νοέμβριο. Η βασική μας γραμμή πλεύσεως ήταν: Ασφάλεια, συντήρηση, περιβαλλοντική προστασία, λιγότερη όχληση ή δυνατόν εκμηδένιση της οχλήσεως στη γύρω περιοχή. Είναι πρακτική που ακολουθείται διεθνώς και από αυτήν δεν έχουμε αποστεί ούτε κατά κεραία. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
      Επίκαιρες ερωτήσεις δεύτερου κύκλου: 
      Η πρώτη η με αριθμό 674/19-6-2007 επίκαιρη ερώτηση του Πανελληνίου Σοσιαλιστικού Κινήματος κ. Αθανασίου Αλευρά προς τον Υπουργό Οικονομίας και Οικονομικών, σχετικά με τον αποκλεισμό των λογιστών-φοροτεχνικών από το Πρόγραμμα Παροχής Υπηρεσιών και Εμπορίου κ.λπ., διαγράφεται λόγω κωλύματος του κυρίου Υπουργού.
      Δεύτερη είναι η με αριθμό 680/19-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εσωτερικών, Δημόσιας Διοίκησης και Αποκέντρωσης και Δημόσιας Τάξης, σχετικά με την αντιμετώπιση του προβλήματος της διαφθοράς στη χώρα μας κ.λπ..
      Η επίκαιρη ερώτηση του κ. Κουβέλη σε περίληψη έχει ως εξής:
      «Η πρόσφατη έκθεση του Επιθεωρητή Δημόσιας Διοίκησης κατέδειξε ότι υπάρχει κωλυσιεργία στη λήψη αποφάσεων από τους φορείς άσκησης εξουσίας και ότι οι πρωταθλητές της διαφθοράς εντοπίζονται στο χώρο της υγείας και της πολεοδομίας.
      Παράλληλα, η ίδια έκθεση επισημαίνει παρατυπίες στην έκδοση τίτλων σπουδών, την εξαπάτηση των καταναλωτών, αύξηση των εγκλημάτων μίσους κατά των μεταναστών, αύξηση ληστειών όπου τα θύματα απειλήθηκαν με όπλα κ.λπ..
      Δεδομένο ότι η Κυβέρνηση κατά τους διακηρυκτικούς κυβερνητικούς προγραμματικούς της στόχους είχε προτάξει την πάταξη και τον περιορισμό της διαφθοράς, πράγμα το οποίο διαφαίνεται ότι όχι μόνο δεν κατάφερε να ελέγξει και περιορίσει, όπως διακήρυττε, αλλά αντίθετα από τα υπάρχοντα στοιχεία διαφαίνεται ότι η κατάσταση επιδεινώθηκε ακόμη περισσότερο:
      Ερωτώνται οι κύριοι Υπουργοί: 
      -Ποια είναι η θέση τους για το συγκεκριμένο θέμα και ποια είναι τα αίτια που δημιούργησαν την επιδείνωση και διεύρυνση του φαινομένου αυτού;
      -Ποιες συγκεκριμένες πολιτικές προτίθενται να προωθήσουν για την αντιμετώπιση του προβλήματος, ποιες από τις προτάσεις του Επιθεωρητή Δημόσιας Διοίκησης υιοθετούν και ποιος είναι ο τρόπος ανάδειξης αυτών καθώς και το χρονοδιάγραμμα εφαρμογής των»;
      Στην παραπάνω επίκαιρη ερώτηση θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος.
      Κύριε Υπουργέ έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε  συνάδελφε, ο αγώνας και ο πόλεμος κατά της διαφθοράς και της κακοδιοίκησης είναι αγώνας εις βάθος χρόνου. Εφαρμόζουμε μια στρατηγική σε αυτόν τον αγώνα πατάξεως της διαφθοράς και της κακοδιοίκησης, η οποία κινείται στους εξής άξονες: 
      Θωράκιση των ελεγκτικών μηχανισμών τόσο σε θεσμικό επίπεδο όσο και σε επίπεδο στελεχών και υποδομών.
      Εντατικοποίηση των ελέγχων, οι οποίοι γίνονται πλέον ουσιαστικοί και εξονυχιστικοί.
      Αξιοποίηση των εφαρμογών της ηλεκτρονικής διακυβέρνησης τόσο προς την κατεύθυνση της ενισχύσεως του Γενικού Επιθεωρητή Δημόσιας Διοίκησης και των ελεγκτικών σωμάτων από πλευράς ηλεκτρονικών υποδομών όσο και προς την κατεύθυνση του περιορισμού της άμεσης επαφής του πολίτη με τον υπάλληλο, η οποία αποτελεί προϋπόθεση για την εκδήλωση φαινομένων διαφθοράς.
      Επίσης, στον άξονα της καταπολέμησης της γραφειοκρατίας, απλούστευση και επιτάχυνση των διοικητικών διαδικασιών.
      Από την ώρα που αναλάβαμε τις ευθύνες διακυβέρνησης και τις ευθύνες του Υπουργείου, στο οποίο έχω την τιμή να μετέχω ως Υφυπουργός, λάβαμε τριάντα θεσμικά μέτρα πάνω στους τέσσερις άξονες που προανέφερα.
      Με το άρθρο 18 του ν.3260/2004 προβλέφθηκε ότι ο ειδικός γραμματέας και τα μέλη του Σώματος Ελεγκτών Επιθεωρητών Δημόσιας Διοίκησης δεν ενάγονται, δεν διώκονται, δεν εξετάζονται για γνώμη που διατυπώνουν κατά την άσκηση των καθηκόντων τους, με ορισμένους περιορισμούς. Αυτή δε η προστασία επεκτάθηκε και στους ειδικούς επιθεωρητές του ίδιου Σώματος και μάλιστα αναδρομικά, από τότε που έγινε ο θεσμός του Γενικού Επιθεωρητή, από το 2002.
      Στο πλαίσιο των ελέγχων με το ν. 3345/2005, στο πλαίσιο δηλαδή των ελέγχων και των επιθεωρήσεων που διενεργεί ο Γενικός Επιθεωρητής ή κατ’ εντολήν του το Σώμα Επιθεωρητών Ελεγκτών Δημόσιας Διοίκησης, κατέστη δυνατή η άρση του τραπεζικού, φορολογικού και χρηματιστηριακού απορρήτου. Αυτό στην πράξη απεδείχθη πολύ πρακτικό και αποτελεσματικό.
      Επίσης, με τον ίδιο νόμο που προανέφερα ο Γενικός Επιθεωρητής μπορεί να ζητήσει από το δημόσιο ή τους δημόσιους φορείς με υποχρέωση συμμόρφωσής τους να παρίστανται κατά την προδικασία και επ’ ακροατηρίω οι δημόσιοι φορείς ως πολιτικώς ενάγοντες κατά των υπαλλήλων τους, οι οποίοι εγκαλούνται και των οποίων οι υποθέσεις εκδικάζονται, να ασκούν υπό την ιδιότητα του πολιτικώς ενάγοντος ένδικα μέσα κατ’ αποφάσεων ή βουλευμάτων, να ζητούν από τον αρμόδιο εισαγγελέα υπό την ιδιότητα του πολιτικώς ενάγοντος να ασκήσει ένδικα μέσα κατά βουλευμάτων ή αποφάσεων και να επισπεύδουν την ποινική διαδικασία. Διότι, όταν ήταν διάδικος το δημόσιο, όλα λειτουργούσαν εν αγνοία αυτών. 
      Επίσης, δώσαμε στο Γενικό Επιθεωρητή τη δυνατότητα να προωθεί επιστημονικές έρευνες σε εκπαιδευτικά σεμινάρια, σε συνέδρια με τάξεις ειδικών επιστημόνων και να απευθύνεται και σε ερευνητικά κέντρα για να έχει τεχνική υποστήριξη. Δεν θέλουμε οι θεσμοί να είναι στα χαρτιά. Μεριμνήσαμε για τη στελέχωσή τους, πάντοτε κατόπιν αιτήσεώς τους και σύμφωνα με τις ελλείψεις τους και τις επιθυμίες τους. Οι ειδικοί επιθεωρητές του Σώματος Επιθεωρητών Ελεγκτών έχουν γίνει από τέσσερις δέκα. Αυξήθηκε επίσης κατά 32% και το υπόλοιπο ανθρώπινο δυναμικό του Σώματος. Αυτό σημαίνει αύξηση του προσωπικού κατά 50%.
      Ιδρύσαμε δύο περιφερειακά γραφεία του Σώματος Επιθεωρητών Ελεγκτών -ένα στο Ρέθυμνο κι ένα στην Πάτρα- για να είναι οι ελεγκτικοί μηχανισμοί εγγύτερα στις περιφερειακές και τοπικές υπηρεσίες και κοινωνίες. Επίσης, δώσαμε τη δυνατότητα οι υπάλληλοι των δικαστηρίων και των εισαγγελιών να αποσπώνται στο Σώμα Επιθεωρητών Ελεγκτών Δημόσιας Διοίκησης, διότι διαθέτουν μεγάλη εμπειρία γύρω από ανακρίσεις, προανακρίσεις και γενικά ποινικές διαδικασίες. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Ανδρεουλάκο, θα τα συμπληρώσετε και στη δευτερολογία σας. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ενισχύσαμε την ηλεκτρονική υποδομή του Γενικού Επιθεωρητή Δημόσιας Διοίκησης. Όλα τα Σώματα συνδέθηκαν με την ηλεκτρονική βάση του Γενικού Επιθεωρητού, για να έχει αυτός εποπτεία σε όλους τους τομείς. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υφυπουργέ, παρακαλώ, ολοκληρώστε. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επίσης, διπλασιάστηκαν οι έλεγχοι, κύριε Κουβέλη, και ιδρύσαμε από την πρώτη στιγμή που πήγαμε στο Υπουργείο, από τον Αύγουστο του 2004, δεύτερο Τμήμα στο Δευτεροβάθμιο Πειθαρχικό Συμβούλιο, για να εκδικάζονται γρήγορα οι πειθαρχικές υποθέσεις. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Ανδρεουλάκο, θα επανέλθετε στη δευτερολογία σας. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κλείνω, κυρία Πρόεδρε.
      Είναι γεγονός ότι όλα αυτά τα μέτρα που λάβαμε ενίσχυσαν το αίσθημα των πολιτών ότι υπάρχουν ελεγκτικοί μηχανισμοί, αξιόπιστοι και αποτελεσματικοί. Γι’ αυτό και τριπλασιάστηκαν οι καταγγελίες. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Ανδρεουλάκο. Τελείωσε ο χρόνος σας. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο τριπλασιασμός των καταγγελιών, κύριε Κουβέλη, δεν σημαίνει ότι αυξήθηκε η διαφθορά.
      ΠΡΟΕΔΡΟΣ (Άννα Μπενάκη-Ψαρούδα): Κύριε Ανδρεουλάκο, με ακούτε, σας παρακαλώ; 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σημαίνει ότι οι πολίτες πλέον καταγγέλλουν. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Ανδρεουλάκο, σας παρακαλώ! Υπάρχει χρόνος. Σας παρακαλώ πολύ! 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αλλού τον αφήνετε και παραβιάζεται. 
      ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, κανένας δεν τον παραβίασε τόσο το χρόνο. 
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρία Πρόεδρε, επιτρέψτε μου παρενθετικά να πω ότι τίθεται, όπως αντιλαμβάνεστε, ζήτημα αλλαγής του Κανονισμού της Βουλής για τη διεύρυνση των χρονικών ορίων του ερωτώντος και του ερωτωμένου.
      Κύριε Υπουργέ, παρά τα όσα είπατε ότι κάνατε, η διαφθορά και η αδιαφάνεια στη χώρα μας εξακολουθούν να είναι παρούσες. Η έκθεση της Διεθνούς Διαφάνειας, που δόθηκε λίγες ημέρες πριν στη δημοσιότητα και αφού έλαβε υπ’όψιν τέσσερις άλλες εκθέσεις ανεξαρτήτων αρχών, μας λέει ότι η χώρα μας είναι η δεύτερη πιο διεφθαρμένη χώρα στην Ευρωπαϊκή Ένωση μετά την Πολωνία και πεντηκοστή τέταρτη σε σύνολο εκατόν εξήντα τριών χωρών. Σ’ αυτήν τη διαφθορά πρωταγωνιστούν τα νοσοκομεία, οι εφορίες, οι πολεοδομίες. Η «ταρίφα» για το φακελάκι και το λεγόμενο «γρηγορόσημο» αρχίζει από 300 ευρώ και πολλές φορές ξεπερνάει τα 3.000 ευρώ. 
      Ο ίδιος ο Γενικός Επιθεωρητής Δημόσιας Διοίκησης, με την επίσης πρόσφατη έκθεσή του, συνεχίζει να διαπιστώνει ότι έχουμε ένταση στην άναρχη δόμηση στα νησιά. Έχουμε περισσότερα από τριακόσιες χιλιάδες αυθαίρετα μόνο στην Αττική και χρονοβόρες διαδικασίες, που οδηγούν επί τέσσερα χρόνια αρμόδιες υπηρεσίες και επιτροπές να ανταλλάσουν έγγραφα και να συνεδριάζουν για την κατεδάφιση ενός κτίσματος δύο τετραγωνικών –είναι χαρακτηριστικό το παράδειγμα. Βεβαίως όλα αυτά αποτελούν τις πληγές που προκαλεί η κακοδιοίκηση στο δημόσιο και αναφέρονται αυτά τα στοιχεία με ένα πολύ εμπεριστατωμένο τρόπο στην έκθεση. Δυσλειτουργία, κατά συνέπεια, σύνθετη δομή στη Δημόσια Διοίκηση και πολυνομία. Η πολυνομία γνωρίζετε πάρα πολύ καλά ότι είναι το κατ’ εξοχήν πρόσφορο έδαφος για την ανάπτυξη αδιαφάνειαςαλλά και χρηματισμού. 
      Όλα αυτά δεν έχουν αντιμετωπιστεί. Εγώ γνωρίζω αυτά τα μέτρα που προωθήσατε, διότι τυχαίνει να παρακολουθώ εκ καθήκοντος τη λειτουργία του Υπουργείου Εσωτερικών, Δημόσιας Διοίκησης και Αποκέντρωσης. Αλλά ποια είναι τα αποτελέσματα; Αντί να έχουμε μείωση της διαφθοράς, έχουμε αύξηση, έχουμε ένταση των φαινομένων αδιαφάνειας και διαφθοράς. Αυτό σημαίνει ότι διατηρείται η δυσλειτουργική δομή, η πολυνομία και όλα αυτά τα οποία συνθέτουν –επαναλαμβάνω- ένα πλέγμα μέσα στο οποίο αναπτύσσεται η αδιαφάνεια και προωθείται ο χρηματισμός και η διαφθορά.
      Κύριε Υπουργέ, ολοκληρώνοντας –δεν θα κάνω χρήση άλλου χρόνου, κυρία Πρόεδρε- θα πω ότι η διαφθορά νομίζω ότι είναι κοινός τόπος. Τραυματίζει την κοινωνική συνοχή. Την τραυματίζει απαράδεκτα και καθιστά και αναποτελεσματική την όποια διαδικασία για την ευρυθμία και την ανάπτυξη αυτού του τόπου. Και εβραδύνατε. Δεν πήρατε τα μέτρα που έπρεπε.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ο κύριος Υφυπουργός έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το φαινόμενο δεν εξαλείφεται από τη μία μέρα στην άλλη. Είστε έμπειρος δικηγόρος και έμπειρος πολιτικός. Το θέμα είναι ότι εμείς κινούμαστε σε άξονες, τους οποίους προανέφερα. Δεν είχα το χρόνο να αναφέρω και τι άλλο έχουμε κάνει σε θεσμικό επίπεδο και στην εντατικοποίηση των ελέγχων. Έχουμε εντατικοποίηση των ελέγχων. Το έχει πλέον εμπεδώσει ο πολίτης και καταγγέλλει. 
      Ξέρετε, ποιο ήταν το πρόβλημά μας, κύριε Κουβέλη; Δεν κατήγγειλε ο πολίτης. Δεν υπάρχει τηλεφώνημα ή φαξ ή e-mail για θέμα δημόσιας διοίκησης, για το οποίο να μην επιλαμβάνομαι αυτοπροσώπως. Όμως, οι καταγγελίες είναι ελάχιστες. Τα τελευταία τρία χρόνια τριπλασιάστηκαν οι καταγγελίες. Αυτό δεν σημαίνει ότι τώρα αυξήθηκε η διαφθορά. Όχι! Τώρα οι πολίτες τη βγάζουν στην επιφάνεια. Αυτό είναι. Και αυτό είναι επίτευγμα δικό μας, διότι χωρίς τη συνεργασία του πολίτη, δεν μπορούμε να δώσουμε επιτυχώς τη μάχη κατά της διαφθοράς και της κακοδιοίκησης. 
      Υπήρξαν καταδίκες για τη διασπάθιση και την ιδιοποίηση του δημοσίου χρήματος από εκπαιδευτικούς λειτουργούς, πανεπιστημιακούς στο Πάντειο. Είδατε ότι διερευνάτε το παραδικαστικό. Εκατό δικαστές, δικηγόροι κ.λπ. παραπέμπονται για θέματα διαφθοράς στο χώρο της δικαιοσύνης. Καθιερώσαμε γραμμή. Το «1564» λειτουργεί είκοσι τέσσερις ώρες το εικοσιτετράωρο, επτά ημέρες την εβδομάδα και γίνονται καταγγελίες τέτοιων φαινομένων στο Σώμα Ελεγκτών Επιθεωρητών Δημόσιας Διοίκησης.
      Επίσης, έχουμε την ηλεκτρονική διακυβέρνηση με τα Κ.Ε.Π., τα οποία αναβαθμίσαμε. Χίλιες είκοσι τέσσερις πιστοποιημένες διαδικασίες έχουν μπει στα ΚΕΠ και υπάρχει οκτώ φορές επάνω πολλαπλασιασμός των υποθέσεων. Από 423.000 το 2003, φθάσαμε πέρυσι τα 3.126.000 και φέτος θα περάσουμε τα 3,5 εκατομμύρια. Οι δε πολίτες που επισκέφθηκαν τα Κ.Ε.Π. για συναλλαγές το 2003 από τριακόσιες είκοσι τρεις χιλιάδες, έφθασαν πέρυσι το ένα εκατομμύριο εννιακόσιες είκοσι χιλιάδες και φέτος θα φτάσουν δύο εκατομμύρια τετρακόσιες πενήντα χιλιάδες, σύμφωνα με την κίνηση μέχρι χθες. 
      Αυτό τι σημαίνει; Δεν έρχεται σε επαφή ο πολίτης με αυτόν που βάζει την υπογραφή, γιατί αυτή η επαφή οδηγεί σε φαινόμενα συναλλαγής.
Κάνουμε μία μάχη και θέλουμε τη συμπαράστασή σας. Δεν καλύπτουμε κανέναν. 
      Με το νέο Δημοσιοϋπαλληλικό Κώδικα για πρώτη φορά, κύριε Κουβέλη, ο Υπουργός Εσωτερικών, Δημόσιας Διοίκησης και Αποκέντρωσης έχει πλέον πειθαρχική δικαιοδοσία πέραν των τειχών του Υπουργείου Προεδρίας σε όλο το εύρος της Δημόσιας Διοίκησης για σοβαρές πειθαρχικές παραβάσεις: Για ανάρμοστη συμπεριφορά, σύνηθες φαινόμενο, για μη έγκαιρη εξυπηρέτηση του πολίτη, για μη συνεργασία των υπαλλήλων των κρατικών υπηρεσιών με τα Κ.Ε.Π.. Οι κρατικοί λειτουργοί δεν αναγνώριζαν τα Κ.Ε.Π. –το ξέρετε;- γιατί ήθελαν να πηγαίνει ο πολίτης στο γκισέ του υπαλλήλου που βάζει την υπογραφή. Εμείς δεν θέλουμε να πηγαίνει ο πολίτης στο γκισέ του υπαλλήλου, θέλουμε να διαμεσολαβεί το Κ.Ε.Π., γιατί αυτό περιορίζει τη διαφθορά. 
	Επίσης καθιερώσαμε το αδίκημα και έχουμε πειθαρχική δικαιοδοσία για όποιους δεν εφαρμόζουν αντιγραφειοκρατικές πολιτικές. Εντάξαμε διακόσια έντεκα πιστοποιητικά στην αυτεπάγγελτη αναζήτηση. Μετακυλίουμε το διοικητικό βάρος από τις «πλάτες» του πολίτη στις δημόσιες υπηρεσίες. Χρειάζεται μια δημόσια υπηρεσία, για να διοριστεί κάποιος, αντίγραφο ποινικού μητρώου, πιστοποιητικό γέννησης κ.α; Θα τα αναζητήσει μόνη της με ένα φαξ σήμερα και με ένα e-mail αύριο. Αυτές τις ρυθμίσεις οι δημόσιες υπηρεσίες δεν τις εφαρμόζουν. Για πρώτη φορά τώρα με το νέο Δημοσιοϋπαλληλικό Κώδικα θα μπορούμε να το κάνουμε και ήδη «τρέχω» τρεις πειθαρχικές διώξεις για να αλλάξει το τοπίο στη Δημόσια Διοίκηση. 
	Θέλει μεγάλη προσπάθεια. Πρέπει να εκριζώσουμε νοοτροπίες. Δεν είναι μόνο το να φτιάξεις καινούργιους νόμους, είναι να εκριζώσεις κυρίως τις νοοτροπίες, διότι έχει αποδειχθεί ότι η νοοτροπία είναι ισχυρότερη του νόμου. Αυτήν την προσπάθεια κάνουμε και φέρνουμε αποτελέσματα.
	ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο Υφυπουργό.
	Ολοκληρώθηκε η συζήτηση των επίκαιρων ερωτήσεων.
	ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
	Θα συζητηθεί η υπ’ αριθμ. 78/35/8-6-2007 επίκαιρη επερώτηση πενήντα τεσσάρων Βουλευτών του ΠΑ.ΣΟ.Κ., των κ.κ. Κωνσταντίνου Ρόβλια, Θεοχάρη Τσιόκα, Ανδρέα Μακρυπίδη, Αλέξανδρου Ακριβάκη, Δημητρίου (Μίμη) Ανδρουλάκη, Παναγιώτη Αντωνακόπουλου, Γεώργιου Ανωμερίτη, Γεράσιμου Αρσένη, Χρήστου Βερελή, Μιλτιάδη Βέρρα, Κωνσταντίνου Βρεττού, Κωνσταντίνου Γείτονα, Δημητρίου Γεωργακόπουλου, Λεωνίδα Γρηγοράκου, Μαρίας Δαμανάκη, Ιωάννη Διαμαντίδη, Ροδούλας Ζήση, Πέτρου Κατσιλιέρη, Θεόδωρου Κολιοπάνου, Δημητρίου Κουσελά, Ιωάννη Κουτσούκου, Δημητρίου Λιντζέρη, Ανδρέα Λοβέρδου, Λάζαρου Λωτίδη, Ιωάννη Μαγκριώτη, Ιωάννη Μανιάτη, Στυλιανού Ματζαπετάκη, Αριστείδη Μουσιώνη, Σταύρου Μπένου, Έκτορα Νασιώκα, Αθανασίου Παπαγεωργίου, Γεωργίου Παπαγεωργίου, Ευάγγελου Παπαχρήστου, Αικατερίνη Περλεπέ- Σηφουνάκη, Δημητρίου Πιπεργιά, Χρήστου Πρωτόπαπα, Αναστασίας –Συλβάνας Ράπτη, Νικολάου Σαλαγιάννη, Αναστασίου Σιδηρόπουλου, Εμμανουήλ Σκουλάκη, Κωνσταντίνου Σπηλιόπουλου, Εμμανουήλ Στρατάκη, Στέφανου Τζουμάκα, Ιωάννη Τσακλίδη, Αθανασίου Τσούρα, Εμμανουήλ Φραγκιαδουλάκη, Απόστολου Φωτιάδη, Χρήστου Χάιδου, Νικόλαου Χριστοδουλάκη, Παρασκευής (Εύης) Χριστοφιλοπούλου, Αναστασίου Χωρέμη, Γεώργιου Φλωρίδη, Μιλτιάδη Παπαϊωάννου και Βάσως Παπανδρέου προς τους Υπουργούς Οικονομίας και Οικονομικών και Μεταφορών και Επικοινωνιών, σχετικά με τον Ο.Τ.Ε..
	Στη συζήτηση αυτή έχει οριστεί ως κοινοβουλευτικός εκπρόσωπος από το Γενικό Γραμματέα της Κοινοβουλευτικής Ομάδας της Νέας Δημοκρατίας ο κ. Κωνσταντίνος Τασούλας. Από το Κομμουνιστικό Κόμμα Ελλάδας και συγκεκριμένα από τον κ. Κολοζώφ έχει οριστεί ως Κοινοβουλευτικός Εκπρόσωπος του Κ.Κ.Ε. η Βουλευτής κ. Ελπίδα Παντελάκη.
	Το λόγο έχει ο πρώτος επερωτών κ. Ρόβλιας.
	ΜΙΛΤΙΑΔΗΣ ΠΑΠΑΪΩΑΝΝΟΥ: Έφυγε ο Υπουργός, κυρία Πρόεδρε.
	ΠΡΟΕΔΡΟΣ (Άννα Μπενάκη-Ψαρούδα): Είναι εδώ ο κ. Υπουργός.
	ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε…
	ΠΡΟΕΔΡΟΣ (Άννα Μπενάκη-Ψαρούδα): Τι πάθατε, κύριε Παπαϊωάννου; Εδώ είναι ο Υπουργός, βγήκε για μία στιγμή έξω.
	Ορίστε, κύριε Ρόβλια, έχετε το λόγο.
	ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κυρία Πρόεδρε.
	Κύριε Υπουργέ, πρώτα-πρώτα θέλω να σας συγχαρώ για τη χθεσινή απόφαση της Κυβέρνησής σας για παράταση της θητείας του κ. Βουρλούμη. Ο κομματικός διοικητής θα συνεχίσει να ηγείται του Ο.Τ.Ε.. Να τον χαίρεστε.
	Συγχαρητήρια, επίσης, γιατί του αυξήσατε το μισθό στη χθεσινή γενική συνέλευση κατά 70%. Από 15.000 ευρώ καθαρά το μήνα, τώρα ο κομματικός διοικητής του Ο.Τ.Ε. θα εισπράττει «σεμνά και ταπεινά» 25.000 ευρώ το μήνα καθαρά, εκτός από τα πριμ, τα μπόνους και τα έκτακτα. Επίσης του εγκρίνατε και 100.000 μπόνους για το 2006. Έτσι οι συνολικές μικτές αποδοχές του κ. Βουρλούμη θα υπερβαίνουν τα 700.000 ευρώ το χρόνο. 
	(Στο σημείο αυτό την Προεδρική Έδρα καταλαμβάνει ο  Ε΄ Αντιπρόεδρος της Βουλής κ.  ΠΑΝΑΓΙΩΤΗΣ ΚΟΣΙΩΝΗΣ)
	Αυτές οι αποφάσεις είναι απαράδεκτες, είναι κοινωνικά ανάλγητες και αποτελούν πρόκληση για τον εργαζόμενο και ακόμα μεγαλύτερη πρόκληση για τον άνεργο νέο. 
	Θυμόμαστε όλοι ότι δίνατε ψευδείς προεκλογικές υποσχέσεις ότι θα μειώνατε τις αποδοχές των επικεφαλής των Δ.Ε.Κ.Ο.. Θυμάται πολύ καλά ο ελληνικός λαός τι λέγατε τότε και τι κάνετε τώρα. 
	Βέβαια δεν φαίνεται να σας απασχόλησε καθόλου το γεγονός ότι πριν από λίγες μέρες ασκήθηκε ποινική δίωξη εναντίον του κ. Βουρλούμη για απιστία σε βάρος του Ο.Τ.Ε. σε βαθμό κακουργήματος. Το γνωρίζει άραγε αυτό το Χρηματιστήριο της Νέας Υόρκης; Δεν τίθεται τουλάχιστον θέμα πολιτικής και ηθικής τάξης; Δεν είχατε άλλο να κάνει τις δουλειές της Κυβέρνησης στον Ο.Τ.Ε. που να μην έχει τουλάχιστον ποινικές εκκρεμότητες και μάλιστα κακουργηματικού χαρακτήρα; 
      Συγχαρητήρια που παρατείνατε τη θητεία αυτού του ανθρώπου, παρά το γεγονός ότι επί των ημερών του ο Ο.Τ.Ε. έχει πρόστιμα, από την Εθνική Επιτροπή Τηλεπικοινωνιών και Ταχυδρομείων, ύψους 11,7 εκατομμυρίων ευρώ. Συγχαρητήρια που παρατείνατε τη θητεία αυτού του ανθρώπου που ελάχιστα ενδιαφέρεται για τη διασφάλιση του απορρήτου των επικοινωνιών. Όλα αυτά θα τα πούμε αναλυτικά στη συνέχεια. Τώρα όμως, θέλω να σας τονίσω ότι με την εκ νέου επιλογή του ταυτίζεστε απόλυτα μαζί του και αναλαμβάνετε στο ακέραιο την πολιτική ευθύνη για όλες τις πράξεις και παραλείψεις του.
      Κυρίες και κύριοι συνάδελφοι, τα όσα συμβαίνουν στον Ο.Τ.Ε. αυτήν την τριετία, πραγματικά δεν έχουν προηγούμενο. Η ζημιά που γίνεται καθημερινά στον Ο.Τ.Ε. από την κομματικά εγκάθετη διοίκηση του κ. Βουρλούμη, είναι τεράστια. Δεν υπερβάλλω. Απλώς περιγράφω την πραγματικότητα. Ο Ο.Τ.Ε. απαξιώνεται καθημερινά υπό τη διοίκηση ενός άσχετου με τις τηλεπικοινωνίες και ξεπερασμένου, λόγω ηλικίας, κομματικού στελέχους. Απαξιώνεται ο Ο.Τ.Ε. χωρίς πολιτική και χωρίς σχέδιο, βυθισμένος στα σκάνδαλα, στην αδιαφάνεια, στην τεχνολογική υστέρηση, στην προχειρότητα, στην ανευθυνότητα, στην ανεπάρκεια και στις συγκρούσεις εσωκομματικών φατριών. 
      Βάλατε τον Ο.Τ.Ε. στη βιτρίνα για ξεπούλημα, αλλά όπως τον καταντήσατε ουδείς ενδιαφέρεται να τον αγοράσει. Ο εκλεκτός σας, κ. Βουρλούμης, απέτυχε, ευτυχώς, να υλοποιήσει τη θλιβερότερη ίσως των ιδιωτικοποιήσεων που σχεδιάζατε. Αυτό που δεν κατάλαβε ούτε αυτός ούτε η Κυβέρνησή σας όμως, είναι ότι ο Ο.Τ.Ε. δεν είναι και δεν επιτρέπεται να μετατραπεί σε τραπεζικό ή χρηματιστηριακό ίδρυμα. Ο Ο.Τ.Ε. πρέπει να είναι ένας οργανισμός με τεχνολογία αιχμής, η ατμομηχανή των ηλεκτρονικών επικοινωνιών στη χώρα μας, ανταγωνιστικός στο νέο περιβάλλον και με βασικό στόχο την εξυπηρέτηση του πολίτη με φθηνές τιμές και ποιοτικές υπηρεσίες. Αυτά όμως, φοβάμαι ότι είναι λεπτομέρειες για τη Νέα Δημοκρατία.
      Αντί γι’ αυτά ακούστε πού καταντήσατε τον Ο.Τ.Ε.: Πρώτα-πρώτα διαλύετε τον όμιλο με την ανερμάτιστη τακτική σας για τις θυγατρικές εταιρείες. Δεν ξέρετε τι κάνετε και φοβάμαι ότι δεν ξέρετε ούτε τι πρέπει να κάνετε. 
      Περιμένω, κύριε Υπουργέ, να μας απαντήσετε εάν και γιατί σκοπεύετε να πουλήσετε την «INFOTE», εάν και γιατί σκοπεύετε να προχωρήσετε σε απορρόφηση της  «OTENET» από τον Ο.Τ.Ε.. Τι θα κάνετε με την «COSMOTE»; Πολύ κρίσιμο ερώτημα. Τι θα κάνετε με το ναυάγιο της «ROM-TELECOM»; Εάν και γιατί θέλετε να ενισχύσετε την «OTEGLOBE». Περιμένουμε να μας απαντήσετε συγκεκριμένα. 
      Οι κινήσεις αυτές δεν είναι επιχειρηματικές κινήσεις που δεν σας αφορούν και δεν μας αφορούν. Είναι πολιτικές κινήσεις, διότι αφορούν έναν όμιλο στρατηγικής σημασίας, τον οποίο ελέγχει το ελληνικό δημόσιο.
      Επειδή ακριβώς δεν έχετε καμμία πολιτική στις τηλεπικοινωνίες, η Εθνική Επιτροπή Τηλεπικοινωνιών και Ταχυδρομείων επιβάλλει συνεχώς πρόστιμα στον Ο.Τ.Ε. Η Ε.Ε.Τ.Τ. έχει επιβάλλει την τελευταία τριετία στον Ο.Τ.Ε. πρόστιμα ύψους 11,7 εκατομμυρίων ευρώ και ο Ο.Τ.Ε. έχει αφήσει απλήρωτα τα 9,2 εκατομμύρια ευρώ εξ αυτών. Δηλαδή, έχει αφήσει απλήρωτο το 79%. Την ίδια ώρα τα πρόστιμα που έχουν επιβληθεί στις άλλες εταιρείες του κλάδου έχουν πληρωθεί σε ποσοστό 94%. Λογικά δύο τινά συμβαίνουν: Ή ο Ο.Τ.Ε. είναι μεγαλοπαραβάτης του δικαίου των τηλεπικοινωνιών και ταυτόχρονα μεγαλοοφειλέτης του ελληνικού δημοσίου ή η Ε.Ε.Τ.Τ. κακώς του επέβαλε τα πρόστιμα. Τρίτη εκδοχή δεν υπάρχει. Και στη μία περίπτωση όμως και στην άλλη η πολιτική ευθύνη ανήκει εξ ολοκλήρου στην Κυβέρνηση που διορίζει τόσο τη διοίκηση του Ο.Τ.Ε. όσο και τη διοίκηση της Ε.Ε.Τ.Τ. για να πειραματίζονται στις πλάτες μας.
      Ας δούμε όμως και το κοινωνικό πρόσωπο του Ο.Τ.Ε. της Νέας Δημοκρατίας και του κ. Βουρλούμη. Παρουσιάζει εξαιρετικό ενδιαφέρον. 
      Πρώτον, προτίθεται ο κ. Βουρλούμης να κλείσει εκατόν πενήντα τουλάχιστον υποκαταστήματα σε όλη τη χώρα, σε νησιά και σε ακριτικές περιοχές. Οι κάτοικοι των περιοχών αυτών δεν θα έχουν πλέον ούτε άμεση, ούτε γρήγορη εξυπηρέτηση. 
      Δεύτερον, ο Ο.Τ.Ε. ταλαιπωρεί τους συνδρομητές και τους παλαιότερους και τους νέους. Γυρίσατε τον Ο.Τ.Ε. στην εποχή που έβαζες μέσον για να πάρεις τηλέφωνο. 
      Ακούστε τα κατορθώματα του Ο.Τ.Ε. και του κ. Βουρλούμη: Αναμονή είκοσι ημερών, κατά μέσο όρο, για νέα σύνδεση. Αναμονή είκοσι ημερών, κατά μέσο όρο, για επισκευή βλάβης. Στα νησιά εκκρεμούν βλάβες για μήνες. Αναμονή πολλών μηνών για ευρυζωνικές συνδέσεις. Για παράδειγμα, εννέα μήνες αναμονής στην Κέρκυρα, επτά μήνες στα Δωδεκάνησα, τρεις μήνες στον Ασπρόπυργο. Στις 12 Ιουνίου 2007, δηλαδή πριν από μία εβδομάδα περίπου, στην Αττική εκκρεμούσαν έντεκα χιλιάδες τριακόσιες πενήντα νέες συνδέσεις. Ζητούν τηλέφωνο έντεκα χιλιάδες τριακόσια πενήντα έξι πρόσωπα και δεν μπορούν να το έχουν.
      Οι τρεις χιλιάδες είκοσι τέσσερις είναι ανέφικτες, ελλείψει δικτύου. Την ίδια ημερομηνία, 12 Ιουνίου 2007 εκκρεμούσε η αποκατάσταση στην Αττική τρεις χιλιάδες εξήντα έξι βλαβών και εκκρεμούσαν δύο χιλιάδες τετρακόσιες τριάντα εννέα συνδέσεις ADSL. Μιλάμε για πλήρη αποδιοργάνωση του τεχνικού τομέα του Ο.Τ.Ε. 
      Τρίτον, οι τιμές που πληρώνει ο Έλληνας καταναλωτής είναι από τις ακριβότερες της Ευρώπης τόσο στη σταθερή τηλεφωνία όσο και στις διεθνείς κλήσεις και επίσης στις κλήσεις από σταθερό προς κινητό τηλέφωνο. Υψηλές είναι και οι τιμές της κινητής τηλεφωνίας. Και βεβαίως, η Ελλάδα έχει τις ακριβότερες τιμές της Ευρώπης των δεκαπέντε στις υπηρεσίες ευρυζωνικής πρόσβασης με πολύ μεγάλη διαφορά από τη δεύτερη Ισπανία.
      Τέταρτον, η ποιότητα των υπηρεσιών είναι εξαιρετικά χαμηλή. Χαρακτηριστικό παράδειγμα αποτελούν οι πραγματικές ταχύτητες των ευρυζωνικών συνδέσεων, οι οποίες είναι μισές και πιο κάτω από τις μισές από τις ονομαστικές που πουλάει ο Ο.Τ.Ε. Οι συνδρομητές των ευρυζωνικών υπηρεσιών ταλαιπωρούνται αντί να εξυπηρετούνται.
       Αυτός είναι ο κοινωνικός Ο.Τ.Ε. του κ. Βουρλούμη. Αυτός είναι ο κοινωνικός Ο.Τ.Ε. της Νέας Δημοκρατίας. Αποτέλεσμα; Ο Ο.Τ.Ε. έχει χάσει μέχρι σήμερα πάνω από εβδομήντα χιλιάδες συνδρομητές και ο αριθμός υπολογίζεται ότι θα ξεπεράσει τις διακόσιες χιλιάδες μέχρι το τέλος του χρόνου. Είναι προφανές ότι ο Ο.Τ.Ε., με ευθύνη της διοίκησης του και της Κυβέρνησης, έχει ανοίξει μέτωπο με την κοινωνία. 
      Όμως, δεν έχει ανοίξει μέτωπο μόνο με την κοινωνία. Ο κ. Βουρλούμης μάλλον έχει ανοίξει μέτωπο με όλους.  Η αλαζονεία περισσεύει. Η περιφρόνηση σε πρόσωπα και θεσμούς είναι μόνιμη. Γιατί μη μου πείτε ότι δεν είναι αλαζονεία και περιφρόνηση στους θεσμούς η συμπεριφορά του κ. Βουρλούμη προς τους εργαζόμενους τους οποίους διώκει ποινικά, προς την Εθνική Επιτροπή Τηλεπικοινωνιών και Ταχυδρομείων στην οποία συνεχώς επιτίθεται, προς την Αρχή Διασφάλισης του Απορρήτου των Τηλεπικοινωνιών σε γραπτό ερώτημα της οποίας απαντά μετά από τεσσερισήμισι μήνες και προς τον Υπουργό Μεταφορών και Επικοινωνιών στον οποίο διαμηνύει ότι δεν δέχεται προϊσταμένους. 
      Αξίζει να θυμηθούμε την ανταλλαγή φιλοφρονήσεων μεταξύ του κ. Βουρλούμη του Ο.Τ.Ε. και του κ. Αλεξανδρίδη της Εθνικής Επιτροπής Τηλεπικοινωνιών και Ταχυδρομείων. Ο κ. Βουρλούμης, που τον διόρισε η Κυβέρνηση, κατηγορεί την Ε.Ε.Τ.Τ., τα μέλη της οποίας επίσης διόρισε η Κυβέρνηση, για παρεμβάσεις που υποχρεώνουν τον Ο.Τ.Ε. να παρέχει υποδομές στους ανταγωνιστές του σε τιμές κάτω του κόστους, όπως λέει ο κ. Βουρλούμης. Βαριά η κατηγορία. Η Ε.Ε.Τ.Τ. απαντά αναφερόμενη σε βαθύ Ο.Τ.Ε., για να επανέλθει ο κ. Βουρλούμης λέγοντας ότι η Ε.Ε.Τ.Τ. εκμεταλλεύεται το κενό πολιτικής στον τομέα των τηλεπικοινωνιών και υπερβαίνει τα καθήκοντα της, καλώντας ταυτόχρονα την Κυβέρνηση να πάψει, όπως λέει, να παριστάνει τον Πόντιο Πιλάτο και τουλάχιστον να ξεκαθαρίσει τι θέλει, ώστε και εμείς να μάθουμε πού στεκόμαστε. Για τέτοια σεμνότητα και ταπεινότητα μιλάμε. Ο κ. Βουρλούμης κατηγορεί τη Κυβέρνηση ότι δεν ξέρει τι θέλει από τον Ο.Τ.Ε.. 
      Αυτός ο ίδιος ο Ο.Τ.Ε. της Νέας Δημοκρατίας κατασκευάζει ανυπόστατες γενικές συνελεύσεις που συνεδριάζουν κρυφά, γενικές συνελεύσεις ντροπής των οποίων ζητάμε τα πρακτικά και δεν τα καταθέτει η Κυβέρνηση στη Βουλή. Με τέτοια γενική συνέλευση «μαϊμού» στις 3 Απριλίου 2007 ενέκριναν για τους εαυτούς τους μπόνους ύψους 20.000.000 ευρώ, δηλαδή 7.000.000.000 δραχμών. Το ποσό αυτό θα το μοιραστεί ο κ. Βουρλούμης με την παρέα του μέσω προγράμματος διάθεσης μετοχών. Είναι το μεγαλύτερο πρόγραμμα παροχής δικαιωμάτων σε διοίκηση για απόκτηση μετοχών που έχει εφαρμοστεί ποτέ σε ελληνική επιχείρηση. Είναι ένα μπόνους σκάνδαλο σε εποχή βαριάς λιτότητας.
      Το εγκρίνετε, κύριε Υπουργέ;  Το ανέχεστε, κύριε Υπουργέ; Περιμένουμε απάντησή σας, αν με ακούσατε. 
      Αυτό το μπόνους έρχεται να προστεθεί στις ήδη παχυλότατες αποδοχές του κ. Βουρλούμη. Πάνω από 700.000 ευρώ το χρόνο είναι οι συνολικές αποδοχές του μετά την κατά 70% αύξηση του μισθού του. Δεν του έφταναν όμως για το μεγάλο έργο που προσφέρει και τώρα θα προστεθεί το μπόνους με τις μετοχές. Άξιος ο μισθός του!  
      «Άξιος ο μισθός του», θα πει η Κυβέρνηση. Γιατί; Γιατί ο κ. Βουρλούμης υλοποίησε το μεγαλύτερο πρόγραμμα «γαλάζιων» προσλήψεων στον Ο.Τ.Ε.. Χωρίς να δίνει λογαριασμό σε κανέναν, χωρίς διαφάνεια, χωρίς αξιοκρατία έχει προσλάβει η διοίκηση Βουρλούμη με άμεσο ή έμμεσο τρόπο πάνω από δυόμισι χιλιάδες εργαζόμενους σε αυτά τα τρία χρόνια. Τελικά η εθελουσία ήταν το μεγάλο κόλπο για «γαλάζιες» προσλήψεις. Απομάκρυναν έμπειρα στελέχη του Ο.Τ.Ε. και προσέλαβαν άσχετους και έτσι ο Ο.Τ.Ε. βουλιάζει.
      Τι έκανε, λοιπόν, η Κυβέρνηση της Νέας Δημοκρατίας στον Ο.Τ.Ε.; Μια τρύπα στο νερό είναι η απάντηση. Όταν στο χώρο των τηλεπικοινωνιών γίνονται κοσμογονικές αλλαγές, η Κυβέρνηση το μόνο που έκανε στον Ο.Τ.Ε. ήταν να συγκρουστεί με τους εργαζόμενους και να εφαρμόσει το πρόγραμμα της εθελουσίας, για να προσλάβει τελικά «ημέτερους» στη θέση όσων συνταξιοδοτήθηκαν. Πολλούς δε συνταξιοδοτηθέντες τους επαναπροσέλαβε με υψηλότατους μισθούς, με δελτία παροχής υπηρεσιών βέβαια. 
      Η Κυβέρνηση της Νέας Δημοκρατίας ήταν αυτή που οργάνωσε το σχέδιο εξαγοράς της «ΓΕΡΜΑΝΟΣ», ένα από τα μεγαλύτερα οικονομικά σκάνδαλα της μεταπολίτευσης που στοίχησε στον όμιλο του Ο.Τ.Ε. πάνω από 1,3 δισεκατομμύρια ευρώ, δηλαδή πάνω από 443.000.000.000 δραχμές. Αντί να επενδύσει αυτό το ποσό ο Ο.Τ.Ε. σε νέες τεχνολογίες, το διέθεσε για να αγοράσει νοικιασμένα καταστήματα, δηλαδή αέρα. Το σχέδιο της αγοράς της «ΓΕΡΜΑΝΟΣ» εξυπηρέτησε συγκεκριμένα συμφέροντα μέσα από την εξωπραγματική υπερτιμολόγηση της «ΓΕΡΜΑΝΟΣ». 
      Θέλω να ελπίζω ότι η δικαιοσύνη θα τη φτάσει αυτή τη δύσοσμη ιστορία μέχρι την άκρη και ότι θα αποκαλυφθούν όλοι οι ένοχοι. Είναι θέμα χρόνου. Σε αυτόν τον ίδιο όμιλο του Ο.Τ.Ε., επί των ημερών της Νέας Δημοκρατίας, χάθηκε κάθε έλεγχος. Απόδειξη το σκάνδαλο των 45.000.000 ευρώ στην «Ο.Τ.Ε.-GLOB», ένα σκάνδαλο που ζημίωσε και τον Ο.Τ.Ε. και τους συνδρομητές και προσπαθούν με κάθε τρόπο να κρύψουν από τη δημοσιότητα ένα σκάνδαλο που μας έχει εκθέσει διεθνώς. Περιμένουμε τις εξηγήσεις σας και για το σκάνδαλο αυτό. Πώς φαγώθηκαν τα λεφτά, ποιοι τα έφαγαν, ποιοι φταίνε; Τι παρέλειψαν κάποιοι να κάνουν και τι μεθοδεύσεις έκαναν άλλοι;
      Πλήρης αδιαφάνεια επικρατεί και στις προμήθειες του Ο.Τ.Ε. και των θυγατρικών, με άκαιρες, ανεξέλεγκτες και μεμονωμένες προμήθειες. Οι περισσότερες γίνονται, χωρίς προκηρύξεις. Καλούνται οι λίγοι και εκλεκτοί για να πάρουν τις δουλειές. Ο Ο.Τ.Ε. δεν εκμεταλλεύεται τα πλεονεκτήματα κλίμακας, δεν προγραμματίζει τις προμήθειες για δικό του όφελος, δεν προωθεί τον ουσιαστικό ανταγωνισμό των προμηθευτών.
      Τα πληροφοριακά τους συστήματα βρίσκονται σε λειτουργική αποσύνθεση. Οι τεχνολογικές εξελίξεις ακολουθούν τους ρυθμούς των προμηθευτών. Οι ελλείψεις σε ειδικευμένο προσωπικό είναι τεράστιες. Η συντήρηση των μηχανημάτων και των συστημάτων έχει ουσιαστικά σταματήσει. Εξαιτίας αυτής της έλλειψης συντήρησης προκλήθηκε και η προχθεσινή πυρκαγιά στο αστικό κέντρο Χαλανδρίου με αποτέλεσμα να μείνουν, χωρίς τηλέφωνα, για πολλές ώρες χιλιάδες συνδρομητές. 
      Η τεράστια ακίνητη περιουσία του Ο.Τ.Ε. στα χέρια αυτού του ικανού μάνατζερ, του κ. Βουρλούμη, παραμένει απολύτως ακίνητη και βεβαίως ανεκμετάλλευτη. Γιατί άραγε; Σας απασχόλησε καθόλου το θέμα, κύριε Υπουργέ; Δεν θα έπρεπε να σας απασχολήσει, πριν τον φιλοδωρήσετε με τα πριμ, τις αυξήσεις και τα μπόνους; Η υπόθεση της Ρουμανίας σας απασχόλησε; Εκεί που η «ROM-TELECOM» έχασε ένα εκατομμύριο πελάτες τους τελευταίους μήνες, επειδή κάποιοι ανεγκέφαλοι τριπλασίασαν το πάγιο; Η ζημιά είναι ανεπανόρθωτη. Η «ROM-TELECOM» ελέγχει σήμερα μόνο το 15% των συνδέσεων. Τρία χρόνια πέρασαν, αλλά ο «υπερμάνατζερ» κ. Βουρλούμης δεν είχε καταλάβει ότι η «ROM-TELECOM» διαλύεται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ να χρησιμοποιήσω και λίγο χρόνο από τη δευτερολογία μου, ευχαριστώ.
      Και για να μην ξεχνιόμαστε, αυτός ο ίδιος ο υπερμάνατζερ είναι αυτός που ήθελε στην αρχή να πουλήσει το δορυφόρο «HELLAS-SAT», το μοναδικό δορυφόρο που έχει η χώρα μας. Το εγχείρημά του έμεινε στη μέση, λόγω των κοινοβουλευτικών παρεμβάσεων του ΠΑ.ΣΟ.Κ.. Δεν θα πρέπει ούτε καν να το ξανασκεφτεί.
       Η Κυβέρνηση της Νέας Δημοκρατίας και η κομματικά εγκάθετη διοίκηση του Ο.Τ.Ε. δημιούργησαν στον οργανισμό προσωπικό επτά ταχυτήτων. Είναι οι παλαιοί εργαζόμενοι, οι νεοπροσλαμβανόμενοι, τα παροπλισμένα στελέχη, οι συμβασιούχοι, οι μερικής απασχόλησης και οι μαθητευόμενοι μάγοι από την αγορά και οι ενοικιαζόμενοι. Οι μαθητευόμενοι μάγοι από την αγορά που δεν έχουν καμμία σχέση με τον Ο.Τ.Ε., είναι αυτοί που στη μεγάλη τους πλειοψηφία καταστρέφουν αργά, αλλά σταθερά, τον οργανισμό. Συγγενείς, κολλητοί, φίλοι και κομματικά στελέχη οι περισσότεροι, εγκαθίστανται σε θέσεις ευθύνης, με φαιδρές διαδικασίες επιλογής και κάνουν ζημιά σε βάθος. 
      Αυτά που ξέρει να χειρίζεται, όμως, άψογα η Κυβέρνηση σας και ο κ. Βουρλούμης, είναι τα διαφημιστικά πακέτα. Το ποσό είναι ιλιγγιώδες, 40.000.000 ευρώ το χρόνο. Η κατανομή γίνεται με την προσφιλή σας αδιαφανή μέθοδο. Τρελός χορός εκατομμυρίων έχει στηθεί γύρω από τις διαφημίσεις του Ο.Τ.Ε., πολλές από τις οποίες είναι υπερτιμολογημένες, εικονικές ή παντελώς άχρηστες. Έτσι ζημιώνεται ο Ο.Τ.Ε. και κάποιοι πλουτίζουν. 
      Το ΠΑ.ΣΟ.Κ ζήτησε να κατατεθούν στη Βουλή όλες οι διαφημιστικές συμβάσεις του Ο.Τ.Ε. από τις εκλογές και μετά. Ελπίζουμε να τις καταθέσετε, εκτός αν θέλετε να προστατεύσετε κάποιους, οπότε ίσως εμφανιστούν αυτές οι συμβάσεις από αλλού. Το θέμα είναι εξαιρετικά σοβαρό. Το περίσσευμα των όποιων υπερτιμολογήσεων, κάπου διοχετεύεται ως μαύρο χρήμα. 
      Προειδοποιούμε, λοιπόν, όσους τυχόν έχουν ανάμιξη να σταματήσουν το παιχνίδι αυτό. Έγινε πια γνωστό. Αυτά επί του παρόντος για τις διαφημίσεις. 
      Από την όλη αλαζονική συμπεριφορά, δεν θα μπορούσε να λείψει και η περιφρόνηση των διαδικασιών διασφάλισης του απορρήτου των επικοινωνιών. Εργολάβοι εκτελούν εργασίες σε ζωντανά δίκτυα του Ο.Τ.Ε. και ανοίγουν τα ΚΑΦΑΟ, χωρίς εξουσιοδότηση και χωρίς επίβλεψη. Το θέμα απεκαλύφθη από δημοσιεύματα και ήδη επελήφθη η Αρχή Διασφάλισης του Απορρήτου των Επικοινωνιών και η Εθνική Επιτροπή Τηλεπικοινωνιών και Ταχυδρομείων. 
      Κυρίες και κύριοι συνάδελφοι, ο Ο.Τ.Ε. της Νέας Δημοκρατίας, ο Ο.Τ.Ε. του κ. Βουρλούμη, διαλύεται. Ένας οργανισμός δημοσίου συμφέροντος με μεγάλους ορίζοντες και τεράστιες δυνατότητες ανάπτυξης, διαλύεται για λόγους μικροκομματικής σκοπιμότητας. Ένας υγιής οργανισμός μετατρέπεται σε προβληματική επιχείρηση. Ο κ. Βουρλούμης και η Νέα Δημοκρατία νομίζουν ότι ο Ο.Τ.Ε. είναι ιδιοκτησία τους. Λάθος μεγάλο. Ο Ο.Τ.Ε. είναι ιδιοκτησία του ελληνικού λαού και κανενός άλλου. Αυτό είναι μάλλον αδύνατο να το αντιληφθεί η Κυβέρνηση Καραμανλή. Θα το αντιληφθεί καλά, όμως, στις εκλογές που έρχονται. 
      Ευχαριστώ πολύ. 
      ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, ο Πρόεδρος του Συνασπισμού κ. Αλαβάνος ορίζει Κοινοβουλευτικό Εκπρόσωπο για τη σημερινή συνεδρίαση τον Βουλευτή κ. Αθανάσιο Λεβέντη. 
      Δεύτερον, ο συνάδελφος κ. Γιάννος Παπαντωνίου ζητά άδεια απουσίας στο εξωτερικό, από τις 22 μέχρι τις 26 του μήνα. 
      Εγκρίνει η Βουλή; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Παναγιώτης Κοσιώνης): Συνεπώς η Βουλή ενέκρινε τη ζητηθείσα άδεια. 
      Το λόγο έχει η κ. Παπανδρέου. 
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, σήμερα επερωτάμε την Κυβέρνηση για τις εξελίξεις στον Ο.Τ.Ε. στον τομέα των τηλεπικοινωνιών, που είναι ένας από τους βασικούς τομείς μέσα στο πλαίσιο, πλέον, μιας παγκοσμιοποιημένης οικονομίας. 
      Ακριβώς λόγω αυτών των εξελίξεων είναι περισσότερο απαραίτητο παρά ποτέ η κάθε χώρα να έχει μία σαφή στρατηγική για το ρόλο της, για το ρόλο της χώρας με βάση τις εξελίξεις της παγκοσμιοποιημένης αγοράς. Και εδώ έχουμε μία σαφή έλλειψη στρατηγικής. Και αυτό το βλέπουμε σε όλους τους βασικούς τομείς που είναι σημαντικοί για την αναβάθμιση του ρόλου της χώρας μας και στο εσωτερικό και στην Νοτιοανατολική Ευρώπη. Τομείς όπως το τραπεζικό σύστημα, οι τηλεπικοινωνίες και η ενέργεια είναι οι τομείς κλειδιά, εάν θέλουμε η χώρα μας να μην πέσει στο περιθώριο των εξελίξεων. Και σε όλους αυτούς τους τομείς η Κυβέρνηση, η μόνη στρατηγική που έχει, είναι η ιδιωτικοποίηση χωρίς κριτήρια, χωρίς στόχους και με αδιαφανείς διαδικασίες. Είναι για αυτό, σαφές ότι ο ρόλος της χώρας στην Νοτιοανατολική Ευρώπη συνεχώς υποβαθμίζεται, ενώ άλλες χώρες με σαφή στρατηγική ανάπτυξης διευρύνουν το ρόλο τους. 
      Θα αναφέρω ως παράδειγμα την Αυστρία, μία χώρα περίπου του ίδιου μεγέθους με μας, που τα τελευταία χρόνια έχει διευρύνει σημαντικά την παρουσία της και το ρόλο της στη Νοτιοανατολική Ευρώπη. Τυχαίνει εκεί, οι τομείς, που εδώ η Κυβέρνηση θέλει να εκποιήσει όπως είναι οι τομείς ενέργειας, οι τομείς επικοινωνιών και το τραπεζικό σύστημα, να ελέγχονται από το δημόσιο και σε συνεργασία με τον ιδιωτικό τομέα, η Αυστρία ακολουθεί μία αναπτυξιακή και επεκτατική πολιτική, με πολύ σημαντικά αποτελέσματα στην Νοτιοανατολική Ευρώπη. 
      Πολιτική της Νέας Δημοκρατίας αντίθετα, είναι η απαξίωση όλων των τομέων και η εκποίηση τους με δύο στόχους. Ο πρώτος είναι ταμειακός, να εισφέρει ορισμένα χρήματα στο ταμείο και ο δεύτερος, η εξυπηρέτηση συγκεκριμένων συμφερόντων.  
      Χαρακτηριστική περίπτωση είναι ο Ο.Τ.Ε.. Έχουμε τρία χρόνια συνεχούς απαξίωσης του μεγαλύτερου τηλεπικοινωνιακού οργανισμού στη Nοτιοανατολική Ευρώπη και αυτή η απαξίωση ήταν νομοτελειακή, λόγω έλλειψης στρατηγικής, λανθασμένων επιλογών, κακοδιαχείρισης, αδιαφανών διαδικασιών και σκόπιμων επιλογών για εξυπηρέτηση συμφερόντων. Είναι χαρακτηριστικό το τι συνέβη με την εξαγορά της αλυσίδας «ΓΕΡΜΑΝΟΣ». Αντί η «COSMOTE» να δημιουργήσει το δικό της δίκτυο, που θα μπορούσε με 250.000.000 έως 300.000.000 ευρώ να έχει χίλια καταστήματα στην Νοτιοανατολική Ευρώπη, πλήρωσε 1,545 εκατομμύρια ευρώ για το δίκτυο του «ΓΕΡΜΑΝΟΥ» και δεν ξέρω αν ήταν τυχαίο ότι την αποτίμηση του «ΓΕΡΜΑΝΟΥ» την έκανε η «JP MORGAN». Επειδή τελευταία βλέπουμε την «JP MORGAN» σε πολλές αδιαφανείς διαδικασίες, φαίνεται να υπάρχει μία ιδιαίτερη σχέση εξυπηρέτησης και αλληλοϋποστήριξης μεταξύ της Κυβέρνησης και της «JP MORGAN».
      Κύριε Υπουργέ, θα ήθελα να μου επιβεβαιώσετε ή να μου διαψεύσετε εάν ο Ο.Τ.Ε. έχει κάνει ομολογιακό δάνειο πάνω από 1.000.000.000, όπου ανάδοχοι είναι πάλι η «JP MORGAN» και η «CSFB» -τυχαία ήταν και αυτές οι εταιρείες την αύξηση του κεφαλαίου της Εθνικής Τράπεζας για την εξαγορά της «FINANS BBANK», άλλο ένα σκάνδαλο εκεί- και αυτό το ομολογιακό δάνειο είναι μετατρέψιμο σε μετοχές. Δηλαδή ένα σημαντικό ποσοστό του Ο.Τ.Ε. ήδη έχει πουληθεί χωρίς να γνωρίζουμε ποιος είναι ο αγοραστής. Εσείς γνωρίζετε ποιοι έχουν αυτές τις ομολογίες ή ποιοι τελικά θα τις πάρουν αυτές τις ομολογίες, γιατί και αυτό το δάνειο είναι κρυφό, εάν υπάρχει; Θέλω να μου το επιβεβαιώσετε ή να μου το διαψεύσετε. Αλλά αυτό λέγεται και μάλιστα ακούγονται και ορισμένα σχόλια σχετικά με τον τελικό επενδυτή. Μήπως εάν έχει γίνει αυτό το δάνειο, όπως λέγεται, είναι αυτός ο λόγος που δεν μπορείτε να βρείτε στρατηγικό επενδυτή; Γιατί, βεβαίως, ποιος θα ερχόταν να αγοράσει τον Ο.Τ.Ε., εφόσον κάποιος άλλος έχει ήδη ένα σημαντικό ποσοστό; Και γι' αυτό καταλήγετε στο placement γύρω στο 15% που έχει γραφτεί, γιατί δεν έχετε κάνει σαφείς δηλώσεις. Είναι και αυτό μέσα στο πλαίσιο της εκποίησης και της εξυπηρέτησης διαφόρων συμφερόντων. 
      Για εσάς ο Ο.Τ.Ε. δεν έχει καμία στρατηγική σημασία, δεν έχει κανένα στρατηγικό ρόλο. Δεν σας ενδιαφέρει αν η χώρα τελικά θα απαξιώνεται συνεχώς και θα μπαίνει στο περιθώριο των εξελίξεων και αυτό φαίνεται και από τη ζημιά, η οποία έχει γίνει μέχρι σήμερα στον Ο.Τ.Ε., αλλά και από την πολιτική που είχε πάντα η Νέα Δημοκρατία. Και το ’90-’93 θέλατε να τον πουλήσετε τον Ο.Τ.Ε. για 500.000.000 δολάρια. Μετά απεφεύχθη λόγω των αντιδράσεων και με τη στρατηγική ανάπτυξης του ΠΑ.ΣΟ.Κ., ο Ο.Τ.Ε. έγινε ο μεγαλύτερος τηλεπικοινωνιακός οργανισμός στην Νοτιοανατολική Ευρώπη, παίζοντας σημαντικό ρόλο και στις οικονομικές και διπλωματικές μας σχέσεις. Έδωσε περίπου 9.000.000.000 ευρώ στο ελληνικό δημόσιο από κέρδη και από την πώληση μετοχών και βεβαίως το ΠΑ.ΣΟ.Κ. είχε βάλει τον όρο -γιατί το ΠΑ.ΣΟ.Κ. έβαλε τον Ο.Τ.Ε. στο Χρηματιστήριο- ότι δεν μπορεί το δημόσιο να πέσει κάτω από το 33%, ώστε να υπάρχει ο έλεγχος από το ελληνικό δημόσιο. 
      Σήμερα με φανερούς αλλά, όπως φαίνεται, και με κρυφούς τρόπους έχετε μειώσει το ποσοστό αυτό του δημοσίου και θέλετε να το μειώσετε ακόμα περισσότερο, αλλά δεν γνωρίζουμε και σε ποιον θέλετε να δώσετε τελικά τον Ο.Τ.Ε., διότι οι διαδικασίες είναι τόσο αδιαφανείς που πραγματικά θυμίζουν χώρες που δεν θα έπρεπε σε αυτές να προσομοιάζει η Ελλάδα. 
      Κυρίες και κύριοι συνάδελφοι, υπάρχει μια πλήρης αποτυχία, αλλά εγώ δεν θα κατακρίνω τη διοίκηση του Ο.Τ.Ε. Εσείς την επιλέξατε και μ’ αυτούς τους στόχους τη βάλατε. Το θέμα είναι ότι η Κυβέρνηση δεν έχει καμμία στρατηγική για τον Ο.Τ.Ε. και ακολουθεί μια συνειδητή πολιτική απαξίωσης του Ο.Τ.Ε. ώστε να τον εκποιήσει. Και επειδή ο κ. Βουρλούμης ανταποκρίνεται πάρα πολύ αποτελεσματικά σ’ αυτό το σχέδιο του δίνετε και επίδομα απόδοσης διότι πράγματι κατάφερε με τη δική σας καθοδήγηση και κατεύθυνση να απαξιώσει τον Ο.Τ.Ε. όπως επιδιώκατε.
      Θέλω, κύριε Υπουργέ, να μας πείτε ποια είναι τελικά η πολιτική σας στις τηλεπικοινωνίες και αν έχουν ακολουθηθεί αυτές οι αδιαφανείς διαδικασίες για εκποίηση του Ο.Τ.Ε., εάν υπάρχει αυτό το κρυφό ομολογιακό δάνειο μετατρέψιμο σε μετοχές, ποιοι το έχουν πάρει και πώς συμβαίνει σε όλες αυτές τις διαδικασίες να βρίσκονται από πίσω η «JP.MORGAN» και κάποιοι άλλοι μεγάλοι οργανισμοί οι οποίοι εκτιμούν όλες τις ελληνικές επιχειρήσεις ή οργανισμούς κάτω του κόστους αλλά υπερεκτιμούν πάντα ό,τι είναι προς αγορά από τις ελληνικές επιχειρήσεις. Μήπως και εδώ υπάρχουν διάφορες διαδρομές, διάφορες προμήθειες και διάφορα συμφέροντα τα οποία εξυπηρετούνται;
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Χριστοδουλάκης, έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:  Κυρίες και κύριοι συνάδελφοι, στην αρχή της κυβερνητικής της θητείας η Νέα Δημοκρατία αρεσκόταν πολύ συχνά να παρομοιάζει τις διάφορες Δ.Ε.Κ.Ο. με πλοία, μεγάλα, καλοτάξιδα, εντυπωσιακά. Φαίνεται, όμως, τρία χρόνια μετά ο στόλος σιγά-σιγά προσαράζει στα ύφαλα της κομματικής αναποτελεσματικότητας, εμπάθειας και έλλειψης σχεδιασμού.
      Ο Ο.Τ.Ε. είχε αναδειχθεί η ναυαρχίδα των Δ.Ε.Κ.Ο., η οποία θα έφερνε τεχνολογικό εκσυγχρονισμό στο σύνολο της ελληνικής οικονομίας και γι’ αυτό υπήρχε και η διακήρυξη μιας σειράς ενεργειών εντυπωσιακών από άποψη κόστους, δυσεξήγητων από άποψη χρησιμότητας και αποτελεσματικότητας αλλά τώρα πια θεαματικής αποτυχίας στο τέλος της κυβερνητικής θητείας.
      Πρέπει να θυμηθούμε, πριν από τρία χρόνια τις πομπώδεις διακηρύξεις για την εθελουσία έξοδο η οποία δήθεν θα προετοίμαζε και θα άνοιγε το δρόμο από τα κουρασμένα στελέχη τα οποία είχαν εντρυφήσει στην κρατικίστικη αντίληψη επί ΠΑ.ΣΟ.Κ. και θα ερχόντουσαν οι αναζωογονητικές δυνάμεις της αγοράς μέσα στον οργανισμό για να κατακτήσει τα μερίδια της αγοράς εδώ και στο εξωτερικό. Ακόμα περιμένει την έγκριση της Ευρωπαϊκής Ένωσης. Στοίχισε υπερβολικά στον οργανισμό αλλά δεν έγινε καμία ουσιαστική αναδιάρθρωση εργασιακών σχέσεων παρά μόνο σε ορισμένες περιοχές έτσι ώστε να επιβληθεί η κομματική επιλογή. Απλώς, δόθηκε η αφορμή για να προσληφθούν εκατοντάδες, αν όχι χιλιάδες, νέα στελέχη με αδιαφανείς διαδικασίες. 
      Έπειτα έγινε το ανεξήγητο, το οποίο ακόμη μέχρι σήμερα δεν έχει απαντηθεί από την Κυβέρνηση. Για ποιο λόγο η ηγέτιδα επιχείρηση στον τομέα των τηλεπικοινωνιών αποφασίζει να αγοράσει έναντι ενός υπέρογκου ποσού, 1,3 δισεκατομμυρίων ευρώ, τον ανταγωνιστή της, ενώ είναι απολύτως βέβαιο, όπως απέδειξε η πράξη λίγους μήνες μετά, ότι θα μειωνόντουσαν τα μερίδια αγοράς τα οποία κατείχε; Και όχι μόνο μειώθηκαν τα μερίδια αγοράς τα οποία αγόρασε από το «ΓΕΡΜΑΝΟ», αλλά τώρα αρχίζουν να μειώνονται και τα δικά του μερίδια αγοράς. Ποιος θα μας εξηγήσει επιτέλους ποιο ήταν το κίνητρο αυτής της απίστευτης απόφασης, η οποία υπερβαίνει κάθε όριο επιχειρηματικής λογικής, έστω και κάποιου αδαούς;
      Η τρίτη προσπάθεια έγινε πριν από ένα χρόνο. Ο Ο.Τ.Ε. ήταν δέσμιος για το 35% του ελληνικού δημοσίου και έπρεπε ως άλλος Προμηθεύς να απελευθερωθεί από αυτά τα δεσμά του 35%, για να μπορεί να «ανοίξει» τις δυνάμεις του στους ξένους στρατηγικούς επενδυτές. Ένα χρόνο μετά, αυτό το σχέδιο κατέρρευσε με πλήρη αποτυχία και τώρα ανακαλύπτουμε -αλλά είναι αργά πλέον- τις αρετές τις οποίες θα είχε μία ήπια και σταδιακή αύξηση της πολυμετοχικής συμμετοχής στον Ο.Τ.Ε. μέσω των κλασικών μετοχοποιήσεων ή των θεσμικών επενδυτών, που όμως τώρα πλέον ούτε και αυτή μπορεί να την κάνει η Κυβέρνηση.
      Κυρίες και κύριοι συνάδελφοι, ο Ο.Τ.Ε. είναι ένας ισχυρός εθνικός όμιλος και κανείς δεν δικαιούται να παίζει με τις τύχες του, με τις τύχες των χιλιάδων εργαζομένων, των εκατομμυρίων συνδρομητών και, πάνω από όλα, με την ίδια τη δυναμική της ελληνικής οικονομίας. Ο Ο.Τ.Ε. δεν σηκώνει πειραματισμούς με ξένους αγοραστές και επενδυτές. Αυτό το οποίο χρειάζεται, είναι η εξωστρέφεια, είναι οι διεθνείς συμμαχίες με την προοπτική της τεχνολογικής ανάπτυξης και όχι να γίνεται βορά και παιχνίδι σε κάθε είδους κομματικές σκοπιμότητες και σχεδιασμούς.
      Το μόνο το οποίο παρουσιάζει θεαματική αύξηση στον Ο.Τ.Ε., είναι οι αμοιβές των διευθυντικών στελεχών. Μόνο αυτό παρουσιάζει θεαματική ανάπτυξη, όλα τα άλλα βυθίζονται. Και βέβαια, αυτό δεν είναι τυχαίο, διότι ακριβώς η ίδια πολιτική επαναλαμβάνεται και σε όλες τις Δ.Ε.Κ.Ο.. Όσο πιο μεγάλα είναι τα ελλείμματα τα οποία δημιουργούνται, όσο πιο πολύ καταβαραθρώνεται μία επιχείρηση τόσο πιο «ηφαιστειώδεις» είναι οι αμοιβές των διευθυντικών στελεχών.
      Στη Δ.Ε.Η., κυρίες και κύριοι συνάδελφοι, τα κέρδη έφτασαν στο 1/10 από αυτά που είδαμε το 2003. Από τα 240.000.000 ευρώ έφθασαν στα 26.000.000 ευρώ, αν θυμάμαι καλά, το 2006 και οι αμοιβές των γενικών διευθυντών, σε σύγκριση με το 2003, είναι επτά φορές περισσότερες. Τώρα δεν διστάζει η Δ.Ε.Η. να πει ότι θα αντιμετωπίσει αυτήν την κακοδαιμονία της διοίκησης και της κομματικής παρέμβασης, η οποία συστηματικά υπάρχει εδώ και τρία χρόνια, με αυξήσεις στις τιμές των καταναλωτών.
      Το ίδιο ακριβώς συμβαίνει και σε άλλες Δ.Ε.Κ.Ο.. Στον Ο.Σ.Ε. τα ελλείμματα τα τελευταία τρία χρόνια εκτινάχθηκαν κατά 52%, στον Ο.Α.Σ.Α. εκτινάχθηκαν κατά 42%, στην Ολυμπιακή αυξήθηκαν κατά 40%. Σε όλες αυτές τις περιπτώσεις, κατά ένα μυστηριώδη τρόπο, όσο μεγαλώνουν τα ελλείμματα τόσο μεγαλώνουν και οι αμοιβές των διευθυντών. Μα, είναι δυνατόν; Είναι δυνατόν να μη σέβεστε ένα στοιχειώδη κανόνα, που λέει ότι η αμοιβή των διευθυντικών στελεχών θα πρέπει κάπως να σχετίζεται με τις επιδόσεις που έχουν και να φθάνετε να συμφωνείτε μ’ αυτές τις προκλητικές ενέργειες, οι οποίες ηχούν ως κοροϊδία των καταναλωτών, των επενδυτών και της ελληνικής κοινής γνώμης; Δεν είναι καιρός πια, αντί να καταφεύγετε σε τέτοιους τυχάρπαστους πειραματισμούς, να εγκαταλείψετε την κομματική ανάμειξη, την οποία έχετε στις Δ.Ε.Κ.Ο., να επαναφέρετε υγιείς, σωστές και ακομμάτιστες διοικήσεις και να αφήσετε τις ισχυρές αυτές ελληνικές εταιρείες να πορευθούν το δρόμο της εξωστρέφειας και όχι της παθογένειας, το δρόμο της ανάπτυξης και όχι της κατρακύλας, το δρόμο της καλής διαχείρισης και όχι της αδιαφάνειας και της κακοδιαχείρισης, στην οποία τις έχετε φέρει; 
      Είναι καιρός να αλλάξει η πολιτική, είναι αργά όμως, για να πιστεύει κανείς ότι η πολιτική θα αλλάξει μέσα από εσωτερικούς συσχετισμούς στην Κυβέρνηση. Ακόμα και στις Δ.Ε.Κ.Ο. η πολιτική και η τακτική θα αλλάξουν με μία συνολική κυβερνητική αλλαγή που έρχεται οσονούπω. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ. Μανιάτης.
      ΙΩΑΝΝΗΣ ΜΑΝΙΑΤΗΣ: Κύριε Υπουργέ, τα επιχειρήματά σας, για να υφαρπάξετε την ψήφο του ελληνικού λαού στις εκλογές του 2004, ήταν δύο. Το πρώτο βασικό επιχείρημα ήταν ότι επρόκειτο να γίνετε μία ηθική και αμόλυντη παράταξη και το δεύτερο ότι θα είστε μία παράταξη των μεταρρυθμίσεων.
      Η ηθική και αμόλυντη παράταξη κατάφερε μέσα σε τρία χρόνια, στις τρεις μεγάλες επιχειρήσεις του ελληνικού δημοσίου, τη Δ.Ε.Η., τον Ο.Σ.Ε. και τον Ο.Τ.Ε., να αποδείξει ότι όχι μόνο ηθική δεν ήταν, αλλά ότι αντίθετα, με μεθοδευμένο σχέδιο, οδηγεί τις κορυφαίες αυτές δημόσιες επιχειρήσεις σε απόλυτο ναυάγιο.
      Παραλάβατε μία Δ.Ε.Η. με κέρδη πάνω από 300.000.000 ευρώ. Με παταγώδη, εκκωφαντικό τρόπο ο κ. Παλαιοκρασσάς, καταγγέλλοντας δεξιά και αριστερά τους πάντες, εδιώχθη. Εδιώχθη και ο δεύτερος διευθύνων σύμβουλος και τώρα έχουμε μια τρίτη διοίκηση, με τον τεράστιο κίνδυνο να έχουμε και μπλακ-άουτ στη χώρα λόγω της ανερμάτιστης πολιτικής σας. 
      Στον ΟΣΕ αυξήθηκαν κατά 50% τα ελλείμματα, αλλά μ’ έναν περίεργο τρόπο υπάρχει μια «υπέροχη» διαμάχη ανάμεσα στον Υπουργό και τη μέχρι πρότινος διοίκηση, όχι για τα ελλείμματα, αλλά για τις προμήθειες ντιζελαμαξών και ηλεκτραμαξών ύψους 1,1 δισεκατομμυρίου ευρώ. Οδηγηθήκαμε σε παραίτηση της διοίκησης του Ο.Σ.Ε. πριν από λίγες μέρες. Είναι η τέταρτη παραίτηση διοίκησης στον ίδιο οργανισμό. 
      Ερχόμαστε στον Ο.Τ.Ε.. Πρέπει να σας πω ότι, κατά την προσωπική μου άποψη, το σκάνδαλο που εξελίσσεται τα τελευταία τρία χρόνια στον Ο.Τ.Ε., είναι πολύ μεγαλύτερο από την «Ομολογιάδα», από το σκάνδαλο των ομολόγων. Γιατί αν για τα ομόλογα μιλούμε για 40.000.000 ευρώ, στην περίπτωση του Ο.Τ.Ε., ίσως να ξεπερνάμε και τα 2.000.000.000 ευρώ. Αν στα ομόλογα μιλούσαμε για ανίδεες διοικήσεις και άπληστους χρηματιστές, στην περίπτωση του Ο.Τ.Ε. μιλάμε για άπληστες διοικήσεις και ανερμάτιστες πολιτικές. 
      Δοκιμάσατε να πουλήσετε τον Ο.Τ.Ε. με 2.000.000.000 ευρώ περίπου. Αυτό είναι περίπου το 15% με 20% που θέλατε να πουλήσετε. Μέσα στην ίδια χρονική διάρκεια δώσατε 2,5 δισεκατομμύρια ευρώ για την εθελουσία έξοδο και για την εξαγορά του «ΓΕΡΜΑΝΟΥ». Ο «ΓΕΡΜΑΝΟΣ», με βάση τα στοιχεία του Ο.Τ.Ε., κοστίζει 1,545 δισεκατομμύρια ευρώ. 
      Ασκήθηκε ποινική δίωξη από τον Εισαγγελέα κ. Ασπρογέρακα και εμφανίζεται και σ’ αυτήν τη δοσοληψία του ελληνικού δημοσίου η γνωστή «JP MORGAN», η οποία ταυτόχρονα κάνει την αποτίμηση του «ΓΕΡΜΑΝΟΥ» και εκ συμπτώσεως είναι ο ίδιος τραπεζικός όμιλος που εκδίδει ομολογιακό δάνειο υψηλού ποσού για να εξαγοραστεί η συγκεκριμένη εταιρεία. Είναι ή δεν είναι αληθή αυτά, κύριε Υπουργέ; 
      Δώσατε 1.000.000.000 για την εθελουσία έξοδο τεσσάρων χιλιάδων πεντακοσίων εργαζομένων. Σας είπαμε ότι είναι η πιο χρυσοπληρωμένη εθελουσία έξοδος. Κάναμε λάθος. Δεν ήταν αυτό το μείζον. Το μείζον ήταν να βρεθεί «παράθυρο» για να γίνουν τρεις χιλιάδες καινούργιες «γαλάζιες» προσλήψεις, «γαλάζιες» προσλήψεις συνταξιούχων. 
      Καταθέτω για τα Πρακτικά της Βουλής σημείωμα της θυγατρικής εταιρείας «Ο.Τ.Ε. GLOBE» για επαναπρόσληψη συνταξιοδοτηθέντων υπαλλήλων του οργανισμού με μισθό πάνω από 5.000 ευρώ το μήνα για προσφορά υπηρεσιών στον Ο.Τ.Ε. μέσω της «Ο.Τ.Ε. GLOBE».
      (Στο σημείο αυτό ο Βουλευτής κ. Ιωάννης Μανιάτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχουμε και άλλη θυγατρική, την «Ο.Τ.Ε. PLUS», μια θυγατρική η οποία δημιουργήθηκε για να ελέγχει τις επενδύσεις του Ο.Τ.Ε. στο εξωτερικό. Την κάνατε σύγχρονο φορέα δουλεμπορίου για περίπου τρεις χιλιάδες εργαζόμενους. Νοικιάζει η «Ο.Τ.Ε. PLUS» μόνο στην εταιρεία-«μαμά», τον Ο.Τ.Ε. και την ίδια στιγμή υπάρχουν δημοσιεύματα -μακάρι να τα διαψεύσετε- για το ότι ο διευθύνων σύμβουλος αυτής της εταιρείας τετραπλασιάζει το μισθό του. 
      Μα και ο διοικητής του Ο.Τ.Ε., ο κ. Βουρλούμης, με προκλητικό τρόπο 
-σεμνά και ταπεινά- υπακούοντας στην εντολή του Πρωθυπουργού να μειωθούν κατά 10% οι αμοιβές όλων των προέδρων και διευθυνόντων συμβούλων στις Δ.Ε.Κ.Ο., αυξάνει κατά 70% το μισθό του, από 14.000 σε 25.000 ευρώ το μήνα. Δίνει δε στον εαυτό του και μπόνους 100.000 ευρώ για το 2006. 
      Φθάσαμε στο σημείο να οδηγείται σε παραίτηση, πρόσφατα, μέλος του Διοικητικού Συμβουλίου του Ο.Τ.Ε., διορισμένο από εσάς, ο οποίος σε άρθρο του σε μεγάλης κυκλοφορίας εφημερίδα στις 16 Ιουνίου 2007 λέει:
      «Με τις επιλογές η εταιρεία έχασε σε οικονομική αξία περί τα 1,7 δισεκατομμύρια ευρώ και θα χάσει άλλα 600.000.000 ευρώ ως αποτέλεσμα της μείωσης του μεριδίου αγοράς». Καταντήσαμε η τηλεφωνική σύνδεση να είναι ξανά ρουσφέτι. Φθάσαμε στο σημείο η αποκατάσταση των βλαβών, από εκεί που διαρκούσε μόλις δυο ημέρες να ξεπερνά το εικοσαήμερο και βεβαίως η σύνδεση των γραμμών ADSL να ξεπερνά σε πολλές περιοχές της χώρας τους τρεις μήνες.
      Κύριε Υπουργέ, παραλάβατε ένα «βαλκανικό πρωταθλητή» στις τηλεπικοινωνίες και στις νέες τεχνολογίες. Ο Ο.Τ.Ε. ήταν ο οργανισμός, που τα τελευταία χρόνια καθοδηγούσε τις τεχνολογικές εξελίξεις σε όλη τη Νοτιοανατολική Ευρώπη. Μεθοδευμένα, ενσυνείδητα, με σχέδιο, τον οδηγήσατε στην πλήρη απαξίωση. Πήρατε μια εταιρεία για την οποία ήταν περήφανος ο ελληνικός λαός και την οδηγείτε στο να ξεπουλιέται έναντι πινακίου φακής!
      Έχετε ακόμη λίγους μήνες που θα είστε Κυβέρνηση. Υπάρχει κάτι που ίσως θα μπορούσατε να κάνετε, αλλά είμαι βέβαιος ότι δεν πρόκειται να το πράξετε: Να εξασφαλίσετε ξανά τη δυναμικότητα του οργανισμού αυτού και να δεσμευθείτε ότι για τέτοιους εθνικούς πρωταθλητές, όπως είναι ο Ο.Τ.Ε., το ελληνικό δημόσιο θα κρατήσει τη «χρυσή» μετοχή, θα «κρατήσει» τη λήψη αποφάσεων για στρατηγικού χαρακτήρα ζητήματα, έτσι ώστε πραγματικά η ελληνική κοινωνία, αλλά και η χώρα συνολικά να μπορεί να περηφανεύεται ότι δεν είναι ο φτωχός συγγενής των Βαλκανίων αλλά ότι είναι μια ευρωπαϊκή χώρα των Βαλκανίων. Δυστυχώς, δεν προτίθεστε να το πράξετε. Ευτυχώς που σε λίγους μήνες θα έχουμε Κυβέρνηση ΠΑ.ΣΟ.Κ.! 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, επερωτούμε την Κυβέρνηση γιατί στη θητεία της, με πράξεις και παραλείψεις, απαξιώνει τον Ο.Τ.Ε. Την κατηγορούμε για έλλειψη σχεδίου και στρατηγικής για την ανάπτυξη του μεγάλου οργανισμού, για κοντόφθαλμη λογική και κομματισμό, για διαπιστωμένη πια αδυναμία να διαχειριστεί το σημαντικό κεφάλαιο που αποτελεί για τη χώρα και την οικονομία μας ο Ο.Τ.Ε. Είναι, κύριε Υπουργέ, η ίδια πολιτική που διαλύει τη Δ.Ε.Η., που υποβαθμίζει και αφελληνίζει σταδιακά την ελληνική παραγωγή και ιδιαίτερα σε κρίσιμους τομείς, τον ενεργειακό και των επικοινωνιών. 
      Ο Ο.Τ.Ε. από ένα κρατικό μονοπώλιο πέρασε ομαλά, την προηγούμενη δεκαετία, στις συνθήκες της απελευθερωμένης αγοράς. Μπήκε στην κινητή τηλεφωνία με την «COSMOTE» και αναπτύχθηκε επιτυχημένα στο εξωτερικό, όπως αναφέρθηκε από τους συναδέλφους. Έγινε ουσιαστικά πρωταθλητής στη Νοτιοανατολική Ευρώπη. Δυστυχώς, με την ανερμάτιστη πολιτική σας ο Ο.Τ.Ε. παραπαίει και η λειτουργία του καθίσταται προβληματική. Υπάρχουν τεράστιες ευθύνες. Στα τρία χρόνια, θα έλεγα ότι έχουμε αλαλούμ στον Ο.Τ.Ε.. Αντί για στρατηγικό σχέδιο ανάπτυξης, αναζητούνταν στρατηγικός επενδυτής που δεν ήρθε. Σενάρια πώλησης τμημάτων του Ο.Τ.Ε. έρχονται και παρέρχονται. Λάθος κινήσεις και δομημένες επιλογές, όπως η εξαγορά της αλυσίδας «ΓΕΡΜΑΝΟΣ» που αποτελεί σκάνδαλο. Μαζική εθελουσία έξοδος πανάκριβη, χωρίς μελέτη, σε σχέση και με τις ανάγκες σε προσωπικό και με τις προοπτικές του οργανισμού. Κακοδιοίκηση, αλληλοσυγκρούσεις μεταξύ στελεχών, ασυνεννοησία μεταξύ συναρμοδίων Υπουργών. Γιατί δεν παρίσταται αλήθεια σήμερα στην επερώτηση –είναι επερωτώμενος- και ο Υπουργός Μεταφορών και Επικοινωνιών, κύριε Υπουργέ; Ακόμα συγκρούσεις της διοίκησης με σχετικές ανεξάρτητες αρχές…
      ΑΠΟΣΤΟΛΟΣ ΚΑΚΛΑΜΑΝΗΣ: Είναι ο εποπτεύων Υπουργός, ο Υπουργός Μεταφορών και Επικοινωνιών. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ακριβώς, και είναι και επερωτώμενος. Ίσως δεν αντέχει να ακούει για τον κ. Βουρλούμη. Τον συμπαθεί πολύ από ό,τι γνωρίζω! 
      Επαναλαμβάνω ότι έχουμε συγκρούσεις της διοίκησης με σχετικές ανεξάρτητες αρχές και με Υπουργούς. Δεν σας ενδιαφέρει, κύριε Υπουργέ, η ανάπτυξη του Ο.Τ.Ε., αλλά απεργάζεστε συστηματικά την ευθανασία του. Γι’ αυτό, σας κατηγορούμε! 
      Αναφέρθηκαν οι συνάδελφοι στα μεγάλα θέματα. Όσον αφορά το προσωπικό, εγώ θα σας ρωτήσω απλώς το εξής: Ήμουν από τους πρώτους, που ρώτησα τον κ. Βουρλούμη τότε στην επιτροπή τι περιμένει από την εθελουσία έξοδο:
      Αλήθεια μπορείτε να μας κάνετε μια αποτίμηση των ωφελημάτων της εθελουσίας εξόδου για το δημόσιο συμφέρον; Γιατί αυτό που βλέπουμε εμείς, είναι ότι δημιουργήθηκαν προβλήματα και με τις πολλές ταχύτητες του προσωπικού και με τις νέες προσλήψεις χωρίς αξιοκρατία. Βγήκαν σε σύνταξη ικανά στελέχη, δουλεύουν σε ανταγωνίστριες εταιρείες. Αλλά επίσης προσλαμβάνονται και δουλεύουν με δελτία παροχής υπηρεσιών. Τίποτα δεν βελτιώθηκε. Στελέχη με τεχνογνωσία παροπλίστηκαν και οι ρουσφετολογικές προσλήψεις μετά την εθελουσία έξοδο οργιάζουν. Ο Ο.Τ.Ε. έγινε γραφείο εξυπηρέτησης υμετέρων. 
      Ο κ. Βουρλούμης χθες, μετά τον κ. Αθανασόπουλο της Δ.Ε.Η., έκανε δώρο στον εαυτό του αύξηση ύψους 137.000 ευρώ το χρόνο. Πρόκληση για τους εργαζομένους που δίκαια διαμαρτύρονται, αλλά και για την κοινή γνώμη. Αποφασίζει μπόνους, μοιράζει εκατομμύρια, μοιράζει stock options, αποφασίζει αυξήσεις σε μισθούς στελεχών ύψους 40%, ενώ οι αυξήσεις στο προσωπικό είναι μόνο 3%.
      Υπάρχει ασυδοσία των διοικήσεων, κύριε Υπουργέ; Με πρόσχημα την ευελιξία. Και μετά τις χθεσινές σας δηλώσεις για τα θέματα ευελιξίας στην εργασία, αυτή η ασυδοσία των διοικητών θα ενταθεί. 
      Έρχομαι στο τελευταίο θέμα, στο θέμα της ασφάλειας των τηλεπικοινωνιών και της προστασίας του απορρήτου. Θέλω καταρχήν να επισημάνω, κυρίες και κύριοι συνάδελφοι, την αλαζονεία της διοίκησης, την άρνηση συμμόρφωσης προς τους κανόνες, την αρχή για την ομαλή λειτουργία της αγοράς, την ποιότητα και την ασφάλεια των τηλεπικοινωνιών. Στάση και συμπεριφορά για την οποία φέρει μεγάλη ευθύνη η διοίκηση του Ο.Τ.Ε., η οποία έφτασε σε πρωτοφανείς συγκρούσεις με τις ανεξάρτητες αρχές, την Εθνική Επιτροπή Ταχυδρομείων και Τηλεπικοινωνιών και την Α.Δ.Α.Ε. –την Ανεξάρτητη Αρχή Προστασίας του Απορρήτου. Κάτι που τελικά είναι και σε βάρος της ποιότητας των υπηρεσιών που παρέχει ο Ο.Τ.Ε. και σε βάρος του ανταγωνισμού και, κυρίως, σε βάρος της προστασίας του απορρήτου των τηλεπικοινωνιών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω ένα λεπτό, κύριε Πρόεδρε.
      Η προστασία των προσωπικών δεδομένων, της ιδιωτικής ζωής και του απορρήτου των τηλεπικοινωνιών, είναι η μεγάλη πρόκληση της εποχής μας, ιδιαίτερα μετά το «πάντρεμα» του τηλεφώνου με το κομπιούτερ.
      Η Κυβέρνησή σας τίποτε δεν διδάχθηκε, κύριε Υπουργέ, από το σκάνδαλο των υποκλοπών, που μέχρι σήμερα είναι ατιμώρητο. Αγνοήσατε τότε την Α.Δ.Α.Ε., όταν ξέσπασε το σκάνδαλο. Ανάλογα ενεργεί τώρα και ο Ο.Τ.Ε. και θα το πληρώσουμε. Το λέω μετά λόγου γνώσεως και υπό την πρώην ιδιότητά μου, πριν συσταθεί η Α.Δ.Α.Ε., ως Πρόεδρου της Διακομματικής Επιτροπής της Βουλής για την Προστασία του Απορρήτου. 
      Σήμερα, όπως είπα, ιδιαίτερα με το «πάντρεμα» τηλεφώνου και κομπιούτερ, έχουμε πολύ μεγαλύτερους κινδύνους όσον αφορά την παραβίαση του απορρήτου. Και η διοίκηση του Ο.Τ.Ε. αρνείται να πάρει τα κλασσικά μέτρα προστασίας για να ενισχύσει την ασφάλεια, ακόμα και στα ΚΑΦΑΟ και στο δίκτυο. Εκεί είναι «Μπάτε σκύλοι, αλέστε» με τους εργολάβους. Συλλαμβάνονται εργάτες, χωρίς εξουσιοδότηση, για παρέμβαση σε ΚΑΦΑΟ και στο δίκτυο του Ο.Τ.Ε.. 
      Η Α.Δ.Α.Ε., ως όφειλε, εζήτησε εξηγήσεις μετά τις καταγγελίες. Τέσσερις μήνες έκανε να απαντήσει ο κύριος Διοικητής του Ο.Τ.Ε.. Και η απάντησή του, όχι μόνο γενικόλογη, δεν απαντά στην ουσία και ιδιαίτερα μας ανησυχεί. 
      Δεν μας καθησυχάζει, κύριε Υπουργέ. Επισημαίνω, κύριε Υπουργέ –και σας το λέω ευθέως- πάνω στο ζήτημα αυτό, τις ευθύνες της Κυβέρνησης. Δεν αντέχει ο τόπος νέο σκάνδαλο υποκλοπών! Σας προειδοποιούμε, έχετε αποκλειστικά τις ευθύνες. Η συνολική πολιτική σας στον Ο.Τ.Ε., κύριε Υπουργέ, δυστυχώς είναι επιζήμια για το δημόσιο συμφέρον. Αυτό είναι το τελικό συμπέρασμα και σας χρεώνει με μεγάλες ευθύνες. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο Υπουργός Οικονομίας και Οικονομικών κ. Αλογοσκούφης. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, είναι πράγματι εντυπωσιακό το ότι η Αξιωματική Αντιπολίτευση με τη σημερινή επερώτησή της, μια από τις λίγες επερωτήσεις που έχει καταθέσει για την οικονομία,...
      ΒΑΣΩ ΠΑΠΑΝΔΡΕΟΥ: Όχι και λίγες! Έχουμε καταθέσει επερωτήσεις, τις οποίες ποτέ...
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): ...θέτει μια σειρά από αιτιάσεις στην Κυβέρνηση για την πορεία του Ο.Τ.Ε., όπως για τη δήθεν απαξίωση του οργανισμού, για τη δήθεν έλλειψη σχεδίου και πολιτικής, για δήθεν κομματισμό και άλλα ηχηρά παρόμοια. 
      Και λέω ότι είναι από τις λίγες επερωτήσεις για την οικονομία, διότι η Αξιωματική Αντιπολίτευση έχει επιλέξει μια τακτική, επειδή δεν μπορεί να κάνει κριτική για το «δάσος» της οικονομίας και για το «δάσος» της οικονομικής πολιτικής, επιλέγει διάφορα «δενδρύλλια» που, κατά την άποψή της, είναι άρρωστα και επικεντρώνεται σ’ αυτά. Δημιουργεί κάποιες εικόνες, τις πιστεύει και στο τέλος εγκλωβίζεται σ’ αυτές, όπως έχει εγκλωβιστεί και με τη σημερινή επερώτηση. Γιατί είναι εντυπωσιακό το ότι ουσιαστικά η επερώτηση φωτογραφίζει την εικόνα που είχε ο Ο.Τ.Ε επί των ημερών που η σημερινή Αξιωματική Αντιπολίτευση ήταν κυβέρνηση και όχι την πορεία του οργανισμού σήμερα, η οποία είναι αναμφισβήτητα επιτυχημένη. 
      Και γεννάται το ερώτημα: Γιατί οι συνάδελφοι του ΠΑ.ΣΟ.Κ. δείχνουν τέτοια αρνητική διάθεση απέναντι σε μια μεγάλη και υγιή επιχείρηση στρατηγικής σημασίας για τη χώρα, όπως είναι ο Ο.Τ.Ε.; Δεν καταλαβαίνουν ότι με τον τρόπο αυτό, όπως έχω πει και άλλη φορά, εξυπηρετούν τα συμφέροντα των ανταγωνιστών του οργανισμού; Δεν καταλαβαίνουν ότι σήμερα ο Ο.Τ.Ε. λειτουργεί σε μία ανταγωνιστική αγορά τηλεπικοινωνιών και η κάθε προσπάθεια απαξίωσής του, όπως αυτή που γίνεται με τη συγκεκριμένη επερώτηση, στην ουσία εξυπηρετεί τους ανταγωνιστές του; Δεν καταλαβαίνουν ότι ο Ο.Τ.Ε., παρά τον ανταγωνισμό που επικρατεί σήμερα στην αγορά των τηλεπικοινωνιών, εξακολουθεί και είναι ο στυλοβάτης των τηλεπικοινωνιών στην Ελλάδα; 
      Κυρίες και κύριοι συνάδελφοι, είναι γνωστό ότι το ΠΑ.ΣΟ.Κ. έχει πέσει έξω σε όλες τις καταστροφολογικές εκτιμήσεις που έχει κάνει για την πορεία της οικονομίας. Ενοχλεί την Αξιωματική Αντιπολίτευση το ότι το σχέδιο που είχε καταστρώσει ως κυβέρνηση  για την επόμενη μέρα από την αποχώρησή της από την εξουσία, απέτυχε, διότι είχε καταστρώσει ένα σχέδιο υπονόμευσης της οικονομίας κι ένα σχέδιο το οποίο θα επέρριπτε τις ευθύνες για την κακή πορεία της οικονομίας στην επόμενη κυβέρνηση. 
      Η σημερινή Κυβέρνηση το αντιμετώπισε αυτό το σχέδιο. Και το αντιμετώπισε επ’ ωφελεία του ελληνικού λαού, διότι έδειξε από την πρώτη στιγμή την κατάσταση την οποία παρέλαβε αλλά, το κυριότερο, αντιμετώπισε με επιτυχία τα συσσωρευμένα προβλήματα που άφησε πίσω της η προηγούμενη κυβέρνηση, όπως τα υπέρογκα ελλείμματα του δημοσίου και το τεράστιο δημόσιο χρέος.
      Αντιμετώπισε το πρόβλημα της ανάπτυξης μετά τους Ολυμπιακούς Αγώνες, μια ανάπτυξη που ως εκείνη την εποχή βασιζόταν στα ελλείμματα και στις δημόσιες δαπάνες, εξακολουθεί και είναι ισχυρή, αν όχι ισχυρότερη και βασίζεται πια στις ιδιωτικές επενδύσεις και στις εξαγωγές.  
      Αντιμετώπισε ένα χρόνιο πρόβλημα της ελληνικής οικονομίας, που είναι η ανεργία, η οποία μειώνεται. 
      Και τα αντιμετώπισε με τον καλύτερο δυνατό τρόπο, μειώνοντας τους φορολογικούς συντελεστές και ενισχύοντας τους οικονομικά ασθενέστερους. 
      Αυτό, όμως, το αδιέξοδο της Αντιπολίτευσης δεν δικαιολογεί σε καμιά περίπτωση το να καταφεύγουν στην αντιπολίτευση σε συγκεκριμένες επιχειρήσεις. Διότι όλοι μπορούν να διαπιστώσουν σήμερα τη σημαντική βελτίωση που έχει επιτευχθεί στην οικονομία την τελευταία τριετία.  
      Αντιμετωπίσαμε τεράστιες δυσκολίες, εκρηκτικά δημοσιονομικά ελλείμματα, που έφθασαν το 2004 το 7,9% του Ακαθάριστου Εγχώριου Προϊόντος. Αντιμετωπίσαμε την εκτίναξη της τιμής του πετρελαίου. Αντιμετωπίσαμε τη στασιμότητα στην ευρωζώνη και σήμερα έχουμε πετύχει σημαντικά αποτελέσματα. Κι εγώ θα μιλήσω πρώτα για το δάσος και μετά για τα δέντρα. 
      Τα δημόσια οικονομικά έχουν μπει σε σωστή πορεία. Πέρυσι, για πρώτη φορά από την ένταξή μας στην ευρωζώνη, το δημοσιονομικό έλλειμμα μειώθηκε κάτω από το όριο του 3%. Έκλεισε, σύμφωνα με τα στοιχεία που ανακοίνωσε η Ευρωπαϊκή Στατιστική Υπηρεσία, στο 2,6%, όσο ακριβώς προέβλεπε ο προϋπολογισμός και σε αντίθεση με όλες τις εκτιμήσεις που έκαναν τα στελέχη της Αντιπολίτευσης. Μέσα σε δύο μόλις χρόνια πετύχαμε μια προσαρμογή, που ξεπερνάει τις 5,3 εκατοστιαίες μονάδες του Α.Ε.Π.. Για φέτος δε, προβλέπεται περαιτέρω μείωση του ελλείμματος στο 2,4% και περαιτέρω μείωση του διαρθρωτικού ελλείμματος.
      Όλοι θυμόμαστε εδώ τα στελέχη της Αντιπολίτευσης να κραυγάζουν και να καγχάζουν μερικές φορές ότι δήθεν η Ελλάδα μπήκε σε επιτήρηση, ότι είναι σ’ ένα ατιμωτικό καθεστώς. Αυτά τα οποία είχαν οι ίδιοι προετοιμάσει, επεχείρησαν να τα φορτώσουν στη σημερινή Κυβέρνηση. Και όταν η σημερινή Κυβέρνηση κατόρθωσε με την πολιτική της να οδηγήσει την Ελλάδα στο να εξέλθει από τη διαδικασία του υπερβολικού ελλείμματος, δεν είχαν να πουν κουβέντα. Τα έβαλαν τότε με την Ευρωπαϊκή Επιτροπή.
      Το σημαντικότερο είναι ότι η μείωση του δημοσιονομικού ελλείμματος επετεύχθη με διατήρηση και ενίσχυση της αναπτυξιακής δυναμικής της οικονομίας. Η ανάπτυξη πια προέρχεται από τον ιδιωτικό τομέα και κυρίως από τις ιδιωτικές επενδύσεις και τις εξαγωγές. 
      Το 2005, η ανάπτυξη ήταν 3,7%. Το 2006 επιταχύνθηκε και έφτασε στο 4,3%. Το πρώτο τρίμηνο φέτος αυξήθηκε στο 4,6%. 
      ΑΠΟΣΤΟΛΟΣ ΚΑΚΛΑΜΑΝΗΣ: Για τον ΟΤΕ θα μας πείτε τίποτα;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Υπομονή, κύριε Πρόεδρε. 
      Η ανταγωνιστικότητα της οικονομίας, με βάση την πορεία των εξαγωγών, σημειώνει βελτίωση. Το 2006, οι εξαγωγές έφθασαν το 8,8% του Α.Ε.Π. από 7,4% το 2004. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτά τα έχουμε διαβάσει.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Φέτος, αναμένεται να προσεγγίσουν, με βάση την πορεία που έχουν, το 9,8% του Α.Ε.Π. και να καλύψουν έτσι το χαμένο έδαφος της περιόδου 2000-2004. Η ανεργία περιορίζεται. Για πρώτη φορά από το 1998, μειώθηκε κάτω από το όριο του 9% -ήταν στο 8,9% το 2006- το δε πρώτο τρίμηνο του 2007 μειώθηκε στο 9% από 9,7% το αντίστοιχο περυσινό διάστημα. 
      Βεβαίως, παρά τη μείωση αυτή, εμείς δεν μπορούμε να είμαστε ικανοποιημένοι, διότι η ανεργία ακόμα κινείται σε υψηλά ποσοστά, διότι επί πάρα πολλά χρόνια, επί κυβερνήσεων ΠΑ.ΣΟ.Κ., η ανεργία είχε σταθεροποιηθεί σε επίπεδα της τάξεως του 10%. 
      Η επιχειρηματικότητα τονώνεται. Οι ιδιωτικές επενδύσεις καταγράφουν σημαντική αύξηση. Ο δείκτης του οικονομικού κλίματος καταγράφει σταθερά ανοδική πορεία από τον Ιούλιο του 2005. Η δε κοινωνική συνοχή ενισχύεται μέσα από συγκεκριμένες δράσεις, όπως είναι η σημαντική αύξηση του Ε.Κ.Α.Σ. -το οποίο, από την 1η Ιανουαρίου, φθάνει τα 230 ευρώ το μήνα για τους συνταξιούχους που δικαιούνται το Ε.Κ.Α.Σ., όπως είχαμε δεσμευθεί- ή των συντάξεων του Ο.Γ.Α., που φθάνουν τα 330 ευρώ το μήνα, όπως είχαμε δεσμευθεί. 
      Σημαντική, όπως γνωρίζετε, είναι και η αύξηση του επιδόματος ανεργίας, διότι αυτοί που παραμένουν άνεργοι, πρέπει να έχουν ένα αξιοπρεπές επίπεδο διαβίωσης. Το σημαντικότερο δε είναι ότι οι ξένες επενδύσεις έρχονται και πάλι στη χώρα. Πέρυσι έφθασαν τα 4,3 δισεκατομμύρια ευρώ. Η Ελλάδα ανέβηκε με άλματα το δείκτη των χωρών που υποδέχονται ξένες επενδύσεις, που έφθασαν το 2% του ΑΕΠ και αυτό είναι μία σημαντική βελτίωση σε σχέση με το παρελθόν. 
      Κυρίες και κύριοι συνάδελφοι, οι επιδόσεις αυτές δεν είναι ούτε τυχαίες ούτε συγκυριακές. Είναι αποτέλεσμα της συνεχούς εφαρμογής ενός καλά σχεδιασμένου μεταρρυθμιστικού προγράμματος, ενός προγράμματος μεταρρυθμίσεων και αλλαγών που δίνει έμφαση στην ανάπτυξη, που δίνει έμφαση στην απασχόληση, που δίνει έμφαση στην κοινωνική συνοχή. Ό,τι δεσμευθήκαμε, το κάνουμε πράξη. Με πρόγραμμα υλοποιούμε τις δεσμεύσεις μας απέναντι στον ελληνικό λαό. 
      Το νέο αναπτυξιακό υπόδειγμα που εφαρμόζουμε οδηγεί σε μία δυναμική και ανταγωνιστική οικονομία. Οδηγεί στην ενίσχυση της κοινωνικής συνοχής, στην ισόρροπη περιφερειακή ανάπτυξη, στην ενθάρρυνση της επιχειρηματικότητας, στην τόνωση της απασχόλησης. Απομακρυνθήκαμε από το κρατικοκεντρικό μοντέλο του παρελθόντος και αυτό αδυνατούν να το κατανοήσουν οι συνάδελφοι της Αξιωματικής Αντιπολίτευσης. 
      Στο πλαίσιο της φορολογικής μεταρρύθμισης, μειώσαμε τους φορολογικούς συντελεστές κατά δέκα εκατοστιαίες μονάδες για τις επιχειρήσεις, από το 35% στο 25%. Η πολιτική αυτή απέδωσε, διότι διευκόλυνε τις επιχειρήσεις να αυξήσουν τις επενδύσεις και να συμβάλουν στην ανάπτυξη και τη μείωση της ανεργίας. Παράλληλα, απλοποιήσαμε και κάναμε πιο αντικειμενικό το φορολογικό σύστημα, με δεσμευτικούς καταλόγους για τις εκπιπτόμενες και μη εκπιπτόμενες δαπάνες, ώστε να μην υπάρχει αυθαιρεσία στους ελέγχους. 
      Την ίδια περίοδο, προχωρήσαμε στη μείωση των φορολογικών συντελεστών για τις ομόρρυθμες και ετερόρρυθμες εταιρείες από το 25% στο 20%. Αυξήσαμε το αφορολόγητο όριο για τα φυσικά πρόσωπα από τα 10.000 ευρώ στα 12.000 ευρώ και ήδη έχει ξεκινήσει από φέτος η μείωση των φορολογικών επιβαρύνσεων για τα φυσικά πρόσωπα. Ο μέσος συντελεστής για τα μεσαία εισοδήματα από 35% πέφτει στο 29% και θα φθάσει το 25% έως το 2009, σύμφωνα με νόμο που έχουμε ήδη ψηφίσει. 
      Με τα κίνητρα του επενδυτικού νόμου αξιοποιούμε τα συγκριτικά πλεονεκτήματα της χώρας και ενισχύουμε την περιφέρεια. Από την εφαρμογή του επενδυτικού νόμου μέχρι σήμερα έχουν δημιουργηθεί περισσότερες από δεκαοκτώ χιλιάδες νέες, άμεσες θέσεις εργασίας. Έχουν εγκριθεί επενδυτικά σχέδια της τάξης των 6.600.000.000 ευρώ. 
      Με τις Συμπράξεις Δημόσιου και Ιδιωτικού Τομέα που καταψήφισε η Αξιωματική Αντιπολίτευση εδώ στη Βουλή, δίνουμε ώθηση για τη δημιουργία υποδομών απαραίτητων για την κοινωνία και την οικονομία. Ήδη έχουν εγκριθεί έργα 2.500.000.000 ευρώ από τη διυπουργική επιτροπή των Σ.Δ.Ι.Τ, έργα που αφορούν ολόκληρη την ελληνική περιφέρεια και τομείς ευαίσθητους όπως είναι η υγεία, η παιδεία, η Τοπική Αυτοδιοίκηση.
      Με την εξαγωγική μας πολιτική ανοίγουμε νέες αγορές και ενισχύουμε τη θέση μας στις παλαιότερες. Τα προϊόντα μας μπορούν να βρίσκονται πια σε κάθε αγορά του κόσμου. 
      Με τις αποκρατικοποιήσεις ενισχύουμε τη λειτουργία του ανταγωνισμού και την ανταγωνιστικότητα της χώρας. Έρχονται ξένες επενδύσεις. Ιδιαίτερα ο τραπεζικός τομέας, ο οποίος λειτουργεί πια σχεδόν αποκλειστικά στη βάση του ιδιωτικού τομέα, προσελκύει το άμεσο αλλά και το έμμεσο ενδιαφέρον των ξένων επενδυτών. Και δεν είναι μόνο ο τραπεζικός τομέας. Υλοποιούνται μεγάλες επενδύσεις στις τηλεπικοινωνίες, στην ενέργεια, στον τουρισμό, σε όλους τους κλάδους. 
      Με την «Ψηφιακή Στρατηγική 2006-2013» καλύπτουμε το χαμένο έδαφος πολλών χρόνων στην αξιοποίηση των νέων τεχνολογιών και δημιουργούμε ένα αποτελεσματικό κράτος.
      Έχουμε θέσει, λοιπόν, τα θεμέλια για μακροπρόθεσμη και σταθερή πρόοδο της οικονομίας, για μία πρόοδο που ανήκει σε όλους τους Έλληνες και σε όλες τις Ελληνίδες. Η Ελλάδα βαδίζει σταθερά προς τα εμπρός –μόνο η Αξιωματική Αντιπολίτευση δεν μπορεί να το αντιληφθεί- και αντιμετωπίζει το μέλλον με αισιοδοξία και αυτοπεποίθηση. 
      Η χώρα μας διαδραματίζει όλο και πιο σημαντικό ρόλο στο πλαίσιο της διευρυμένης Ευρωπαϊκής Ένωσης. Με τη μείωση των δημοσιονομικών ελλειμμάτων κάτω από το 3% του Α.Ε.Π., η Ελλάδα έχει την ευκαιρία να πετύχει ισοσκελισμένους προϋπολογισμούς έως το 2010. Και στη βάση υγιών πόρων μπορεί να χρηματοδοτηθεί μία αποτελεσματική κοινωνική πολιτική με σαφή στόχευση πλέον, με στόχευση προς αυτούς που έχουν πραγματική ανάγκη. 
      Έχουμε ήδη προτείνει –και θα έλθει στη Βουλή για ψήφιση- τη σύσταση ενός ταμείου για την ενίσχυση της κοινωνικής συνοχής, για την αντιμετώπιση της φτώχειας και του κοινωνικού αποκλεισμού, για τα οποία οι προηγούμενες κυβερνήσεις δεν έκαναν τίποτα. Το ταμείο προβλέπεται να ενισχυθεί με πόρους που θα φθάσουν τα 2.000.000.000 ευρώ τα προσεχή πέντε χρόνια και μ’ αυτούς θα ασκήσουμε στοχευμένη κοινωνική πολιτική για εκείνους που βρίσκονται κάτω από το όριο της φτώχειας. Ήδη έχουμε λάβει πρωτοβουλίες για τέτοιες κατηγορίες, όπως είναι οι χαμηλοσυνταξιούχοι. 
      Η ανάπτυξη, η απασχόληση και η ενίσχυση της κοινωνικής πολιτικής διευκολύνονται σ’ ένα περιβάλλον δημοσιονομικής σταθερότητας. Και βεβαίως, παράλληλα με τις δράσεις και τις μεταρρυθμίσεις αυτές, επιδιώκουμε τη σταθερή βελτίωση της ανταγωνιστικότητας της οικονομίας, την αύξηση της απασχόλησης και την περαιτέρω μείωση της ανεργίας.
      Έρχομαι τώρα στην κατάσταση που ήταν ο Ο.Τ.Ε. όταν αναλάβαμε την Κυβέρνηση πριν από τρία χρόνια. Η κατάσταση αυτή, όπως είπα και στην αρχή της ομιλίας μου, ήταν αντίστοιχη μ’ αυτή που περιγράφεται στην επερώτηση των συναδέλφων της Αξιωματικής Αντιπολίτευσης. Όταν αναλάβαμε τη διακυβέρνηση της χώρας το 2004, ο Ο.Τ.Ε. είχε πτωτική οικονομική πορεία και ήταν αναξιόπιστος στις διεθνείς αγορές.
      Ήταν κομματικό φέουδο της κυβέρνησής σας, κύριοι συνάδελφοι του ΠΑ.ΣΟ.Κ. που στις παραμονές των εκλογών του 2004 φορτώσατε τον οργανισμό με χίλιους οκτακόσιους έκτακτους υπαλλήλους ομήρους σας. Δεν είχε επιχειρηματικό σχέδιο. 
      Μετά από τρία χρόνια λειτουργίας σε απελευθερωμένη αγορά, δεν είχε προσαρμοστεί στις νέες συνθήκες και είχε μηδενική διείσδυση στην ευρυζωνικότητα. Όλες οι επενδύσεις στο εξωτερικό ήταν προβληματικές και η τιμή της μετοχής είχε πέσει στα 10,78 ευρώ το Μάιο του 2004. Ο οργανισμός ήταν σε πλήρη διάλυση, σε παράλυση. Ήταν αναξιόπιστος στις αγορές, αναξιόπιστος στους συναλλασσομένους, βορά στους προμηθευτές στον κομματισμό και στα μικροσυμφέροντα. 
      Τρία χρόνια μετά, η πορεία του Ο.Τ.Ε. είναι θετική. Μέσα σε δύο χρόνια ο Ο.Τ.Ε. έχει εξυγιανθεί και παρουσιάζει σημαντική κερδοφορία. Όλες οι θυγατρικές του εντός και εκτός Ελλάδας έχουν γίνει κερδοφόρες. Η τιμή της μετοχής έχει υπερδιπλασιαστεί και σήμερα έχει ξεπεράσει τα 23 ευρώ. Από 10,78 ευρώ το Μάιο του 2004, σήμερα έχει ξεπεράσει τα 23 ευρώ. 
      Όλα αυτά που καταμαρτυρείτε δεν τα βλέπουν οι επενδυτές; Τι είναι; Μύωπες; Δεν έχουν άποψη για την πορεία του οργανισμού; Δεν βλέπουν τι γίνεται;
      Ο Ο.Τ.Ε. έχει αναλάβει ένα μεγάλο μέρος του βάρους της κυβερνητικής στρατηγικής για τη διάδοση της ευρυζωνικότητας στην Ελλάδα. Και από μηδέν που ήταν το 2004, σήμερα υπάρχουν ένα εκατομμύριο εγκατεστημένες πόρτες και σχεδόν οκτακόσιες χιλιάδες συνδέσεις. Μηδέν ήταν το 2004.
      Ο ρυθμός αύξησης είναι ο υψηλότερος στην Ευρώπη. Οι προσπάθειες του Ο.Τ.Ε. σημείωσαν επιτυχία αφού, ξεκινώντας με λιγότερες από πενήντα χιλιάδες ευρυζωνικές συνδέσεις στις αρχές του 2005, μέσα σε δύο χρόνια οι συνδέσεις δεκαπλασιάστηκαν κι έτσι το 2006 έκλεισε με υπέρβαση του φιλόδοξου στόχου μας, που ήταν για πεντακόσιες χιλιάδες συνδρομητές. Ήδη έχουμε οκτακόσιες χιλιάδες συνδέσεις. Στα τέλη του Μαΐου 2007 ο όμιλος είχε εγκαταστήσει άνω των εννιακοσίων χιλιάδων ευρυζωνικών γραμμών ADSL, στην πλειοψηφία τους δε τελευταίας τεχνολογίας, δηλαδή ADSL 2 PLUS. 
      Μιλάτε για απαξίωση στην επερώτηση. Ποια είναι η απαξίωση; Η χρηματιστηριακή αξία του Ο.Τ.Ε. έχει υπερδιπλασιαστεί από το Μάιο του 2004 έως το Μάιο του 2007 από τα 5.433.000.000 ευρώ στα 11.156.000.000 ευρώ. Έχει κερδίσει σε κεφαλαιοποίηση ο Ο.Τ.Ε. πάνω από 5,5 δισεκατομμύρια ευρώ. Επειδή το ποσοστό του ελληνικού δημοσίου, το οποίο παραδώσατε τότε, ήταν το 38,7% όπως γνωρίζετε, το οποίο δεν έχει αλλάξει έκτοτε, το όφελος για το ελληνικό δημόσιο απ’ αυτή την αύξηση της κεφαλαιοποίησης ξεπερνά τα 2.000.000.000 ευρώ: είναι 2.214.000.000 ευρώ. Αυτό είναι το μεγάλο όφελος από την εξυγιαντική προσπάθεια που έγινε στον οργανισμό. Όχι μόνο δεν είχαμε απαξίωση, αλλά υπερβολικά μεγάλη αύξηση της αξίας του οργανισμού.
      Η διοίκηση της εταιρείας, για την οποίαν ειπώθηκαν εδώ διάφορες κακότητες, στα πλαίσια της εξυγίανσής της, η οποία επιβλήθηκε από τη ραγδαία τεχνολογική εξέλιξη και τον ολοένα αυξανόμενο ανταγωνισμό στο χώρο των τηλεπικοινωνιών, αποφάσισε με τη σύμφωνη γνώμη της Ομοσπονδίας Εργαζομένων, με τη σύμφωνη γνώμη της ΟΜ.Ε.-Ο.Τ.Ε., να εφαρμόσει πρόγραμμα εθελουσίας αποχώρησης προσωπικού, το οποίο υλοποιήθηκε με το ν. 3371/2005 και με την από τις 20 Ιουλίου 2005 επιχειρησιακή συλλογική σύμβαση εργασίας.
      Σύμφωνα με το πρόγραμμα αυτό -και αυτό η Αντιπολίτευση το κακολόγησε- από τους πέντε χιλιάδες διακόσιους δεκαέξι εργαζομένους που είχαν δικαίωμα συμμετοχής, έλαβαν μέρος τέσσερις χιλιάδες επτακόσιοι πενήντα εννέα εργαζόμενοι, που αποχώρησαν σταδιακά σε διάστημα δώδεκα μηνών: από τις 14 Οκτωβρίου 2005 έως τις 14 Οκτωβρίου 2006. Ήταν ένα υπόδειγμα συμφωνίας διοίκησης-εργαζομένων, το οποίο υλοποιήθηκε με απόλυτη επιτυχία, όπως βλέπετε και το οποίο οδηγεί τον οργανισμό σε μια νέα πορεία. Προκειμένου να συνεχιστεί η παροχή υψηλού επιπέδου τηλεπικοινωνιακών υπηρεσιών, η διοίκηση της εταιρείας και η Ομοσπονδία των Εργαζομένων με τον όρο δύο της από τον Ιούλιο του 2005 επιχειρησιακής συλλογικής σύμβασης εργασίας συμφώνησαν, για την κάλυψη των αναγκών που θα προκύψουν από το πρόγραμμα εθελουσίας αποχώρησης προσωπικού, να γίνουν προσλήψεις σε ποσοστό τουλάχιστον 20% επί του αριθμού όσων αποχωρήσουν, αφού προηγουμένως ικανοποιηθούν τα αιτήματα μετάθεσης του υπάρχοντος προσωπικού. Όλα αυτά είναι η εφαρμογή της συλλογικής συμφωνίας.
      Στα πλαίσια της παραπάνω συμφωνίας έχουν ικανοποιηθεί όλα τα αιτήματα μετάθεσης προσωπικού σε τόπους, όπου παρατηρείται σχετικό έλλειμμα, ενώ παράλληλα προσελήφθησαν χίλια διακόσια τριάντα επτά άτομα από περίπου τριάντα χιλιάδες υποψηφίους που προσήλθαν, νέο εξειδικευμένο προσωπικό και τοποθετήθηκαν σε τόπους και υπηρεσίες, όπου εξακολουθούσαν να υφίστανται ανάγκες.
      Παρά τις σημαντικότατες επενδύσεις που πραγματοποιεί η εταιρεία και ο Όμιλος Ο.Τ.Ε., γενικότερα και τις πιέσεις του ανταγωνιστικού περιβάλλοντος στο οποίο λειτουργεί, διότι ο Ο.Τ.Ε. λειτουργεί σ’ ένα ανταγωνιστικό περιβάλλον το οποίο εγγυάται και η Εθνική Επιτροπή Τηλεπικοινωνιών, σήμερα ο καθαρός δανεισμός του ομίλου βρίσκεται σε καθαρότερα επίπεδα απ’ αυτά που ήταν το 2003 και το 2004. Το δε επίπεδο δανεισμού του, όπως αυτό μετριέται διεθνώς από το λόγο «καθαρός δανεισμός προς λειτουργικά κέρδη προ φόρων, τόκων και αποσβέσεων» είναι πιθανόν το χαμηλότερο απ’ όλες τις ευρωπαϊκές τηλεπικοινωνιακές εταιρείες. Η δε εξαγορά της «ΓΕΡΜΑΝΟΣ» από την «COSMOTE», την οποία και αυτή οι «φωστήρες» της Αξιωματικής Αντιπολίτευσης θεώρησαν ότι δεν ήταν επωφελής έχει ήδη δώσει στον όμιλο τον έλεγχο της ισχυρότερης αλυσίδας λιανικών πωλήσεων στις τηλεπικοινωνίες στα Βαλκάνια. Ήδη τα αποτελέσματα της εξαγοράς, που έχουν αποτιμηθεί θετικά από την αγορά, έχουν ιδιαίτερα θετικό αντίκτυπο στην κερδοφορία του ομίλου. 
      Αυτή, λοιπόν, είναι η πραγματικότητα, την οποία για μια ακόμη φορά αρνείστε να δείτε. Διότι ακολουθείτε το δρόμο του μηδενισμού. Σας διακατέχει η μανία να κρίνετε εξ ιδίων τα αλλότρια. Τα πεπραγμένα σας, όμως, ανήκουν στο χθες. Σήμερα τα πράγματα αλλάζουν και προχωρούν προς τα εμπρός. Η Ελλάδα προοδεύει και αυτό σας ενοχλεί. Σήμερα, είτε σας αρέσει είτε όχι, διαμορφώνεται μια δυναμική οικονομία και μια δικαιότερη κοινωνία. Νοικοκυρεύουμε τα δημοσιονομικά. Δημιουργούμε τις δυνατότητες για ενίσχυση των οικονομικά ασθενεστέρων. Όλα γίνονται με σχέδιο και με προγραμματισμό, σε αντίθεση με το χθες. Τα αποτελέσματα ανήκουν σε όλους τους πολίτες, οι οποίοι μπορούν να αισθάνονται βέβαιοι ότι θα συνεχίσουμε να υλοποιούμε το πρόγραμμά μας με αποφασιστικότητα και με συνέπεια. 
      Οι μεταρρυθμίσεις που προωθούμε συνεχίζονται. Δεν υπάρχουν περιθώρια ούτε για εφησυχασμό ούτε για καθυστερήσεις, διότι οι πληγές που άφησε στην ελληνική οικονομία η εικοσαετής και πέραν της εικοσαετίας διαχείριση του ΠΑ.ΣΟ.Κ., δυστυχώς, σε πολλές περιπτώσεις εξακολουθούν και υπάρχουν. 
      Το υψηλό δημόσιο χρέος, το  υψηλό ποσοστό ανεργίας, η χαμηλή ανταγωνιστικότητα, οι κοινωνικές αδικίες. Τα προβλήματα αυτά υπάρχουν και πάρα τη βελτίωση που έχουμε τα τελευταία τρία χρόνια, εμείς δεν είμαστε ικανοποιημένοι ότι έχουμε φθάσει στο τέλος του δρόμου. Παραμένουν διαρθρωτικές αδυναμίες στην ελληνική οικονομία. Πραγματοποιούμε τις μεταρρυθμίσεις με τους ρυθμούς που αντέχει η οικονομία και η κοινωνία στο πλαίσιο της ευρύτερης δυνατής συναίνεσης. Γι’ αυτό και ο ελληνικός λαός εξακολουθεί να στηρίζει αυτήν την Κυβέρνηση και θα την στηρίξει, όπως γνωρίζετε, και στις επόμενες εκλογές. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, από τις λίγες παρουσίες του Υπουργού Οικονομίας στην Αίθουσα της Βουλής –δεν είναι λίγες οι επερωτήσεις μας, αλλά οι δικές σας παρουσίες είναι λίγες, κύριε Υπουργέ- εκείνο το οποίο πρώτο κρατώ είναι ότι σας έχουν γράψει οι συνεργάτες σας, προφανώς, μια ομιλία την οποία συνεχώς επαναλαμβάνετε. Είναι η ίδια κασέτα. Δική μου συμβουλή είναι να την αλλάξετε, εκτός και αν οι επικοινωνιολόγοι σας νομίζουν ότι μ’ αυτήν την εικονική πραγματικότητα που παρουσιάζετε μπορείτε να εξαπατήσετε τον ελληνικό λαό. Ούτε αυτό πρόκειται να γίνει. 
      Λίγα σχόλια στον πολύ χρόνο που ανάλωσε ο κύριος Υπουργός σε σχέση με την κατάσταση της ελληνικής οικονομίας. 
      Κύριε Υπουργέ, ποτέ μα ποτέ απερχόμενη κυβέρνηση δεν παρέδωσε σε νέα κυβέρνηση, σε αλλαγή, οικονομία σε τόσο καλή κατάσταση όσο εμείς σε εσάς, με βάση τα στοιχεία των διεθνών οργανισμών, της Ευρωπαϊκής Ένωσης και όποιων θέλετε! 
      Θυμηθείτε μόνον την περίοδο του 1990-1993, όταν ήσασταν επικεφαλής του Σώματος Οικονομικών Εμπειρογνωμόνων πόσο ήταν το δημόσιο έλλειμμα. Ήταν 14%, κύριοι συνάδελφοι. Και όπως ο ίδιος είπε –το αναίρεσε και το διόρθωσε μετά- «με το σπαθί μας» μπήκαμε στην Ευρωπαϊκή Ένωση και πήγε κάτω από το 3%. Θυμηθείτε τον πληθωρισμό, το δημόσιο χρέος και τόσα άλλα. 
      Απαξιώσατε εσείς την ελληνική οικονομία με την πολιτική της επιτήρησης. Κάνατε, όμως, συμφωνίες, γιατί πολιτική ήταν η επιλογή. Αναθεωρήσατε το Α.Ε.Π. Μας κάνατε, ολόκληρο τον ελληνικό λαό, πλουσιότερους κατά 25% και τώρα καλείτε τον ελληνικό λαό να πληρώσει το τίμημα, δηλαδή, τέσσερα και πλέον δισεκατομμύρια ευρώ. Αυτή είναι η πραγματικότητα. 
      Ήρθατε εδώ πάλι με τα ψεύτικα στοιχεία σας. Αναφερθήκατε σε κάποιους αριθμούς. Δεν μας είπατε, όμως, για το έλλειμμα του εμπορικού ισοζυγίου που είναι στο 12% και που είναι η ανταγωνιστικότητα της ελληνικής οικονομίας σήμερα, επί των ημερών σας.
      Κύριε Υπουργέ, δεν θα αναφερθώ στους άλλους αριθμούς. Θα μιλήσω για την περίφημη αναδιανομή, μιας και δίδετε μεγάλη σημασία απ’ ό,τι βλέπω όλοι σας στις δημοσκοπήσεις. Να δούμε τι εισπράττει ο ελληνικός λαός σε σχέση με την πραγματική οικονομία, τη ζωή του.
      Ποια είναι η πραγματικότητα; Η πραγματικότητα είναι μία. Γιατί σας άκουσα να αναφέρεστε στο παρελθόν και να μιλάτε για είκοσι χρόνια. Γιατί δεν λέτε την αλήθεια;
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Μετά τη Μεταπολίτευση η χώρα κυβερνήθηκε δεκαπέντε χρόνια από τη Νέα Δημοκρατία και δεκαοκτώ χρόνια από το ΠΑ.ΣΟ.Κ. Ελάτε να κάνουμε τις συγκρίσεις σε όλα τα επίπεδα και ιδιαίτερα στο επίπεδο της αναδιανομής. Ε, λοιπόν, μία είναι η αλήθεια: Με το ΠΑ.ΣΟ.Κ. δεκάδες χιλιάδες φτωχές οικογένειες έγιναν μεσαία στρώματα. Σήμερα νοικοκυριά, μεσαία στρώματα, πάνε στη φτώχεια. Αυτή είναι η πραγματικότητα και δεν αλλάζει όσο κι αν προσπαθείτε να επαναλαμβάνετε και να επαναλαμβάνετε συνεχώς κάποια πράγματα που είναι εκτός τόπου και εκτός αλήθειας.
      Αλλά εδώ σήμερα ήρθαμε για τον Ο.Τ.Ε., τον οποίο χαρακτηρίσατε δενδρύλλιο, απ’ ό,τι κατάλαβα. Άλλο είναι το δάσος. Θα έρθω στο δενδρύλλιο μετά.
      Σας είπε η κ. Παπανδρέου για κρυφό δάνειο 1.000.000.000 ευρώ με τη «JP MORGAN» και το οποίο είναι μετατρέψιμο σε μετοχές. Είναι αλήθεια; Όλες οι συμφωνίες σας μ’ αυτή την περίφημη πλέον εταιρεία, το συνεταίρο σας, είναι κρυφές;  Θα μας δώσετε τα στοιχεία; Γιατί τα κρύβετε από τον ελληνικό λαό; Αυτό είναι το κρίσιμο ερώτημα και αυτό είναι το καινούργιο στοιχείο που μπήκε σήμερα εδώ.
      Είναι φανερό ότι η σιωπή σας αποτελεί ομολογία ενοχής και τίποτα παραπάνω.
      ΚΩΝΣΤΑΝΤΙΝΟΣ ΤΑΣΟΥΛΑΣ: Όχι, εφαρμόζει τον Κανονισμό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ. Ο Κανονισμός είναι να κατατίθενται τα έγγραφα εδώ. Και τη συμφωνία με τη «JP MORGAN» δεν μας την έχει φέρει εδώ. Και έχει το θράσος να μιλάει ο κύριος Υπουργός σε σχέση με στοιχεία όταν ο κ. Αβραμόπουλος πριν από λίγες ημέρες εδώ είπε ότι ναι, υπάρχουν νέα χρέη των νοσοκομείων 2,5 δισεκατομμυρίων ευρώ. Πού τα έχει γράψει ο κ. Αλογοσκούφης; 
      Ας έλθει επιτέλους να πει την αλήθεια στον ελληνικό λαό και να απαντήσει στο εξής ερώτημα: Τα τρία τελευταία χρόνια, ναι ή όχι, έχει μειωθεί η περιουσία του Ο.Τ.Ε. κατά 2.000.000.000 ευρώ; Πόσο θα μειωθεί ακόμη από τους πελάτες που χάνει κάθε μέρα;
      Ήρθε και μας μίλησε για κάποια οριακά αποτελέσματα και για διπλασιασμό. Γιατί να μην είναι τριπλασιασμός;
      Κύριε Υπουργέ, θέλετε να μιλήσουμε για τις πολιτικές απέναντι στον Ο.Τ.Ε., γιατί αυτό συζητάμε σήμερα εδώ; Σας θυμίζω: Οργανισμός στρατηγικής σημασίας. Να υπηρετεί το δημόσιο συμφέρον. Σταθερή πολιτική δική μας ο ουσιαστικός έλεγχος από το κράτος με το 33%. Γιατί το καταργήσατε;
      Εδώ συγκρούονται διαφορετικές πολιτικές. Και έχετε ιστορικά επιβαρυμένο παρελθόν. Εσείς  ήσασταν τότε, ο Γεώργιος Αλογοσκούφης, Πρόεδρος του Σώματος Οικονομικών Εμπειρογνωμόνων όταν αποφασίσατε να ξεπουλήσετε τον Ο.Τ.Ε. με τη Κυβέρνηση του κ. Μητσοτάκη -να τα θυμόμαστε αυτά, κύριοι συνάδελφοι- με 500.000.000 δολάρια. Αυτό ήταν το τίμημα. Και λέτε ότι εμείς απαξιώσαμε τον Ο.Τ.Ε. όταν την περίοδο 1994-2004 ο Ο.Τ.Ε. είχε κέρδη 7,5 δισεκατομμύρια ευρώ. Να ποιες είναι οι διαφορετικές πολιτικές αντιλήψεις. Από τη μία μένετε στις ιδεοληψίες σας του φιλελευθερισμού και από την άλλη ξεπουλάτε για να βολέψτε κάποιους «ημετέρους».
      Εδώ δεν έχετε απαντήσει σε κρίσιμα ερωτήματα. Ένα από τα μεγαλύτερα οικονομικοπολιτικά σκάνδαλα της χώρας είναι η υπόθεση «ΓΕΡΜΑΝΟΣ». Έχετε δώσει ποτέ εδώ στην Εθνική μας Αντιπροσωπεία λογική εξήγηση γιατί η διοίκηση του Ο.Τ.Ε. προχώρησε στην αγορά της «ΓΕΡΜΑΝΟΣ»; Αυτό πώς έχει να κάνει με το συνολικότερο σχεδιασμό σας; Αν υπάρχει σχεδιασμός, γιατί είναι φανερό ότι δεν υπάρχει. Άλλα λέτε εσείς –εντάξει έχετε το πάνω χέρι, γιατί βλέπετε ότι ο Πρωθυπουργός εσάς καλύπτει- άλλα λέει ο Υπουργός ΠΕ.ΧΩ.Δ.Ε. ο κ. Σουφλιάς και προφανώς άλλα λέει ο κ. Λιάπης και είναι και ένας από τους λόγους που δεν παρίσταται σήμερα εδώ.
    Ήταν ή δεν ήταν η ναυαρχίδα στις τηλεπικοινωνίες σε ολόκληρη τη Νοτιοανατολική Ευρώπη, όταν εμείς σας παραδώσαμε τον Ο.Τ.Ε.; Πού είναι σήμερα, κύριε Υπουργέ; 
    Εμείς αποδείξαμε ότι υπάρχει άλλος δρόμος, τον οποίο υλοποιήσαμε. Εσείς μιλάτε για μεταρρυθμίσεις.
     Κύριε Υπουργέ, ποια είναι η μεταρρύθμιση στον Ο.Τ.Ε. μέχρι σήμερα; Ήταν να απαλλαγούμε από πέντε χιλιάδες, δηλαδή, να γίνει εθελουσία έξοδος, να φορτώσουμε τους άλλους σ’ έναν προβληματικό πλέον ασφαλιστικό οργανισμό που είναι ο Τ.Α.Π.-Ο.Τ.Ε. –και έρχεται από εκεί το κόστος από την άλλη μεριά- και σήμερα να έχουμε προσλάβει με αδιαφανείς διαδικασίες δυόμισι χιλιάδες, εκ των οποίων αρκετά δικά μας παιδιά, απ’ αυτούς που πήραν τις παχυλές αμοιβές με την εθελουσία έξοδο. Αυτό είναι κομματισμός, αυτό είναι φαυλοκρατία. Αν δεν είναι αυτό, τότε τι είναι; Περί αυτού πρόκειται. Και βέβαια στόχο έχετε γενικότερα και στις τράπεζες και στη Δ.Ε.Η. και παντού, τον αφελληνισμό των ελληνικών επιχειρήσεων. Δεν σας ενδιαφέρει το ζήτημα. Δεν το θεωρείτε στρατηγικής σημασίας το να υπάρχουν ισχυρές ελληνικές επιχειρήσεις είτε στον ιδιωτικό είτε στο δημόσιο τομέα. 
      Σκάνδαλα σας κατήγγειλαν οι κύριοι συνάδελφοι. Και αναφέρθηκαν σε στοιχεία. Απαντήσατε; Ακούσατε να πει μία κουβέντα ο κύριος Υπουργός για το σκάνδαλο των 45.000.000 ευρώ όσον αφορά την «Ο.Τ.Ε. GLOBE» και την προσπάθεια ακόμα της διοίκησης του Ο.Τ.Ε. να μη δημοσιοποιηθεί; Λέξη γι’ αυτά; 
    Δεύτερον, για τις διαφημιστικές συμβάσεις, σιωπή. Διότι βλέπετε ότι πέρα από τον Ο.Τ.Ε. υπάρχει το άλλο μεγάλο μαγαζί που ακούει στο όνομα Ο.Π.Α.Π. και όλα αυτά, διαφημίσεις κρατικές χωρίς προηγούμενο, ενταγμένα στον προεκλογικό αγώνα της Νέας Δημοκρατίας. Θα έρθουμε σ’ αυτά με άλλη επερώτηση και με περισσότερα στοιχεία. 
    Αναφερθήκατε καθόλου στους εργολάβους με αδιαφανείς διαδικασίες, χωρίς επίβλεψη, σε έναν οργανισμό που πέραν των άλλων πρέπει να εγγυάται το απόρρητο των επικοινωνιών; Πλήρης ασυδοσία. 
    Αναφερθήκατε, κύριοι συνάδελφοι, καθόλου στην προσωπικότητα του κ. Βουρλούμη; Ξέρετε πώς είχε χαρακτηρίσει ο κ. Βουρλούμης τη Βουλή των Ελλήνων, στην οποία δεν δίνει στοιχεία; Υπερωκεάνιο πολυτέλειας, κύριε Πρόεδρε, που προεδρεύετε αυτήν τη στιγμή.  Αλλά βέβαια η πολυτέλεια πάει με τα 25.000 ευρώ το μήνα; Σιωπή ο κύριος Υπουργός. Αύξηση 70%, όταν οι αυξήσεις των εργαζομένων δεν φθάνουν ούτε στο 3%. Αυτή είναι η πραγματικότητα. 
    Βέβαια, ακούστε τι είπε χθες ο κ. Βουρλούμης. Απέδωσε την αποτυχία στρατηγικού επενδυτή στην ενίσχυση της μετοχής του Ο.Τ.Ε. Λέει, «δεν μπορούμε να βρούμε γιατί ενισχύθηκε η μετοχή του Ο.Τ.Ε.». Τι σημαίνει πολύ απλά αυτό;  Σημαίνει, να δούμε πώς θα τη ρίξουμε τη μετοχή, για να ξεπουλήσουμε. Μπορεί να έχει άλλη ερμηνεία; 
    Δώστε μας απαντήσεις σ’ αυτά, κύριε Υπουργέ, γιατί είναι φανερό ότι αυτά τα κάνατε όλα σε συνεννόηση μαζί του.
    Κύριε Υπουργέ, δεν έχετε να μας πείτε τίποτα για το πρόστιμο που επεβλήθη στον Ο.Τ.Ε. από την Εθνική Επιτροπή Τηλεπικοινωνιών; Σας ρώτησε ο κ. Ρόβλιας. 
    Κύριε Υπουργέ, δεν έχετε να μας πείτε τίποτα στο ότι ο κ. Βουρλούμης δεν απαντάει ουσιαστικά στην αρχή διασφάλισης του απορρήτου των τηλεπικοινωνιών; Περιφρουρεί, δηλαδή, τις συνταγματικά κατοχυρωμένες από το Σύνταγμα αρχές; 
    Δεν έχετε να μας πείτε τίποτα για το πώς έγιναν αυτές οι δυόμισι χιλιάδες προσλήψεις και με ποια κριτήρια; Πόσοι συνάδελφοι από τη Νέα Δημοκρατία  πέρασαν από εκεί και πόσοι Υπουργοί και με ποια διαδικασία; 
    Κύριε Υπουργέ, δεν έχετε να μας πείτε τίποτε για το μέγιστο θέμα που έχει ανακύψει ότι ο κ. Βουρλούμης διώκεται για κακούργημα; Και ξέρετε τι αφορά το θέμα αυτό; Υπερτιμημένες συμβάσεις τεχνικής υποστήριξης του Ο.Τ.Ε. με τις εταιρείες «ΙΝΤΡΑΚΟΜ», «SIEMENS» και «ANCOR». Περί αυτού πρόκειται. Και βέβαια για ποια συμφωνία των εργαζομένων μιλάτε, όταν αυτήν τη στιγμή ο Πανελλήνιος Σύλλογος Εργαζομένων του Ο.Τ.Ε., επειδή τον αγνοείτε προκλητικά κι εσείς, έφθασε να απευθύνεται στην Πρόεδρο της Βουλής και στον κύριο Πρωθυπουργό, μη τυχόν τους ακούσει κάποιος για τα συνεχιζόμενα σκάνδαλα και για την συνειδητή απαξίωση του συγκεκριμένου οργανισμού. 
      Ο κ. Λιάπης -άκουσα εδώ για τους κυρίους συναδέλφους γιατί αυτό έχει να κάνει όχι μόνο με τον Ο.Τ.Ε αλλά έχει να κάνει και με το Ταχυδρομικό Ταμιευτήριο-λέει μέχρι τις εκλογές –ουσιαστικά αυτό αφήνει να διαρρέει- εγώ δεν πρόκειται να βάλω την υπογραφή μου σε σχέση με τα placement. Εδώ είναι τα στοιχεία. Αυτές οι ενδοκυβερνητικές διαφωνίες δεν πρέπει κάποια στιγμή να δούμε τι γραμμή έχουν στην Εθνική Αντιπροσωπεία; Θα μας ενημερώσετε γι’ αυτά;
      Κύριε Υπουργέ, η όλη σας πολιτική απέναντι στο σύνολο των δημοσίων επιχειρήσεων, αποτυπώνεται σήμερα στους ισολογισμούς που εσείς δημοσιεύετε. Έχουν τριπλασιαστεί τα ελλείμματα μέσα σε τρία χρόνια.
      Αναφέρθηκε προηγούμενα ο κ. Χριστοδουλάκης σε σχέση με την πορεία της Δ.Ε.Η.. Μας έχει δοθεί πολλές φορές εδώ η ευκαιρία να ρωτήσουμε τον κ. Λιάπη τι γίνεται με τα ΕΛ.ΤΑ., τι γίνεται με τον Ο.Σ.Ε, τι γίνεται με όλους αυτούς τους οργανισμούς. Δεν σας ενδιαφέρει. Σας ενδιαφέρει η απαξίωση, γιατί όπως είπα, πέρα από τη λογική της ιδεοληψίας ότι αυτά δεν πρέπει να ανήκουν στο δημόσιο τομέα όλα στην ασυδοσία της αγοράς, ενδιαφέρουν και οι ενδιάμεσοι. Και εδώ βλέπουμε ότι οι ενδιάμεσοι κατά κανόνα είναι οι ίδιοι. Ξεκινάνε με πυρήνα το τραπεζικό σύστημα της χώρας, κυρίως την Εθνική Τράπεζα και την Αγροτική Τράπεζα, επεκτείνονται στο Ταχυδρομικό Ταμιευτήριο, πάμε μετά στη λεηλασία των ασφαλιστικών ταμείων, μέσω Λονδίνου, και όλα αυτά από κάτω έχουν έναν παρανομαστή: το μεγάλο συνέταιρο την «JP MORGAN». Για όλα αυτά τα ζητήματα, κύριε Υπουργέ, πρέπει να απαντήσετε εσείς. 
      Πολύ σωστή η θέση του κ. Έβερτ, όσον αφορά τα θέματα των πολιτικών ευθυνών! Τι είπε για το μεγάλο σκάνδαλο των υποκλοπών; Ευθύνες στο Υπουργείο Εθνικής Οικονομίας; Προφανώς όχι, γιατί εκεί είναι ο κ. Δούκας. Πού είναι οι ευθύνες; Στον κ. Τσιτουρίδη. 
      Όχι κύριε Υπουργέ! Είστε πολιτικός προϊστάμενος ενός Υπουργείου των αδιέξοδων πολιτικών, που δυστυχώς πλέον καθημερινά συγκαλύπτει και συμμετέχει σε σκάνδαλα. Αυτό θα σας συνοδεύει. Και να είστε σίγουροι ότι πέρα από τα άλλα μεγάλα ζητήματα που θα αποτελέσουν αντικείμενο ασφαλώς της εκλογικής αντιπαράθεσης, που είναι σε εξέλιξη, θα είναι και αυτά. 
      Σε αυτά, λοιπόν, πρέπει να απαντήσετε και να μην επαναλαμβάνετε, όπως είπα, την κασέτα που όταν έρθετε στη Βουλή καθημερινά τη βάζετε σε λειτουργία. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.) 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κύριε Πρόεδρε, παρακαλώ το λόγο, για μια παρέμβαση.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για να κάνετε μια παρέμβαση.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κύριε Πρόεδρε, εγώ πιστός στην τακτική μου, δεν πρόκειται να μπω τώρα στη λογική των προσωπικών αντεγκλήσεων ή των προσωπικών χαρακτηρισμών, που συστηματικά χρησιμοποιούν τα στελέχη του ΠΑ.ΣΟ.Κ. και ειδικότερα εις βάρος μου.
      Θέλω να απαντήσω σε ορισμένα ζητήματα ουσίας. Πρώτον, ότι ουδέποτε ο Ο.Τ.Ε. εξέδωσε ομολογιακό δάνειο…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δευτερολογεί ο κύριος Υπουργός;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κάνω μια σύντομη παρέμβαση, όπως έχω δικαίωμα να το κάνω.
      ΠΡΟΕΔΡΕΥΩΝ (Ιωάννης Τραγάκης): Κύριε Κακλαμάνη, ζήτησε μια σύντομη παρέμβαση ο κύριος Υπουργός. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε! Υπάρχει μια σειρά. Να εφαρμόσετε τον Κανονισμό. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Δεν θέλετε να ακούσετε τις απαντήσεις, κύριε Κακλαμάνη; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, εγώ απευθύνομαι στον Πρόεδρο του Σώματος. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Εσείς με ποιο δικαίωμα απευθύνεστε στον Πρόεδρο του Σώματος;
      ΑΠΟΣΤΟΛΟΣ ΚΑΚΛΑΜΑΝΗΣ: Απευθύνομαι ως Βουλευτής! 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, σας παρακαλώ, κύριοι συνάδελφοι!
      ΑΠΟΣΤΟΛΟΣ ΚΑΚΛΑΜΑΝΗΣ: Με επιπλήττει, με παρατηρεί, γιατί απευθύνομαι σ’ εσάς;
      ΠΡΟΕΔΡΕΥΩΝ (Ιωάννης Τραγάκης): Εγώ ξέρω πολύ καλά γιατί απευθύνεστε σε εμένα. Μιλάτε για παραβίαση του Κανονισμού, διότι έδωσα τρία λεπτά στον κύριο Υπουργό και δεν του έδωσα τον χρόνο της δευτερολογίας του.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, να μιλήσει, να δευτερολογήσει. Όχι να παραβιάζουμε τον Κανονισμό!
      ΠΡΟΕΔΡΕΥΩΝ (Ιωάννης Τραγάκης): Το ξέρω κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίως, δεν επιτρέπεται ο Υπουργός να μας επιπλήττει, γιατί επικαλούμαστε τον Κανονισμό. Τι είναι αυτή η αλαζονεία; Απαράδεκτη αλαζονεία!
      ΠΡΟΕΔΡΕΥΩΝ (Ιωάννης Τραγάκης): Θα σας πω αμέσως κύριε Πρόεδρε. 
      Γνωρίζετε ότι υπάρχει μια ελαστικότητα, σ’ ό,τι αφορά τον καταμερισμό του χρόνου και της δευτερολογίας και της τριτολογίας. Το ξέρετε και συνήθως χρησιμοποιείται. Παραδείγματος χάριν είναι παραβίαση του Κανονισμού όταν οι συνάδελφοι δευτερολογούν συγχρόνως, παίρνουν όλον τους το χρόνο και φεύγουν από την Αίθουσα.
Το γνωρίζετε πολύ καλά και καλώς το στηλιτεύετε. Έχει, όμως, επιβληθεί και γίνεται, διότι πρέπει να αναγνωρίσουμε ότι ορισμένοι συνάδελφοι λόγω της ημέρας, θέλουν να πάνε στις επαρχίες τους και το Προεδρείο δείχνει μία ανοχή. Έτσι, δείχνει ανοχή και στους Κοινοβουλευτικούς Εκπροσώπους, δείχνει ανοχή και στον Υπουργό. 
      Ζήτησε να κάνει μία ολιγόλεπτη παρέμβαση. Είναι σίγουρο ότι τα τρία λεπτά που του εδόθησαν, θα αφαιρεθούν από τη δευτερολογία του. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε! Αυτά δεν είναι σωστά πράγματα.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, κάντε την παρέμβασή σας.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Απλώς να σημειώσω ότι όλοι οι συνάδελφοι που πρωτολόγησαν, ζήτησαν και πήραν χρόνο από τη δευτερολογία τους. 
      Ουδέποτε, λοιπόν, ο Ο.Τ.Ε.…
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε με λίγο. 
      Ζητώ συγγνώμη, κύριε Πρόεδρε, και από εσάς και από τον κύριο Υπουργό. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, τουλάχιστον οι δύο μας καταλαβαινόμαστε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε με, αν θέλετε.
      Ζητώ συγγνώμη από τον κύριο Υπουργό, που με επέπληξε. 
      Σας λέγω, λοιπόν, κάτι πολύ απλό και παρακαλώ κάποτε να το κατανοήσουμε. Άλλο αυτό που κατ’ οικονομία δέχεστε…
      ΠΡΟΕΔΡΕΥΩΝ (Ιωάννης Τραγάκης): Το ίδιο είναι, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: … -και που πιστεύω ότι είναι λάθος να μιλήσει παραπάνω- και άλλο να καταργήσει τη σειρά της δευτερολογίας, εκτός εάν θέλει να δευτερολογήσει. Περί αυτού πρόκειται. 
      ΠΡΟΕΔΡΕΥΩΝ (Ιωάννης Τραγάκης): Το κατάλαβα πολύ καλά.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά δεν δέχομαι να υποτιμάται η νοημοσύνη μου…
      ΠΡΟΕΔΡΕΥΩΝ (Ιωάννης Τραγάκης): Τουλάχιστον από εμένα όχι και το ξέρετε.
      ΑΠΟΣΤΟΛΟΣ ΚΑΚΛΑΜΑΝΗΣ: …και επιπλέον να επιπλήττομαι από τον κύριο Υπουργό, διότι δικαίως και ορθώς επικαλούμαι τον Κανονισμό. Τι πράγματα είναι αυτά;
      ΠΡΟΕΔΡΕΥΩΝ (Ιωάννης Τραγάκης): Ωραία, κύριε Πρόεδρε.
      Ορίστε, κύριε Υπουργέ, συνεχίστε με τα τρία λεπτά που σας έδωσα.
      ΑΠΟΣΤΟΛΟΣ ΚΑΚΛΑΜΑΝΗΣ: Καταχρηστικώς του δίνετε τρία λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, επαναλαμβάνω ότι δεν πρόκειται να παρακολουθήσω την Αξιωματική Αντιπολίτευση, στην προσπάθεια που κάνει για προσωπικές αντιπαραθέσεις και για προσωπικούς χαρακτηρισμούς.
      ΑΠΟΣΤΟΛΟΣ ΚΑΚΛΑΜΑΝΗΣ: Αφήστε τα αυτά.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας παρακαλώ!
      ΑΠΟΣΤΟΛΟΣ ΚΑΚΛΑΜΑΝΗΣ: Είναι απαράδεκτα πράγματα αυτά.  Εδώ φταίτε εσείς, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ και το εννοώ. Καθίστε κάτω, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εδώ φταίτε εσείς, που δεν βάζετε στη θέση του τον Υπουργό. Δεν βάζετε, όπως οφείλετε, τον Υπουργό στη θέση του. 
      ΠΡΟΕΔΡΕΥΩΝ (Ιωάννης Τραγάκης): Θα σας στείλω, κύριε Πρόεδρε, τώρα στο έδρανό σας τα Πρακτικά της προηγούμενης ομιλίας του κ. Παπαϊωάννου, για να δείτε χαρακτηρισμούς. Εγώ προεδρεύω και το θέμα είναι έτσι. Σας παρακαλώ πάρα πολύ. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εσείς οφείλετε, όπως και τους οποιουσδήποτε χαρακτηρισμούς χρησιμοποιούνται, να τους διορθώνετε.
      ΠΡΟΕΔΡΕΥΩΝ (Ιωάννης Τραγάκης): Στο μόνο που έχετε δίκιο, είναι ότι καταχρηστικά πλέον δίνεται αυτό το δικαίωμα και στους Βουλευτές και στους Κοινοβουλευτικούς Εκπροσώπους, αλλά και στον κύριο Υπουργό. Καμμία σύγκριση δεν υπάρχει με το θέμα των χαρακτηρισμών.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, απευθύνεται σε εμένα, που δεν έχω καν μιλήσει;
      ΠΡΟΕΔΡΕΥΩΝ (Ιωάννης Τραγάκης): Όχι, βέβαια σε σας. Δεν απεύθυνε καθόλου σ’ εσάς το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Με παρατηρεί στις αντιδράσεις μου, όταν η Αντιπολίτευση…
      ΠΡΟΕΔΡΕΥΩΝ (Ιωάννης Τραγάκης): Όχι, κύριε Πρόεδρε. Δεν είναι έτσι. Το είπε από την αρχή, προτού καν σηκωθείτε εσείς, για να θέσετε θέμα Κανονισμού. Έτσι ξεκίνησε την ομιλία του. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν ανέχομαι να υποτιμάται η νοημοσύνη μας εδώ μέσα.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ. Μιλήστε ελεύθερα.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ασφαλώς! Δεν θα με φιμώσει κανένας, κύριε Πρόεδρε.
      Θα επαναλάβω ότι δεν πρόκειται να παρακολουθήσω την Αξιωματική Αντιπολίτευση ούτε στους προσωπικούς χαρακτηρισμούς ούτε στην προσπάθεια όξυνσης που επιχειρεί να κάνει, διότι εδώ ήρθε χωρίς στοιχεία. 
      Η κ. Παπανδρέου…
      ΑΠΟΣΤΟΛΟΣ ΚΑΚΛΑΜΑΝΗΣ: Και εσείς, κύριε Πρόεδρε, τα ακούτε όλα αυτά και δεν μιλάτε. Δεν καταλαβαίνετε πού απευθύνεται, όταν μιλάει; 
      ΠΡΟΕΔΡΕΥΩΝ (Ιωάννης Τραγάκης): Δεν απευθύνεται σε σας.
      ΑΠΟΣΤΟΛΟΣ ΚΑΚΛΑΜΑΝΗΣ: Έτσι λέτε εσείς, λοιπόν. 
      ΠΡΟΕΔΡΕΥΩΝ (Ιωάννης Τραγάκης): Έτσι λέω.
      ΑΠΟΣΤΟΛΟΣ ΚΑΚΛΑΜΑΝΗΣ: Μπράβο σας!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτό είναι δημοκρατική ευαισθησία κάποιων. 
      Η κ. Παπανδρέου ανέφερε κάποιες δήθεν φημολογίες για ομολογιακό δάνειο του Ο.Τ.Ε. μετατρέψιμο σε μετοχές. Δεν γνώριζα κάτι τέτοιο. Επικοινώνησα με τον Ο.Τ.Ε. και μπορώ να της απαντήσω ότι ουδέποτε ο Ο.Τ.Ε. εξέδωσε ομολογιακό δάνειο μετατρέψιμο σε μετοχές. Έχει εκδώσει ομολογιακά δάνεια επί πολλά χρόνια με πλειάδα τραπεζών, μεταξύ των οποίων περιλαμβάνεται και η «J.P. MORGAN» και προ του 2004.
      Η αλήθεια, όμως, είναι ότι το ελληνικό δημόσιο έχει εκδώσει δύο δάνεια ανταλλάξιμα με μετοχές, το πρώτο στις 27 Ιουλίου του 2000, που ήταν ποσοστό 3% του μετοχικού κεφαλαίου του Ο.Τ.Ε. και το δεύτερο στις 2 Αυγούστου του 2001, που ήταν ποσοστό 10.7% του μετοχικού κεφαλαίου του Ο.Τ.Ε. Το εξέδωσε με τις τράπεζες UBS, CREDIT SWISS FIRST BOSTON, CITIGROUP και DEUTSCHE BANK.
      Αυτά τα δάνεια ήταν ομολογιακά δάνεια μετατρέψιμα σε μετοχές και όταν έληξαν, οι μετοχές επανήλθαν στο ελληνικό δημόσιο, το οποίο τις διέθεσε στην αγορά. Είναι γνωστό, γιατί έχει ανακοινωθεί μέσω του προγράμματος αποκρατικοποιήσεων.
      Επειδή πάλι ανέφερε την «J.P. MORGAN», θέλω να πω ότι οι κυβερνήσεις του ΠΑ.ΣΟ.Κ. συνεργάστηκαν κατ’ επανάληψη με την «J.P. MORGAN» και ενδεικτικά θα αναφέρω δύο περιπτώσεις, την πώληση της Ε.Τ.Β.Α. στην Τράπεζα Πειραιώς, όπου μοναδικός σύμβουλος του ελληνικού δημοσίου ήταν η «J.P. MORGAN», αλλά και την αποτυχημένη προσπάθεια για αποκρατικοποίηση της Δ.ΕΠ.Α., όπου και πάλι μοναδικός ξένος σύμβουλος του ελληνικού δημοσίου ήταν η «J.P. MORGAN». Όλες οι τράπεζες, με τις οποίες συνεργάζεται το ελληνικό δημόσιο, είναι αξιόπιστες τράπεζες, αλλά επειδή δαιμονοποιεί το ΠΑ.ΣΟ.Κ. την «J.P. MORGAN», νομίζω ότι έπρεπε να αναφέρω αυτά τα στοιχεία.
      Υπάρχουν και κάποια άλλα στοιχεία, τα οποία ανέφερε ο κ. Ρόβλιας και νομίζω ότι χρειάζεται απάντηση πριν από τη δευτερολογία του. Ο κ. Ρόβλιας χαρακτήρισε τον κ. Βουρλούμη κομματικό στέλεχος της Νέας Δημοκρατίας. Εγώ δεν ήξερα εάν είναι κομματικό στέλεχος της Νέας Δημοκρατίας. Ζήτησα να ερωτηθεί και σας λέω ότι ουδέποτε υπήρξε στέλεχος της Νέας Δημοκρατίας. Αντίθετα, ο ίδιος ο κ. Ρόβλιας, ο οποίος ήταν Πρόεδρος του Ο.Π.Α.Π. κατά την περίοδο 1989-1990, γράφει στο βιογραφικό του ότι είναι ενεργό μέλος του ΠΑ.ΣΟ.Κ. και στέλεχος της επιτροπής οικονομίας και ανάπτυξης.
      (Θόρυβος από την πτέρυγα του ΠΑ.ΣΟ.Κ.)
      ΜΙΛΤΙΑΔΗΣ ΠΑΠΑΪΩΑΝΝΟΥ: Ωραία!
      ΚΩΝΣΤΑΝΤΙΝΟΣ ΓΕΙΤΟΝΑΣ: Μήπως ρωτήσατε και για την ασφάλεια των επικοινωνιών που δεν ξέρατε να απαντήσετε; 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας για οκτώ λεπτά.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ακούγοντας και πάλι και διαβάζοντας στην επερώτηση των συναδέλφων του ΠΑ.ΣΟ.Κ. την ανυπόστατη, εκτός των άλλων, κατηγορία ότι η διοίκηση του Ο.Τ.Ε. κομματίζεται υπέρ της Νέας Δημοκρατίας, διστάζω πλέον να αρνηθώ διαρρήδην αυτήν την κατηγορία, γιατί είναι τόσο πολύ δυνατή ακόμη η κεκτημένη ταχύτητα σε μεγάλη μερίδα του ελληνικού λαού, της αίσθησης της κομματικής συμπεριφοράς του ΠΑ.ΣΟ.Κ. , που όταν αρνείσαι διαρρήδην και εύλογα ότι επαναλαμβάνεις αυτήν την πρακτική, κινδυνεύεις να θεωρηθείς και κορόιδο. 
      Με κίνδυνο, λοιπόν, να θεωρηθώ και «κορόιδο» επαναλαμβάνω για μία ακόμη φορά ότι -όπως και να το πάρετε αυτό που θα σας πω, όπως και να το ερμηνεύσετε, όπως και να το εκλάβετε- η Νέα Δημοκρατία  δεν έχει την παραμικρή κομματική δυνατότητα παρεμβάσεως στον Ο.Τ.Ε.. Και το λέω, διότι αυτοί που μας ακούν εκτός αυτής της Αιθούσης, ξέρουν πολύ καλά τι κομματική παρέμβαση είχε το  ΠΑ.ΣΟ.Κ. στον Ο.Τ.Ε. μέχρι πρότινος και το λέω εν γνώσει του κινδύνου να θεωρηθώ ότι, ισχυριζόμενος την αλήθεια, κινδυνεύω από αυτούς οι οποίοι είναι «ρεαλιστές», να καταλογίσουν στη Νέα Δημοκρατία συμπεριφορά κορόιδου, που δεν επαναλαμβάνει το κομματικό όργιο του ΠΑ.ΣΟ.Κ. στον Ο.Τ.Ε. και την αξιοποίηση της κομματικής επέμβασης στον Ο.Τ.Ε. για οφέλη εκλογικά και πολιτικά.
      Θα ήθελα να πω σ’ αυτούς τους «ρεαλιστές» ότι μπορεί αυτό να έχει μία πρόσκαιρη επίπτωση και ένα παράπονο των φίλων της Νέας Δημοκρατίας, οι οποίοι συγκρίνουν, πώς φερόταν το ΠΑ.ΣΟ.Κ. και πώς φέρεται η Νέα Δημοκρατία, αλλά μεσοπρόθεσμα και σίγουρα μακροπρόθεσμα η απεμπλοκή του Ο.Τ.Ε. από τα κόμματα και από το κράτος -γιατί ο Ο.Τ.Ε. ήταν ο κανακάρης του κράτους μέχρι πρότινος- η απεμπλοκή, λοιπόν, του Ο.Τ.Ε. απ’ αυτήν τη συμπεριφορά, βοηθά αφάνταστα αυτόν τον οργανισμό, να μπορέσει να σταθεί στα πόδια του και να είναι ανταγωνιστικός.
      Το ΠΑ.ΣΟ.Κ. ξεπέρασε και τους μετόχους του Ο.Τ.Ε. σήμερα. Διότι χθες στη γενική συνέλευση του Ο.Τ.Ε., κατά κοινή ομολογία, πέρασε σχεδόν αβρόχοις ποσί η ατζέντα της διοικήσεως του Ο.Τ.Ε.. Γιατί αυτά που λέτε εσείς, δεν τα είπε ούτε ένας μέτοχος; Γιατί δεν τα είπε ένας θεσμικός επενδυτής; Γιατί δεν τα είπαν αυτοί οι οποίοι πονούν τον Ο.Τ.Ε. και ταυτίζουν τα οικονομικά τους συμφέροντα με την πορεία του Ο.Τ.Ε.; Γιατί πήγε τόσο καλά η γενική συνέλευση και όλα τα θέματα ψηφίστηκαν και μάλιστα με χαρακτηριστική ταχύτητα, όπως διαβάσαμε σήμερα στις εφημερίδες, που έχουμε να την δούμε από το 1997; Αυτοί οι οποίοι είναι μέλη της γενικής συνελεύσεως και είναι μέτοχοι του Ο.Τ.Ε., δεν ξέρουν τα συμφέροντά τους; 
      Το ΠΑ.ΣΟ.Κ. ξέρει τα συμφέροντα του Ο.Τ.Ε. καλύτερα; Το ΠΑ.ΣΟ.Κ., προφανώς, ξέρει τα δικά του συμφέροντα καλύτερα και ανησυχεί ότι όταν μετά από πολύ καιρό επανέλθει τυχόν στην εξουσία, δεν θα έχει στα χέρια του τη δυνατότητα, θεσμικά και πραγματικά, να ελέγχει και να αξιοποιεί κομματικά τον Ο.Τ.Ε. προς όφελός του. Αυτήν την ανησυχία σας καταθέσατε σήμερα εδώ. Καταθέσατε εδώ την ανησυχία σας ως κομματικών μετόχων του Ο.Τ.Ε., που επειδή δεν είχαν λόγο στη χθεσινή γενική συνέλευση, μετέτρεψαν τη σημερινή Βουλή σε μία γενική συνέλευση του Ο.Τ.Ε., ανησυχούντες όμως, όχι για την πορεία του οργανισμού, αλλά ανησυχούντες για την πορεία του ΠΑ.ΣΟ.Κ., ερήμην του Ο.Τ.Ε. 
      Κανένα κόμμα πια δεν θα μπορεί να έχει τον Ο.Τ.Ε. υποχείριό του και αυτό, καταλαβαίνω, μειώνει την αξία της κομματικής μετοχής του ΠΑ.ΣΟ.Κ. . Αυτό όμως, δεν μας αφορά και γι’ αυτό προχωρούμε.
      Στις 10.5.2007 η Ευρωπαϊκή Επιτροπή αναγνώρισε μία πολύ σημαντική, περίπου διετή, προσπάθεια που έκανε ο οργανισμός, στο να γίνει αντιληπτό από την Ευρωπαϊκή Επιτροπή ότι ο νόμος με τον οποίο το ελληνικό δημόσιο στα μέσα του 2005 στήριξε το ασφαλιστικό ταμείο του Ο.Τ.Ε., με την παραχώρηση, νομίζω, του 4% των μετοχών του Ο.Τ.Ε. στο ασφαλιστικό του ταμείο, θεσπίσθηκε για να αντισταθμίσει, αυτή η παραχώρηση, την οικονομική ζημιά της εθελούσιας εξόδου. 
      Αναγνώρισε, λοιπόν, η Ευρωπαϊκή Επιτροπή ότι αυτή η κίνηση –γιατί η Ευρωπαϊκή Επιτροπή δεν κλήθηκε να κρίνει την εθελούσια έξοδο, αλλά κλήθηκε να κρίνει την κρατική ενίσχυση- ήταν σωστή, ότι εξυπηρετεί τον Ο.Τ.Ε. και ενισχύει την ανταγωνιστικότητά του. Και ήταν μία υποδειγματική διαπραγμάτευση με την Ευρωπαϊκή Ένωση, αυτή η διαπραγμάτευση της διοικήσεως του Ο.Τ.Ε. και του Υπουργείου Οικονομίας και Οικονομικών. 
      Μάλιστα, πριν από λίγες μέρες, στην εφημερίδα «ΚΑΘΗΜΕΡΙΝΗ» της Κυριακής, ο διοικητής του Ο.Τ.Ε. έγραψε ότι ήταν υποδειγματική η συνεργασία Ο.Τ.Ε.-Υπουργείου Οικονομίας και Οικονομικών και η διαπραγμάτευση με την Ευρωπαϊκή Επιτροπή, εις τρόπον ώστε να καταλήξουμε στις 10 Μαΐου φέτος, στο συμπέρασμα, εκ μέρους της Ευρωπαϊκής Επιτροπής, ότι είναι θεμιτή αυτή η κρατική ενίσχυση, μέσω της παραχωρήσεως του 4% των μετοχών του Ο.Τ.Ε. στο Τ.Α.Π.-Ο.Τ.Ε., ώστε να ξεπερασθούν τα προβλήματα που είχε δημιουργήσει η μετατροπή του Ο.Τ.Ε. σε μία ουσιαστικά δημόσια υπηρεσία, με τόσο πολύ προσωπικό και ότι αυτό βοηθάει την ανταγωνιστικότητά του.
      Όλα αυτά είναι ευοίωνα για τον Ο.Τ.Ε.. Είναι ευοίωνο για τον Ο.Τ.Ε. το γεγονός ότι αυξήθηκε σημαντικά η χρηματιστηριακή αξία του. Είναι ευοίωνο για τον Ο.Τ.Ε. ότι από το 2004 και μετά, δεν ελέγχεται κομματικά. 
      Εγώ ομολογώ εδώ, δημόσια, ότι δοκίμασα την τύχη μου έναντι της διοικήσεως του Ο.Τ.Ε., να κάνω μία - δύο κομματικές παρεμβάσεις και απέτυχα οικτρά -που λέει και ο ποιητής- και εξουθενώθην. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν είσθε φαίνεται  στο κύκλωμα. Άλλο το δίκτυο Ο.Τ.Ε. κι άλλο τα κυκλώματα.
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν πρόκειται περί αυτού. Δεν υπάρχει πλέον αυτό, όσο και αν σας κακοφαίνεται για το μέλλον, όσο και αν και εμένα μου κακοφάνηκε στην αρχή λίγο, το ομολογώ, γιατί όλοι έχουμε μία κεκτημένη ταχύτητα. Όλοι έχουμε λίγο ΠΑ.ΣΟ.Κ. μέσα μας, αλλά καταφέραμε και το αποβάλαμε εντελώς αυτό το λίγο ΠΑ.ΣΟ.Κ. εμείς. Εσείς βέβαια είσαστε πλήρεις, έμπλεοι ΠΑ.ΣΟ.Κ.. Κοιτάξτε να το βγάλετε από μέσα σας. 
      Μη σας ανησυχεί ότι δεν θα έχετε στα χέρια σας τον Ο.Τ.Ε. αύριο. Να σας κάνει να χαίρεστε το γεγονός ότι ο Ο.Τ.Ε. θα αντεπεξέλθει στον ανταγωνισμό, θα σταθεί στα πόδια του, θα μπορέσει να επεκταθεί σ’ άλλες χώρες και θα μπορέσει να παρέχει καλές τηλεπικοινωνιακές υπηρεσίες στον ελληνικό λαό. Ε, και αν πέσει η μετοχή του ΠΑ.ΣΟ.Κ. λίγο, επειδή δεν θα έχει κομματικό Ο.Τ.Ε., δεν χάλασε ο κόσμος. Εμάς μας ενδιαφέρει η μετοχή της χώρας, η μετοχή του Ο.Τ.Ε. και αυτές πηγαίνουν καλά και θα συνεχίσουν να πηγαίνουν καλά και στην επόμενη τετραετία με Κυβέρνηση Νέας Δημοκρατίας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ το λόγο, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θέλετε να μιλήσετε αμέσως τώρα, κύριε Πρόεδρε; Να μην ακουσθούν πρώτα οι Κοινοβουλευτικοί Εκπρόσωποι; 
      ΑΠΟΣΤΟΛΟΣ ΚΑΚΛΑΜΑΝΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ περίμενα ότι ο κύριος Υπουργός, απαντώντας στους επερωτώντες Βουλευτές του ΠΑ.ΣΟ.Κ., θα ανεφέρετο, όπως όφειλε, σ’ ένα προς ένα τα σημεία της επερωτήσεως και δεν θα μας διάβαζε από το Βήμα, κάτι που όπως ξέρετε απαγορεύεται από τον Κανονισμό. Σημειώσεις μπορεί να χρησιμοποιεί κάποιος, αλλά δεν μπορεί να αγορεύει διαβάζοντας ένα κείμενο. 
    Δυστυχώς, ο Υπουργός …
    ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Πρόεδρε, θα κάνω διακοπή. Όποιος διαβάζει από εδώ και πέρα …
    ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, να μη με διακόψετε.
    ΠΡΟΕΔΡΕΥΩΝ (Ιωάννης Τραγάκης): Ένα λεπτό.
    ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, να μη με διακόψετε.
    ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε. Παρακαλώ! 
    ΠΡΟΕΔΡΕΥΩΝ (Ιωάννης Τραγάκης): Εγκαλείτε το Προεδρείο, γι’ αυτό.
    Άρα να διακόπτουμε όποιον διαβάζει από εδώ και πέρα!
    ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ! Παρακαλώ να μη με διακόψετε.
    ΚΩΝΣΤΑΝΤΙΝΟΣ ΤΑΣΟΥΛΑΣ: Ο κ. Παπανδρέου διαβάζει συνεχώς!
    ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ! Μπορώ να μιλήσω ή θα εξαρτάται η δυνατότητα ενός Βουλευτή να μιλήσει εδώ, από τη διάθεση άλλου τινός συναδέλφου; 
    ΠΡΟΕΔΡΕΥΩΝ (Ιωάννης Τραγάκης): Απευθυνθήκατε στο Προεδρείο και έπρεπε να πάρετε απάντηση.
    ΑΠΟΣΤΟΛΟΣ ΚΑΚΛΑΜΑΝΗΣ: Δεν δέχομαι καμμία διακοπή. Θέλω να μιλήσω.
    ΠΡΟΕΔΡΕΥΩΝ (Ιωάννης Τραγάκης): Έπρεπε να πάρετε απάντηση, αφού απευθυνθήκατε στο Προεδρείο.
    ΑΠΟΣΤΟΛΟΣ ΚΑΚΛΑΜΑΝΗΣ: Θέλω να μιλήσω. Αρκετά! 
    ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός, λοιπόν …
    Ήδη μου έχετε αφαιρέσει τη δυνατότητα ενός και ημίσεως λεπτού. 
    ΠΡΟΕΔΡΕΥΩΝ (Ιωάννης Τραγάκης): Τριάντα δευτερολέπτων και θα σας τα δώσω στο τέλος. 
    ΑΠΟΣΤΟΛΟΣ ΚΑΚΛΑΜΑΝΗΣ: Λοιπόν, θέλετε να παραιτηθώ του λόγου μου; 
    Παρακαλώ δώστε μου τη δυνατότητα να μιλήσω και να μην αισθάνεστε ότι κάθε φράση μου σας αφορά και πρέπει να με διακόψετε. Σας παρακαλώ παρά πολύ!
    ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Πρόεδρε. Συνεχίστε.
    ΑΠΟΣΤΟΛΟΣ ΚΑΚΛΑΜΑΝΗΣ: Κατετέθη μία επερώτηση η οποία ανεπτύχθη. Και πίστευα και πιστεύω ότι ο Υπουργός όφειλε να απαντήσει ένα προς ένα στα σημεία της επερωτήσεως. Ο Υπουργός δεν απήντησε, διότι είχε έτοιμη μια ομιλία την οποία ανέγνωσε από το Βήμα. 
    Υπάρχει όντως η ανοχή και ουσιαστικά έχει ατονίσει και η διάταξη του Κανονισμού. Αλλά δεν μπορούμε να φτάνουμε μέχρι αυτού του σημείου, δηλαδή να μη δίνεται καμμία απάντηση στις αγορεύσεις των Βουλευτών, αλλά να διαβάζουμε μια ομιλία την οποία έχουμε από πριν έτοιμη. Αυτό είναι πολύ χαρακτηριστικό.
    Δεύτερον, δεν μπορούμε –το έχω πει χίλιες φορές- να γενικεύουμε. Το έκανε και ο, αγαπητός εξ Ιωαννίνων συνάδελφος, κ. Τασούλας μόλις πριν από λίγο, «εσείς και εμείς». «Εσείς και εμείς», το ένα γκέτο και το άλλο. Αυτό δεν σημαίνει κοινοβουλευτισμό. Στον κοινοβουλευτισμό κάθε Βουλευτής έχει την άποψή του, έχει και διαφορετικές ενδεχομένως απόψεις από το κόμμα του και όταν υπάρχουν θέματα συνειδήσεως, μπορεί και να διαφοροποιείται. Αλλιώτικα στα ζητήματα τακτικής, εντάσσεται σε μια γραμμή την οποία αποφασίζει το κόμμα. 
    Δεν μπορώ εγώ προσωπικά να ανεχθώ –και το θεωρώ ως ύβριν και συκοφαντία- να απευθύνεται ο κύριος Υπουργός προς σύσσωμη την Αντιπολίτευση και να λέει, επειδή προχωρεί η χώρα, αυτό δεν σας αρέσει. Τριάντα και πλέον χρόνια, δεν έχω προσωπικά μεμφθεί με χαρακτηρισμό ή με οποιονδήποτε άλλον τρόπο, μέλος του Κοινοβουλίου, μέλος της όποιας κυβερνήσεως. Σας το επιστρέφω αυτό, κύριε Υπουργέ, διότι δεν με αφορά. Εάν πιστεύετε ότι αφορά κάποιον εδώ, οφείλετε να πείτε, ο «κύριος τάδε συμπεριφέρεται έτσι» -και τότε θα έχετε και το βάρος της αποδείξεως- «διότι τον ενοχλεί να προχωρά η χώρα μπροστά». 
    Όπως επίσης, κύριε Πρόεδρε, θεωρώ ότι είναι απαράδεκτο, να απευθύνεται, επίσης στο δεύτερο πληθυντικό πρόσωπο, ο κύριος Υπουργός και να λέει: θέλετε να ενισχύετε τους ανταγωνιστές του Ο.Τ.Ε.; 
    Με ποιο δικαίωμα η κριτική ποινικοποιείται; Δηλαδή τα όποια έργα και ημέρες, θετικά ή αρνητικά, κύριε Υπουργέ, είτε στον Ο.Τ.Ε., είτε σε οποιονδήποτε άλλον τομέα της κυβερνητικής δραστηριότητας, δεν πρέπει να κρίνονται εδώ; Διότι αυτός που θα αποφασίσει να ασκήσει κριτική, θα κατηγορηθεί ότι είτε υπονομεύει τη χώρα, είτε ενισχύει άλλα συμφέροντα; Εδώ στην προκειμένη περίπτωση του Ο.Τ.Ε., ανταγωνιστές του Ο.Τ.Ε. ως γνωστόν, είναι οι ιδιωτικές επιχειρήσεις. Πώς τολμάτε να απευθύνετε, γενικώς και αορίστως, μία τέτοια κατηγορία; 
      Κύριε Πρόεδρε, εγώ διαβάζω όλον τον Τύπο. Και διαβάζω καθημερινά την «ΕΣΤΙΑ» και ιδιαίτερα τα άρθρα ενός στελέχους της Νέας Δημοκρατίας, του πρώην Υπουργού και Βουλευτή Επικρατείας κ. Λιναρδάτου, ο οποίος παραιτήθηκε από το διοικητικό συμβούλιο του Ο.Τ.Ε. και κατήγγειλε μια πράξη –εγώ δεν την κρίνω, θα την κρίνει η δικαιοσύνη- για την οποία ο διευθύνων σύμβουλος του Ο.Τ.Ε. είναι αυτήν τη στιγμή υπό κατηγορία και για την οποία θα απολογηθεί. Θα ακολουθήσει το δρόμο της, δεν ξέρω τι θα γίνει. Εάν, λοιπόν, λάβω υπ’ όψιν μου αυτά που λέει ο κ. Λιναρδάτος σχετικά με συμβάσεις του Ο.Τ.Ε. με την «INTRACOM» και δεν ξέρω ποιες άλλες εταιρείες, θα θεωρηθεί ότι υπονομεύω, υπέρ των ανταγωνιστών του, τον Ο.Τ.Ε.;
      Υπάρχει όμως και το θέμα, που αποτελεί σήμερα πρόκληση για ολόκληρο τον ελληνικό λαό και ιδιαίτερα για μια νέα τάξη Ελλήνων πολιτών. Υποθέτω ότι εσείς, κύριε Πρόεδρε, και ο κύριος Υπουργός, έχετε υπ’ όψιν σας την τάξη των νεοπτώχων Ελλήνων. Οι νεόπτωχοι Έλληνες είναι μια νέα κατηγορία ανθρώπων, εργαζομένων, επαγγελματιών οι οποίοι πλέον βρίσκονται στα όρια και κάτω των ορίων της φτώχειας. Έτσι, το 25% ή το 26% -εφόσον γίνει δεκτό- της αύξησης του Α.Ε.Π., σημαίνει μεγέθυνση των κερδών των μέσων διαβίωσης και πλουτισμού ενδεχομένως άλλων, σε βάρος ενός μεγαλυτέρου τμήματος του ελληνικού λαού. Δηλαδή, όπως λέμε, ανοίγει η ψαλίδα. 
      Και αξίζει στο σημείο αυτό να μας πει ο κύριος Υπουργός, που μαζί με τον απόντα Υπουργό Μεταφορών και Επικοινωνιών εποπτεύουν τον Ο.Τ.Ε., πώς δικαιολογείται ο Πρωθυπουργός και η Νέα Δημοκρατία -και προεκλογικώς και εν συνεχεία ως Κυβέρνηση- να δεσμεύονται ότι θα περιοριστούν οι αποδοχές των διοικητών των διαφόρων επιχειρήσεων και οργανισμών, μάλιστα, αυτή η δέσμευση επανελήφθη με ερώτηση την οποία είχαν καταθέσει εδώ εκφράζοντας το κοινό αίσθημα, ορισμένοι Βουλευτές της Νέας Δημοκρατίας, πώς, λοιπόν, συμβαδίζει αυτό μ’ αυτήν την δέσμευση; Θα μου πείτε ότι και άλλες δεσμεύσεις υπήρξαν, οι οποίες, από ό,τι βλέπω τώρα, επαναλαμβάνονται. Ας ρωτήσει κάποιος τον κύριο Πρωθυπουργό στα κομματικά μέχρι τώρα ακροατήρια στα οποία εμφανίζεται: Γιατί αυτή η ανακολουθία; Πώς είναι δυνατόν ο διοικητής της Δ.Ε.Η., του Ο.Τ.Ε. ή οποιουδήποτε άλλου οργανισμού, να εισπράττει τέτοιες αποδοχές, όταν η Κυβέρνηση είχε υποσχεθεί και η Νέα Δημοκρατία προεκλογικώς ότι θα περιοριστούν οι ήδη λαμβανόμενες αποδοχές; 
      Θα ήθελα και παρακαλώ τον Υπουργό, να μας στείλει εδώ στη Βουλή τι μισθό είχαν οι διοικητές των Δ.Ε.Κ.Ο. στις 9 Μαρτίου 2004 και τι έχουν τώρα. 
      Τέλος, κύριε Πρόεδρε, σ’ ό,τι αφορά ένα μείζον θέμα, που έχει να κάνει με  τα συνταγματικά κατοχυρωμένα δικαιώματα των Ελλήνων πολιτών, τα ατομικά μας δικαιώματα, έχω να πω τα εξής:
Η διοίκηση του Ο.Τ.Ε. αρνείται να συνεργαστεί με την Ανεξάρτητη Αρχή Προστασίας του Απορρήτου των Επικοινωνιών, τη γνωστή Α.Δ.Α.Ε., που χάρη σε αυτή πληροφορήθηκε ο ελληνικός λαός το μέγα σκάνδαλο των υποκλοπών, το οποίο τώρα καθεύδει στα συρτάρια του εφέτη ανακριτή. Εφέτης Ανακριτής ορίζεται, όταν σκοπείται ένα καλύτερο μανιπουλάρισμα της λειτουργίας της Δικαιοσύνης. Χάρη στην Α.Δ.Α.Ε. πληροφορηθήκαμε το σκάνδαλο αυτό. Και δεύτερον, πώς συμβαίνει, όταν ζητά ο διευθύνων σύμβουλος του Ο.Τ.Ε. μια φιλική σύνθεση της Ε.Ε.Τ.Τ., η Κυβέρνηση να έρχεται να καταργεί το νόμο της προηγουμένης Κυβερνήσεως που προέβλεπε την επιλογή των προσώπων, όπως με όλες τις άλλες ανεξάρτητες αρχές και να διορίζει τα πρόσωπα τα οποία εκείνη επιλέγει. Αυτό, όπως γνωρίζετε, όπως γνωρίζουμε όλοι, προσκρούει και στις αρχές της Κοινότητας, διότι οι ρυθμιστικές αρχές στο χώρο της αγοράς, κύριε Υπουργέ, πρέπει να είναι πραγματικά ανεξάρτητες και όχι εξαρτώμενες είτε από την Κυβέρνηση είτε από οποιαδήποτε άλλη ανταγωνιστική πλευρά.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Πρόεδρε. 
      Συγγνώμη, κυρία Παντελάκη, για την παρέμβαση και συγγνώμη και από εσάς, κύριε Λεβέντη.
      Ορίστε, κυρία Παντελάκη, έχετε το λόγο για οκτώ λεπτά. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Με την ευκαιρία της σημερινής επερώτησης από το ΠΑ.ΣΟ.Κ. για τον Ο.Τ.Ε. μπορούμε να βγάλουμε συμπεράσματα για έναν από τους πιο χαρακτηριστικούς τομείς της απελευθέρωσης της Κυβέρνησης και της νυν και της προηγούμενης, για το τι σημαίνει απελευθέρωση του Ο.Τ.Ε. και ποιον ωφελεί μέσα από όλο το χρονικό της ιδιωτικοποίησης. Βέβαια, η επερώτηση έχει τον τίτλο «η απαξίωση του Ο.Τ.Ε.». Εγώ θα έλεγα ότι έχει να κάνει με την ιδιωτικοποίηση του Ο.Τ.Ε., πώς ξεκίνησε, πώς κατέληξε. 
      Η παρατήρηση που θα ήθελα να κάνω είναι η εξής: Το πραγματικό ζήτημα που θέτει εδώ με την επερώτηση η Αντιπολίτευση δεν είναι ότι αυτήν τη στιγμή έχουμε σχέδια της Κυβέρνησης που είναι χωρίς πολιτική, χωρίς πυξίδα. Η πυξίδα έχει καθοριστεί από το 1996 από την προηγούμενη Κυβέρνηση, πυξίδα υπάρχει. Εδώ η διαφορά είναι στον τρόπο της ιδιωτικοποίησης και στα προβλήματα που προκύπτουν και υπάρχουν προβλήματα που είναι σοβαρά και στα πλαίσια της πολιτικής της Κυβέρνησης. Η πολιτική της Νέας Δημοκρατίας που μπαίνει εδώ, σαν θέμα σε σχέση με την απώλεια μεριδίων της αγοράς από τον Ο.Τ.Ε. είναι κοντόφθαλμη. Έχει απώλεια μεριδίων, επειδή είναι κοντόφθαλμη η πολιτική της Νέας Δημοκρατίας ή αυτό αποτελεί αντικειμενικό –αν θέλετε- και αναμενόμενο αποτέλεσμα της πολιτικής της απελευθέρωσης που έχει δρομολογηθεί; Είναι έτσι ή όχι; 
      Όμως, για να δούμε εδώ, ποιον ωφέλησε και ποιον έβλαψε, στο δια ταύτα. Γιατί αυτό που φαίνεται από τον απολογισμό είναι ότι ο οργανισμός έχει κέρδη και είχε κέρδη πάντα και όποτε φαινόταν με ζημία, φαινόταν πλασματικά με ζημία, για να αποχωρούν κάθε φορά με την εθελούσια έξοδο οι εργαζόμενοι. Τα κέρδη μόνο από το Γενάρη μέχρι και το Μάρτη του 2007, από τα στοιχεία που έχουμε, είναι 50.000.000 ευρώ, αύξηση 148%. Τον προηγούμενο χρόνο το ίδιο τρίμηνο ήταν 20.000.000 ευρώ. Βεβαίως, φαινόταν ότι είχε μείον το 2005, γιατί έβαλαν όλο το κόστος της εθελουσίας εξόδου που ήταν 934.000.000 ευρώ. Από αυτά τα κέρδη ποιος κέρδισε; Κέρδισαν οι εργαζόμενοι μέσα στον Ο.Τ.Ε.; Και εμείς δεν λέμε μόνο για τον Ο.Τ.Ε., λέμε συνολικά και πιάνουμε όλο τον τομέα των τηλεπικοινωνιών. Βγήκαν κερδισμένοι οι καταναλωτές εργαζόμενοι της χώρας μας; Όχι, δεν είναι έτσι. Ας δει η κάθε λαϊκή οικογένεια, ας πάρει τους λογαριασμούς που μαζεύει συνολικά το κάθε σπιτικό. Από τα στοιχεία που υπάρχουν, έχει πενταπλασιαστεί αυτό που πληρώνουν συνολικά. Αυτό έχει συμβεί. Και είναι άλλο θέμα, αν οι καταναλωτικές συνθήκες -αν θέλετε- είναι τέτοιες, που δυστυχώς μπορεί ακόμη και τα μικρά παιδιά ακόμη να έχουν κινητό τηλέφωνο και ανεβαίνει ο λογαριασμός. 
      Αλλά εδώ υπάρχει ένας μύθος που λέει ότι ο ανταγωνισμός έριξε τις τιμές και ιδιαίτερα χρησιμοποιήθηκε στον Ο.Τ.Ε. Είναι μύθος και μάλιστα έχει δημιουργηθεί και μία πολιτική απάτη εδώ. Κοιτάξτε να δείτε. Ποιο είναι το πάγιο του Ο.Τ.Ε.; Είναι 28 ευρώ. Ας ανοίξει ο κόσμος τους λογαριασμούς του να δει τι γίνεται. Τον παίρνουν τηλέφωνο να μπει σε μια από τις εταιρείες. Πόσο του λένε; Του λένε «17,5 ευρώ και κάνε όσα τηλέφωνα θέλεις». Αυτό είναι για το μήνα. Δηλαδή, 45 ευρώ χωρίς να κάνεις ούτε ένα τηλέφωνο. Είναι φτηνότερο το πάγιο; Και ανεβάζουν τα πάγια, γιατί ακριβώς δίνουν όλες τις διευκολύνσεις στους παρόχους. 
      Αλλά για να δούμε τι συμβαίνει και με τους εργαζόμενους, το προσωπικό. Εδώ δεν ασχολείται κανείς με αυτό και βέβαια αυτό πρέπει να το πάρουν οι ίδιοι οι εργαζόμενοι υπ’ όψιν τους, ιδιαίτερα τα νέα παιδιά, με τις συνθήκες εργασίας που έχουν, με τα τετράωρα που δουλεύουν, ειδικά στον όμιλο συνολικά. Είχα την δυνατότητα να επισκεφθώ αυτά τα παιδιά, να δω τέτοιες περιπτώσεις που δεν μπορούσαν ούτε το κεφάλι τους να σηκώνουν. Δεν αντέχεται η εργασία στις μονάδες κινητής τηλεφωνίας. Δεν ταυτίζεται βέβαια με το θέμα ακριβώς, αλλά δεν μπορούν πάνω από ένα, ενάμισι χρόνο να κάτσουν, γιατί δεν αντέχεται αυτή η δουλειά, η εντατικοποίηση.
      Άρα, όχι μόνο είχαμε μείωση των θέσεων εργασίας και επιβαρύνθηκε ο ελληνικός λαός απ’ όλο αυτό, αφού δεν υπάρχει το προσδόκιμο ότι πρέπει να φτάνεις στα εξήντα ή στα εξήντα πέντε, αλλά φεύγουν και από τα πενήντα πέντε και έφυγαν πολλοί. Και αυτό, γιατί εδώ μπαίνει το ζήτημα της ανταγωνιστικότητας. Επομένως, είναι σαφές ότι από όλη αυτήν την  ιστορία χάνει ο ελληνικός λαός, χάνουν οι Έλληνες εργαζόμενοι έναν πλούτο που τον δημιούργησε ο κόσμος που δούλευε μέσα στον Ο.Τ.Ε. και οι κρατικές επενδύσεις που προήλθαν από τους Έλληνες εργαζόμενους. Εμείς θεωρούμε παράνομη αυτήν την απόφαση, που είναι στα πλαίσια της απελευθέρωσης, της παγκοσμιοποίησης. Αυτά γίνονται με βάση τους συσχετισμούς, ιμπεριαλισμός-καπιταλιστική πολιτική. Με αυτόν τον αρνητικό συσχετισμό και με αυτόν τον καπιταλιστικό δρόμο ανάπτυξης ξεπουλιέται το σύμπαν. Ο Ο.Τ.Ε., η ενέργεια τα πάντα.
      Όλα αυτά έχουν επιπτώσεις στην οικονομία της χώρας, οικονομία που και μέσα σε αυτά τα καπιταλιστικά πλαίσια θα μπορούσε να επιστρέφει με τη μορφή παροχών. Και ακούστηκε εδώ συγκεκριμένα και από τον Κοινοβουλευτικό Εκπρόσωπο του ΠΑ.ΣΟ.Κ. ότι εμείς έχουμε μια διαφορετική αντίληψη πάνω στο θέμα και ότι συζητούν για έναν άλλο δρόμο. Θέλω, όμως, να ρωτήσω, ποιον άλλο δρόμο. Ένας δεν είναι ο δρόμος της ιδιωτικοποίησης; Υπάρχει και έτσι και αλλιώς; Άλλο είναι οι μορφές, άλλο είναι ποιοι θα συμμετέχουν, ποιοι θα είναι οι παίκτες και αν έχετε διαφορές μεταξύ σας στο ποιοι παίκτες θα είναι μπροστά και ποιοι παίκτες θα είναι πίσω; Βεβαίως, είναι σκάνδαλο το ότι η διοίκηση του Ο.Τ.Ε. παίρνει αυτά τα λεφτά την ίδια στιγμή –δεν θέλω να κάνω λαϊκισμό- που η συντριπτική πλειοψηφία του ελληνικού λαού βρίσκεται σε δύσκολο οικονομικό αδιέξοδο. Δεν υπάρχει μισθωτός και συνταξιούχος ή αυτοαπασχολούμενος με μαγαζί που να μπορεί να τα βγάλει πέρα. Και λέμε λοιπόν 10.000 ευρώ το μήνα, συν τα μπόνους, συν τις μετοχές. Αλλά έρχεται η Κυβέρνηση και με μεγάλη άνεση λέει ότι η εξαγορά της «ΓΕΡΜΑΝΟΣ» έχει εκτιμηθεί θετικά από την αγορά, τα 1,6 δισεκατομμύρια ευρώ. Ποτέ δεν έδωσε μια πειστική εξήγηση. Για ποιο λόγο; Τι κάνετε; Από τη μια λέτε να αποκρατικοποιήσετε και δίνετε κομμάτια και από την άλλη αγοράζετε;
      Και εδώ δεν είναι μόνο το θέμα ότι στα πλαίσια της λογικής σας δώσατε λεφτά έτσι για χάρισμα, που δεν είναι δικά σας. Θα μπορούσατε με τα μισά χρήματα να φτιάξετε ένα καινούργιο δίκτυο σαν αυτό που θέλετε να πάρετε  εσείς. Αυτά λένε τα στοιχεία και οι ειδικοί. Άρα, εδώ υπάρχει και κάτι άλλο πονηρό, μυστικό. Σας ενδιέφερε προφανώς, το γεγονός ότι οι εργαζόμενοι στη «ΓΕΡΜΑΝΟΣ» έχουν ακόμα συμβάσεις εργασίας και μιας ώρας και μιας μέρας. Αυτό το στοιχείο το λάβατε υπόψιν σας. Ποιος άλλος δρόμος υπάρχει; Από πού ξεκίνησε; Δεν ξεκίνησε από το 1996, με την πρώτη πώληση του πακέτου των μετοχών 7,6%; Και μέχρι τον Απρίλιο του 2004 το ΠΑ.ΣΟ.Κ. είχε παραχωρήσει σε ιδιώτες το 66,3% των μετοχών του Ο.Τ.Ε. Να συνεννοούμαστε λοιπόν. 
      Τώρα πού βρισκόμαστε; Και να μου πείτε, η πρώτη εθελούσια που έγινε από την προηγούμενη Κυβέρνηση ήταν διαφορετική, επειδή είχε τα κίνητρα αποχώρησης; Μειώθηκε προσωπικό; Έφυγε κόσμος; Η δεύτερη εθελούσια που έγινε με την Κυβέρνησης της Νέας Δημοκρατίας έγινε με ευθύνη της Νέας Δημοκρατίας. Η Αντιπολίτευση, βεβαίως, δεν την ψήφισε. Αλλά με ποιες πλάτες έγινε; Θα προχωρούσε η εθελούσια, αν δεν συμφωνούσαν οι συνδικαλιστές του ΠΑ.ΣΟ.Κ. και της Νέας Δημοκρατίας; Όχι μόνο το είπε ο ίδιος ο Υπουργός, αλλά τα πράγματα είναι και φανερά. Είχε ξεκινήσει εκείνος ο ατέρμων διάλογος και δυστυχώς συμμετείχε εκείνο το διάστημα και ο Συνασπισμός. Έφυγε λίγο πριν γίνει η τελική συμφωνία.
      Και τι βγήκε από το τελικό αποτέλεσμα; Μειώνονται οι σταθερές θέσεις εργασίας και το νέο προσωπικό που έρχεται δεν θα έχει μονιμότητα.
      Υπάρχει απόλυτο διευθυντικό δικαίωμα, υπάρχει πετσόκομμα των αποδοχών για όσους έχουν προσληφθεί μετά τον Ιούλιο του 2005 με κατάργηση των επιδομάτων κ.λπ., πέρα από τις συνθήκες μισθωτής δουλείας που συνολικά στον όμιλο και στην κινητή τηλεφωνία δουλεύουν νέα παιδιά. Άντε, λοιπόν, να κάνουν οικογένεια τα νέα ζευγάρια με αυτούς τους μισθούς. 
      Δεν άκουσα –και εδώ ολοκληρώνω, κύριε Πρόεδρε, και ευχαριστώ- όμως, έστω τι λέτε εσείς, κύριοι συνάδελφοι του ΠΑ.ΣΟ.Κ.; Αυτό, όταν θα γίνετε Κυβέρνηση, θα το αλλάξετε; Θέλω να το καταλάβω, γιατί, όταν επί Κυβερνήσεως Μητσοτάκη δεν πέρασε τότε και είχαμε πτώση της Κυβέρνησης Μητσοτάκη και παραλάβατε εσείς, είχατε πει μία «χρυσή» μετοχή να έχει ο Ο.Τ.Ε.. Βεβαίως, φάνηκε η αναξιοπιστία σας, γιατί δεν το κάνατε και προχωρήσατε μέχρι το 63%. Τώρα τι λέτε; Αυτή η συμφωνία που έγινε με το νέο προσωπικό δέχεστε να συνεχιστεί έτσι; Όχι, γιατί είπατε ότι, αυτή η συμφωνία που υπογράφηκε από Π.Α.Σ.Κ.Ε. και Δ.Α.Κ.Ε. εμάς δεν μας εκφράζει και διαχωρίζουμε τη θέση μας. 
      Λοιπόν, ο καθένας να βγάλει τα συμπεράσματά του, γιατί πίσω από την υποκρισία και από τον αποπροσανατολισμό απέναντι στον κόσμο κρύβεται ότι συνειδητή επιλογή είναι και από τα δύο κόμματα, η απελευθέρωση, η ιδιωτικοποίηση και το ξεπούλημα και το πλιάτσικο των στρατηγικών τομέων της ελληνικής οικονομίας!
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Εθνικής Άμυνας, Εξωτερικών, Οικονομίας και Οικονομικών κατέθεσαν σχέδιο νόμου: «Κύρωση της Τεχνικής Συμφωνίας μεταξύ του Υπουργείου Άμυνας της Δημοκρατίας της Βουλγαρίας, του Υπουργείου Άμυνας της Κυπριακής Δημοκρατίας, του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ρουμανίας σε σχέση με τη δημιουργία ενός πολυεθνικού σχηματισμού μάχης της Ευρωπαϊκής Ένωσης με την Ελλάδα ως έθνος-πλαίσιο με τη συμμετοχή της Βουλγαρίας, της Κύπρου και της Ρουμανίας». 
      Παραπέμπεται στην αρμόδια Διαρκή Επιτροπή. 
      Ο Κοινοβουλευτικός Εκπρόσωπος του Συνασπισμού της Ριζοσπαστικής Αριστεράς, κ. Λεβέντης, έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, θα ήθελα να ξεκινήσω με μία διαπίστωση. Ο αγαπητός σε όλους μας και σεβαστός, ο Πρόεδρος κύριος Κακλαμάνης συχνά παρεμβαίνει και όλοι τον ακούμε με προσοχή, όμως οι παρεμβάσεις του αυτές συνήθως προηγούνται των ομιλιών των Κοινοβουλευτικών Εκπροσώπων των μικρών κομμάτων. Δεν γίνεται αυτό, όταν μιλάνε τα μεγάλα κόμματα. Είναι μία διαπίστωση, που τέλος πάντων εγώ τη σημειώνω και λιγάκι με προβληματίζει. 
      Τώρα, όσον αφορά την ενδιαφέρουσα επερώτηση του ΠΑ.ΣΟ.Κ. : Η όλη κυβερνητική πολιτική της Νέας Δημοκρατίας περιστράφηκε γύρω από τη λογική της με κάθε τρόπο πλήρους ιδιωτικοποίησης του Ο.Τ.Ε. και της παράδοσης της τηλεπικοινωνιακής αγοράς με τον ένα ή τον άλλο τρόπο στο ιδιωτικό κεφάλαιο, μία διαδικασία, βέβαια, η οποία είχε ξεκινήσει πολύ νωρίτερα. Και θυμόμαστε από το 1993 τι σάλος είχε εγερθεί τότε, όταν επρόκειτο να δοθεί το 35% του Ο.Τ.Ε. και φθάσαμε, σε όλες αυτές τις ανακατατάξεις τις πολιτικές αυτής της εποχής. Και φθάσαμε φεύγοντας το ΠΑ.ΣΟ.Κ. το πάνω από το 60% του Ο.Τ.Ε. να έχει περάσει στον ιδιωτικό τομέα. 
      Από την άλλη, προς αυτήν την κατεύθυνση που αυτήν τη στιγμή υπηρετεί η Νέα Δημοκρατία τι έγινε; 
      Είχαμε την εθελουσία έξοδο πέντε χιλιάδων υπαλλήλων του Ο.Τ.Ε. την περίοδο 2005-2006. Εδώ θα πρέπει να σημειώσω και για τους συναδέλφους του ΠΑ.ΣΟ.Κ. ότι συναίνεσαν και συνυπέγραψαν οι συνδικαλιστές που ανήκαν στο χώρο του ΠΑ.ΣΟ.Κ. σε αυτήν τη συμφωνία για την εθελουσία έξοδο, παρά το ότι επισήμως το ΠΑ.ΣΟ.Κ. τους καταδίκασε. Παρ’ όλα αυτά, η ζημιά είχε γίνει.
      Την παροχή κινήτρων για μαζική έξοδο υπαλλήλων και το 2007. 
      Την αλλαγή των εργασιακών σχέσεων των νεοπροσλαμβανόμενων υπαλλήλων. 
      Τη μετέπειτα αλλαγή του συνόλου του Γενικού Κανονισμού του Προσωπικού του Ο.Τ.Ε. σε υλοποίηση του ν. 3429/2005 για τις Δ.Ε.Κ.Ο. με μία διάταξη, η οποία ελέγχεται για τη νομιμότητά της. 
      Την τροπολογία που προβλέπει τη δυνατότητα της πλήρους ιδιωτικοποίησης.
      Τις αλλαγές που προωθήθηκαν στο καταστατικό της επιχείρησης από τη διοίκησή της. 
      Την εξαγορά της «ΓΕΡΜΑΝΟΣ» από την «COSMOTE».
      Όλα αυτά είναι σημεία των καιρών και της πρακτικής που εφαρμόζει η Κυβέρνηση για πλήρη ιδιωτικοποίηση του Ο.Τ.Ε..
      Από την άλλη πλευρά, η όλη αναταραχή και η αβεβαιότητα στην οποία βρίσκονταν επί σειρά ετών το προσωπικό σε συνδυασμό με την απόλυτα άναρχη και μαζική έξοδο χιλιάδων υπαλλήλων δημιούργησε τεράστια προβλήματα στη λειτουργία του και στην προς τα έξω εικόνα του, αφήνοντας τεράστιο χώρο κίνησης στους ανταγωνιστές του. 
      Και βέβαια, ανάμεσα στα άλλα πρέπει να σημειώσουμε και πόσο αργά κινήθηκαν και οι προηγούμενες κυβερνήσεις του ΠΑ.ΣΟ.Κ. για τη θέσπιση της κινητής τηλεφωνίας από τον Ο.Τ.Ε..
      Την ίδια περίοδο συνεχίστηκε η ίδια πολιτική και πρακτική και από την Ε.Ε.Τ.Τ., η οποία εφαρμόζεται από την ίδρυσή της μέχρι σήμερα. Η Επιτροπή αυτή ποτέ δεν λειτούργησε σαν μία πραγματικά ανεξάρτητη ρυθμιστική αρχή της τηλεπικοινωνιακής αγοράς, αλλά κατ’ επανάληψη έχει αποδείξει ότι στόχος της ήταν -και συνεχίζει να είναι- η παράδοση αυτής της αγοράς στους λεγόμενους εναλλακτικούς παρόχους, τους οποίους ο Ο.Τ.Ε. ουσιαστικά υποχρεώνεται να τους επιδοτεί.
      Τέλος, στις μέρες μας η διοίκηση του Ο.Τ.Ε. εξαγγέλλει την πώληση της «INFOTE», η οποία -για να μην ξεχνάμε- είναι η μετεξέλιξη του Χρυσού Οδηγού του Ο.Τ.Ε.. Χωρίς καμμία αιτιολόγηση εξαγγέλλει το κλείσιμο εκατόν πενήντα τηλεπικοινωνιακών καταστημάτων, δημιουργώντας τεράστια προβλήματα σε κάθε γωνιά της Ελλάδος. 
      Παίρνει αποφάσεις χωρίς τεκμηρίωση και αξιολόγηση ή χορήγηση πριν, ενώ καταδικάζεται από τα ελληνικά δικαστήρια για την υπόθεση της υπερτιμολόγησης και του «χαρίσματος» εκατομμυρίων ευρώ στη «SIEMENS», την «INTRACOM» και την «ALCO», την οποία από το 2005 είχαμε αναδείξει με σχετική ερώτησή μας.
      Για μας και με βάση την κατάσταση στην οποία βρίσκονται ο οργανισμός, τα ασφαλιστικά ταμεία, το προσωπικό, οι απολυμένοι και οι υπό απόλυση λόγω εθελουσίας, σήμερα θα πρέπει να εγκαταλειφθούν τα σενάρια της ολοκληρωτικής ιδιωτικοποίησης και της πώλησης θυγατρικών του ομίλου και η διοίκησή του να στρέψει την προσοχή της στην αναγκαία αναδιοργάνωση, στην αναγκαία όσο ποτέ άλλοτε διαφανή και αξιοκρατική πρόσληψη του απαραίτητου προσωπικού και στον απαιτούμενο τεχνολογικό εκσυγχρονισμό. 
      Να εγκαταλειφθεί η απόπειρα του κλεισίματος των εκατόν πενήντα καταστημάτων σ’ όλη τη χώρα, αφού η ύπαρξη και η λειτουργία τους είναι άρρηκτα συνδεδεμένη με την εξυπηρέτηση των τοπικών κοινωνιών, καθώς και με την ανάπτυξη της υπαίθρου, με την έννοια ότι οι αποφάσεις που παίρνονται δεν πρέπει να δυσκολεύουν τη ζωή όσων μένουν στην ύπαιθρο, αλλά να την διευκολύνουν.
      Η Κυβέρνηση να αναλάβει τις ευθύνες της και να πάρει όλα εκείνα τα μέτρα, ώστε η Ε.Ε.Τ.Τ. να λειτουργήσει επιτέλους ως ανεξάρτητη ρυθμιστική αρχή, να τροποποιηθεί το θεσμικό πλαίσιο λειτουργίας της και να θεσμοθετηθεί επιτέλους ένας ελεγκτικός μηχανισμός δεύτερης κρίσης των αποφάσεών της. 
      Η διοίκηση του Ο.Τ.Ε. να σταματήσει και να φύγει από τη λογική του ότι για όλα ευθύνονται οι εργαζόμενοι και αυτοί θα πρέπει να πληρώσουν το κόστος με τον έναν ή τον άλλον τρόπο. Χρειάζεται μία πολιτική ανθρώπινου δυναμικού τέτοια, που δεν θα θεωρεί τον εργαζόμενο εχθρό και ένοχο για κάθε πρόβλημα, αλλά θα τον θεωρεί απαραίτητο και πολύτιμο συνεργάτη και η οποία θα αποκαταστήσει στα μάτια του τη χαμένη από χρόνια αξιοπιστία των διοικήσεων. 
      Μια τέτοια πολιτική είναι ακριβώς στην αντίπερα όχθη των πολιτικών για ανατροπές στις εργασιακές σχέσεις, για κατάργηση των συλλογικών διαπραγματεύσεων, για ενίσχυση της αναξιοκρατίας, της ευνοιοκρατίας και του ρουσφετιού.
      Αναφέρθηκαν εδώ από τους προηγούμενους ομιλητές οι τεράστιες ελλείψεις προσωπικού, απολύσεις και επαναπροσλήψεις. Όλα αυτά έχουν σαν συνέπεια την κακή λειτουργία του Ο.Τ.Ε. και βέβαια την ανασφάλεια και τις υποβαθμισμένες εργασιακές σχέσεις για όλους τους εργαζόμενους. 
      Κύριε Υπουργέ, θα ήθελα την προσοχή σας και σ’ ένα τελευταίο σημείο. Υπάρχει μία εκκρεμότητα εδώ και βρίσκω την ευκαιρία να την αναφέρω παρά το γεγονός ότι είναι εκτός θέματος. Αφορά τη «MICROSOFT». Περιμένουμε μία απάντηση γι’ αυτή τη συμφωνία, την οποία εσείς χαρακτηρίσατε εξαιρετικά ευνοϊκή και εμείς απεναντίας την θεωρούμε πολύ βλαπτική συνολικά, για τα εθνικά μας συμφέροντα. 
      Το έχουμε φέρει και με επανειλημμένες επίκαιρες ερωτήσεις. Κάναμε και σχετική επερώτηση. Εδώ και ενάμισι χρόνο περιμένουμε και δεν μπορούμε να έχουμε αυτή τη συμφωνία για να ξέρουμε τι λέει. Τουλάχιστον πείστε μας, δίνοντας μας τη συμφωνία. Τι ακριβώς υποκρύπτεται πίσω από αυτή την αβελτηρία, απ’ αυτήν την απροθυμία να την καταθέσετε; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα έρθει να κυρωθεί από τη Βουλή.
      ΑΘΑΝΑΣΙΟΣ ΛΕΒΕΝΤΗΣ: Πότε όμως, κύριε Υπουργέ; Εμείς το ζητάμε εδώ και ενάμισι χρόνο. Είπατε ότι θα ερχόταν στις αρχές του Ιανουαρίου και τώρα έχουμε Ιούνιο, κλείνει η Βουλή.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Λεβέντη, αν θέλετε να σας απαντήσω σ’ ένα λεπτό γι’ αυτό το θέμα. 
      ΑΘΑΝΑΣΙΟΣ ΛΕΒΕΝΤΗΣ: Βεβαίως, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα έρθει να κυρωθεί από τη Βουλή. Πριν την φέρουμε για κύρωση στη Βουλή, την έχουμε στείλει στην Ευρωπαϊκή Ένωση για να είμαστε βέβαιοι ότι είναι απόλυτα συμβατή με τους κανόνες της Ευρωπαϊκής Ένωσης. Η πληροφόρηση που έχουμε είναι ότι είναι απόλυτα συμβατή και γι’ αυτό το λόγο θα έρθει για κύρωση στη Βουλή και θα τη συζητήσουμε τότε με κάθε λεπτομέρεια. 
      ΑΘΑΝΑΣΙΟΣ ΛΕΒΕΝΤΗΣ: Θα το περιμένουμε, κύριε Υπουργέ.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Λεβέντη.
      Το λόγο έχει ο κ. Ρόβλιας για τη δευτερολογία του.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, είπατε ότι δεν θα ακολουθήσετε στις προσωπικές επιθέσεις. Λυπάμαι, όμως κάνατε προσωπική επίθεση σ’ εμένα, παρ’ ότι εγώ δεν έκανα προσωπική επίθεση σ’ εσάς. Τουναντίον, ήμουν ιδιαίτερα προσεκτικός. Νομιμοποιούμαι όμως τώρα να σας πω ότι προφανώς αισθανθήκατε την ανάγκη να υπερασπιστείτε εργολαβικά τον εκλεκτό σας και κομματικά εγκάθετο, τον κ. Βουρλούμη, και μη βρίσκοντας άλλο τρόπο αναγνώσατε μια εξυπνάδα, που ο κ. Βουρλούμης σας υπαγόρευσε σε σχέση με μένα. Λυπάμαι πραγματικά. 
      Επειδή, όμως, είδα να έχετε αδυναμία στα βιογραφικά, βρήκα κι εγώ το βιογραφικό σας. Να σας βρω κι εγώ κάτι από το βιογραφικό, αφού ανταλλάσσουμε εξυπνάδες. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ανάμεσα στα πολλά καλά. 
      ΚΩΝΣΤΑΝΤΙΝΟΣ ΡΟΒΛΙΑΣ: Και διαβάζω κάτι: «Ο Γιώργος Αλογοσκούφης είναι ο μόνος καθηγητής ελληνικού πανεπιστημίου που εξελέγη από τα μέλη της Ευρωπαϊκής Οικονομικής Εταιρίας στο διοικητικό συμβούλιο αυτής για την περίοδο 1994-1998». Μπράβο, σας συγχαίρω κύριε Αλογοσκούφη!
      ΠΡΟΕΔΡΕΥΩΝ (Ιωάννης Τραγάκης): Γιατί; Τι κακό έχει αυτό;
      ΚΩΝΣΤΑΝΤΙΝΟΣ ΡΟΒΛΙΑΣ: Τίποτα. Ανταλλάσσουμε εξυπνάδες επί βιογραφικών. 
      ΠΡΟΕΔΡΕΥΩΝ (Ιωάννης Τραγάκης):  Α, συγχαρητήρια δίνετε.
      ΚΩΝΣΤΑΝΤΙΝΟΣ ΡΟΒΛΙΑΣ: Σας συγχαίρω, κύριε Υπουργέ, που είστε ο μόνος καθηγητής ελληνικού πανεπιστημίου…
      ΠΡΟΕΔΡΕΥΩΝ (Ιωάννης Τραγάκης): Συγχαρητήρια, ορίστε. 
      ΚΩΝΣΤΑΝΤΙΝΟΣ ΡΟΒΛΙΑΣ: Σας παρακαλώ πολύ, κύριε Πρόεδρε. Μη με διακόπτετε.
      ΠΡΟΕΔΡΕΥΩΝ (Ιωάννης Τραγάκης): Συνεχίστε. 
      ΚΩΝΣΤΑΝΤΙΝΟΣ ΡΟΒΛΙΑΣ: Είστε ο μοναδικός καθηγητής ελληνικού πανεπιστημίου που πέτυχε μια τέτοια «μνημειώδη» διάκριση. Συγχαρητήρια! 
      Σας έθεσα πληθώρα θεμάτων, τουλάχιστον είκοσι θεμάτων. Δεν μου απαντήσατε σε τίποτα, παρά μόνο μου απαντήσατε στο αν είναι ή όχι ο κ. Βουρλούμης κομματικό στέλεχος. Αυτό κρίνεται από την ίδια τη συμπεριφορά του. 
      Ξαναρωτάω λοιπόν για μερικά θέματα, μήπως και στο μεταξύ ο κ. Βουρλούμης σας στείλει κανένα σημείωμα. Γνωρίζει το Χρηματιστήριο της Νέας Υόρκης ότι κατά του κ. Βουρλούμη, του διοικητή του Ο.Τ.Ε., έχει ασκηθεί ποινική δίωξη σε βαθμό κακουργήματος για απιστία σε βάρος της περιουσίας του ίδιου του ΟΟργανισμού τον οποίο διοικεί; Μήπως είστε υποχρεωμένοι να ενημερώσετε το Χρηματιστήριο της Νέας Υόρκης; Λέω: «Ψάξτε το». Ξαναρωτάω για το αλαλούμ με τις θυγατρικές: Τι πωλείται, τι αγοράζεται, τι απορροφάται, τι δεν απορροφάται.
      ΚΩΝΣΤΑΝΤΙΝΟΣ ΤΑΣΟΥΛΑΣ: Από πότε δίωξη σημαίνει καταδίκη; Έλεος!
      ΜΙΛΤΙΑΔΗΣ ΠΑΠΑΪΩΑΝΝΟΥ: Ποτέ.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, θέλω να με προστατεύσετε, για να ολοκληρώσω τη δευτερολογία μου. Σας παρακαλώ πολύ.
      ΠΡΟΕΔΡΕΥΩΝ (Ιωάννης Τραγάκης): Τι προστασία θέλετε;
      ΚΩΝΣΤΑΝΤΙΝΟΣ ΡΟΒΛΙΑΣ: Από τις διακοπές οι οποίες γίνονται.
      ΠΡΟΕΔΡΕΥΩΝ (Ιωάννης Τραγάκης): Μα, δεν υπάρχουν διακοπές.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν με διάκοψε τώρα ο κύριος;
      ΠΡΟΕΔΡΕΥΩΝ (Ιωάννης Τραγάκης): Εσείς ακούσατε τίποτα;
      ΚΩΝΣΤΑΝΤΙΝΟΣ ΡΟΒΛΙΑΣ: Αν άκουσα εγώ; Βεβαίως άκουσα.
      ΠΡΟΕΔΡΕΥΩΝ (Ιωάννης Τραγάκης): Εγώ δεν άκουσα πάντως.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν τον ακούσατε να με διακόπτει;
      ΠΡΟΕΔΡΕΥΩΝ (Ιωάννης Τραγάκης): Συνεχίστε.
      ΚΩΝΣΤΑΝΤΙΝΟΣ ΡΟΒΛΙΑΣ: Τώρα δηλαδή με κοροϊδεύετε; Σας φαίνομαι ηλίθιος;
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί μας προκαλείτε τώρα;
      ΠΡΟΕΔΡΕΥΩΝ (Ιωάννης Τραγάκης): Επομένως, θέλετε να καταγραφεί στα Πρακτικά αυτό το οποίο είπε ο συνάδελφος. Φωνάξτε το δυνατά. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μάλιστα. 
      ΚΩΝΣΤΑΝΤΙΝΟΣ ΡΟΒΛΙΑΣ: Αυτό καταλάβατε ότι θέλω; 
      ΠΡΟΕΔΡΕΥΩΝ (Ιωάννης Τραγάκης): Εγώ κατάλαβα ότι δεν έπρεπε να γραφτεί στα Πρακτικά και γι’ αυτό θεώρησα ότι δεν έγινε η συζήτηση. Και ο κ. Γείτονας που είναι έμπειρος περί τα κοινοβουλευτικά γι’ αυτό κουνάει το κεφάλι του. Συνεχίστε λοιπόν. 
      ΚΩΝΣΤΑΝΤΙΝΟΣ ΡΟΒΛΙΑΣ: Όταν θα μιλήσει ο κ. Γείτονας θα τοποθετηθεί επ’ αυτού και νομίζω ότι θα διαφωνήσει μαζί σας. 
      Κύριε Υπουργέ, περιμένουμε απαντήσεις σχετικά με το αλαλούμ με τις θυγατρικές: Τι πωλείται, τι αγοράζεται, τι απορροφάται, τι δεν απορροφάται. Θέλουμε να μας πείτε την άποψή σας γι’ αυτά τα υπερβολικά πρόστιμα που έχουν επιβληθεί στον Ο.Τ.Ε. και των οποίων το 79% είναι απλήρωτα. Αν είναι νόμιμα γιατί δεν τα πληρώνει; Αν είναι παράνομα γιατί τα επέβαλε η Ε.Ε.Τ.Τ.; Και τους δύο εσείς τους διορίζετε. Δεν μπορεί να μην πάρει θέση η Κυβέρνηση.
      Δεν μας είπατε καθόλου για το εικοσαήμερο, τουλάχιστον, που απαιτείται για να μπει μια γραμμή τηλεφώνου ή για να επισκευαστεί μια βλάβη, ούτε για το κλείσιμο των εκατόν πενήντα υποκαταστημάτων του Ο.Τ.Ε. σε όλη την Ελλάδα. Δεν μας είπατε τίποτε για το stock option των 20.000.000 ευρώ που θα πάρει ο κ. Βουρλούμης και η παρέα του. Δεν μας είπατε τίποτα για το σκάνδαλο των 45.000.000 ευρώ της «OTE-GLOBE». Δεν μας είπατε τίποτα για την εγκατάλειψη της ακίνητης περιουσίας του Ο.Τ.Ε. επί τρία χρόνια. Και βέβαια, δεν μας είπατε τίποτα για τις διαφημίσεις.
      Μας είπατε όμως για τα ευρυζωνικά. Θα μου επιτρέψετε να πω ότι είστε πλημμελώς ενημερωμένος και θα σας πω το γιατί. Το ποσοστό διείσδυσης στην Ελλάδα στο τέλος του 2006 ανέρχεται σε 4,6% όταν ο μέσος όρος της Ευρωπαϊκής Ένωσης είναι 18,6%. Η απόκλιση της χώρας μας από τον ευρωπαϊκό μέσο όρο το 2004 ήταν εννέα μονάδες. Το 2005 ήταν δεκατρείς μονάδες και το 2006 ήταν δεκατέσσερις μονάδες. Αυτή είναι η πρόοδος στα ευρυζωνικά; Το ότι αυξάνεται ο αριθμός των ευρυζωνικών συνδέσεων δεν το αμφισβητεί κανένας. Αυξάνεται σε όλο τον κόσμο. Αλλά στη χώρα μας αυξάνεται με τον μικρότερο ρυθμό της Ευρωπαϊκής Ένωσης. Και από αυτές τις ευρυζωνικές συνδέσεις περίπου το 20% είναι μόνο αυτό που παρέχει δυνατότητες προηγμένων υπηρεσιών. Αλλά και αυτή η δυνατότητα είναι εικονική ελλείψει εξοπλισμού, υποδομής. 
      Το 95% δε των ευρυζωνικών συνδέσεων με δυνατότητα προηγμένων υπηρεσιών είναι εγκατεστημένο μόνο στην Αττική και τη Θεσσαλονίκη. Αυτά αν τα θεωρείτε πρόοδο, νομίζω ότι κάνετε λάθος. 
      Κηρύξατε το 2007 ως έτος ευρυζωνικότητας, για να γιορτάσετε προφανώς την ευρυζωνική και ψηφιακή υστέρηση της χώρας μας. Την ίδια ώρα δε η χώρα μας υποβιβάστηκε περαιτέρω στην παγκόσμια κατάταξη για το επίπεδο της ηλεκτρονικής ετοιμότητας. Παραλάβατε την Ελλάδα το 2004 στην 34η θέση και τη φτάσατε φέτος στην 48η θέση της παγκόσμιας κατάταξης, στην τελευταία της ευρωζώνης και στην 25η στην Ευρώπη των είκοσι επτά.
       Δεν μας είπατε τίποτε για τις δυόμισι χιλιάδες προσλήψεις, τις οποίες έχει κάνει με αδιαφανή τρόπο ο Ο.Τ.Ε.. Και σας θυμίζω, όπως γράφουμε και στην επερώτηση, ότι στον πρώτο όροφο του μεγάλου κτηρίου του Ο.Τ.Ε. λειτουργεί «ψυγείο» άχρηστων νεοπροσλαμβανομένων. Ρωτήστε να σας ενημερώσουν. 
      Επίσης, αυτή η ίδια η διοίκηση είναι αυτή, η οποία πρόσφατα έκανε μια εσωτερική διαδικασία επιλογής ελεγκτών του Ο.Τ.Ε. με γραπτό διαγωνισμό στα αγγλικά. Νομίζω ότι αυτό δεν χρειάζεται σχολιασμό.
      Αν ανεβαίνει η τιμή της μετοχής, κύριε Υπουργέ, αυτό δεν λέει τίποτα για τον πολίτη. Ο πολίτης δεν κερδίζει από τη μετοχή του Ο.Τ.Ε.. Η χρηματιστηριακή αξία του Ο.Τ.Ε. δεν έχει καμμία σχέση με την απαράδεκτη υστέρησή του στο επίπεδο της τεχνολογίας. Δεν έχει καμμία σχέση με την απαράδεκτη υστέρησή του στο επίπεδο εξυπηρέτησης του πολίτη. Και δεν έχει καμμία σχέση με τις συνεχείς απώλειες συνδρομητών που υπολογίζεται ότι θα φτάσουν τις διακόσιες χιλιάδες μέχρι το τέλος του 2007. 
      Σας είπα –και επαναλαμβάνω- ότι ο Ο.Τ.Ε. δεν είναι τραπεζικό ίδρυμα ούτε χρηματιστηριακή εταιρεία. Κάνετε λάθος να το βλέπετε έτσι. Ο Ο.Τ.Ε. είναι τηλεπικοινωνιακός οργανισμός που έχει ανάγκη από τεχνολογία αιχμής και εκεί θα πρέπει να εστιάσετε. 
      Τέλος, θέλω να σας πω ότι αυτά που είπαμε για τη διοίκηση του Ο.Τ.Ε. δεν είναι κακότητες, όπως είπατε κάποια στιγμή, αλλά είναι ιδιαίτερα επιεική. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υπουργέ, έχετε το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν εξάντλησα την πρωτολογία μου, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Εντάξει, βλέπω εδώ ότι είχατε μιλήσει επτά λεπτά. Θα σας δώσω κανονικό χρόνο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δώστε μου, κύριε Πρόεδρε, τον χρειάζομαι για να απαντήσω. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πώς δεν τον εξαντλήσατε; Δυόμισι λεπτά δευτερολογία είχατε. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, αφήστε το Προεδρείο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, δεν απευθύνθηκα σ’ εσάς. Είπα ότι εγώ δεν εξάντλησα το χρόνο μου στην πρωτολογία. 
      ΠΡΟΕΔΡΕΥΩΝ (Ιωάννης Τραγάκης): Ωραία, έχετε το λόγο για τρία λεπτά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κύριε Πρόεδρε, αυτό λέω. Ξεκινώ. 
      Κατ’ αρχήν, θέλω να πω στον κύριο Υπουργό, όταν απευθύνεται στη Βουλή των Ελλήνων, να είναι πολύ πιο προσεκτικός. Η κριτική που κάνουμε δεν μπορεί να θεωρείται κατ’ εσάς ύποπτη και να λέτε ότι «ωφελούμε» ανταγωνιστές. 
      Αυτό είναι αυθαίρετο και δείχνει αυταρχισμό. Δεν ποινικοποιείται –το θέλετε, δεν το θέλετε- ο κοινοβουλευτικός έλεγχος, κύριε Υπουργέ. Θα ασκήσουμε το ρόλο μας, όπως προβλέπεται από το Σύνταγμα, τους νόμους και τον Κανονισμό της Βουλής, για κοινοβουλευτικό έλεγχο και κριτική στην Κυβέρνηση. 
      Επίσης, θέλω να πω στον κ. Τασούλα τα εξής: Κύριε Κοινοβουλευτικέ Εκπρόσωπε, εμείς είμαστε υπερήφανοι που είμαστε ΠΑ.ΣΟ.Κ.. Κάποιοι από εσάς ντρέπονται να πουν ότι είναι δεξιοί και προσπαθούν να καλυφθούν πίσω από το νεφέλωμα του μεσαίου χώρου. 
      Ο κύριος Υπουργός δεν απάντησε στα συγκεκριμένα ερωτήματα. Δεν απάντησε σε τι ωφέλησε, ποια είναι τα αποτιμώμενα οφέλη για το δημόσιο συμφέρον και τον Ο.Τ.Ε. από την εθελουσία έξοδο. Δεν απάντησε τι γίνεται με τις αδιαφανείς προσλήψεις. 
      Και βέβαια, ο κ. Τασούλας είπε ότι «έσπασε τα μούτρα του», επιχειρώντας να κάνει ρουσφέτι στον Ο.Τ.Ε.. Αλλά του επαναλαμβάνω αυτό που είπα και διακόπτοντάς τον ότι ο Ο.Τ.Ε. είχε πάντα δίκτυα, τώρα απέκτησε και «κυκλώματα». Και τα κυκλώματα δεν είναι πρόσφορα για όλους τους «γαλάζιους». Τα κυκλώματα είναι για  μερικούς: κουμπάρους, παρακούμπαρους, φίλους, κολλητούς. Δεν είστε στο στενό κύκλωμα. 
      Ο κύριος Υπουργός δεν απάντησε ακόμα για το έλλειμμα στρατηγικής στον Ο.Τ.Ε.. Ναι, κύριε Υπουργέ. Σας κατηγορήσαμε για έλλειμμα στρατηγικής στον Ο.Τ.Ε. και προσπαθήσατε να κρυφτείτε πάλι στο παρελθόν. 
      Σας είπα, όμως, ότι ο Ο.Τ.Ε. στο παρελθόν, ένα κρατικό μονοπώλιο σε συνθήκες απελευθέρωσης της αγοράς έγινε πρωταθλητής στη νοτιοανατολική Ευρώπη. Και αυτό το πρώην μονοπώλιο και ο τεράστιος οργανισμός, μεγάλης σημασίας για την εθνική οικονομία, παραπαίει επί των ημερών σας και δεν δώσατε καμμία απάντηση. Αντ’ αυτού, προσπαθήσατε, ανεπιτυχώς να κρυφτείτε στο παρελθόν. Προσπαθήσατε πάλι να μας πείτε ότι αποφεύγετε να κάνετε κουβέντα για τα δενδρύλια. Δενδρύλιο είναι ο Ο.Τ.Ε., κατά την άποψή σας; Θάμνος είναι ο  Ο.Τ.Ε. για την οικονομία, κύριε Υπουργέ; Λυπάμαι, αυτό πραγματικά δηλώνει και την αντίληψή σας, επιβεβαιώνει αυτό που λέμε, ότι συνεχώς και στα τρία αυτά χρόνια απαξιώνετε τον Ο.Τ.Ε.
      ΠΡΟΕΔΡΕΥΩΝ (Ιωάννης Τραγάκης): Ωραία, ολοκληρώσατε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Και μας μιλήσατε για το δάσος της οικονομίας. 
      Η μόνη διαφορά ξέρετε ποια είναι, κύριε Υπουργέ; Σας ακούμε συνεχώς με την ίδια κασέτα να παρουσιάζετε «μακέτα» για το δάσος της οικονομίας. Δεν βλέπετε όμως τα πραγματικά δέντρα που είναι η ακρίβεια, η έκρηξη στο έλλειμμα του ισοζυγίου εξωτερικών συναλλαγών, η έκρηξη στο δημόσιο χρέος.
      ΠΡΟΕΔΡΕΥΩΝ (Ιωάννης Τραγάκης): Ωραία. Ολοκληρώσατε, κύριε Γείτονα. Ευχαριστώ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτά είναι τα πραγματικά δέντρα της οικονομίας, τα οποία κρύβετε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Παρακαλώ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν χρειάζεται για μισό λεπτό να χαλάμε τις καρδιές μας.
      ΠΡΟΕΔΡΕΥΩΝ (Ιωάννης Τραγάκης): Όχι, όμως και την ανοχή του Προεδρείου να την εκλάβετε ως αδυναμία. 
      Ο κύριος Υπουργός έχει το λόγο για δεκατρία λεπτά.
      ΜΙΛΤΙΑΔΗΣ ΠΑΠΑΙΩΑΝΝΟΥ: Τα τρία λεπτά;
      ΠΡΟΕΔΡΕΥΩΝ (Ιωάννης Τραγάκης): Επειδή περίμενα την ερώτησή σας, σας απαντώ ότι τα είχε αφήσει από την πρωτολογία του. 
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, νομίζω ότι είναι σαφές από τη συζήτηση που έγινε ότι όλα τα θέματα που έθεσε η Αξιωματική Αντιπολίτευση έχουν απαντηθεί και το ζήτημα της στρατηγικής για τον Ο.Τ.Ε. και το ζήτημα του αν απαξιώθηκε ή όχι ο οργανισμός και τα άλλα ζητήματα που τέθηκαν περί κομματισμού και διαφόρων άλλων τινών.
      Θα ήθελα απλώς να πω στον κ. Ρόβλια το εξής: Το ότι διάβασα ένα σημείο από το βιογραφικό σας, δεν είχε καμία προσωπική αιχμή, αλλά επειδή υπήρξατε και κομματικό στέλεχος και πρόεδρος δημόσιας επιχείρησης, νομίζω ότι θα έπρεπε να είσαστε πιο προσεκτικός, όταν μιλάτε για κομματισμό άλλων. Αλλά, τέλος πάντων. Αυτό είναι το μόνο που θέλω να πω. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Όσοι είναι στα κόμματα, να τους πετάξουμε έξω;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτό που δεν έχει αντιληφθεί η Αξιωματική Αντιπολίτευση, παρ’ ότι εδώ και πολλά χρόνια θα έπρεπε να το ξέρει, είναι ότι ο Ο.Τ.Ε. δεν είναι δημόσια επιχείρηση. Ο Ο.Τ.Ε. είναι μια πολυμετοχική επιχείρηση -δεν είναι Δ.Ε.Κ.Ο.- η οποία συμμετέχει στο Χρηματιστήριο Αθηνών και στο Χρηματιστήριο της Νέας Υόρκης και λειτουργεί, σύμφωνα με τις αρχές της εταιρικής διακυβέρνησης.
      Το δημόσιο, αναφορικά με τον Ο.Τ.Ε., έχει μια επιρροή μόνο λόγω του ότι είναι ο κάτοχος του 38,7% των μετοχών του. Κατά τα άλλα, συμπεριφέρεται προς τον Ο.Τ.Ε., όπως συμπεριφέρεται προς όλες τις άλλες τηλεπικοινωνιακές επιχειρήσεις. Και αυτό δεν είναι κάτι καινούργιο. Αυτό ισχύει ήδη από το 2001. 
      Θα καταθέσω από την εισηγητική έκθεση του προϋπολογισμού του 2002,  που υπογράφει, ως Υπουργός Εθνικής Οικονομίας και Οικονομικών τότε, ο κ. Χριστοδουλάκης, ένα απόσπασμα το οποίο αναφέρει τα εξής: «Η πολιτική των μετοχοποιήσεων και ιδιωτικοποιήσεων ήταν επιτυχής και ήδη στον Ο.Τ.Ε. η συμμετοχή του ελληνικού δημοσίου είναι κάτω του 51%, με συνέπεια τα στοιχεία του να μην συμπεριλαμβάνονται στους σχετικούς πίνακες των Δ.Ε.Κ.Ο.» . Το καταθέτω στα Πρακτικά.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΜΙΛΤΙΑΔΗΣ ΠΑΠΑΪΩΑΝΝΟΥ: Πάντως, το γνωρίζουμε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτό δε, έχει επιβεβαιωθεί και με τον τελευταίο νόμο για τις Δ.Ε.Κ.Ο., όπου είναι σαφές ότι όλες οι εισηγμένες εταιρίες στο Χρηματιστήριο λειτουργούν ως εταιρίες πολυμετοχικές, με βάση τις αρχές της εταιρικής διακυβέρνησης και όχι ως δημόσιες επιχειρήσεις και οργανισμοί.
      Κατά συνέπεια, κυρίες και κύριοι συνάδελφοι, κατ’ οικονομία η Κυβέρνηση έρχεται να απαντήσει σε ζητήματα που αφορούν επιχειρησιακά θέματα του Ο.Τ.Ε.. Η Κυβέρνηση το ρόλο της τον ασκεί μέσω της γενικής συνέλευσης, η δε επιχειρηματική στρατηγική του Ο.Τ.Ε. και οι υπόλοιπες πρωτοβουλίες είναι ζητήματα της διοίκησης του Ο.Τ.Ε. Επανειλημμένως έχει έρθει εδώ ο κ. Βουρλούμης –ξέρω τουλάχιστον μια φορά- και έχει απαντήσει σε ζητήματα που αφορούν στα επιχειρησιακά θέματα του Ο.Τ.Ε., και αυτός κατ’ οικονομία, διότι δεν βλέπω να καλούνται οι υπεύθυνοι άλλων τηλεπικοινωνιακών επιχειρήσεων, που ανταγωνίζονται τον Ο.Τ.Ε.. 
      Το θέμα των διαστάσεων που υπάρχουν πολλές φορές μεταξύ της Επιτροπής Τηλεπικοινωνιών και του Ο.Τ.Ε. είναι κάτι το οποίο είναι συνηθισμένο σε όλες τις χώρες του κόσμου. Οι κυρίαρχες επιχειρήσεις σε όλους τους κλάδους –και στον τηλεπικοινωνιακό κλάδο- πολλές φορές έρχονται σε σύγκρουση με τις ρυθμιστικές αρχές. Αυτό είναι κάτι το οποίο είναι συνηθισμένο και καλό είναι να συνηθίσει και το ΠΑ.ΣΟ.Κ. ότι γίνεται και θα γίνεται. 
      Τα συμφέροντα είναι αντικρουόμενα. Η Εθνική Επιτροπή Τηλεπικοινωνιών έχει ως στόχο την ενίσχυση όσο το δυνατόν περισσότερο του ανταγωνισμού. Ο Ο.Τ.Ε. έχει ως στόχο τα συμφέροντα των μετόχων του και τα συμφέροντα του ίδιου του Οργανισμού. Έτσι λειτουργούν τα πράγματα.
      Υπάρχουν τώρα κάποια ζητήματα που έχουν τεθεί. Όλα τα θέματα της επερώτησης έχουν απαντηθεί. Για την έλλειψη σχεδίου και πολιτικής, η κυβερνητική πολιτική είναι συγκεκριμένη. Εμείς θέλουμε τον ανταγωνισμό στις τηλεπικοινωνίες. Θέλουμε ασφαλώς έναν ισχυρό Ο.Τ.Ε., ο οποίος θα λειτουργεί μέσα στους κανόνες του ανταγωνισμού και έχουμε και μια συγκεκριμένη πολιτική αποκρατικοποίησης, η οποία –εγώ δεν ντρέπομαι να το πω- είναι συνέχεια, σε μεγάλο βαθμό, μιας πολιτικής που το ίδιο το ΠΑ.ΣΟ.Κ. ακολούθησε τα τελευταία χρόνια, σε αντιδιαστολή με παλαιότερες θέσεις του, όπως είχαν εκφραστεί το 1993 όταν το ΠΑ.ΣΟ.Κ. έλεγε «μια μετοχή και αυτή στο κράτος».
      Έχουν περάσει πάρα πολλά χρόνια από το 1993. Το ΠΑ.ΣΟ.Κ. ευτυχώς άλλαξε στρατηγική. Και αυτή τη στρατηγική συνεχίζουμε, παρά το γεγονός ότι αυτή η στρατηγική, βεβαίως, απαιτεί και κάποιο επιχειρησιακό σχέδιο, το οποίο να αποδίδει. 
      Το τι γίνεται στην αγορά νομίζω ότι έχει σημασία και για το ελληνικό δημόσιο ως μέτοχο. Ανέφερα το τι έχει αποκομίσει το ελληνικό δημόσιο, ως μέτοχος, σε αξία από αυτήν την άνοδο της τιμής της μετοχής του Οργανισμού. Άρα, ενδιαφέρει τους Έλληνες πολίτες να αυξάνεται η περιουσία τους, όπως γίνεται με την αξία της μετοχής του Ο.Τ.Ε. και της κεφαλαιοποίησης του Ο.Τ.Ε., όπως ενδιαφέρουν, βεβαίως, και άλλα ζητήματα. Τους ενδιαφέρει η καθημερινότητά τους. 
      Έρχομαι τώρα στα θέματα της ευρυζωνικότητας και της ψηφιακής Ελλάδας που ανέφερε ο κ. Ρόβλιας στη δευτερολογία του. Θέλω να σας υπενθυμίσω ότι το Μάρτιο του 2004, μόλις το 0,1% του πληθυσμού της χώρας χρησιμοποιούσε το γρήγορο internet  και αυτό μ’ ένα κόστος που άγγιζε τα 90 ευρώ το μήνα για ταχύτητες πολύ πιο χαμηλές από τις σημερινές. 
      Το 2004 η Ελλάδα ήταν η πιο ακριβή χώρα στις τιμές σύνδεσης στο γρήγορο internet. Ήταν, λοιπόν, αναμενόμενο, ξεκινώντας από ένα πολύ χαμηλό επίπεδο, ότι είχαμε πολύ δρόμο να καλύψουμε. Σήμερα, κάποιους στόχους που θέσαμε, τους έχουμε πετύχει. Έχουμε σημειώσει πολύ μεγάλη πρόοδο. Το ψηφιακό χάσμα που μας χώριζε από τους εταίρους μας στην Ευρωπαϊκή Ένωση το 2004 άρχισε και περιορίζεται. Και περιορίζεται με ταχείς ρυθμούς, σε ορισμένες περιπτώσεις ακόμα και με υψηλότερους ρυθμούς από αυτούς που είχαμε προβλέψει.
      Η ψηφιακή στρατηγική που εφαρμόζουμε εδώ και ένα χρόνο –παραπάνω από ένα χρόνο- αξιοποιεί όλα τα διαθέσιμα εργαλεία. Αξιοποιεί και τον Ο.Τ.Ε., αλλά και άλλα διαθέσιμα εργαλεία είτε πρόκειται για το πρόγραμμα «Κοινωνία της Πληροφορίας» του Γ’ Κοινοτικού Πλαισίου Στήριξης που εξυγιάνθηκε και επιταχύνθηκε είτε πρόκειται για προγράμματα που ήδη ετοιμάζονται και εντάσσονται στην επόμενη προγραμματική περίοδο 2007-2013, όπως το πρόγραμμα «Ψηφιακή Σύγκλιση».
      Η ενσωμάτωση των νέων τεχνολογιών δεν γίνεται όπως στο παρελθόν με ένα συνονθύλευμα αποσπασματικών, ανακόλουθων και τελικά αναποτελεσματικών ενεργειών. Η βασική μας αρχή είναι ότι οι επενδύσεις στις νέες τεχνολογίες πρέπει να έχουν ορατό, μετρήσιμο αποτέλεσμα για τους πολίτες, για τις επιχειρήσεις, για την καθημερινή μας ζωή. Και έχουμε διατυπώσει στην ψηφιακή μας στρατηγική με απόλυτη σαφήνεια ότι η ευρυζωνικότητα, το γρήγορο ιnternet δηλαδή, αποτελεί θεμελιώδη προϋπόθεση για τη δημιουργία ενός σύγχρονου αναπτυξιακού προτύπου για την Ελλάδα. 
      Γι’ αυτό βρίσκονται σε εξέλιξη σήμερα –πλέον των πρωτοβουλιών του Ο.Τ.Ε.- μια σειρά από κρίσιμες δράσεις για την ανάπτυξη της ευρυζωνικότητας. Έχει ήδη εγκριθεί και βρίσκεται στο στάδιο των διαγωνισμών ένα σχέδιο με προϋπολογισμό 450.000.000 ευρώ, στο οποίο δεν συμμετέχει ο Ο.Τ.Ε., συμμετέχουν όλες οι άλλες τηλεπικοινωνιακές επιχειρήσεις. 
      Έχουμε αλλάξει στόχευση. Εστιάσαμε σε ψηφιακές υπηρεσίες που δημιουργούν οφέλη στην καθημερινή ζωή των πολιτών. Σταματήσαμε να αναλώνουμε πόρους αποκλειστικά σε έργα «μηχανοργάνωσης» –εντός εισαγωγικών- των Υπουργείων. Έχουμε μετακινήσει το επίκεντρο στην περιφέρεια με περισσότερες και με ουσιαστικότερες δράσεις, όπως είναι η ψηφιακή αυτοδιοίκηση, η κατάρτιση περισσοτέρων από δεκαεπτά χιλιάδων πεντακοσίων αιρετών δημάρχων και δημοτικών συμβούλων σε όλη την χώρα, με σκοπό και την τοπική ανάπτυξη μέσω των νέων τεχνολογιών. 
      Και γι’ αυτό έχει αλλάξει η εικόνα, όπως έχει αλλάξει και η εικόνα από πλευράς κόστους. Το μηνιαίο κόστος των ευρυζωνικών συνδέσεων για τους πολίτες την τελευταία τριετία έχει μειωθεί κατά περισσότερο από 85%. Οι μηνιαίες τιμές σύνδεσης για τους νέους συνδρομητές ADSL είναι πλέον πολύ κοντά στο μέσο όρο των χωρών της Ευρωπαϊκής Ένωσης των εικοσιπέντε. Η διείσδυση του γρήγορου internet στον πληθυσμό το πρώτο εξάμηνο του 2007 υπολογίζουμε ότι έχει αγγίξει το 6,5% έναντι μόλις 0,1% το 2004. 
      Αυτά τα αποτελέσματα ασφαλώς είναι ικανοποιητικά και ασφαλώς, από την άλλη πλευρά, δεν μας αρκούν. Διότι ακόμη βρισκόμαστε πίσω από τους εταίρους μας στην Ευρωπαϊκή Ένωση. Γνωρίζουμε ότι μπορούμε καλύτερα. Όμως, ξεκινήσαμε από το μηδέν. Μπορούμε περισσότερα και γι’ αυτό το λόγο έχουμε θέσει την ευρυζωνική σύγκλιση με την Ευρώπη ως στόχο μέχρι το 2009. Πιστεύω ότι μέχρι το 2009 θα βρισκόμαστε πλέον πολύ κοντά στο μέσο όρο της Ευρωπαϊκής Ένωσης. 
      Αυτά τα ζητήματα είναι τα επιπλέον ζητήματα που έχουν τεθεί. Τα θέματα των λεπτομερειών της επιχειρησιακής στρατηγικής του Ο.Τ.Ε. δεν είναι ζητήματα για τα οποία η Κυβέρνηση πρέπει ή έχει περαιτέρω πληροφόρηση. Αν υπάρχουν τέτοια ζητήματα και τόσο πολύ σας απασχολεί τι γίνεται μέσα στον Ο.Τ.Ε., κάλλιστα μπορείτε να καλέσετε τη διοίκηση και να ζητήσετε όσες λεπτομέρειες θέλετε, όπως έχει γίνει και στο παρελθόν. 
      Βεβαίως, αυτό, όπως είπα, γίνεται κατ’ οικονομία. Διότι θεωρώ άδικο, η Βουλή των Ελλήνων να ασχολείται τόσο πολύ με τις πρώην δημόσιες επιχειρήσεις και τους οργανισμούς, να τους βάζει βαρίδια στην επιχειρηματική τους ανάπτυξη, να τις κατηγορεί συνεχώς για σκάνδαλο –η Αντιπολίτευση και όχι,  βεβαίως, η Βουλή- είτε πρόκειται για επιχειρηματικές κινήσεις επέκτασής τους είτε επιχειρηματικές κινήσεις διείσδυσης σε άλλες αγορές, την ίδια ώρα που δεν γίνεται κάτι τέτοιο για τους ανταγωνιστές αυτών των επιχειρήσεων. 
      Και ο Ο.Τ.Ε. και η Εθνική Τράπεζα σήμερα λειτουργούν ως ιδιωτικές επιχειρήσεις. Αν λειτουργούσαν στο παρελθόν στα πλαίσια του κομματισμού, αυτό το ξέρει καλύτερα το ΠΑ.ΣΟ.Κ.. Σήμερα, πάντως, μπορώ να διαβεβαιώσω τη Βουλή των Ελλήνων ότι δεν υπάρχουν τέτοια ζητήματα. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου έχει το λόγο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, επειδή άκουσα τον κύριο Υπουργό τώρα να αναφέρεται πάλι σε μεγάλες προόδους και να επικαλείται με τόση άνεση αριθμούς, θα πω το εξής: Κύριε Υπουργέ, έχω μπροστά μου μια έκθεση του Παγκόσμιου Οικονομικού forum –όχι δικά μου στοιχεία- που αναφέρεται στο δείκτη δικτυακής ετοιμότητας της χώρας. Κάνει σύγκριση ανάμεσα στις χώρες. Αυτό έχει γίνει σε συνεργασία με το Πανεπιστήμιο Iνσεάντ. Τα ξέρετε καλύτερα από μένα αυτά. Ξέρετε τι γράφει και πώς αξιολογεί τις επιδόσεις μας γενικά; 
      Κατ’ αρχήν, λέει ότι η χώρα έχει υποστεί υποβιβασμό τα τρία τελευταία χρόνια. Πέρυσι βρισκόταν στην τεσσαρακοστή τρίτη θέση σε ζητήματα –τονίζω- δικτυακής ετοιμότητας και φέτος υποχώρησε στην τεσσαρακοστή όγδοη. Και εσείς εδώ μας μιλάτε για ύμνους! Εγώ λέω ότι η πραγματικότητα είναι σκληρή για τη χώρα μας. Ήταν και είναι. Αυτή είναι η εκτίμησή μου.
      Να σας πάω παραπέρα; Δημοσιεύθηκαν κάποιοι δείκτες σε σχέση με την ευρυζωνικότητα. Η τελευταία έκθεση της Ευρωπαϊκής Ένωση ξέρετε τι αναφέρει; Ότι η Ολλανδία είναι πρώτη με 29,8% και η Ελλάδα τελευταία με 3,3%. Λίγο παραπάνω από τις δεκαπέντε είναι η Ιρλανδία με 10,3%. Δηλαδή από το 10,3% στο 3,3%. Αυτά διαβάστε τα καλύτερα, για να δούμε πώς ενημερώνετε τον ελληνικό λαό και τι στοιχεία μας φέρνετε εδώ. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ποια χρονιά αυτό; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Φέτος. Είναι οι τελευταίες εκθέσεις. Αυτή είναι η σκληρή πραγματικότητα. Και εσείς εδώ μας λέτε αυτά που μας λέτε. Αυτή είναι η αλήθεια. 
      Το δεύτερο που είπατε ήταν ότι απαντήσατε. Σας ρωτήσαμε για το σκάνδαλο των 45.000.000 ευρώ όσον αφορά την «OTEGLOBE». Μας απαντήσατε; Εγώ δεν άκουσα καμμία απάντηση. Για τις διαφημιστικές συμβάσεις του Ο.Τ.Ε. μας απαντήσατε; Δεν μας απαντήσατε. Στα ζητήματα που έχουν να κάνουν με τους εργολάβους και τις εταιρείες μας απαντήσατε; Δεν μας απαντήσατε. Για τις δυόμισι χιλιάδες προσλήψεις, αν έγιναν και με ποια κριτήρια, μας απαντήσατε; Δεν μας απαντήσατε. Μήπως μας απαντήσατε πώς σε μια κρίσιμη περίοδο όπου ο κ. Βουρλούμης διώκεται –προφανώς δεν έχει δικαστεί- για υπερτιμημένες συμβάσεις με «INTRACOM», «SIEMENS», «ANKO» κ.λπ. εσείς τον ξαναδιορίζετε και μάλιστα, του αυξάνετε προκλητικά τους μισθούς σε 25.0000 ευρώ το μήνα; Δεν μας απαντήσατε. 
      Να πάω παραπέρα, γιατί κυρίως γι’ αυτό ήθελα να πάρω το λόγο. 
Είπατε ότι σας κάνουμε προσωπικές επιθέσεις. Ακούστε, κύριε Υπουργέ. Εγώ είμαι πολλά χρόνια στη Βουλή και έχω αισθανθεί -και πιστεύω όχι μόνο εγώ, το σύνολο σχεδόν των συναδέλφων- ότι ο πολιτικός έλεγχος, οι πολιτικές εκτιμήσεις, οι εκτιμήσεις σε σχέση με καταλογισμό ευθυνών πολιτικών προσώπων, ιδιαίτερα όταν είναι Υπουργοί και Υπουργοί Οικονομίας για πράξεις ή παραλήψεις τους, δεν αποτελεί προσωπική ύβρη ούτε προσωπική επίθεση. Και εμείς σήμερα σας ελέγχουμε για πολιτικές ευθύνες. Σας λέμε ότι έχετε πολιτικές ευθύνες για την κατάσταση που επικρατεί σήμερα στον Ο.Τ.Ε.. Μπορούμε να έχουμε διαφορετικές εκτιμήσεις; Πιστεύω ότι μπορούμε. 
      Σας λέμε ότι έχετε πολιτικές ευθύνες, κύριε Υπουργέ και εσείς, για το σκάνδαλο της αγοράς της εταιρείας «ΓΕΡΜΑΝΟΣ» με 1,5 εκατομμύριο ευρώ, με το 1% του Α.Ε.Π. που είναι αυτό, που δεν δικαιολογείται με τίποτα.
      Σας λέμε, κύριε Υπουργέ, ότι έχετε πολιτικές ευθύνες για την «Π&Κ Χρηματιστηριακή» ή όπως για τη «FINANSBANK». Αν αυτό δεν το αποδέχεστε, έχουμε διαφορετική αντίληψη όσον αφορά τη λειτουργία των θεσμών και της δημοκρατίας στη χώρα μας.
      Έχετε πολιτικές ευθύνες για το σκάνδαλο των ομολόγων. Το έχουμε πει, το έχουμε αποδείξει. Δεν είναι ανάγκη να επανέλθω σήμερα σε όλα αυτά.
      Κατανοώ ότι πολλές φορές οι Υπουργοί βρισκόμαστε σε δύσκολες θέσεις, όταν έχουμε αυτά τα καθήκοντα. Αλλά σε καμμία περίπτωση δεν δικαιολογείται ο εκνευρισμός σας και μάλιστα –θα τα ακούσατε και από τους προηγούμενους συναδέλφους- με μια ισοπεδωτική προσέγγιση ότι όλοι υπονομεύουμε την οικονομία της χώρας ή εξυπηρετούμε τους ανταγωνιστές. Πώς βγάζετε αυτά τα αυθαίρετα συμπεράσματα; Πώς εσείς με τη στάση σας, με τα λόγια σας, ουσιαστικά τραβάτε την πολιτική ζωή προς τα κάτω; Περί αυτού πρόκειται. Εμείς εδώ ασκούμε κοινοβουλευτικό έλεγχο.
      Εμείς –και εδώ είναι η διαφορετική μας αντίληψη- νομοθετήσαμε για τον Ο.Τ.Ε. το 33% κι αυτό για να υπάρχει ουσιαστικός έλεγχος της πολιτείας, της κάθε πολιτείας, για πολύ συγκεκριμένους λόγους, που έχουμε αναφέρει κατ’ επανάληψη. Έχουμε αναλύσει ποιος είναι ο στρατηγικός ρόλος του Ο.Τ.Ε. στη σύγχρονη οικονομία και με βάση τις ιδιαιτερότητες της χώρας μας.
      Εσείς δε συμφωνείτε. Εσείς λέτε: όλα στην αγορά και αν βρούμε καλόν και του πουλήσουμε και το 33%, το πουλάμε και αυτό. Εμείς έχουμε άλλες αντιλήψεις. Και ευτυχώς που έχουμε διαφορετικές αντιλήψεις.
      Σας άκουσα ουσιαστικά να μας λέμε πως ήρθατε σήμερα και μας απαντήσατε εδώ και μας κάνατε χάρη. Είναι, αν θέλετε, η αντίληψή μας για τη διαφάνεια και για τον ουσιαστικό έλεγχο της πολιτείας. Τι λέτε δηλαδή; Ότι, αν θέλει, έρχεται ο κ. Βουρλούμης, αν δεν θέλει δεν έρχεται. Και όταν το λέτε αυτό, ουσιαστικά τον καλύπτετε όταν λέει ότι η Βουλή των Ελλήνων είναι το υπερωκεάνιο της ανευθυνότητας. Δηλαδή ο επικεφαλής ενός οργανισμού είναι άνθρωπος που βαθύτατα προσβάλλει τον κοινοβουλευτισμό στη χώρα μας. 
      Όχι, κύριοι. Και ξέρετε, για τις πολιτικές ευθύνες -γιατί γι’ αυτές μιλάμε σήμερα εδώ- υπάρχει κυρίαρχος λαός στη χώρα και θα τις καταλογίσει οσονούπω. Κοντός ψαλμός αλληλούια.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Νομίζω ότι είναι σαφές πως όλα τα ουσιαστικά ζητήματα, τα οποία έθεσε η Αξιωματική Αντιπολίτευση έχουν απαντηθεί. 
      Επιχειρήσεις όπως ο Ο.Τ.Ε., λειτουργούν στα πλαίσια των αρχών της εταιρικής διακυβέρνησης, των κανόνων του Χρηματιστηρίου, των κανόνων της ελεύθερης αγοράς. 
      Η Κυβέρνηση ασφαλώς έχει ευθύνη και ως μέτοχος, όπου είναι μέτοχος και ως ρυθμιστής του ευρύτερου οικονομικού περιβάλλοντος στη χώρα μας, να φροντίζει να λειτουργούν οι κανόνες της αγοράς. Αλλά δεν μπορεί να εγκαλείται η Κυβέρνηση για αποφάσεις επιχειρήσεων, οι οποίες λειτουργούν στα πλαίσια των κανόνων της οικονομίας.
      Η Κυβέρνηση μπορεί να εγκαλείται για διάφορα πολιτικά ζητήματα. Δεν έχει κανένα πρόβλημα να απαντήσει για τα θέματα των αποκρατικοποιήσεων. Δεν έχει κανένα πρόβλημα να απαντήσει για τα θέματα των άλλων κυβερνητικών επιλογών. Αλλά δεν μπορείτε να χρησιμοποιείτε αποφάσεις επιχειρήσεων για να εγκαλείτε την Κυβέρνηση. Κρίνουμε από τα αποτελέσματα. Και τα αποτελέσματα για το μέτοχο του Ο.Τ.Ε., που είναι ο ελληνικός λαός κατά ποσοστό 38,7% από τη διαχείριση που έγινε τα τελευταία τρία χρόνια, είναι εξαιρετικά θετικά. 
      Η περιουσία του ελληνικού λαού που είχε επενδυθεί στον Ο.Τ.Ε., διπλασιάστηκε αυτή την τριετία. Κι αυτό είναι το σημαντικό αποτέλεσμα. 
      Η αύξηση και το όφελος αυτό ξεπερνά –όπως είπα και στην πρωτολογία μου- τα 2.000.000.000 ευρώ. Εδώ, κάνετε φασαρία για 3.000.000 ευρώ που έδωσε –και αυτό κατ’ οικονομίαν- το ελληνικό δημόσιο, προκειμένου να καλύψει τις λανθασμένες επιλογές κάποιων ταμείων και αγνοείτε ότι, μόνο από την αύξηση της αξίας της μετοχής του Ο.Τ.Ε. την τελευταία τριετία, ο Έλληνας φορολογούμενος, ο Έλληνας πολίτης έχει ωφεληθεί, έχει αυξήσει την περιουσία του, κατά περισσότερο από 2.000.000.000 ευρώ. Αυτό είναι το κυριότερο που αφορά το ελληνικό δημόσιο, ως μέτοχο, για τον Ο.Τ.Ε.. Όλα τα άλλα ζητήματα της λειτουργίας των τηλεπικοινωνιών ασφαλώς είναι σημαντικά, ασφαλώς τα παρακολουθούμε και ασφαλώς τα έχουμε βελτιώσει σε σχέση με το παρελθόν. 
      Αυτή, λοιπόν, είναι η πραγματικότητα. Έχουμε γυρίσει σελίδα. Τα προβλήματα του παρελθόντος τα έχουμε αφήσει πίσω. Η Νέα Δημοκρατία έχει μία συνεπή πολιτική και για τις αποκρατικοποιήσεις. Δεν λέει τη μία φορά μία μετοχή, μετά 50% μετά 1/3 και μετά κάτι άλλο. Εμείς από την αρχή είχαμε πει ότι η πολιτική των αποκρατικοποιήσεων είναι μια πολιτική η οποία είναι καλή για την οικονομία, είναι καλή για τη χώρα, όσο, βεβαίως, υπάρχουν και οι ανεξάρτητες ρυθμιστικές αρχές που ρυθμίζουν τα θέματα του ανταγωνισμού, τα θέματα της προστασίας του καταναλωτή, τα θέματα της προστασίας του πολίτη. Αυτήν την πολιτική ακολουθούμε με συνέπεια όλα αυτά τα χρόνια. Αυτήν την πολιτική θα συνεχίσουμε να ακολουθούμε, διότι, τη συνέπεια, την αξιοπιστία και την αποτελεσματικότητα, ο Ελληνικός λαός θα την κρίνει ασφαλώς και τότε το ΠΑ.ΣΟ.Κ. θα βρεθεί σε πάρα πολύ δύσκολη θέση. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Θα ήθελα να ανακοινώσω προς το Σώμα ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει την έκθεσή της στην αίτηση της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτού. 
      Επίσης, οι Υπουργοί Επικρατείας, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας και Μεταφορών και Επικοινωνιών, κατέθεσαν σχέδιο νόμου: «Συγκέντρωση και αδειοδότηση Επιχειρήσεων Μέσων Ενημέρωσης και άλλες διατάξεις».
      Παραπέμπεται στην αρμόδια Διαρκή Επιτροπή.
      Κηρύσσεται περαιωμένη η συζήτηση επί της υπ’ αριθμ. 78/35/8-6-2007 επίκαιρης επερώτησης Βουλευτών του ΠΑ.ΣΟ.Κ. προς τους Υπουργούς Οικονομίας και Οικονομικών και Μεταφορών και Επικοινωνιών, σχετικά με τον Ο.Τ.Ε..
      Κύριοι συνάδελφοι, δέχεστε σε αυτό το σημείο να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 2.26’ λύεται η συνεδρίαση για την προσεχή Δευτέρα 25 Ιουνίου 2007 και ώρα 18.00’ με αντικείμενο εργασιών του Σώματος: συζήτηση και λήψη απόφασης σύμφωνα με τις διατάξεις του  άρθρου 144 του Κανονισμού της Βουλής επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γεώργιος Παπανδρέου και εκατόν δώδεκα Βουλευτές του Κόμματός του για «σύσταση εξεταστικής επιτροπής σχετικά με το θέμα της αγοράς ομολόγων από τα Ασφαλιστικά Ταμεία», σύμφωνα με την ειδική ημερήσια διάταξη.
       Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ


