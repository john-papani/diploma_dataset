ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΙΕ΄
Δευτέρα 22 Οκτωβρίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ. 
2. Άδεια απουσίας της Βουλευτή κ. Λ. Κατσέλη. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Συζήτηση επικαίρων ερωτήσεων:
α) Προς τον Υπουργό Ανάπτυξης, σχετικά με την εγκατάσταση ανεμογεννητριών στη Σκύρο κ.λπ. σελ.
β) Προς τον Υπουργό Εσωτερικών, σχετικά με την απομάκρυνση της χωματερής Φυλής-Άνω Λιοσίων κ.λπ. σελ.
γ) Προς τον Υπουργό Υγείας και Κοινωνικής Αλληλεγγύης,
i) σχετικά με το όριο του εξασθενούς χρωμίου στο πόσιμο νερό κ.λπ. σελ.
ii) σχετικά με τα προβλήματα του Τμήματος Επειγόντων Περιστατικών του Γενικού Νοσοκομείου Σπάρτης. σελ.
δ) Προς τον Υπουργό Εθνικής Παιδείας και Θρησκευμάτων, σχετικά με τα προβλήματα στη λειτουργία των Δημοσίων Ινστιτούτων Επαγγελματικής Κατάρτισης κ.λπ. σελ.
ε) Προς τον Υπουργό Πολιτισμού, σχετικά με τη λήψη των αναγκαίων μέτρων για τα υβριστικά και αντεθνικά συνθήματα κατά τη διάρκεια των ποδοσφαιρικών αγώνων κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Οικονομίας και Οικονομικών, Απασχόλησης και Κοινωνικής Προστασίας, Δικαιοσύνης και Πολιτισμού κατέθεσαν σχέδιο νόμου: «Αύξηση συντάξεων του Δημοσίου από το έτος 2007 και άλλες διατάξεις». σελ.

ΟΜΙΛΗΤΕΣ
Επί των επικαίρων ερωτήσεων:
ΒΕΛΟΠΟΥΛΟΣ Κ. σελ.
ΒΟΡΙΔΗΣ Μ. σελ.
ΓΡΗΓΟΡΑΚΟΣ Λ. σελ.
ΚΑΛΑΦΑΤΗΣ Σ. σελ.
ΚΩΝΣΤΑΝΤΟΠΟΥΛΟΣ Γ. σελ.
ΛΕΒΕΝΤΗΣ Α. σελ.
ΛΙΑΠΗΣ Μ. σελ.
ΜΑΥΡΙΚΟΣ Γ. σελ.
ΝΑΚΟΣ Α. σελ.
ΠΡΩΤΟΥΛΗΣ Ι. σελ.
ΤΑΛΙΑΔΟΥΡΟΣ Σ. σελ.
      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΕ΄
      Δευτέρα 22 Οκτωβρίου 2007
      Αθήνα, σήμερα στις 22 Οκτωβρίου 2007, ημέρα Δευτέρα και ώρα 18.03΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19.10.2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΔ΄ συνεδριάσεώς του, της Παρασκευής 19 Οκτωβρίου 2007, σε ό,τι αφορά την ψήφιση του σχεδίου απόφασης της Ολομέλειας της Βουλής των Ελλήνων.)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Γεώργιο Αναγνωστόπουλο, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές Λέσβου και Α΄ Πειραιά κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Νομάρχης Σάμου ζητεί τη δημιουργία υποδομών και στελεχιακού δυναμικού στο Κέντρο Διοικητικής Κράτησης Αλλοδαπών στη Σάμο.
2) Οι Βουλευτές Ευβοίας και Αιτωλοακαρνανίας κύριοι ΓΕΩΡΓΙΟΣ ΜΑΡΙΝΟΣ και ΝΙΚΟΛΑΟΣ ΜΩΡΑΪΤΗΣ αντίστοιχα, κατέθεσαν αναφορά με την οποία οι Περιβαλλοντικοί – Οικολογικοί και Πολιτιστικοί Σύλλογοι Δήμου Μεσσαπίων Εύβοιας «Η ΓΑΙΑ» και «ΑΠΟΓΚΡΕΜΟΣ» ζητούν να μην παραχωρηθεί έκταση στην εταιρεία «ΛΑΡΚΟ» για την πραγματοποίηση εξορύξεων.
3) Οι Βουλευτές Αχαΐας και Β΄ Αθήνας κύριοι ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ  και ΓΕΩΡΓΙΟΣ ΜΑΥΡΙΚΟΣ αντίστοιχα, κατέθεσαν αναφορά με την οποία το Σωματείο Ορυχείων – Σταθμών Δ.Ε.Η. Μεγαλόπολης Αρκαδίας καταγγέλλει την ελλιπή μελέτη, κατασκευή και λειτουργία σημαντικών έργων των Μονάδων.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία εκπαιδευτικοί ζητούν την ένταξη ειδικοτήτων στο Επαγγελματικό Λύκειο.
5) Οι Βουλευτές Κερκύρας και Ιωαννίνων κύριοι ΧΑΡΑΛΑΜΠΟΣ ΧΑΡΑΛΑΜΠΟΥΣ και ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ αντίστοιχα, κατέθεσαν αναφορά με την οποία ο Σύνδεσμος Συνταξιούχων Τ.Ε.Β.Ε. Νομού Κέρκυρας «Ο ΑΓΙΟΣ ΣΠΥΡΙΔΩΝ» ζητεί να καθιερωθεί κατώτερη σύνταξη 1050 ευρώ κ.λπ.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ζητεί την αναγνώριση από το δημόσιο του χρόνου απασχόλησης των εθελοντών μακράς θητείας.
7) Οι Βουλευτές Λασιθίου και Κοζάνης κύριοι ΜΙΧΑΛΗΣ ΚΑΡΧΙΜΑΚΗΣ και ΑΛΕΞΑΝΔΡΟΣ ΑΘΑΝΑΣΙΑΔΗΣ αντίστοιχα, κατέθεσαν  αναφορά με την οποία η Πανελλήνια Ομοσπονδία Εργατοϋπαλλήλων Μετάλλου ζητεί την ανάθεση παραγωγικού έργου στις επιχειρήσεις της αμυντικής βιομηχανίας.
8) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία ο Πρόεδρος του Συλλόγου Γονέων και Κηδεμόνων 5ου Γυμνασίου Κέρκυρας ζητεί την άμεση τοποθέτηση καθηγητή μαθηματικών στο σχολείο.
9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Σωματείο Εργαζομένων στην 7η Υγειονομική Περιφέρεια Κρήτης ζητεί την εξομοίωση των μισθών των υπαλλήλων των Υγειονομικών Περιφερειών με τους αντίστοιχους των υπαλλήλων του Υπ. Υ.Κ.Α..
10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας με το οποίο ζητείται η απομάκρυνση του πυλώνα της Δ.Ε.Η. που βρίσκεται πλησίον του Δημοτικού Σχολείου Πέλλας.
11) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο Σύλλογος Εργαζομένων Νομαρχιακής Αυτοδιοίκησης Πέλλας ζητεί την καταβολή επιδόματος στους υπαλλήλους των πρώην Υπηρεσιών του Υπουργείου Γεωργίας που μετατάχθηκαν στις Ν.Α..
12) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο Παμποντιακός Σύλλογος «Η ΑΡΓΩ» καταγγέλλει την καταπάτηση των ελληνικών περιουσιών στη Γεωργία.
13) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο κ. Δημήτριος Γκιργκινούδης ζητεί την ίδρυση τμήματος ένταξης σχολικών μονάδων στο ΕΠΑ.Λ. Γιαννιτσών.
14) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία το Εργατοϋπαλληλικό Κέντρο Γιαννιτσών ζητεί την κατάργηση της παραγράφου 1 του άρθρου 53 του ν. 3518/2006 κ.λπ..
15) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο Δήμος Μενηίδος Νομού Πέλλας ζητεί την προμήθεια εξοπλισμού για τα αγροτικά ιατρεία της περιοχής του.
16) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Δήμαρχος Δελβινακίου Νομού Ιωαννίνων ζητεί την επάνδρωση του Πυροσβεστικού Κλιμακίου που λειτουργεί στο δήμο του.
17) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την αναστολή του τρόπου φορολόγησης των ατομικών επιχειρήσεων Δημοσίων Έργων.
18) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος προτείνει τη δυτικότερη ορεινή χάραξη της Ιονίας οδού στο λεκανοπέδιο Ιωαννίνων.
19) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Νίκαιας Νομού Λάρισας ζητεί την αποζημίωση των παραγωγών της περιοχής για τα σιτηρά και τα ψυχανθή που επλήγησαν από την παρατεταμένη ανομβρία.
20) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Αγίου Βασιλείου Αχαΐας «Ο ΜΕΓΑΣ ΒΑΣΙΛΕΙΟΣ» ζητεί την ανέγερση νέου κτηρίου για τη στέγαση του σχολείου.
21) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Μόβρης Αχαΐας ζητεί την επιχορήγησή του για την κάλυψη των αναγκών των Ρομά που διαμένουν στην περιοχή του.
22) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Μόβρης Αχαΐας ζητεί την ίδρυση και λειτουργία βρεφονηπιακών και παιδικών σταθμών στην περιοχή του.
23) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Διακοπτού Αχαΐας ζητεί να επανασχεδιασθεί το σχέδιο ανάπτυξης του εθνικού πάρκου Χελμού – Βουραϊκού, σε σχέση με το χωροταξικό σχεδιασμό της περιοχής του.
24) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Μόβρης Αχαΐας ζητεί την αντικατάσταση των οχετών στη σιδηροδρομική γραμμή, που διέρχεται της περιοχής του.
25) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Παμποντιακός Σύλλογος «Η ΑΡΓΩ» ζητεί τη λήψη μέτρων για την απελευθέρωση και απόδοση καταπατημένου ακινήτου στο Σοχούμι Αμπχαζίας στον ιδιοκτήτη του κ. Αλέξανδρο Σ. Σεμελίδη.
26) Ο Βουλευτής Ζακύνθου κ. ΔΗΜΗΤΡΗΣ ΒΑΡΒΑΡΙΓΟΣ κατέθεσε αναφορά με την οποία ο Δήμος Ελατίων Ζακύνθου ζητεί τη συνέχιση της λειτουργίας των λυκειακών τάξεων Βολιμών Ζακύνθου.
27) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Ερμής Ζαφείρης ζητεί την επίσπευση των διαδικασιών για την απόκτηση της ελληνικής ιθαγένειας.
28) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Τεχνικών Ιδιωτικής Τηλεόρασης Αττικής ζητεί να εφαρμοσθεί για όλους τους τεχνικούς η εργατική και τηλεοπτική νομοθεσία, έτσι ώστε να διασφαλισθεί το ασφαλιστικό καθεστώς και οι εργασιακές τους σχέσεις.
29) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εταιρεία Συγγραφέων ζητεί  προσθήκες και αλλαγές στον υπό ψήφιση συνταξιοδοτικό νόμο των λογοτεχνών – καλλιτεχνών.
30) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Παπαναγιώτου Κωνσταντίνος, κάτοικος Παλαιοχωρίου Ομιλαίων Φθιώτιδας ζητεί την εξασφάλιση του απαραίτητου χρηματικού ποσού για τη συγκέντρωση ογκολίθων και την τοπογράφηση της περιοχής στο Γαρδίκι Ομιλαίων Νομού Φθιώτιδας.
31) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας με το οποίο ζητείται η χάραξη οδού, παράλληλα με τη Ν.Ε.Ο. στο Δήμο Μόβρης.
32) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας με το οποίο ζητείται η επέκταση της εκπομπής των δορυφορικών καναλιών της Ε.Ρ.Τ. στην Αχαΐα.
33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας ζητεί να γίνεται πιστή εφαρμογή του ν. 2945/2001.
34) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Πανελλήνια Ένωση Εποχικών και Εθελοντών Πυροσβεστών ζητεί την ανανέωση των συμβάσεων εργασίας των πυροσβεστών του Νομού Ηλείας.
35) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Ομοσπονδία Επαγγελματιών Βιοτεχνών Εμπόρων του Νομού Ηλείας ζητεί ειδικό ευνοϊκό καθεστώς φορολόγησης, τραπεζικές διευκολύνσεις και αναπτυξιακές επενδύσεις για όλες τις επιχειρήσεις του Νομού Ηλείας.   
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 62/1-10-2007 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 109004/ΙΗ/19-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 62/1-10-07, την οποία κατέθεσε ο Βουλευτής κ. Μιχάλης Καρχιμάκης αναφορικά με την πρόσληψη της εκπαιδευτικού κλάδου ΠΕ 09 - Οικονομολόγων Μουτσάκη Δέσποινας του Γεωργίου ως αναπληρώτριας καθηγήτριας για το σχολικό έτος 2007-2008, σας γνωρίζουμε τα ακόλουθα:
      Α. Σύμφωνα με την παρ.5α, αρθ.6 του ν.3255/2004 που ορίζει τις προσλήψεις αναπληρωτών και τη μοριοδότηση της προσφερθείσης προϋπηρεσίας τους:
      «5α) Από την έναρξη του σχολικού έτους 2005-2006 η πρόσληψη προσωρινών αναπληρωτών εκπαιδευτικών στα σχολεία Πρωτοβάθμιας και Δευτεροβάθμιας Εκπαίδευσης γίνεται από ενιαίο πίνακα που συντάσσεται για κάθε έτος και στον οποίο κατατάσσονται με αίτησή τους, οι υποψήφιοι εκπαιδευτικοί κατά σειρά που εξαρτάται από το σύνολο των μορίων ως ακολούθως:
      αα) Σε όσους έχουν προϋπηρεσία προσωρινού αναπληρωτή ή ωρομισθίου εκπαιδευτικού, ένα μόριο για κάθε μήνα της προϋπηρεσίας τους.
      ββ) Σε όσους έλαβαν τη βαθμολογική βάση κατά τον τελευταίο προ της συντάξεως του ως άνω πίνακα διαγωνισμό του ΑΣΕΠ, ένα μόριο για κάθε βαθμολογική μονάδα πάνω από τη βαθμολογική βάση.
      γγ) Σε όσους έλαβαν τη βαθμολογική βάση κατά τον αντίστοιχο προτελευταίο διαγωνισμό, μισό μόριο για κάθε βαθμολογική μονάδα πάνω από τη βαθμολογική βάση.
      Όσοι υπάγονται σε περισσότερες της μιας από τις ανωτέρω περιπτώσεις, λαμβάνουν αθροιστικά τα μόρια αυτών».
      Β. Σύμφωνα με την παρ.7, αρθ.8 του ν.3194/2003 (Φ.Ε.Κ.267/τ.Α΄), η αριθμ.10Π/2006 Προκήρυξη του ΑΣΕΠ «Διεξαγωγής διαγωνισμού για την κατάρτιση πινάκων διοριστέων εκπαιδευτικών λειτουργών Πρωτοβάθμιας και Δευτεροβάθμιας Εκπαίδευσης (Φ.Ε.Κ./500/τ. προκηρύξεων ΑΣΕΠ/24.08.2006) στην παρ.ΙΙ. Ειδικά Προσόντα για Διορισμό» του Κεφ.Α΄ «Απαιτούμενα προσόντα» αναφέρει ρητώς τα ακόλουθα:
      «Ειδικώς για τους κλάδους ΠΕ09, ΠΕ10 και ΠΕ13 οι υποψήφιοι πρέπει να έχουν, επιπλέον, και πτυχίο ΑΣΠΑΤΕ (πρώην ΠΑΤΕΣ - ΣΕΛΕΤΕ) ή κάποιο από τα προς αυτό ισοδύναμα πτυχία που αναφέρονται στην παρ.ΙΙΙ του παρόντος κεφαλαίου. Στο διαγωνισμό μπορούν να συμμετάσχουν και οι μη κάτοχοι των ανωτέρω πτυχίων. Στους πίνακες όμως κατάταξης και διοριστέων, προηγούνται οι κάτοχοι πτυχίου ΑΣΠΑΤΕ (πρώην ΠΑΤΕΣ - ΣΕΛΕΤΕ) ή ενός από τα ισοδύναμα προς αυτό πτυχία που αναφέρονται στην παρ.ΙΙΙ του παρόντος κεφαλαίου.»
      Γ. Οι προσωρινοί αναπληρωτές δεν καλύπτουν πάγιες, διαρκείς και μόνιμες ανάγκες της εκπαίδευσης. Προσλαμβάνονται για την αντιμετώπιση λειτουργικών κενών στα σχολεία, τα οποία δημιουργούνται:
      α) από παραιτήσεις εκπαιδευτικών στη διάρκεια του εκπαιδευτικού έτους
      β) από αποσπάσεις εκπαιδευτικών εκτός διδακτικού έργου (υπηρεσίες και οργανισμοί του ΥΠΕΠΘ, Γενικά Αρχεία του Κράτους, Εθνική Βιβλιοθήκη, Δημόσιες Βιβλιοθήκες, ΑΕΙ, ΤΕΙ, Βουλή των Ελλήνων, Γραφεία βουλευτών κ.λπ.)
      γ) από τη χορήγηση εκπαιδευτικών αδειών
      δ) από τη χορήγηση αναρρωτικών αδειών
      ε) από τη χορήγηση άδειας διάρκειας (9) εννέα μηνών για την ανατροφή ανηλίκων τέκνων και
      στ) από τις παρατάσεις ορκωμοσίας των νεοδιοριζόμενων εκπαιδευτικών
      Εξυπακούεται ότι τα λειτουργικά κενά κατ’ έτος ποικίλουν και οι προσλήψεις των προσωρινών αναπληρωτών και ωρομισθίων γίνονται σε πολλές φάσεις και ενδιαμέσως του διδακτικού έτους και όχι μόνο με την έναρξη αυτού (όποτε παραστεί ανάγκη αναπλήρωσης).
      Ειδικότερα, σας ενημερώνουμε ότι τα μόρια της κ. Μουτσάκη Δέσποινας του Γεωργίου, καταμετρηθέντα μέχρι της 30-6-2007, είναι 8,183 (1,943 μόρια από πραγματική προϋπηρεσία και 6,24 μόρια από το διαγωνισμό του ΑΣΕΠ του 2006). Με αυτά τα μόρια και μη διαθέτοντας Παιδαγωγική Κατάρτιση, η εν λόγω εκπαιδευτικός έχει καταταχθεί στην 468η θέση στον ενιαίο πίνακα αναπληρωτών και ωρομισθίων.
      Κατά τις προσλήψεις αναπληρωτών των τελευταίων ετών δεν υπήρξαν τόσες ανάγκες σε εκπαιδευτικό προσωπικό κλάδου ΠΕ09-0ικονομολόγων, ώστε να γίνουν προσλήψεις που θα έφταναν στη θέση του πίνακα που έχει καταταχθεί η εν λόγω εκπαιδευτικός.
      Τέλος, σας γνωρίζουμε ότι στην πρώτη φάση πρόσληψης αναπληρωτών για το διδακτικό έτος 2007-2008 δεν κλήθηκαν εκπαιδευτικοί κλάδου ΠΕ09 - Οικονομολόγων, αλλά ενδεχομένως να κληθούν σε επόμενη φάση, εάν προκύψουν λειτουργικά κενά στα σχολεία.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      2. Στην με αριθμό 284/3-10-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 110352/ΙΗ/17-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 284/3-10-07 την οποία κατέθεσε ο Βουλευτής κ. Μιχάλης Καρχιμάκης, σχετικά με την ίδρυση νέων τμημάτων ΤΕΙ στην Κρήτη, σας γνωρίζουμε τα ακόλουθα:
      Για την ίδρυση νέου Τμήματος Τ.Ε.Ι. σύμφωνα με τον ιδρυτικό νόμο των Τ.Ε.Ι. 1404/1983(Φ.Ε.Κ. 173 Α΄) όπως συμπληρώθηκε με τον πρόσφατο νόμο 3549/2007 (Φ.Ε.Κ. 69 Α΄) και σύμφωνα με τα νέα κριτήρια που το Συμβούλιο Ανώτατης Τεχνολογικής Εκπαίδευσης (Σ.Α.Τ.Ε.) έχει ορίσει στην από 7/16-05-2007 συνεδρίαση της Ολομέλειάς του, απαιτείται η υποβολή πλήρους και τεκμηριωμένης πρότασης από. τις Συνελεύσεις των ίδιων των ιδρυμάτων, που θα πρέπει να περιλαμβάνει ειδικές μελέτες σκοπιμότητας και βιωσιμότητας καθώς και οικονομοτεχνική μελέτη και ειδικότερα στοιχεία όπως:
      - Το γενικότερο στρατηγικό σχεδιασμό ανάπτυξης κάθε Τ.Ε.Ι. και ένταξη του προτεινόμενου Τμήματος σ' αυτόν.
      - Κάθε πληροφορία σχετικά με τα αντίστοιχα-με το προτεινόμενο-Τμήματα που ήδη λειτουργούν σε άλλα Τεχνολογικά Εκπαιδευτικά Ιδρύματα ή Πανεπιστήμια της χώρας και το λόγο δημιουργίας του νέου Τμήματος 
      - Τις τάσεις που επικρατούν ή διαμορφώνονται στο διεθνή επιστημονικό χώρο . 
      Τη γνώση των σημερινών και την πρόβλεψη των μελλοντικών αναγκών της οικονομίας-κοινωνίας σε στελέχη-πτυχιούχους του προτεινόμενου Τμήματος με βάση συγκεκριμένα στοιχεία και τεκμηριωμένη μελέτη. 
      Την εκτίμηση του κόστους λειτουργίας. 
      Τη δυνατότητα εύρυθμης λειτουργίας, με την εξεύρεση των απαραίτητων χώρων λειτουργίας, με την απόκτηση του απαραίτητου εξοπλισμού, την εξασφάλιση της απαιτούμενης χρηματοδότησης και με την εξεύρεση κατάλληλου και απαραίτητου Εκπαιδευτικού και Διοικητικού προσωπικού
      - Τη δυνατότητα προσφοράς από τις τοπικές κοινωνίες κτιριακών εγκαταστάσεων και διευκολύνσεων στέγασης των σπουδαστών
      - Το περιεχόμενο σπουδών με την αποστολή και το γνωστικό αντικείμενο του Τμήματος, το πρόγραμμα σπουδών καθώς επίσης και τον αριθμό εισακτέων
      - Τις επαγγελματικές δραστηριότητες και προοπτικές των πτυχιούχων του προτεινόμενου Τμήματος.
      - Κάθε άλλη πληροφορία που μπορεί να ενισχύσει την υποβαλλόμενη πρόταση
      Τα ανωτέρω στοιχεία είναι απαραίτητα, ώστε η ολομέλεια του Συμβουλίου Ανωτάτης Τεχνολογικής Εκπαίδευσης (Σ.Α.Τ.Ε.) να μπορεί να αξιολογεί, να συνεκτιμά τις προτάσεις και να διατυπώνει γνώμες επιστημονικά τεκμηριωμένες, λαμβάνοντας υπόψη της τόσο τις παραμέτρους του εκπαιδευτικού-ακαδημαϊκού χώρου όσο και τις οικονομικές και κοινωνικές ανάγκες της χώρας.
      Στο νομό Λασιθίου, στο πλαίσιο του Προγράμματος Διεύρυνσης της Τριτοβάθμιας Εκπαίδευσης, έχουν ιδρυθεί και λειτουργούν τρία (3) Τμήματα Τ.Ε.Ι., το Τμήμα Χρηματοοικονομικής και Ασφαλιστικής στο Παράρτημα του Αγίου Νικολάου, το Τμήμα Εμπορίας και Διαφήμισης στο Παράρτημα Ιεράπετρας και το Τμήμα Διατροφής και Διαιτολογίας στο Παράρτημα Σητείας.
      Οι προτάσεις που υποβλήθηκαν από το Τ.Ε.Ι. Κρήτης ετέθησαν άμεσα στη διαδικασία αξιολόγησης από το Σ.Α.Τ.Ε. και η Ομάδα Χωροταξικού Σχεδιασμού με εισήγησή της που έγινε δεκτή από το Σ.Α.Τ.Ε., έδωσε προτεραιότητα στην ίδρυση ενός νέου Τμήματος στο Παράρτημα Αγίου Νικολάου με τίτλο Επιχειρηματικός Σχεδιασμός και Πληροφοριακά Συστήματα.
      Οι υπόλοιπες προτάσεις θα συνεκτιμηθούν και αξιολογηθούν μαζί με άλλες που αφορούν ιδρύσεις νέων Τμημάτων.
      Όσον αφορά την ίδρυση νέου Τμήματος Τ.Ε.Ι στο Δήμο Νεάπολης, σας ενημερώνουμε ότι στο ΥΠΕΠΘ δεν έχει υποβληθεί σχετική πρόταση από το ΤΕΙ Κρήτης.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      3. Στην με αριθμό 75/1-10-07 ερώτηση του Βουλευτή  κ. Χρήστου Χάιδου δόθηκε με το υπ’ αριθμ. 109020/ΙΗ/19-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 75/1-10-07, την οποία κατέθεσε ο Βουλευτής κ. Χρήστος Χάιδος σχετικά με τις προσλήψεις καθηγητών Φυσικής Αγωγής στα Αθλητικά Σχολεία του Ν. Τρικάλων, σας γνωρίζουμε τα ακόλουθα:
      Η Κεντρική Επιτροπή Αθλητικών Τάξεων (Κ.Ε.Α.Τ.), η οποία συγκροτήθηκε με την αριθ.πρωτ.110048/Γ4/5-10-07 ΚΥΑ, με την 1η Πράξη της, στις 6-10-07, εκδίκασε τις αιτήσεις θεραπείας οι οποίες είχαν υποβληθεί στην αρμόδια Διεύθυνση του ΥΠΕΠΘ. Τα αποτελέσματα εστάλησαν στα Γραφεία Φυσικής Αγωγής της χώρας, ώστε να τροποποιηθούν οι πίνακες όπου αυτό προβλέπεται.
      Μετά τη συνεδρίαση της Κεντρικής Επιτροπής Αθλητικών Τάξεων για την οριστικοποίηση των αποτελεσμάτων και την επικύρωση των τελικών πινάκων μοριοδότησης, θα πραγματοποιηθούν οι αιτήσεις αποδοχής των υποψηφίων και η τοποθέτησή τους στα ΤΑΔ από τους Προϊσταμένους των Διευθύνσεων.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      4. Στην με αριθμό 193/1-10-07 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 109059/ΙΗ/19-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 193/1-10-07 την οποία κατέθεσε ο Βουλευτής κ. Μανόλης Σοφ. Στρατάκης, σχετικά με το περιεχόμενο και τη μεθοδολογία νέων σχολικών βιβλίων, σας γνωρίζουμε τα ακόλουθα:
      Σύμφωνα με το Διαθεματικό Ενιαίο Πλαίσιο Προγραμμάτων Σπουδών (Δ.Ε.Π.Π.Σ.) (ΦΕΚ 303 Β΄και 304 Β΄/2003) και τις συμπληρωματικές προδιαγραφές συγγραφής, τα νέα βιβλία είναι ευσύνοπτα, απλά και συνοδεύονται από υποστηρικτικό υλικό (βιβλίο εκπαιδευτικού, τετράδιο εργασιών, Cd-dvd). Τα βιβλία του εκπαιδευτικού περιέχουν λεπτομερείς οδηγίες τόσο μεθοδολογικής όσο και παιδαγωγικής φύσεως, οι οποίες κατευθύνουν τον διδάσκοντα στο έργο του.
      Όλα τα νέα βιβλία που στάλθηκαν στα σχολεία, και διδάχθηκαν ήδη κατά το σχολ. έτος 2006-2007, αλλά και όσα διδαχθούν για πρώτη φορά κατά το σχολ. έτος 2007-2008, θα αξιολογηθούν από τους σχολικούς συμβούλους, τους διδάσκοντες και τους μαθητές, σύμφωνα με ερωτηματολόγια που θα αποσταλούν από το Παιδαγωγικό Ινστιτούτο στα σχολεία. Από τα αποτελέσματα της αξιολόγησης αυτής θα εκτιμηθεί κατά πόσον θα χρειαστεί να γίνουν βελτιώσεις ή ακόμη και να αντικατασταθούν, εφόσον υπάρχουν αντικειμενικά προβλήματα.
      Τέλος, για όλα τα νέα βιβλία διοργανώθηκαν ενημερωτικά σεμινάρια για όλους τους εκπαιδευτικούς που τα διδάσκουν, και δόθηκαν οδηγίες και συμπληρωματικό εκπαιδευτικό υλικό στήριξης του έργου τους.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      5. Στην με αριθμό 195/1-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 653/16-10-07 έγγραφο από τον Υπουργό  Τουριστικής Ανάπτυξης η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε ότι σύμφωνα με ανακοίνωσή του το Ινστιτούτο Τουριστικών Ερευνών - Προβλέψεων (ΙΤΕΠ), ο απολογισμός από την συνολική επίδοση του τουριστικού τομέα το 2006 είναι σαφώς ικανοποιητικός, τόσο από άποψη αφίξεων όσο και από άποψη καθαρών συναλλαγματικών εισροών. Με δεδομένο όμως ότι για το τρέχον έτος (2007) δεν υπάρχουν επίσημα στοιχεία (παρά μόνο ανεπίσημα επιμέρους στοιχεία και εκτιμήσεις) τα συμπεράσματα των οποίων γίνεται επίκληση στην υποβληθείσα Ερώτηση δεν είναι δυνατόν να εκληφθούν ως ασφαλή και να υπάρξει σχολιασμός τους από το Υπουργείο μας.
      Μία από τις βασικές πολιτικές επιλογές του Υπουργείου Τουριστικής Ανάπτυξης, είναι η εξασφάλιση των προϋποθέσεων και των συνθηκών για την ποιοτική βελτίωση του τουριστικού προϊόντος, και την ανάπτυξη νέων μορφών τουρισμού που αναμένονται να αυξήσουν τις συναλλαγματικές εισροές στην οικονομία της χώρας μας. Το τουριστικό μοντέλο που προωθεί το Υπουργείο Τουριστικής Ανάπτυξης βασίζεται σε τρεις κύριους πυλώνες: την ποιότητα (στις υπηρεσίες, τουριστικές υποδομές, επισκέπτες που προσελκύουμε), στην διεθνή παρουσία της Ελλάδας (νέες αγορές, ενίσχυση σε παραδοσιακές αγορές, αναβάθμιση των γραφείων του Υπουργείου Τουριστικής Ανάπτυξης στο εξωτερικό) και στην εξασφάλιση των προϋποθέσεων και των συνθηκών για τις επενδύσεις και την επιχειρηματικότητα (νέες επενδύσεις, προσέλκυση μεγάλων επενδυτικών κεφαλαίων, ευέλικτο θεσμικό πλαίσιο).
      Τέλος μέρος της πολιτικής που εφαρμόζεται είναι η ενθάρρυνση και ενίσχυση επενδύσεων σε μορφές τουρισμού που διευρύνουν την τουριστική περίοδο και αμβλύνουν την εποχικότητα. Αυτό επιτυγχάνεται και μέσω του ΕΣΠΑ 2007-2013 και προσφέρει τα μέσα για την ενίσχυση της επιχειρηματικότητας.
      Όλα τα παραπάνω θα συμβάλουν μεσοπρόθεσμα στην αύξηση του τουριστικού συναλλάγματος και μακροπρόθεσμα στη βελτίωση του Ελληνικού Τουρισμού.
      Ο Υπουργός
      ΑΡΗΣ ΣΠΗΛΙΩΤΟΠΟΥΛΟΣ»
	6. Στην με αριθμό 96/1-10-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 109033/ΙΗ/19-10-07 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 96/1-10-07, την οποία κατέθεσε ο Βουλευτής κ. Γ. Μαγκριώτης, σχετικά με τον αποχαρακτηρισμό οικοπέδων που προορίζονται για την ανέγερση σχολείων της Νομαρχίας Θεσσαλονίκης σας γνωρίζουμε τα ακόλουθα:
    Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240194. και Π.Δ. 3011996).
    Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ Κ.Π.Σ.)
    Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047 /6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
	Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το Υπουργείο Εσωτερικών.
     Ο Ο.Σ.Κ., ενεργεί σαν μία δεύτερη γραμμή παραγωγής Σχολικών Κτιρίων στο Νομό Θεσσαλονίκης, σε συνεργασία με τους Δήμους μέσω Προγραμματικών Συμβάσεων και παράλληλα με την έχουσα την αρμοδιότητα Νομαρχιακή Αυτοδιοίκηση.
     Ο Ο.Σ.Κ από το 2003 μέχρι σήμερα έχει τριπλασιάσει τη συνολική απορρόφηση στο Νομό Θεσσαλονίκης (πιστώσεις και έργα). Συγκεκριμένα το 2003 η συνολική απορρόφηση ήταν 14.722.128 € ενώ το 2006 έφθασε στα 39.489.072 €. Για το 2007 προβλέπεται η απορρόφηση να φθάσει τα 40.000.000 €.
     Υλοποιείται στο Νομό το μεγαλύτερο πρόγραμμα όλων των εποχών με την κατασκευή ενενήντα μίας (91) Σχολικών μονάδων προϋπολογισμού 251.812.333 €. Το πρόγραμμα ξεκίνησε το 2005 με την εξής πορεία:
     1) Έχουν κατασκευασθεί και παραδοθεί 10 Σχολεία προϋπολογισμού 8.738.256 €. 
     2) Κατασκευάζονται αυτή τη στιγμή 16 Σχολεία συνολικού προϋπολογισμού 34.682.027 €.
     3) Σε φάση μελέτης είναι 33 Σχολεία προϋπολογισμού 83.936.000 €.
     4) Έχουν αποκτηθεί 6 οικόπεδα προϋπολογισμού 18.575.666 €. Σε φάση
απαλλοτρίωσης είναι 36 οικόπεδα.
	Επίσης απομακρύνθηκε ο αμίαντος από 17 σχολεία της Θεσσαλονίκης, έργο ιδιαίτερα δύσκολο με κόστος 1.721.875 €.
     Ξεκινάει η τοποθέτηση αισθητήρων CO2 (Διοξειδίου του άνθρακος) σε 601 αίθουσες των σχολείων "-της Θεσσαλονίκης με στόχο την βελτίωση της ποιότητας -του αέρα στις τάξεις, με τη μείωση των συγκεντρώσεων CO2 και μικροσωματιδίων (Ρ.Μ. 10) προϋπολογισμού 635.000 €.
     Στο πρόγραμμα Σ.Δ.Ι.Τ. - 2 της Κεντρικής Μακεδονίας έχουν ενταχθεί 20 έργα του Νομού Θεσσαλονίκης (από το πρόγραμμα των 91). Ήδη το έργο είναι στη φάση ολοκλήρωσης αξιολόγησης τεχνικών προσφορών ανάδειξης Χρηματοοικονομικού -Τεχνικού και Νομικού Συμβούλου.
	Όσον αφορά στην εκτέλεση του πενταετούς προγράμματος σχολικής στέγης Ν. Θεσσαλονίκης σας πληροφορούμε ότι:
     Ήδη στο πρόγραμμα Δημοσίων Επενδύσεων ΣΑΕ 047/6 του ΟΣΚ. ΑΕ. έχει χρηματοδοτηθεί με το ποσό των 5.500.000,00 € πλέον των προκαταβληθέντων 4.500.000,00 € ως ετήσια χρηματοδότηση της Ν. Α Θεσσαλονίκης.
     Επί πλέον έχουν προβλεφθεί: α) πιστώσεις 12.000.000,00 € για την απόκτηση οικοπέδων για σχολική στέγη με προγραμματικές συμβάσεις μεταξύ ΟΣΚ ΑΕ. και Δήμων Ν. Θεσσαλονίκης και β) πιστώσεις 14.000.000,00 € για την ανέγερση νέων διδακτηρίων με προγραμματικές συμβάσεις μεταξύ ΟΣΚ. ΑΕ. και Δήμων Ν. Θεσσαλονίκης.
     Με την αριθμ. 110881/ΣΤ1/8-10-07 Υπουργική Απόφαση έχει εγκριθεί η σύναψη προγραμματικής σύμβαση μεταξύ ΟΣΚ ΑΕ. και Δήμου Θεσσαλονίκης για την απόκτηση οικοπέδων για την ανέγερση του 113ου Ν/Γ Θεσσαλονίκης, 9ου Λυκείου Θεσσαλονίκης, 103ου & 33ου Ν/Γ Θεσσαλονίκης, 50ού Ολοήμερου Δημ. Σχολείου Θεσσαλονίκης και 85ου Δημ. Σχολείου Θεσσαλονίκης.
     Το ΥΠΕΠΘ έχοντας συναίσθηση της ευθύνης του θα φροντίσει στο πλαίσιο των χρηματοοικονομικών δυνατοτήτων του Π.Δ.Ε. .για την επαρκή χρηματοδότηση της Ν.Α Θεσσαλονίκης προκειμένου να εξελιχθεί ομαλά η πορεία εκτέλεσης των έργων σχολικής στέγης, ανάλογα και με το πενταετές Πρόγραμμα.
Ο Υπουργός
ΕΥΡΙΠΙΔΗΣ ΣΤΥΛΙΑΝΙΔΗΣ»
	7. Στην με αριθμό 262/3-10-2007 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 32/22-10-07 έγγραφο από τον Υφυπουργό ΠΕΧΩΔΕ η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      1. Τα εκτελούμενα αντιδιαβρωτικά έργα δεν ανήκουν στις αρμοδιότητες των Υπηρεσιών μας.
      2. Στα πλαίσια της αντιμετώπισης πλημμυρικών προβλημάτων στους Δήμους που επηρεάζονται άμεσα από την καταστροφική πυρκαγιά της Πάρνηθας, έχει ενταχθεί στη ΣΑΕΟ76/3 νέο έργο με τίτλο «Επείγοντα αντιπλημμυρικά έργα προστασίας περιοχών Αττικής οι οποίες επηρεάζονται από την πυρόπληκτη Πάρνηθα» με προϋπολογισμό 15.000.000€.
      3. Για την άμεση υλοποίηση των έργων εργάζονται ήδη τέσσερις κατασκευαστικές κοινοπραξίες, εκ των οποίων οι δύο σε «Επείγουσες επεμβάσεις σποραδικά στην κοίτη και τα πρανή του Κηφισού, ανάντη των τριών γεφυρών», η μία στον «Καθαρισμό και επείγουσες επεμβάσεις στο ρέμα του Αγ. Γεωργίου (Γιαννούλας)» στο Θριάσιο Πεδίο όπου περιλαμβάνονται πλην του καθαρισμού του ρέματος (σκουπίδια, μπάζα κλπ) και η σταθεροποίηση των πρανών σε υφιστάμενα τεχνικά και η κατασκευή δύο συστημάτων χαμηλών αναβαθμών και η τέταρτη σε «Επείγον έργο καθαρισμού της κοίτης του Σαρανταποτάμου και επείγουσες επεμβάσεις στα ρέματα Αγίας Τριάδας - Εσχατιάς - Αχαρνών» που περιλαμβάνει πέραν του καθαρισμού των ρεμάτων Σαρανταπόταμου και Εσχατιάς, αναβαθμούς στα ρέματα Εσχατιάς και Αγ.Τριάδας καθώς και ανακουφιστικά προστατευτικά έργα σε υφιστάμενα τεχνικά στην Εσχατιά.
      4. Το έλλειμμα σε μεγάλα αντιπλημμυρικά έργα στην Αττική υφίσταται από πολλές δεκαετίες και οφείλεται κυρίως στην ανεπάρκεια των διατιθέμενων πιστώσεων, κυρίως για τα έργα των μεγάλων φυσικών αποδεκτών στα πλαίσια των εκάστοτε προγραμμάτων, τα οποία κατά το πλείστον χρηματοδοτούνται από τους ανεπαρκείς Εθνικούς πόρους.
      5. Κατά την τελευταία τριετία προχωρήσαμε τις μελέτες σε σημαντικά έργα και ιδιαίτερα των ρεμάτων Εσχατιάς και Ερασινού που βρίσκονται ήδη στο στάδιο της Οριστικής Μελέτης. Προγραμματίζουμε δε τη χρηματοδότηση σχετικών μελετών και σε άλλα ρέματα από το Ταμείο Συνοχής ώστε τα σχετικά έργα να χρηματοδοτηθούν από την 4η Προγραμματική Περίοδο.
Ο Υφυπουργός
Θ. ΞΑΝΘΟΠΟΥΛΟΣ»
	8. Στην με αριθμό 110/1-10-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 19/22-10-07 έγγραφο από τον Υφυπουργό ΠΕΧΩΔΕ η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής
      1. Το ΥΠΕΧΩΔΕ προωθεί ως γνωστόν το μείζον έργο της σεισμικής θωράκισης της Χώρας μέσω της αναβάθμισης και των προδιαγραφών για την κατασκευή και ενίσχυση του δομικού μας πλούτου.
      Παράλληλα επιταχύνονται και οι δράσεις των εποπτευομένων από το ΥΠΕΧΩΔΕ, ΟΑΣΠ και ΙΤΣΑΚ.
      2. Επισυνάπτουμε τα με αρ.πρ. 1483/10.10.07, ΙΣ1186/9.10.07 και 2369/8.10.07 σχετικά έγγραφα αντίστοιχα των ΟΑΣΠ, \ΤΣΑΚ και του Δήμου Θεσσαλονίκης, για ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ,: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 183/1.10.07 ερώτηση τoυ Βουλευτή κ. Εμμανουήλ Στρατάκη δόθηκε με το υπ’ αριθμ. 513/19.10.07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 183/01-10-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Στρατάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Ο λιμένας του Ηρακλείου αποτελεί την κύρια πύλη εισόδου επιβατών και εμπορευμάτων στο νησί της Κρήτης και έναν ιδιαίτερα σημαντικό κόμβο τόσο για τη διαμετακόμιση φορτίων όσο και για τη διακίνηση εμπορευμάτων στο εσωτερικό της χώρας. Η ετήσια κίνηση εμπορευμάτων και επιβατών καθώς και η γεωγραφική θέση καθιστούν τον λιμένα Ηρακλείου ως έναν από τους πλέον σημαντικούς για την ανάπτυξη του θαλάσσιου διαδρόμου της Ανατολικής Μεσογείου.
      Στο πλαίσιο αυτό, η περαιτέρω ανάπτυξη του εν λόγω λιμένα αποτελεί βασική προτεραιότητα της Εθνικής Λιμενικής Πολιτικής και τόσο το αναπτυξιακό πρόγραμμα του ΥΕΝΑΝΠ για τους Ελληνικούς λιμένες, όσο και ο επικείμενος σχεδιασμός ανάπτυξης του θαλάσσιου διαδρόμου της Ανατολικής Μεσογείου μέσω συγκεκριμένων έργων και παρεμβάσεων, αποβλέπουν στην περαιτέρω αναβάθμιση και στον εκσυγχρονισμό του.
      2. Η παραβολή κρουαζιερόπλοιων με βύθισμα μεγαλύτερο των εwέα (09) μέτρων δεν γίνεται στον εμπορικό λιμένα, αλλά επιτρέπεται στο νέο προβλήτα V του λιμένα, από όπου οι επιβάτες των πλοίων μεταφέρονται στον επιβατικό σταθμό εξωτερικού. Στον εμπορικό λιμένα δένουν μόνο δύο (02) μικρά κρουαζιερόπλοια που αναχωρούν κάθε Πέμπτη για Σαντορίνη και των οποίων οι επιβάτες μεταφέρονται με λεωφορεία στο νέο επιβατικό σταθμό.
      3. Η πρόσδεση κρουαζιερόπλοιων στο λιμένα του Ηρακλείου έχει αυξηθεί σε σχέση με το 2006 κατά 104 κρουαζιερόπλοια (από 254 πλοία το 2006, σε 358 το 2007), ενώ δύο (02) νέα πλοία χρησιμοποιούν το λιμένα ως βάση κρουαζιέρας. Σημειώνεται ότι προς εξυπηρέτηση των επιβατών, ο Οργανισμός Λιμένα Ηρακλείου Α.Ε. (Ο.Λ.Η. Α.Ε.) έχει προβεί σε ενέργειες όπως η προμήθεια δεύτερου μηχανήματος ελέγχου αποσκευών, το άνοιγμα διόδου επικοινωνίας των προβλητών IV και V για ασφαλή μετακίνηση των λεωφορείων και η καθημερινή δωρεάν μεταφορά επιβατών με λεωφορείο του Οργανισμού.
      4. Όσον αφορά στην κίνηση φορτίων στον εμπορικό λιμένα του Ηρακλείου, σημειώνεται συνολικά αύξηση στον τομέα των φορτοεκφορτώσεων. Ειδικότερα, στην εκφόρτωση λιπασμάτων έχει σημειωθεί αύξηση (4,81 %), όπως και στα φορτία ξυλείας (15,30 %) και σίδερου (22,49 %), ενώ ο μόνος τομέας που έχει παρουσιασθεί μείωση είναι αυτός των ζωοτροφών ( 20,74 %).
      5. Τα τιμολόγια του Ο.Λ.Η. Α.Ε. υπέστησαν επιβεβλημένες αναπροσαρμογές, καθώς το παλαιό τιμολόγιο δεν κάλυπτε το κόστος λειτουργίας των μηχανημάτων, της ηλεκτρικής ενέργειας, της συντήρησης του μηχανολογικού εξοπλισμού και της πληρωμής των εργαζομένων. Το νέο τιμολόγιο, αυξημένο μόλις κατά 0,15 € ανά επιβάτη, καλύπτει μόνο το κόστος των φορτοεκφορτώσεων και όχι της απόσβεσης του εξοπλισμού ή δαπάνες υποδομής για εξυπηρέτηση της αίθουσας αναμονής του εξοπλισμού ελέγχου κ.α.
      Όσον αφορά δε στην ανάθεση ερευνητικών εργασιών στο Εθνικό Μετσόβειο Πολυτεχνείο για τον Κόλπο του Δερματά, σημειώνεται ότι δεν συμπεριλήφθηκαν εργασίες που αφορούσαν μελετητικό αντικείμενο (π.χ. βυθομετρήσεις), οι οποίες και ανατέθηκαν σε γραφείο Μελετών. Σε κάθε περίπτωση η ενασχόληση του Ο.Λ.Η. Α.Ε. με τη μαρίνα Δερματά γίνεται παράλληλα με την αποτελεσματική αντιμετώπιση καθημερινών θεμάτων που αφορούν στο λιμένα του Ηρακλείου.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
     10. Στην με αριθμό 236/2.10.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 515/19.10.07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 236/02-10-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Στρατάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Η αρμόδια Υπηρεσία του ΥΕΝ, στο πλαίσιο εφαρμογής της Κοινοτικής Οδηγίας 2003/24/ΕΚ, που ενσωματώθηκε στο εθνικό μας δίκαιο με το π.δ. 66/2005 (Α' 100), κατήρτισε σε συνεργασία με τους εμπλεκόμενους φορείς (εξουσιοδοτημένους Αναγνωρισμένους Οργανισμούς, Ένωση Εφοπλιστών Ακτοπλοΐας και Εθνική Συνομοσπονδία ατόμων με ειδικές ανάγκες) το από 16-05-2006 Εθνικό Σχέδιο Δράσης το οποίο αφορά όλα τα επιβατηγά δρομολογιακά πλοία κατηγορίας Α, Β, Γ, Δ της Κοινοτικής Οδηγίας 98/18/ΕΚ. Ακολούθως, εκδόθηκαν διευκρινιστικές οδηγίες για την εφαρμογή του εν λόγω Σχεδίου αναφορικά με τα άτομα με ειδικές ανάγκες (ΑΜΕΑ).
      2. Τα υπόχρεα πλοία έχουν στην πλειοψηφία τους συμμορφωθεί με τις απαιτήσεις της Κοινοτικής Οδηγίας 2003/24/ΕΚ. Μεμονωμένες περιπτώσεις πλοίων που λόγω παλαιότητας ή τεχνικών δυσκολιών, αντιμετωπίζουν δυσχέρειες συμμόρφωσης με κάποιες από τις υποχρεώσεις του Σχεδίου Δράσης (π.χ. εγκατάσταση αναβατορίου), εξετάζονται από την αρμόδια Υπηρεσία του ΥΕΝΑΝΠ σύμφωνα με τις προβλεπόμενες διαδικασίες, προκειμένου να δοθεί η βέλτιστη λύση για την κάλυψη των απαιτήσεων για τα ΑΜΕΑ.
      3. Με σχετικό έγγραφο της αρμόδιας Υπηρεσίας του ΥΕΝ έχει αποσταλεί σε όλους τους φορείς διοίκησης, χρήσης και εκμετάλλευσης λιμένων (Οργανισμοί Λιμένων Α.Ε., Λιμενικά Ταμεία, Δημοτικά Λιμενικά Ταμεία) κείμενο προδιαγραφών και οδηγιών για τις απαιτούμενες παρεμβάσεις, με σκοπό την προσαρμογή των λιμενικών υποδομών ως προς την προσβασιμότητά τους από ΑΜΕΑ και παράλληλα ζητήθηκε η προώθηση των σχετικών διαδικασιών δημιουργίας των εν λόγω υποδομών. Τα έργα για την υλοποίηση του εν λόγω στόχου, όπου αυτά είναι τεχνικά δυνατόν είτε έχουν ολοκληρωθεί είτε βρίσκονται στο στάδιο της υλοποίησης ή της μελέτης.
      Επιπλέον, στο πλαίσιο αναμόρφωσης του ν. 2971/2001 «Αιγιαλός, παραλία και άλλες διατάξεις» από ειδική μικτή επιτροπή του Υπουργείου Οικονομίας και Οικονομικών, έγινε δεκτή πρόταση της αρμόδιας Υπηρεσίας του ΥΕΝ για ειδική διάταξη απλούστευσης των διαδικασιών για κατασκευές διευκόλυνσης πρόσβασης των ΑΜΕΑ.
      4. Ειδικότερα, όσον αφορά στο λιμένα Ηρακλείου, ο Οργανισμός Λιμένα Ηρακλείου Α.Ε. (Ο.Λ.Η. Α.Ε.), έχει προβεί κατά καιρούς σε παρεμβάσεις για τη βελτίωση των συνθηκών κυκλοφορίας και αναψυχής των ΑΜΕΑ. Ήδη έχουν κατασκευασθεί ράμπες σε όλα τα πεζοδρόμια της παραλιακής λεωφόρου του Ενετικού λιμένα και του σταθμού επιβατών, καθώς και κατάλληλα διαμορφωμένοι χώροι υγιεινής και προγραμματίζονται σε συνεργασία με εκπροσώπους των ΑΜΕΑ οι απαραίτητες παρεμβάσεις για την αντιμετώπιση των προβλημάτων πρόσβασής τους σε όλους τους χώρους του λιμένα. Στην παρούσα φάση, έχει αποφασισθεί από κοινού η εξασφάλιση πρόσβασης στον προσήνεμο μώλο καθώς και η παραχώρηση θέσεων στάθμευσης για τα αυτοκίνητα των ΑΜΕΑ και των συνοδών τους σε όλους τους χώρους του λιμένα Ηρακλείου.
      Σε κάθε περίπτωση το ΥΕΝΑΝΠ, θα συνδράμει σε συνεργασία με τους φορείς διοίκησης, χρήσης και εκμετάλλευσης λιμένων τις προσπάθειες αναβάθμισης και δημιουργίας υποδομών εξυπηρέτησης ΑΜΕΑ στους λιμένες της χώρας.
      5. Το ΥΕΝΑΝΠ στεγάζει τις Υπηρεσίες του ανά την επικράτεια είτε σε κτίρια του Δημοσίου είτε σε μισθωμένα κτίρια ιδιωτών. Τα κτίρια του Δημοσίου στο κέντρο του Πειραιά έχουν εφοδιασθεί με ειδικές ράμπες, ενώ όσον αφορά στα κτίρια του Δημοσίου της Περιφέρειας έχει ζητηθεί από τους Προϊσταμένους τους όπου είναι τεχνικά εφικτό να συμμορφωθούν με τις προδιαγραφές για τα ΑΜΕΑ. Το νέο κτίριο του ΥΕΝΑΝΠ στην ακτή Βασιλειάδη κατασκευάσθηκε σύμφωνα με τους όρους και τις προδιαγραφές που αφορούν στα ΑΜΕΑ, ενώ στα κτίρια του ΥΕΝΑΝΠ στη Μυτιλήνη έχουν ληφθεί υπόψη τα προβλεπόμενα από την ισχύουσα νομοθεσία και έχουν δημιουργηθεί υποδομές για την καλύτερη εξυπηρέτηση των ΑΜΕΑ.
      Η αρμόδια Υπηρεσία του ΥΕΝΑΝΠ, σε συνεργασία με την Κτηματική Υπηρεσία, μισθώνει πλέον για τις Υπηρεσίες του μόνο κτίρια που πληρούν τους όρους για ΑΜΕΑ.
      6. Σημειώνεται ότι, σε σχέδιο νόμου για την ενίσχυση των δικαιωμάτων των επιβατών στις θαλάσσιες μεταφορές περιλαμβάνονται ειδικές διατάξεις για τα άτομα με ειδικές ανάγκες.
      7. Οι αρμόδιες Υπηρεσίες του ΥΕΝΑΝΠ, στο πλαίσιο των αρμοδιοτήτων τους, βρίσκονται πάντοτε στη διάθεση των φορέων που εκπροσωπούν τα ΑΜΕΑ, για την καταγραφή προτάσεων που μπορεί να αποδειχθούν χρήσιμες σε τυχόν τροποποίηση -συμπλήρωση των ισχυουσών διατάξεων, αλλά και την παροχή κάθε συνδρομής στην αντιμετώπιση των όποιων ζητημάτων παρουσιάζονται και στην αναζήτηση των προσφορότερων λύσεων.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»).
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αναγνωστόπουλο. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Η με αριθμό 81/16-10-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τους Υπουργούς Τουριστικής Ανάπτυξης και Περιβάλλοντος, Χωροταξίας και Δημοσίων Έργων, σχετικά με τη διάσωση του «ΞΕΝΙΑ ΚΑΛΑΜΠΑΚΑΣ» κ.λπ., διαγράφεται  λόγω κωλύματος του κυρίου Υπουργού. 
      Ακολουθεί η δεύτερη με αριθμό 84/16-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την εγκατάσταση ανεμογεννητριών στη Σκύρο κ.λπ.. 
      Αναλυτικότερα η επίκαιρη ερώτηση του κυρίου συναδέλφου έχει ως εξής: 
      «Είναι γνωστό ότι στο νησί Σκύρος του Νομού Ευβοίας υπάρχει αυτή την περίοδο, δικαιολογημένα, ανησυχία των κατοίκων. 
      Ιδιωτικών συμφερόντων εταιρείες πιέζουν το σκυριανό λαό να αποδεχθεί την εγκατάσταση εκατόν εβδομήντα τριών αρχικά και άλλων ίσως περισσοτέρων σε δεύτερη φάση ανεμογεννητριών. Με δεδομένο ότι: 
       Η εγκατάσταση της κάθε μίας ανεμογεννήτριας απαιτεί τέσσερα-πέντε στρέμματα και έτσι θα μετατραπεί μια μεγάλη έκταση φυσικού κάλους σε ένα κακοποιημένο περιβάλλον. 
      Η ηλεκτρομαγνητική ακτινοβολία από ανεμογεννήτριες γεννά σοβαρούς κινδύνους. 
      Η καταστροφή του χώρου για την κτηνοτροφία και τη μελισσοκομία θα γεννήσει μεγάλες δυσκολίες για την επιβίωση του ζωικού κεφαλαίου και, κατά συνέπεια,  μειωμένο εισόδημα για τους κτηνοτρόφους και τους μελισσοκόμους. 
       Η μείωση του τουρισμού, η ρύπανση, οι  θόρυβοι, οι αρνητικές οικολογικές επιπτώσεις και οι επιπτώσεις στην πολιτιστική κληρονομιά θα βλάψουν συνολικά το νησί, αφού τα πάρκα ανεμογεννητριών θεωρούνται και είναι βιομηχανικές περιοχές. 
      Το αίτημα ιδιωτικών εταιρειών για διασυνδεδεμένο δίκτυο Σκύρου- Ψαρών- Λέσβου-Χίου-Ικαρίας-Σάμου βεβαιώνει ότι οι κίνδυνοι για το νησί πολλαπλασιάζονται. 
      Η ευρωπαϊκή και διεθνής εμπειρία για εγκατάσταση ανάλογων πάρκων μέσα στη θάλασσα και μακριά από τον αιγιαλό και η εμπειρία για το κόστος της κιλοβατώρας δεν πρέπει να παρακάμπτονται. 
      Με βάση όλα αυτά, ερωτώνται οι κύριοι Υπουργοί, τι μέτρα θα πάρει η Κυβέρνηση για την προστασία του νησιού και των κατοίκων του;»
      Στην επίκαιρη ερώτηση του κ. Μαυρίκου θα απαντήσει ο Υφυπουργός Ανάπτυξης κ. Καλαφάτης. 
      Κύριε Υπουργέ, έχετε το λόγο. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Η Ελλάδα, με τις κυβερνήσεις της Νέας Δημοκρατίας, απέκτησε για πρώτη φορά συγκροτημένη και συγκεκριμένη ενεργειακή στρατηγική. Οι κύριες κατευθύνσεις στις πολιτικές μας αφορούν στην ενεργειακή ασφάλεια, στη διαφοροποίηση των ενεργειακών πηγών και τη μείωση της εξάρτησης από το πετρέλαιο, στην προστασία του περιβάλλοντος με τη χρήση φιλικότερων προς αυτό και Ανανεώσιμων Πηγών Ενέργειας, στην προώθηση της ανταγωνιστικότητας και της παραγωγικότητας μέσω ενεργειακών επενδύσεων καθαρών τεχνολογιών, εξασφαλίζοντας ταυτόχρονα την περιφερειακή ανάπτυξη στην εκπλήρωση των περιβαλλοντικών δεσμεύσεων που έχουμε αναλάβει από το Πρωτόκολλο του Κιότο. 
      Ένας σημαντικός τομέας για την επίτευξη αυτών των κατευθύνσεων αποτελεί η ανάπτυξη των Ανανεώσιμων Πηγών Ενέργειας. Η Κυβέρνηση με τις πρωτοβουλίες της διαμόρφωσε ένα σύγχρονο περιβάλλον που δίνει ουσιαστική ώθηση στην ανάπτυξή τους. Περισσότερο από το 50% των εγκαταστημένων σταθμών ΑΠΕ που υπερβαίνουν σήμερα τα 850 MW εγκαταστάθηκαν μετά το Μάρτιο του 2004 και εργαζόμαστε μεθοδικά και συστηματικά, ώστε με ορίζοντα το 2020, το 20% του ενεργειακού μίγματος της χώρας να προέρχεται από Α.Π.Ε.. 
      Ταυτόχρονα, έχουμε υιοθετήσει τη νέα ευρωπαϊκή ενεργειακή πολιτική που προβλέπει, εκτός του στόχου αυτού, τη μείωση των εκπομπών των αερίων του θερμοκηπίου κατά 20%, τη βελτίωση της ενεργειακής αποδοτικότητας κατά 20% και τη διείσδυση των βιοκαυσίμων στις μεταφορές κατά 10% έως το 2020.
      Σε αυτό το πλαίσιο, ο νόμος που εφαρμόζεται απλοποιεί τις διαδικασίες και ενσωματώνει τη μελέτη περιβαλλοντικών επιπτώσεων στη γνωμοδότηση της Ρ.Α.Ε., ώστε να ακούγεται η φωνή των τοπικών κοινωνιών από τα αρχικά στάδια της ανάπτυξης Α.Π.Ε.. Επίσης, το Υ.ΠΕ.ΧΩ.Δ.Ε. έχει καταρτίσει το ειδικό χωροταξικό σχέδιο για τις Α.Π.Ε., όπου τίθενται σαφή κριτήρια χωροθέτησης, ειδικά για τις περιπτώσεις ευαίσθητων περιοχών όπως είναι η Σκύρος. 
      Για εμάς η προώθηση των ανανεώσιμων πηγών ενέργειας δεν δικαιολογεί σε καμμία περίπτωση την ανεξέλεγκτη ανάπτυξή τους, πολύ δε περισσότερο σε βάρος του ανθρωπογενούς και του φυσικού περιβάλλοντος.
      Σε ό,τι αφορά στην ερώτησή σας για τη Σκύρο, από τις αρμόδιες υπηρεσίες του Υπουργείου Ανάπτυξης και του Υ.ΠΕ.ΧΩ.Δ.Ε. με ενημέρωσαν ότι το αίτημα για την ανάπτυξη αιολικού δυναμικού στη νότια Σκύρο ως προς την περιβαλλοντική μελέτη βρίσκεται υπό εξέταση. Οι αρμόδιες υπηρεσίες του Υ.ΠΕ.ΧΩ.Δ.Ε. έχουν προβεί σε αυτοψία του χώρου και εξετάζουν όλα τα διαθέσιμα στοιχεία για να γνωμοδοτήσουν σχετικά. Σε κάθε περίπτωση, λαμβάνονται υπ' όψιν και οι απόψεις της τοπικής κοινωνίας και το φυσικό και ανθρωπογενές περιβάλλον και η βιώσιμη ανάπτυξη του νησιού.
      Όσον αφορά στη διασύνδεση της Σκύρου με τα γύρω νησιά, δεν υπάρχει κατατεθειμένο κανένα επίσημο αίτημα. Αυτό που έχει διατυπωθεί είναι πρόταση για υποθαλάσσια σύνδεση της Σκύρου με την ηπειρωτική χώρα. Η τρέχουσα μελέτη ανάπτυξης συστήματος μεταφοράς δεν περιλαμβάνει πρόβλεψη σύνδεσης της Σκύρου με τα άλλα νησιά μέχρι στιγμής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ολοκληρώνοντας, θα ήθελα να τονίσω με έμφαση ότι δεν μπορεί από τη μια να πασχίζουμε για την προστασία του περιβάλλοντος και από την άλλη να δημιουργούμε προσκόμματα στην ανάπτυξη Α.Π.Ε. που δεν επιβαρύνουν το περιβάλλον, αλλά βοηθούν πολλαπλά και στην προστασία του και στην ανάπτυξη της χώρας. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο συνάδελφος κ. Μαυρίκος έχει το λόγο. 
      ΓΕΩΡΓΙΟΣ ΜΑΥΡΙΚΟΣ: Κύριε Πρόεδρε, ευχαριστώ.
      Κύριε Υφυπουργέ, είναι γνωστό και στην Ελλάδα και στην Ευρώπη και στον κόσμο ότι σήμερα έχουν διαμορφωθεί τρία πανίσχυρα λόμπι πολυεθνικών συμφερόντων που συγκρούονται πάνω στο ζήτημα της ενέργειας. Είναι το λόμπι των πετρελαίων και των πετρελαϊκών χωρών, είναι το λόμπι και ο όμιλος των εταιρειών και των χωρών της πυρηνικής ενέργειας και είναι και το εξίσου σημαντικό λόμπι των εταιρειών και των χωρών με τις ανανεώσιμες πηγές ενέργειας. 
      Εξάλλου, είναι γνωστές οι παρεμβάσεις και της κ. Μέρκελ και άλλων πολιτικών δυνάμεων από την Ευρώπη –τη Δανία, την Ολλανδία και άλλες χώρες- όπου το ενδιαφέρον τους πραγματικά είναι συγκεκριμένο, εκπροσωπώντας το ιδιωτικό κεφάλαιο.
      Αυτός ο πόλεμος είναι λυσσαλέος ανάμεσα σε αυτά τα τρία λόμπι, κύριε Υφυπουργέ, επειδή ακριβώς τα κέρδη είναι πάρα πολύ μεγάλα.
      Από την απάντησή σας στην ερώτησή μας, πιστεύω, κύριε Υφυπουργέ, ότι γίνεται σαφές πως δεν σας συγκινούν οι καθολικές διαμαρτυρίες των Σκυριανών. Στην ουσία, με την πιθανότητα και την εκδοχή να δώσετε την έγκρισή σας για το πλάνο, όπως θα το εξηγήσω πιο κάτω, σπρώχνετε στον αφανισμό την κτηνοτροφία, τον τουρισμό, τη μελισσοκομία. Όμως, επειδή μιλάμε για πολύ συγκεκριμένη περιοχή, θα δυσκολέψετε και την επιβίωση του περίφημου σκυριανού αλόγου. 
      Στην πραγματικότητα για εμάς φαίνεται ότι επιχειρείτε να εξυπηρετήσετε τα συμφέροντα πενήντα, εξήντα μοναχών συγκεκριμένης μονής στο Άγιο Όρος και κάποιων που διαπλέκονται με τους καλόγερους.
      Τα πράγματα είναι πολύ σοβαρά, κύριε Υφυπουργέ. Ήδη έχει εκδηλωθεί ενδιαφέρον από την «Εταιρεία Ιεράς Μονής Μεγίστης Λαύρας» και της «ΕΝΤΕΚΑ-Α.Ε.», οι οποίες ζητούν από κοινού 333 MW, δηλαδή εκατόν έντεκα ανεμογεννήτριες.
       Επίσης, παραμένει η αίτηση της «DAMCO ENERGY» για 212 MW, δηλαδή εβδομήντα μία ανεμογεννήτριες και έχει ήδη εγκριθεί η αίτηση της «ΜΟΡΦΙΑΤΗΣ ΣΥΝΕΡΓΑΤΗΣ Ο.Ε.».
      Και γεννιέται το αμείλικτο ερώτημα: Μελέτη σε επίπεδο Ευρωπαϊκής Ένωσης της «WIND POWER» -στοιχεία του 2005 και του 2006 της Ευρωπαϊκής Ένωσης του «AUTUMN 2006», σελίδα 11 από τις 24 σελίδες- την οποία θα καταθέσω στα Πρακτικά, λέει ότι προβλέπεται να αναπτυχθούν 573 MW σε όλη την Ελλάδα. 
      Και εμείς έχουμε οικολογική αντίληψη και εμείς είμαστε υπέρ των ανανεώσιμων πηγών ενέργειας. Θα μπορούσαν να αναπτυχθούν στη Σκύρο και μια και δυο που να καλύπτουν τις ανάγκες του νησιού. Θα μπορούσαν να αναπτυχθούν ακόμα και πέντε και δέκα.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΓΕΩΡΓΙΟΣ ΜΑΥΡΙΚΟΣ: Όμως, κύριε Υφυπουργέ, δεν μπορεί να δεχτούμε 333 MW στη Σκύρο. 
      Το δεύτερο σημείο, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Κύριε Μαυρίκο, πρέπει να ολοκληρώσετε.
      ΓΕΩΡΓΙΟΣ ΜΑΥΡΙΚΟΣ: Βεβαίως, κύριε Πρόεδρε, ολοκληρώνω. 
      Η Σκύρος είναι μια σεισμογενής περιοχή. Στον τελευταίο σεισμό χάθηκαν πηγές και νερά. Εδώ για τον εκβραχισμό θα χρειαστούν φουρνέλα και επεμβάσεις. Άρα, λοιπόν, πρέπει να μας πείτε αν υπάρχει μελέτη αποκατάστασης μετά την εικοσαετία, αν υπάρχει χωροταξική μελέτη –που δεν υπάρχει- αν υπάρχει μελέτη αντισεισμικής θωράκισης και αν υπάρχει μελέτη πρόσβασης για λιμάνι και διέξοδος μέσα από λιμάνι. 
      Τέλος, κύριε Υφυπουργέ, θέλουμε να πούμε ότι η δική μας πρόταση είναι να ανακαλέσετε όλες τις άδειες, να μην εγκριθεί καμμία άδεια και να συγκροτήσετε μία επιτροπή από το Υπουργείο, τη Νομαρχία, από Βουλευτές, φορείς του νησιού, το Δήμο της Σκύρου, συλλόγους και εκπροσώπους όλων των κομμάτων, προκειμένου να συζητηθούν όλα αυτά τα ζητήματα. 
      ΠΡΟΕΔΡΕΥΩΝ (Γεώργιος Σούρλας): Κύριε Μαυρίκο, δεν υπάρχουν άλλα περιθώρια. Σας παρακαλώ! 
      ΓΕΩΡΓΙΟΣ ΜΑΥΡΙΚΟΣ: Και η επιδότηση που προβλέπεται παχυλή για τους ιδιώτες επενδυτές, πρέπει να δοθεί στους κτηνοτρόφους και στους γεωργούς της Σκύρου. 
      Ευχαριστώ πάρα πολύ.
      (Στο σημείο αυτό ο Βουλευτής κ. Γεώργιος Μαυρίκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θα ήθελα να περιορίζεστε στο χρόνο που ορίζει ο Κανονισμός. Μια μικρή υπέρβαση μπορεί να γίνει, αλλά όχι να παίρνετε και το διπλάσιο χρόνο. Επίσης, θα ήθελα να σας πω ότι δεν είναι ευχάριστο στο Προεδρείο να διακόπτει τον ειρμό των σκέψεών σας. Να προγραμματίζετε τις αγορεύσεις στο χρόνο που ορίζει ο Κανονισμός. Σας παρακαλώ πάρα πολύ.
      Κύριε Υπουργέ, έχετε το λόγο για να δευτερολογήσετε.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, δεν γνωρίζω από πού αντλήσατε αυτές τις πληροφορίες. Όμως, αυτό που μπορώ να σας πω μετά βεβαιότητας είναι ότι ο πρωταρχικός στόχος της Κυβέρνησης είναι να κερδίσει το στοίχημα της βιώσιμης ανάπτυξης και, βεβαίως, να εξυπηρετήσει αποκλειστικά και μόνο το δημόσιο συμφέρον. 
      Δεν μπορεί από τη μια να ζητάμε ανάπτυξη της χώρας, απεξάρτησή της από το πετρέλαιο και προστασία του περιβάλλοντος και από την άλλη, να δημιουργούμε προσχώματα στείρας άρνησης της ανάπτυξης της Α.Π.Ε.. 
      Δεν μπορεί από τη μια να αναφερόμαστε σε προβλήματα ηλεκτροδότησης που έχουν τα νησιά και από την άλλη να πολεμάμε την όποια προσπάθεια βελτίωσης της κατάστασης. Δεν μπορεί να μας κατηγορείτε ότι δεν λαμβάνουμε υπ’ όψιν τις τοπικές κοινωνίες και δεν προστατεύουμε το περιβάλλον, όταν εμείς αλλάξαμε τον τρόπο αδειοδότησης, ώστε και οι τοπικές κοινωνίες να ακούγονται και να εκτιμούνται τυχόν αρνητικές επιπτώσεις στο περιβάλλον. 
      Εμείς καθιερώσαμε η θετική γνωμοδότηση για την προμελέτη περιβαλλοντικών επιπτώσεων να ενσωματώνεται στη γνωμοδότηση της Ρ.Α.Ε.. Αντικαταστήσαμε το προηγούμενο καθεστώς, όπου γινόταν μόνο μια επιφανειακή γενική αναφορά σε περιβαλλοντικές επιπτώσεις. Μ’ αυτόν τον τρόπο, από το αρχικό στάδιο της όλης διαδικασίας υλοποίησης των έργων, έχουμε και ουσιαστική εκτίμηση τυχόν περιβαλλοντικών επιπτώσεων και συμμετοχή της τοπικής κοινωνίας στην εξασφάλισης λήψης απόφασης.
      Για τη Σκύρο συγκεκριμένα και με βάση το προηγούμενο καθεστώς, είχαν υποβληθεί αιτήματα για συνολική εγκατεστημένη ισχύ 547 M.W. και από αυτά εγκρίθηκαν μόνο τα 75,8 M.W.. Η μελέτη για την αξιολόγηση των περιβαλλοντικών επιπτώσεων και όλων των σχετικών στοιχείων είναι υπό εξέταση από τις αρμόδιες αρχές του Υ.ΠΕ.ΧΩ.Δ.Ε..
      Το αξιόλογο φυσικό και πολιτιστικό περιβάλλον του νησιού θα προστατευθεί με τον καλύτερο τρόπο εντός του πλαισίου της αειφόρου ανάπτυξης. Όπως σας ανέφερα και προηγουμένως, αυτό είναι και το μεγάλο στοίχημα που καλείται να κερδίσει η Κυβέρνηση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Για την Κυβέρνηση αποτελούν προτεραιότητα οι πολιτικές που συμβάλλουν στην αυτοτροφοδοτούμενη ανάπτυξη της χώρας, στην προστασία του περιβάλλοντος, στην αποτροπή της κλιματικής αλλαγής, στην ενεργειακή ασφάλεια της χώρας και στη βελτίωση της παροχής ηλεκτρικής ενέργειας στα νησιά και σε όλη τη χώρα. 
      Η ρύπανση του περιβάλλοντος και η κλιματική αλλαγή απαιτούν άμεση δράση απ’ όλους και όχι αδράνεια. Η Κυβέρνηση δρα αποφασιστικά εναρμονίζοντας με ταχείς ρυθμούς την ελληνική νομοθεσία με την κοινοτική, εκπονώντας και θεσμοθετώντας ολοκληρωμένο χωροταξικό σχεδιασμό και προωθώντας αποφασιστικά τις Α.Π.Ε., την εξοικονόμηση ενέργειας και την ενεργειακή αποδοτικότητα. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Απασχόλησης και Κοινωνικής Προστασίας, Δικαιοσύνης και Πολιτισμού κατέθεσαν σχέδιο νόμου: «Αύξηση συντάξεων του Δημοσίου για το έτος 2007 και άλλες διατάξεις», το οποίο παραπέμπεται στην αρμόδια Διαρκή Επιτροπή. 
      Κύριοι συνάδελφοι, θα ήθελα να σας ανακοινώσω ότι η συνάδελφος κ. Κατσέλη ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Εισερχόμαστε στη συζήτηση της επίκαιρης ερώτησης με αριθμό 82/16-10-2007 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με την απομάκρυνση της χωματερής Φυλής-Άνω Λιοσίων κ.λπ..
      Αναλυτικότερα το περιεχόμενο της επίκαιρης ερώτησης του κ. Λεβέντη έχει ως εξής: 
      «Παρ’ όλες τις τεράστιες αντιδράσεις των κατοίκων της περιοχής, η Κυβέρνηση αποφάσισε να προχωρήσει στη δημιουργία χωματερής στο Σκαλιστήρι Φυλής, λίγα μέτρα από την παλιά χωματερή των Άνω Λιοσίων. Μέχρι να λειτουργήσει η καινούργια χωματερή δημιουργήθηκε μία ενδιάμεση, με την εύηχη ονομασία «κύτταρο», η οποία λειτουργεί, όπως κάθε άλλη χωματερή στην Ελλάδα.
      Η κατάσταση αυτή ήρθε σε γνώση της Κομισιόν, η οποία παρέπεμψε την Ελλάδα στο Ευρωπαϊκό Δικαστήριο. Η προοπτική ενός βαριού προστίμου είναι προδιαγεγραμμένη, γεγονός που θα στοιχίσει στη χώρα μας διεθνή διασυρμό και σημαντικά ποσά, για τα οποία προφανώς και κανείς δεν θα λογοδοτήσει. 
      Καθώς μάλιστα δεν έχουν δημιουργηθεί ακόμα οι άλλες χωματερές που προβλέπονται, η χωματερή πρόκειται να συνεχίσει να δέχεται όλα τα σκουπίδια της Αθήνας, του Πειραιά και των περιχώρων, που υπολογίζονται σε δύο εκατομμύρια τόνους ετησίως, τη στιγμή, όμως, που η έγκριση περιβαλλοντικών όρων του «έργου» ορίζει ανώτατο όριο απορριμμάτων τους 0,8 εκατομμύρια τόνους ετησίως. 
      Οι χωματερές –ΧΥΤΑ- σύμφωνα με τις αποφάσεις της Ευρωπαϊκής Ένωσης προβλέπεται να παύσουν να λειτουργούν μετά το 2010 και να δημιουργηθούν Χώροι Υγειονομικής Ταφής Υπολειμμάτων (Χ.Υ.Τ.Υ.); 
      Με βάση τα παραπάνω δεδομένα, ερωτώνται οι κύριοι Υπουργοί: 
1. Τι μέτρα προτίθενται να πάρουν άμεσα, ώστε να απομακρύνουν τη χωματερή και να ελαφρύνουν την πολύπαθη περιοχή του Θριασίου, η οποία δέχεται εκτός από τα σκουπίδια και κάθε άλλη ρυπογόνα και επιβλαβή δραστηριότητα στην Αττική; 
2. Ποια είναι τελικά τα σχέδια της Κυβέρνησης στην αντιμετώπιση του οξύτατου προβλήματος για το άμεσο και το προσεχές μέλλον;»
	Ο Υφυπουργός Εσωτερικών κ. Νάκος έχει το λόγο, για να απαντήσει στην ερώτηση του συναδέλφου. 
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κύριε Πρόεδρε. 
    Θέλω να διευκρινίσω ότι μερικά στοιχεία από την ερώτηση του κυρίου συναδέλφου ή δεν υπάρχουν ή είναι ανακριβή. 
    Δεν υπάρχει παραπομπή της Ελλάδος στο Ευρωπαϊκό Δικαστήριο. Κάποια δημοσιεύματα αναφέρουν ότι η Ευρωπαϊκή Επιτροπή αποφάσισε να αποστείλει προειδοποιητική επιστολή για τη λειτουργία του «κυττάρου», όπως λέτε, που θα εξηγήσω τι είναι. Ούτε στον Ε.Σ.Δ.Ν.Α. έχει φθάσει τέτοια ειδοποίηση ούτε στην περιφέρεια ούτε στο Υπουργείο Περιβάλλοντος, Χωροταξίας και Δημοσίων Έργων ούτε στο Υπουργείο Εσωτερικών. Ένα δημοσίευμα που γράφει αυτό το πράγμα υπάρχει, κύριε συνάδελφε. 
    Το δεύτερο θέμα είναι αν υπάρχει περιβαλλοντική αδειοδότηση. Και βέβαια υπάρχει. Υπάρχει περιβαλλοντική αδειοδότηση για έξι χιλιάδες τόνους ημερησίως. Έχω εδώ τις άδειες από τη Διεύθυνση Περιβάλλοντος του Υ.ΠΕ.ΧΩ.Δ.Ε., που έχει εγκρίνει τη μελέτη. Έξι χιλιάδες τόνοι ημερησίως είναι περίπου, όπως λέτε, δύο εκατομμύρια τόνοι το χρόνο. 
    Το τρίτο θέμα: Ο χώρος υγειονομικής ταφής έχει καθορισθεί με νόμο. Έχει εγκριθεί ο περιφερειακός σχεδιασμός και βάσει νόμου κατασκευάζεται εκεί ο χώρος υγειονομικής ταφής της Φυλής. Εκεί, λοιπόν, έχει εγκατασταθεί ο εργολάβος και με πολύ καλούς ρυθμούς, απ’ ό,τι πληροφορούμαι, προχωρεί στην κατασκευή του χώρου υγειονομικής ταφής. Αυτό το «κύτταρο» που λέτε, η ενδιάμεση φάση, προέκυψε από την αναγκαιότητα να καλυφθεί το κενό που υπήρχε λόγω πολλών προσφυγών κατοίκων, εμπλεκομένων, δήμων προς το Συμβούλιο της Επικρατείας, προκειμένου να σταματήσει το έργο. 
    Όλες οι αποφάσεις του Συμβουλίου της Επικρατείας εκδικάστηκαν, όλες δικαίωσαν την επιλογή και έδωσαν το πράσινο φως. Μετά από τις αποφάσεις αυτές, υπεγράφη η σύμβαση, εγκαταστάθηκε ο εργολάβος και κατασκευάζει το έργο. Μόλις ολοκληρωθεί το πρώτο κύτταρο, το «α1», όπως λέγεται, στη Φυλή, θα σταματήσουν να πέφτουν σκουπίδια στο ενδιάμεσο κύτταρο ή μάλλον στην προσωρινή λύση, η οποία προσωρινή λύση έχει τη μόνη διαφορά ότι πληρώνεται από εθνικούς πόρους και δεν πληρώνεται από το Ταμείο Συνοχής, όπως ο κανονικός χώρος υγειονομικής ταφής. Υπάρχει κάποια άλλη λύση, ούτως ώστε να καταργηθεί ο χώρος υγειονομικής ταφής της Φυλής; 
    Επειδή έχετε επανέλθει επί του θέματος πάρα πολλές φορές, έχετε εσείς ή το κόμμα σας να προτείνετε μαζί με την κατάργηση του χώρου υγειονομικής ταφής της Φυλής κάποιον άλλο χώρο που δεν τον ξέρουμε ή δεν τον προέβλεψε ο περιφερειακός σχεδιασμός ή ο νόμος; 
    Τέλος, θέλω να σας πω ότι από πέρυσι έχουμε εγκρίνει το ποσό των 400.000 ευρώ, με το οποίο επιχορηγούμε τον Ενιαίο Σύνδεσμο Δήμων και Κοινοτήτων Αττικής που διαχειρίζεται του θέματος των σκουπιδιών στη συγκεκριμένη περιοχή με το ποσό των 400.000 ευρώ.
    Και αυτό, προκειμένου να συντάξει μελέτη για τη χρησιμοποίηση σύγχρονου τρόπου επεξεργασίας των απορριμμάτων. Το εργοστάσιο μηχανικής ανακύκλωσης βρίσκεται σε πλήρη λειτουργία και επεξεργάζεται περίπου χίλιους διακόσιους τόνους ημερησίως. Αυτό σε συνδυασμό και με τη μελέτη που έχει κάνει το Ινστιτούτο Τοπικής Αυτοδιοίκησης την οποία παρουσίασε προ ολίγων μηνών, όλα αυτά θα συνδυαστούν και φαντάζομαι ότι ο ενιαίος σύνδεσμος θα επιλέξει την προσφορότερη μέθοδο για την επεξεργασία των απορριμμάτων. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Το λόγο έχει ο αγαπητός συνάδελφος κ. Λεβέντης.
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
    Κύριε Υπουργέ όντως αυτό το θέμα και εγώ προσωπικά, όπως και άλλοι συνάδελφοι, το έχουν φέρει εδώ στη Βουλή πάρα πολλές φορές γιατί είναι ένα μεγάλο αγκάθι, μια μεγάλη πληγή. Και εσείς είπατε ότι είναι έξι χιλιάδες τόνοι ημερησίως, εις το διηνεκές, για μερικές γενεές, σε μια περιοχή η οποία είναι κατεστραμμένη κυριολεκτικά από κάθε άποψη και από οικολογική και από ανθρώπινη και από όποια άλλη μορφή θελήσετε να τη δείτε. 
    Βάσει ποιάς μελέτης έγιναν αυτές οι επιλογές, κύριε Υπουργέ; Ποιος κάθισε να μελετήσει τις ανάγκες; Ποιος κάθισε να δει αυτά που ζήτησε ο Ε.Σ.Δ.Κ.Ν.Α. από το Πολυτεχνείο της Κρήτης; Υπάρχει συγκεκριμένη μελέτη, επειδή ρωτάτε και ξαναρωτάτε αν υπάρχει άλλη λύση;
    Εφόσον στην Αττική παράγονται τα μισά τα σκουπίδια όλης της Ελλάδας, αυτό θα έπρεπε να μπει σε εθνική βάση. Να υπάρξει εθνικός χωροταξικός σχεδιασμός. Και αυτό ακριβώς κάνει η μελέτη του Πολυτεχνείου της Κρήτης, την οποία αγνοείτε εντελώς. Είπατε ότι αποφάσισε το Συμβούλιο της Επικρατείας. ‘Όντως αποφάσισε το Συμβούλιο της Επικρατείας, παρά τις αρνητικές εισηγήσεις που είχαν γίνει σε όλες τις περιπτώσεις και της Φυλής και της Κερατέας και του Γραμματικού. Και αφού τις έκλωσαν για δύο χρόνια εκεί πέρα, οι ίδιοι οι εισηγητές μετά υποχρεώθηκαν να ανακαλέσουν και να δώσουν και αυτοί θετική ψήφο, σ’ αυτήν τη λύση η οποία είναι καταστροφική. Και το ξέρετε, κύριε Υπουργέ, ότι μετά το 2010 σας λέει η Ευρωπαϊκή Ένωση ότι δεν πρέπει να λειτουργούν οι Χ.Υ.Τ.Α., αυτές οι χωματερές τις οποίες φτιάχνουμε εδώ. Πρέπει να είναι Χ.Υ.Τ.Υ. -Χώροι Υγειονομικής Ταφής Υπολειμμάτων- που χρειάζονται άλλες προδιαγραφές. Δεν είναι υποχρεωμένες ορισμένες περιοχές να δέχονται αυτήν τη βάναυση, τη βάρβαρη καταπίεση και καταστροφή, κύριε Υπουργέ. 
    Εκεί στο Θριάσιο είναι μαζεμένες όλες οι πληγές του Φαραώ. Εκεί είναι τα δύο διϋλιστήρια, εκεί είναι δύο μεγάλα ναυπηγεία, δύο μεγάλες χαλυβουργίες, δύο μεγάλα τσιμεντάδικα και τρεις χιλιάδες επιχειρήσεις εκ των οποίων οι περισσότερες λειτουργούν χωρίς άδεια. 
    Είπατε ότι υπάρχει άδεια περιβαλλοντικών επιπτώσεων. Από ποιόν; Από το Υπουργείο. Γιατί ήρθε στη Νομαρχία της Δυτικής Αττικής και απορρίφθηκε ομοφώνως, κύριε Υπουργέ. Αλλά κατά τα ειωθότα σ’ αυτόν τον τόπο, ενώ οι αρμόδιοι φορείς είναι οι νομαρχίες για να δίνουν αυτές τις άδειες, όταν αρνούνται να δώσουν την άδεια, εσείς τα αγνοείτε και τη δίνετε την άδεια από την πίσω πόρτα, από το Υ.ΠΕ.ΧΩ.Δ.Ε.. Και έτσι έχουμε φθάσει σ’ αυτό το απαράδεκτο χάλι το οποίο βιώνουν οι κάτοικοι εκεί της περιοχής και όσοι άλλοι περνούν κα πιάνουν τη μύτη από την Αττική Οδό, ιδιαίτερα τέτοιες μέρες όταν βρέχει κιόλας, που αυτές οι δυσοσμίες είναι ακόμα πιο έντονες. 
    Νομίζω ότι η λύση την οποία προκρίνετε, που λέτε βάσει νόμου, όντως βάσει νόμου του ΠΑ.ΣΟ.Κ. –και εδώ είναι η αμαρτία του ΠΑ.ΣΟ.Κ. για την οποία θα είναι υπόλογο για πάντα το ΠΑ.ΣΟ.Κ.- αυτόν το νόμο τον οποίο κατέκρινε τότε η Νέα Δημοκρατία, έρχεται τώρα με τα ΜΑΤ να εφαρμόσει. Αυτό όμως, όπως καταλαβαίνετε, δεν πρόκειται να λύσει το πρόβλημα γιατί ούτε οι κάτοικοι είναι διατεθειμένοι να το δεχθούν, ούτε το περιβάλλον το αντέχει. Δεν θέλω να επεκταθώ περισσότερο γιατί εκεί το περιβάλλον από κάθε άποψη είναι κατεστραμμένο και ο υδροφόρος ορίζοντας και η ατμόσφαιρα και η επιφάνεια.
    Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Δυστυχώς ο κύριος συνάδελφος πάλι δεν έδωσε απάντηση. Απέφυγε να πει εάν υπάρχει πρόταση για κάπου αλλού η οποία να είναι εφικτή.
    Το Πολυτεχνείο της Κρήτης λέει άλλη περιφέρεια. Δεν λέει την περιφέρεια Αττικής. Κάποια μελέτη, κάποιου Πολυτεχνείου. Κάποιος συνέταξε μια μελέτη.
     ΑΘΑΝΑΣΙΟΣ ΛΕΒΕΝΤΗΣ: Υπάρχει του Πολυτεχνείου της Κρήτης.
    ΠΡΟΕΔΡΕΥΩΝ (Γεώργιος Σούρλας):  Μη διακόπτετε, κύριε συνάδελφε.
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Εδώ, κύριε συνάδελφε, με ρωτάτε, βάσει ποιών χαρτιών εγκρίθηκαν οι περιβαλλοντικοί όροι. Σας λέω λοιπόν ότι είναι η Κοινή Υπουργική Απόφαση με αριθμό πρωτοκόλλου 1368/31/3.12.2003. Η δεύτερη φάση εκεί που είναι το «Κύτταρο» είναι αριθμός πρωτοκόλλου 1029/987/7.4.2006. Πώς δεν υπάρχουν εγκεκριμένοι περιβαλλοντικοί όροι; 
     Και αυτοί οι περιβαλλοντικοί όροι και η όλη διαδικασία προσεβλήθη στο Συμβούλιο της Επικρατείας. Και το Συμβούλιο της Επικρατείας είπε «καλώς έχουν τα πράγματα». 
     Γιατί λέτε ότι δεν υπάρχουν εγκεκριμένοι περιβαλλοντικοί όροι; Και περιβαλλοντικοί όροι υπάρχουν και μελέτες υπάρχουν και απ’ όλα υπάρχουν. Το πρόβλημα απ’ ότι κατάλαβα δεν είναι αν γίνεται σωστά ή όχι η δουλειά, αν φεύγουν τα στραγγίσματα, αν τηρούνται οι όροι. Δεν βάζετε τέτοιο θέμα. Βάζετε θέμα γιατί σ’ αυτήν τη θέση και όχι κάπου αλλού. Αυτή η θέση λειτουργεί επί πολλά χρόνια. 
     Έγιναν οι μελέτες για την εξεύρεση άλλων λύσεων. Βρέθηκε από την προηγούμενη κυβέρνηση ότι πρέπει να γίνει ένας χώρος υγειονομικής ταφής στη Φυλή, ένας στο Γραμματικό και ένας στην Κερατέα. Αυτό ψηφίστηκε με νόμο και αυτήν τη στιγμή εφαρμόζεται ο νόμος. Όλη αυτή η φασαρία έγινε πριν από χρόνια. Κάποια στιγμή τέλειωσε.
     Εμείς καλούμαστε να εφαρμόσουμε αυτές τις λύσεις τις οποίες βρήκαμε. Να ανατρέξουμε στην αρχή. Μπαίνει ένα ερώτημα: Τα σκουπίδια τι θα γίνουν; έχουμε κάθε μέρα έξι χιλιάδες τόνους. Μπορείτε να μου πείτε τι θα γίνουν οι έξι χιλιάδες τόνοι κάθε μέρα;
     ΑΘΑΝΑΣΙΟΣ ΛΕΒΕΝΤΗΣ: Αυτοί που τα παράγουν να πουν. Εμείς θα απαντήσουμε;
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών):  Από την άλλη εμείς δεν αδιαφορούμε. Ξέρετε ότι παραλάβαμε μια κατάσταση που ήταν στον αέρα, χωρίς χρηματοδότηση, χωρίς μελέτες, χωρίς τίποτα. Όλα εγκαταλελειμμένα στην τύχη τους. Σαν να ήξεραν ότι θα χάσουν τις εκλογές οι προηγούμενοι και τα εγκατέλειψαν, χωρίς να σκέπτονται τι θα γίνει την επόμενη μέρα. Εξασφαλίσαμε τη χρηματοδότηση από το Ταμείο Συνοχής 152.000.000 ευρώ, εγγυηθήκαμε για την εφαρμογή των έργων. Έγιναν οι μελέτες, οι δημοπρασίες, οι διαγωνισμοί και προχωράνε τα έργα.
     Παράλληλα, αναζητώντας σύγχρονες μεθόδους προκειμένου ο Χ.Υ.Τ.Α. να μετατραπεί σε Χ.Υ.Τ.Υ. όπως πολύ σωστά είπατε, εκπονείται η μελέτη για να δούμε ποια από τις πολλές μεθόδους που υπάρχουν είναι η καταλληλότερη. Τι άλλο μπορεί να κάνει κανείς; 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
     Θα συζητηθεί η τέταρτη με αριθμό 76/16.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Υγείας και Κοινωνικής Αλληλεγγύης, σχετικά με το όριο του εξασθενούς χρωμίου στο πόσιμο νερό κ.λπ..
     Αναλυτικότερα η επίκαιρη ερώτηση του κ. Βορίδη έχει ως εξής:
     «Πρόσφατα διαπιστώθηκε η ύπαρξη εξασθενούς χρωμίου σε δειγματοληψίες νερού στην ευρύτερη περιοχή του Ωρωπού. Ωστόσο η ύπαρξη εξασθενούς χρωμίου έχει διαπιστωθεί και στο παρελθόν τόσο στα Μεσόγεια όσο και στην ευρύτερη περιοχή της Αττικής.
     Σύμφωνα με τα οριζόμενα στην 2600/2001 ΚΥΑ, η οποία ενσωμάτωσε την υπ’ αριθμόν 98/93/ΕΚ οδηγία τα επιτρεπόμενα όρια χρωμίου στο πόσιμο νερό είναι τα 50ppl/lt. Ωστόσο η συγκεκριμένη αύξηση δεν διακρίνει ανάμεσα σε τρισθενές και εξασθενές χρώμιο, αλλά προσδιορίζει συνολικά το όριο του χρωμίου.
     Εν όψει του γεγονότος ότι το εξασθενές χρώμιο θεωρείται ιδιαίτερα βλαβερό και καρκινογόνος ουσία οπότε έχει δημιουργηθεί τεράστιο και οξύ πρόβλημα για την ποιότητα της ζωής, την υγεία αλλά και τη γεωργική οικονομία των κατοίκων της ευρύτερης περιοχής της Αττικής και ειδικότερα του Ωρωπού.
     Ερωτάται ο κύριος Υπουργός:
     Έχει καθορίσει τα ειδικώς ανεκτά όρια του εξασθενούς χρωμίου στο πόσιμο νερό;»
     Την επίκαιρη ερώτηση του κ. Βορίδη θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, σχετική ερώτηση κατατέθηκε στις 9 Οκτωβρίου 2007 στην Ευρωπαϊκή Ένωση από τον Ευρωβουλευτή κ. Αθανάσιο Παφίλη. Ακολούθησε η ερώτηση του κ. Βορίδη εδώ στο Ελληνικό Κοινοβούλιο στις 16 Οκτωβρίου 2007. Ξέρετε ότι η κοινή υπουργική απόφαση 2600/2001 έχει πράγματι ενσωματώσει τις απαιτήσεις της κοινοτικής οδηγίας για το πόσιμο νερό και συγκεκριμένα την περιβόητη 98/83.
     Οι σχετικές κοινοτικές οδηγίες με το πόσιμο νερό βασίζονται σε μεγάλο βαθμό στις οδηγίες του Παγκόσμιου Οργανισμού Υγείας και οποιαδήποτε αναθεώρηση αυτών των οδηγιών λαμβάνεται υπ’ όψιν στις κοινοτικές οδηγίες. 
      Η τελευταία τρίτη έκδοση του Παγκόσμιου Οργανισμού Υγείας για το πόσιμο νερό δεν κάνει διάκριση μεταξύ εξασθενούς και τρισθενούς χρωμίου. Το εξασθενές χρώμιο είναι το τριοξείδιο του χρωμίου. Περιμένουμε την απάντηση της Ευρωπαϊκής Επιτροπής για το θέμα αυτό, αν θα αναθεωρήσει τη σχετική κοινοτική οδηγία, η οποία αναφέρεται στο παράρτημα 1, μέρος β΄, για τις χημικές παραμέτρους του πόσιμου νερού. Λογικά, περιμένω ότι η Ευρωπαϊκή Επιτροπή, θα απαντήσει ότι περιμένει τις αντίστοιχες οδηγίες του Παγκόσμιου Οργανισμού Υγείας. Λογικά αυτή θα είναι η απάντηση της Ευρωπαϊκής Επιτροπής. 
      Εγώ προτίθεμαι να θέσω το θέμα αυτό στην επόμενη Υπουργική Συνδιάσκεψη που θα γίνει στη Μαδρίτη στις 6 Νοεμβρίου 2007 για θέματα δημόσιας υγείας κυρίως, αλλά καταλαβαίνετε ότι είναι ένα θέμα που απασχολεί τη Διεθνή Κοινότητα. 
      Στην ιατρική βιβλιογραφία, που ανέτρεξα, υπάρχουν διιστάμενες απόψεις. Το εξασθενές χρώμιο είναι αυτό το οποίο μπαίνει μέσα στο κύτταρο και βγαίνει σαν τρισθενές. Το τρισθενές δεν μπορεί να μπει μέσα στο κύτταρο. Λέγεται ότι ακόμη και μικρά όρια εξασθενούς χρωμίου μπορεί να είναι θεωρητικά καρκινογόνα.  Όμως, κάνει διάκριση μεταξύ του εξασθενούς χρωμίου το οποίο μπαίνει στον οργανισμό με κατάποση, όπου λένε ορισμένοι ότι δήθεν αυτό δεν είναι καρκινογόνο -δεν υπάρχουν όμως αποδείξεις περί του αντιθέτου-  ενώ το εισπνεόμενο είναι καρκινογόνο και μάλιστα μεταλλαξιογόνο.  Υπάρχει μια διάσταση επιστημονική, υπάρχουν όμως και σοβαρές βιβλιογραφικές αναφορές  -τις είδα ο ίδιος-  που μιλάνε ότι όντως είναι μεταλλαξιογόνο –προσοχή, όμως- το εξασθενές χρώμιο, το οποίο μπαίνει στον οργανισμό και μπαίνει στα κύτταρα μέσω της εισπνοής και όχι μέσω της κατάποσης. 
      Περιμένουμε με ενδιαφέρον την απάντηση στην ερώτηση που έκανε ο κ. Αθανάσιος Παφίλης στην Ευρωπαϊκή Επιτροπή και φυσικά την απάντηση που θα έχουμε από τον Παγκόσμιο Οργανισμό Υγείας, αν θα τροποποιήσει τις οδηγίες του, ώστε να ακολουθήσει αναθεώρηση των κοινοτικών οδηγιών και φυσικά να τις ενσωματώσουμε και εμείς, αμέσως στις δικές μας υπουργικές αποφάσεις. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υφυπουργό. 
      Ο κ. Βορίδης έχει το λόγο. 
      ΜΑΥΡΟΥΔΗΣ ΒΟΡΙΔΗΣ: Κύριε Πρόεδρε, παρά ταύτα –και ευχαριστώ, κύριε Υπουργέ, για την ενημέρωση- το ζήτημα παραμένει, διότι οι μετρήσεις που έγιναν σε αυτές τις δύο δειγματοληψίες στον Ωρωπό είχαν ένα συνολικό όριο χρωμίου πολύ μεγαλύτερο από το όριο των 50 μικρογραμμαρίων. Περαιτέρω δε δημιουργείται μια αγωνία, διότι αν αυτά τα 50 μικρογραμμάρια που ορίζονται στη συγκεκριμένη υπουργική απόφαση αφορούν μικτό χρώμιο και τρισθενές και εξασθενές, ενδέχεται να απαιτούνται πολύ μικρότερα όρια, για να έχουμε όρια ασφαλείας στο πόσιμο νερό. Κατανοώ ότι ουσιαστικά αυτό είναι ένα ζήτημα που θα λυθεί σε επίπεδο κοινοτικών οδηγιών, ή στο επίπεδο του Οργανισμού Υγείας. Μήπως μέχρι τότε –είναι το δικό μου ερώτημα- θα έπρεπε λίγο να φυλάξουμε τα ρούχα μας για να έχουμε τα μισά; Υπό την έννοια ότι εάν αυτό είναι μια καρκινογόνος ουσία -και εν όψει του ότι εδώ υπάρχει αυτός ο κίνδυνος- αντιλαμβάνεστε τι θα γίνει αν έρθει η επιστημονική κοινότητα, ή οι Διεθνείς Οργανισμοί, στους οποίους αναφερθήκατε, μετά από ένα ορισμένο χρονικό διάστημα και πουν «Ξέρετε, ναι, ενδεχομένως έπρεπε να είναι πολύ αυστηρότερα τα ανεκτά όρια στο πόσιμο νερό»; Μήπως εδώ θα πρέπει να πάρετε μια θέση ως Κυβέρνηση να κάνατε πιο αυστηρά τα όρια και να διακρίνετε ανάμεσα σε τρισθενές και εξασθενές; Η δική μου γνώση είναι ότι το τρισθενές δεν είναι επιβλαβές. Το εξασθενές είναι σίγουρα επιβλαβές. Υπάρχει όμως μια διάσταση για το εάν είναι εισπνεόμενο, όπως το είπατε, ή εάν προέρχεται από κατάποση ή οτιδήποτε, και επομένως αυτό γεννά ένα ζήτημα, το οποίο αφορά και τη διατροφική αλυσίδα.  Για όλα αυτά -και για να μην έχουμε χειροτέρευση της υγείας της ευρύτερης περιοχής, αλλά αν θέλετε και στο πλαίσιο της τροφικής αλυσίδας και πολύ περισσότερου κόσμου- νομίζω ότι ίσως θα έπρεπε η Κυβέρνηση να πάρει μια πρωτοβουλία να αυστηροποιήσει τα όρια του εξασθενούς χρωμίου, ή να τα προσδιορίσει στην αυστηροποίηση των  ορίων του εξασθενούς χρωμίου στο πόσιμο νερό. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βορίδη. 
      Κύριε Υπουργέ, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Βορίδη, κυρίες και κύριοι συνάδελφοι, η Κυβέρνηση δεν μπορεί να αυτοσχεδιάσει, ούτε να βάλει –καμμία κυβέρνηση στον κόσμο δεν το κάνει- μόνη της επιτρεπόμενα όρια. Ακολουθεί κοινοτικές οδηγίες ή τις αυστηρές οδηγίες του Παγκόσμιου Οργανισμού Υγείας, ο οποίος -θέλω να πιστεύω- έχει την ίδια ευαισθησία τουλάχιστον με εσάς και με όλους μας στα θέματα της δημόσιας υγείας. 
      Το βασικότερο από όλα όμως είναι ότι για το όριο των 50 microgram/lt που έχει οριστεί για το χρώμιο, δεν έχουν παρατηρηθεί μακροπρόθεσμες επιδράσεις στη ανθρώπινη υγεία από κατανάλωση νερού με κατάποση. Δεν θα ήθελα να σπείρουμε ανησυχίες στο κοινό πάνω σ’ αυτό το θέμα, τη στιγμή που ακόμη η επιστημονική κοινότητα και μάλιστα έγκυρα εργαστήρια του εξωτερικού και μεγάλα κέντρα του εξωτερικού και των Ηνωμένων Πολιτειών αλλά και της Ευρώπης δεν έχουν καταλήξει εάν οι επιδράσεις είναι μέσω της εισπνοής, μέσω της κατάποσης και ποια είναι τα επιτρεπόμενα όρια. Σημασία έχει ότι όντως το εξασθενές χρώμιο έχει επιδράσεις μέσω της εισπνοής και μάλλον το αποδεικνύουν αυτό σοβαρές εργασίες και σοβαρές μελέτες. Είναι ένα θέμα που το παρακολουθούμε πάρα πολύ στενά, όχι μόνο μέσω του Παγκόσμιου Οργανισμού Υγείας, αλλά είμαστε on line συνδεδεμένοι με τα καλύτερα ερευνητικά κέντρα στα θέματα δημόσιας υγείας και παρακολουθούμε τις επιστημονικές ανακοινώσεις πάνω σε αυτό το θέμα.
       Να είστε σίγουρος ότι μόλις μια χώρα υιοθετήσει κάποια επιτρεπόμενα όρια και μόλις βγει η αναθεωρημένη οδηγία του Παγκόσμιου Οργανισμού Υγείας -γιατί για το εξασθενές χρώμιο, επαναλαμβάνω, άλλοι μιλούν για 15 microgram/lt, άλλοι και για ελάχιστα ακόμα microgram/lt, αλλά μιλάμε πάντα για εισπνοή, όχι για κατάποση- θα υιοθετηθεί πάραυτα αμέσως, χωρίς να περιμένουμε την κοινοτική οδηγία, στο δικό μας εθνικό δίκαιο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στις επίκαιρες ερωτήσεις δεύτερου κύκλου.
      Πρώτη είναι η με αριθμό 57/15-10-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τα προβλήματα του Τμήματος Επειγόντων Περιστατικών του Γενικού Νοσοκομείου Σπάρτης.
      Η επίκαιρη ερώτηση του κ. Γρηγοράκου σε περίληψη έχει ως εξής:
      «Κύριε Υπουργέ, το Τμήμα Επειγόντων Περιστατικών του Γενικού Νοσοκομείου Σπάρτης εμφανίζει εδώ και καιρό ελλειμματική εικόνα όσον αφορά στις παρεπόμενες υπηρεσίες υγείας λόγω υποστελέχωσης και γενικότερα λόγω έλλειψης οράματος για τη βελτίωση των συνθηκών εργασίας. Το κτηριακό πρόβλημα είναι ιδιαίτερα έντονο, αφού οι χώροι είναι μικροί και ακατάλληλοι, ενώ δεν υπάρχει αίθουσα αναμονής, με συνέπεια οι ασθενείς να περιμένουν πολλές ώρες στους διαδρόμους αν και χρήζουν άμεσης περίθαλψης.
      Στο Τ.Ε.Π. του Νοσοκομείου Σπάρτης δεν υπάρχει εικοσιτετράωρη ιατρική κάλυψη και όλο το βάρος έχει πέσει σε ειδικευόμενους γιατρούς με ό,τι αυτό συνεπάγεται για την επαρκή λειτουργία του Τμήματος.
      Για όλα τα παραπάνω ερωτάσθε:
      1.Είστε ενήμερος για τα προβλήματα που περιγράφονται πιο πάνω και για τα οποία αδιάψευστος μάρτυρας είναι η καθημερινή εικόνα που εμφανίζει το ΤΕΠ Σπάρτης;	
      2.Σε ποια άμεσα μέτρα θα προβείτε για την αντιμετώπιση της ανεπάρκειας του ΤΕΠ Γενικού Νοσοκομείου Σπάρτης, ώστε να είναι σε θέση να ανταποκριθεί σύντομα στο σύνολο των αναγκών και των επειγόντων περιστατικών που σωρεύονται καθημερινά; Θα ενισχύσετε το προσωπικό με ειδικευομένους γιατρούς;»
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      Ο Υφυπουργός Υγείας και Κοινωνικής Αλληλεγγύης κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, γνωρίζω την ευαισθησία και το ενδιαφέρον σας για το Νοσοκομείο της Σπάρτης. Από ό,τι με διαβεβαιώνουν τουλάχιστον και ο διοικητής μας εκεί αλλά και από επίσκεψη κλιμακίου μας εκεί, από το 2004 μέχρι σήμερα σε εικοσιτετράωρη καθημερινή εφημερία στο Τ.Ε.Π. βρίσκονται τρεις ειδικευόμενοι γιατροί στο χειρουργικό τομέα και τρεις ειδικευόμενοι γιατροί στον παθολογικό τομέα και με υποστήριξη καθημερινά ειδικών γιατρών παθολογικής κλινικής, δύο της χειρουργικής κ.λπ..
      Επίσης, από τον Απρίλιο του 2006 με απόφαση του Διοικητικού Συμβουλίου υπάρχει ειδικός γιατρός πνευμονολόγος με βαθμό διευθυντή στο ανάλογο πόστο και δώδεκα νοσηλευτές, οι οποίοι υποστηρίζουν το Τ.Ε.Π. του Νοσοκομείου Σπάρτης. Λειτουργεί, από ό,τι μας διαβεβαιώνουν τουλάχιστον, σε εικοσιτετράωρη βάση. Εσείς, ως Βουλευτής της περιοχής, γνωρίζετε καλύτερα τα πράγματα.
      Εγώ όμως θέλω να σας πω και πρέπει να σας τονίσω ότι για το Γενικό Νοσοκομείο Σπάρτης το Υπουργείο μας προέβη σε έκδοση πέντε αποφάσεων διορισμού κλάδου ιατρών Ε.Σ.Υ. ως ακολούθως: Δύο διευθυντές, δύο επιμελητές α΄ και ένας επιμελητής β΄. Για το ίδιο χρονικό διάστημα, δηλαδή για τον τελευταίο χρόνο, έχουμε εκδώσει άλλες τέσσερις αποφάσεις τοποθέτησης επικουρικών γιατρών, δύο στη χειρουργική, έναν στην παιδιατρική και έναν στη μαιευτική-γυναικολογία. 
      Επίσης με την Π.Υ.Σ. του 2007 εγκρίθηκαν για προκήρυξη άλλες δύο κενές θέσεις ιατρών κλάδων Ε.Σ.Υ., μία για διευθυντή ωτορινολαρυγγολόγο και μία για α΄ ή β΄ χρονοδιαγνωστικές. 
      Γίνονται λοιπόν σημαντικές προσπάθειες και τον τελευταίο χρόνο για την ιατρική στελέχωση του Γενικού Νοσοκομείου Σπάρτης, όπως επίσης για την καλύτερη λειτουργία του Τ.Ε.Π. για το οποίο δίνουμε τεράστια σημασία. Εκεί δίνονται οι πρώτες μάχες για τη ζωή των ασθενών μας και σ’ αυτό το νοσοκομείο, στο Γενικό Νοσοκομείο Σπάρτης. 
      Επίσης υπάρχει μόνιμη προϊσταμένη η οποία μαζί με τους δώδεκα νοσηλευτές δίνει τη δική της μάχη στο Τ.Ε.Π. του εν λόγω νοσοκομείου και μάλιστα καθορίστηκε και αναπλήρωση της προϊσταμένης αυτής εκ περιτροπής, όπως επίσης και όλων των ιατρών εκ περιτροπής με rotation το οποίο γίνεται μέσα στο νοσοκομείο αυτό.
      Επίσης προγραμματίζεται η συμμετοχή στις εικοσιτετράωρες καθημερινές εφημερίες του νοσοκομείου ειδικών-γενικών γιατρών που εργάζονται στα κέντρα υγείας ώστε σε κάποιες περιπτώσεις όπου το νοσοκομείο και το Τ.Ε.Π. έχει πάρα πολλά περιστατικά, να μπορεί να τα «φέρει βόλτα» και με τους γιατρούς γενικής ιατρικής που υπηρετούν στα κέντρα υγείας. 
      Γίνεται, λοιπόν, μία συνολική προσπάθεια και στην κατεύθυνση της εικοσιτετράωρης λειτουργίας του Τ.Ε.Π. του νοσοκομείου. Το θέμα, απ’ ό,τι γνωρίζω, πήρε διαστάσεις και στον τοπικό Τύπο μετά την ερώτησή σας η οποία δημοσιεύτηκε στις τοπικές εφημερίδες. Δόθηκαν οι δέουσες απαντήσεις και από το διοικητή του νοσοκομείου με πλούσιο υλικό από τον τοπικό Τύπο. 
      Θα μου πείτε: «Είστε ευχαριστημένος;». Όχι. Με τις νέες τοποθετήσεις γιατρών και με τις νέες τοποθετήσεις νοσηλευτών η εικοσιτετράωρη λειτουργία και του συγκεκριμένου Τ.Ε.Π. αλλά και όλων των υπηρεσιών του Νοσοκομείου Σπάρτης μπορεί να γίνει ακόμα καλύτερη.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριε Υπουργέ, ευχαριστώ πολύ για την ενημέρωση, αλλά θα ήθελα να σας επιστήσω την προσοχή, μιας και είστε καλοπροαίρετος, ότι όλα αυτά που είπατε μάλλον απέχουν πολύ από την αλήθεια. Κάποια στοιχεία απ’ αυτά που είπατε εσείς είναι αληθινά, αλλά απ’ αυτά που θα σας πω εγώ είναι εντελώς διαφορετικά και απέναντι. 
      Ήλθα σήμερα με την επίκαιρη ερώτησή μου εδώ με καλές προθέσεις γιατί ξέρω ότι κι εσείς είστε καλών προθέσεων άνθρωπος. Θα ήθελα, λοιπόν, να σας προσκαλέσω στο Νοσοκομείο Σπάρτης σε μία κοινή συζήτηση και με τους άλλους συναδέλφους Βουλευτές και με τη διοίκηση του νοσοκομείου για να συζητήσουμε τα προβλήματα του νοσοκομείου. 
      Σας λέω λοιπόν: Στην επίσκεψή μου στο Νοσοκομείο Σπάρτης στα επείγοντα, τέσσερις ώρες αναμονή στο καροτσάκι, δέκα άρρωστοι. Καλή είναι η διοίκηση που σας ενημερώνει έτσι, αλλά μάλλον δεν σας λέει την αλήθεια. Θα πω απλά πράγματα, δεν θα μιλήσουμε πολιτικά. Εγώ ήλθα εδώ πέρα για να σας αναφέρω ένα πρόβλημα που υπάρχει και οι άνθρωποι που σας ενημερώνουν σας οδηγούν σε λάθος δρόμο. 
      Όταν ρώτησα, λοιπόν, την προϊσταμένη του τμήματος επειγόντων περιστατικών «προϊσταμένη, γιατί υπάρχει τέτοια αναμονή;», εκείνη μου είπε: «Εγώ καλώ τους γιατρούς να κατέβουν κάτω και δεν κατεβαίνουν». Είπα, λοιπόν, στο διευθυντή της ιατρικής υπηρεσίας: «Κύριε συνάδελφε, δεν ήλθα εδώ να ελέγξω, αλλά βλέπω τέσσερις ώρες αναμονή στο τμήμα επειγόντων περιστατικών, από τις οκτώ παρά τέταρτο ένας παππούς στο καροτσάκι μέχρι τις δώδεκα». Μου λέει: «Τι να κάνω εγώ; Δεν μπορώ να κάνω τίποτα». Αυτή ήταν η απάντηση της επίσημης διεύθυνσης του νοσοκομείου. 
      Θα ήθελα να έχω το χρόνο να σας πω τρία πράγματα, κύριε Υπουργέ, και θα σας παρακαλούσα να έλθετε να επισκεφτούμε μαζί το Νοσοκομείο Σπάρτης. Η Παθολογική Κλινική του Νοσοκομείου Σπάρτης είναι σε αθλία κατάσταση. Είχαμε βγάλει 2,4 δισεκατομμύρια, 6,5 εκατομμύρια ευρώ το 2004, αλλά λόγω της απογραφής και της κατάργησης του Προγράμματος Δημοσίων Επενδύσεων καταργήθηκε αυτό το κονδύλι και η Παθολογική Κλινική παρέμεινε όπως είναι. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω την ανοχή σας, κύριε Πρόεδρε.
      Το Νοσοκομείο Σπάρτης και το Πανεπιστήμιο Πελοποννήσου έχουν το Τμήμα Νοσηλευτικής στο Νοσοκομείο Σπάρτης. Είχαμε ζητήσει επανειλημμένως και έχουμε προχωρήσει σε κάποιες θέσεις διορισμού γιατρών Μονάδας Εντατικής Θεραπείας, αλλά δεν υπάρχει Μονάδα Εντατικής Θεραπείας στο Νοσοκομείο Σπάρτης αφ’ ενός μεν ώστε να λύνονται τα μεγάλα προβλήματα της περιφέρειας, αφ’ ετέρου για να λυθούν τα εκπαιδευτικά προβλήματα που είχε υποσχεθεί το Υπουργείο Υγείας ότι θα λύσει στα πλαίσια του Πανεπιστημίου Πελοποννήσου.
      Τρίτον, ο ψυχιατρικός τομέας του Νοσοκομείου Σπάρτης ήταν κάτι το οποίο είχαμε κι εμείς εξαγγείλει.
Είχαμε βγάλει τα ανάλογα κονδύλια από την ψυχιατρική μεταρρύθμιση. Δεν έχει προχωρήσει τίποτα. Πριν ένα χρόνο ήλθε στο νοσοκομείο ο κ. Αβραμόπουλος και εξήγγειλε μία πτέρυγα χιλίων διακοσίων τετραγωνικών μέτρων, τον παθολογικό τομέα. Δεν  έχει γίνει καμμία μελέτη. 
	Κύριε Υπουργέ, τα τέσσερα προβλήματα του νοσοκομείου, αλλά και του συστήματος υγείας της Λακωνίας είναι τα εξής: Πρώτον, ανεπάρκεια υποδομών στο νοσοκομείο. Το τμήμα επειγόντων περιστατικών είναι σε αθλία κατάσταση. Το νοσοκομείο έχει τεράστια κτηριακά και οργανωτικά προβλήματα. 
      Δεύτερον, υπάρχει έλλειψη στρατηγικού σχεδιασμού για την υγεία του Νομού Λακωνίας. 
      Τρίτον, υπάρχει ανεπάρκεια προσωπικού σε όλα τα επίπεδα (διοίκηση, νοσηλευτικό και ιατρικό προσωπικό). Ναι μεν προκηρύχθηκαν αυτές οι θέσεις, αλλά ξέρετε ότι στα πλαίσια των κρίσεων των γιατρών του Ε.Σ.Υ., αυτές οι θέσεις θα πληρωθούν σε ένα - ενάμιση χρόνο. 
      Τέταρτον, κύριε Υπουργέ, και πρέπει να το δείτε, υπάρχει διοικητική ανεπάρκεια στο Νοσοκομείο Σπάρτης κι αυτό είναι πολύ σημαντικό για το νομό.
	Σας ευχαριστώ πολύ.
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πριν σας δώσω το λόγο, θέλω να σας πω ότι από την εμπειρία μου ως Υπουργός Υγείας, αποκόμισα ότι πέρα από τον κοινοβουλευτικό έλεγχο που είναι απαραίτητος, συναντήσεις στο Υπουργείο -εάν δεν είναι εφικτή η επίσκεψη- με συμμετοχή των Βουλευτών, της διοίκησης και εκπροσώπων των εργαζομένων είναι πάρα πολύ χρήσιμες. Αν και γνωρίζω πόσο και εσείς προσωπικά και ο Υπουργός κινείσθε στο χώρο της ευθύνης σας, ωστόσο πρέπει να εξαντλούμε όλα τα όρια για θέματα που είναι εξόχως ευαίσθητα κοινωνικά και ανθρώπινα, όπως τα θέματα υγείας.
	Κύριε Υπουργέ, έχετε το λόγο.
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, θέλω να σας υπενθυμίσω ότι το Νοσοκομείο της Σπάρτης στεγάζεται σ’ αυτό το παλαιό κτήριο του 1936. Το 2004 το μοναδικό πράγμα που παραλάβαμε στον τομέα των υποδομών, ήταν μια προμελέτη της Δ.ΕΠ.Α.ΝΟ.Μ. για Τ.Ε.Π., η οποία, όμως, ήταν αδύνατον να εφαρμοστεί. Ξέρετε ότι υπήρχε αρνητική γνωμοδότηση επί των ημερών σας της Διεύθυνσης Τεχνικών Υπηρεσιών του Υπουργείου μας. Επίσης, η προμελέτη ήταν αποσπασματική, αφού καταργούσε την ευρύτερη ανάπτυξη των υποδομών του νοσοκομείου. 
	Έγιναν προσπάθειες μετά –το γνωρίζετε πάρα πολύ καλά- για να γίνει η μελέτη, η οποία εγκρίθηκε στο Επιχειρησιακό Πρόγραμμα «ΥΓΕΙΑ-ΠΡΟΝΟΙΑ» και φυσικά κάναμε και μελέτη για την κατασκευή νέας νοσηλευτικής πτέρυγας δεκαεννέα κλινών. Έχουν γίνει ενέργειες και θέλω να πιστεύω ότι η χρηματοδότηση αυτής της τελευταίας μελέτης δρομολογείται και θα γίνει η οριστικοποίησή της με βάση τους αρμόδιους παράγοντες, δηλαδή την Τεχνική μας Υπηρεσία, προσφέροντας σύγχρονες υποδομές στο Νοσοκομείο της Σπάρτης εντός του 2008.
	Όσον αφορά τα υπόλοιπα, εννέα ειδικοί γιατροί, πέντε γιατροί διευθυντές- επιμελητές Ε.Σ.Υ. και τέσσερις επικουρικοί γιατροί,  πήγαν τον προηγούμενο χρόνο στο  Νοσοκομείο της Σπάρτης, μια σημαντική ιατρική ένεση για το Νοσοκομείο της Σπάρτης. 
	ΛΕΩΝΙΔΑΣ ΓΡΗΓΟΡΑΚΟΣ: Εσείς μας λέτε για ειδικούς, ενώ εγώ σας μιλάω για ειδικευμένους.
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για εννέα ειδικευμένους σας μιλάω τώρα.
	Όσον αφορά το περιστατικό το οποίο έλαβε χώρα, το γνωρίζω. Γνωρίζω ότι είχατε επισκεφθεί το νοσοκομείο στις 10.9.2007, μία εβδομάδα, δηλαδή, πριν τις εκλογές και καλώς κάνατε, γιατί όλοι κάνουμε το ίδιο λίγο ή πολύ. Προεκλογικά, λοιπόν, επισκεφτήκατε το νοσοκομείο. Έγινε ένα επεισόδιο στο Τ.Ε.Π., αλλά πρέπει να σας πω ότι κατά τη διάρκεια της αντιμετώπισης του περιστατικού αυτού, όπως υποστηρίζουν όλοι εκεί, υπήρχε ειδικός παθολόγος, ο αναπληρωτής διευθυντής, ένας ειδικός καρδιολόγος επιμελητής Α΄, ένας ειδικός αναισθησιολόγος, ο διευθυντής, τρεις ειδικευόμενοι γιατροί του χειρουργικού τομέα, τρεις ειδικευόμενοι του παθολογικού τομέα, νοσηλευτικό προσωπικό, ένας ειδικός ακτινολόγος, ένας ειδικός μικροβιολόγος και παραϊατρικό προσωπικό. Αυτοί υπήρχαν εκεί κατά τη στιγμή που εσείς επισκεφθήκατε το νοσοκομείο στις 10.9.2007. 
	ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, μιλάμε για άλλο περιστατικό.
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τέλος πάντων, δεν θα αντιδικήσουμε γι’ αυτό το θέμα. 
      Θέλω να σας πω ότι ευχαρίστως δέχομαι την πρόσκλησή σας να πάμε μαζί με όλους τους Βουλευτές του νομού να επισκεφθούμε το Νοσοκομείο της Σπάρτης, να δούμε επί τόπου τα προβλήματα και όχι επί χάρτου και να αναζητήσουμε τους καλύτερους δυνατούς τρόπους αντιμετώπισης, ιδιαίτερα στον τομέα των επειγόντων περιστατικών για την καλύτερη ανάπτυξη του Τ.Ε.Π., αλλά και για τις φάσεις υλοποιήσεις των δεκαεννέα κλινών νοσηλευτικής τις οποίες έχουμε υποσχεθεί ότι θα γίνουν. Επιπλέον, θα σας δώσουμε και ένα πλήρες χρονοδιάγραμμα υλοποίησης αυτής της μελέτης.
	Σας ευχαριστώ.
	ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, μία διευκρίνιση θα ήθελα να κάνω.
	ΠΡΟΕΔΡΕΥΩΝ (Γεώργιος Σούρλας): Δεν μπορείτε να πάρετε το λόγο. Μπορείτε να μιλήσετε προσωπικά με τον κύριο Υπουργό εκτός Πρακτικών. 
	Επόμενη είναι η δεύτερη με αριθμό 85/16.10.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με τα προβλήματα στη λειτουργία των Δημοσίων Ινστιτούτων Επαγγελματικής Κατάρτισης κ.λπ..
	Η επίκαιρη ερώτηση του κυρίου συναδέλφου έχει ως εξής:
      «Σοβαρά προβλήματα εμφανίζονται στη λειτουργία των Δημόσιων Ι.Ε.Κ., τόσο αυτών που ανήκουν στον Οργανισμό Επαγγελματικής Εκπαίδευσης και Κατάρτισης (Ο.Ε.Ε.Κ.) όσο και αυτών που ανήκουν στον Ο.Α.Ε.Δ..
      Στα Ι.Ε.Κ. του Ο.Ε.Ε.Κ. και του Ο.Α.Ε.Δ. οι σπουδαστές πληρώνουν δίδακτρα, 367 ευρώ και 295 ευρώ αντίστοιχα, ενώ για τους μετανάστες σπουδαστές εκτός Ευρωπαϊκής Ένωσης, τα δίδακτρα είναι διπλάσια. Επίσης, οι σπουδαστές πληρώνουν επιπλέον τη συμμετοχή τους στις εξετάσεις πιστοποίησης.
      Στους σπουδαστές, δεν παρέχεται μειωμένο εισιτήριο συγκοινωνιών, πληρώνουν επιπλέον τα συγγράμματα που τους προτείνει η κάθε σχολή ξεχωριστά καθώς επίσης και τις φωτοτυπίες που αντικαθιστούν συνήθως τα βιβλία.
      Όσον αφορά τις σπουδές, δεν υπάρχει συγκεκριμένη διδακτική ύλη. Πρακτική άσκηση, δεν κάνουν όλοι οι σπουδαστές, ενώ όταν αυτή πραγματοποιείται, δεν τηρείται κανένα ασφαλιστικό και εργασιακό δικαίωμα, ενώ οι μισθοί είναι κάτω από αυτό που προβλέπουν οι κλαδικές Σ.Σ.Ε.. Παράλληλα οι καθηγητές των δημοσίων Ι.Ε.Κ. είναι στην πλειοψηφία τους, ωρομίσθιοι και οι μισθοί τους καταβάλλονται ακανόνιστα και μία φορά το χρόνο.
      Ερωτάται ο κύριος Υπουργός τι μέτρα προτίθεται να πάρει η Κυβέρνηση για να αντιμετωπιστεί η απαράδεκτη κατάσταση που επικρατεί στα  Δημόσια ΙΕΚ και πιο συγκεκριμένα, προτίθεται να:
      Καταργήσει τα δίδακτρα, παρέχοντας παράλληλα δωρεάν συγγράμματα στους σπουδαστές και μειωμένο εισιτήριο συγκοινωνιών;
      Εξασφαλίσει πρακτική άσκηση των σπουδαστών πάνω στο αντικείμενο της ειδικότητάς τους, με πλήρη εργασιακά και ασφαλιστικά δικαιώματα, μονιμοποιώντας παράλληλα τους καθηγητές που διδάσκουν στα Ι.Ε.Κ.;».
      Στην επίκαιρη ερώτηση του κ. Πρωτούλη θα απαντήσει ο Υφυπουργός Εθνικής Παιδείας και Θρησκευμάτων ο κ. Ταλιαδούρος.
      Ορίστε, κύριε Υπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων):  Ευχαριστώ, κύριε Πρόεδρε.
      Θα ήθελα να πω τα εξής: Πρώτον, ότι τα Ι.Ε.Κ. δεν εντάσσονται σε εκπαιδευτική βαθμίδα αλλά έχουν ως σκοπό να παρέχουν κάθε είδους επαγγελματική κατάρτιση, αρχική και συμπληρωματική, να εξασφαλίζουν στους εκπαιδευόμενους προσόντα και δεξιότητες σε τεχνικές, καθώς και επαγγελματικές και πρακτικές γνώσεις και να πιστοποιούν την κατάρτιση αυτή. Διαφοροποιείται δηλαδή, το σύστημα των Ι.Ε.Κ. από αυτών των Τ.Ε.Ι. ή των πανεπιστημίων. Γιατί; Διότι το σύστημα της επαγγελματικής κατάρτισης οφείλει να είναι απαραίτητα ευέλικτο για να μπορεί να ανταποκρίνεται στις μεταβαλλόμενες συνθήκες σύμφωνα με τα δεδομένα, με τις ανάγκες της οικονομίας και της κοινωνίας. Τα προγράμματα διαμορφώνονται και ανανεώνονται διαρκώς με γνώμονα τις παραπάνω εξελίξεις με βάση τα δεδομένα σε τοπικό επίπεδο και ύστερα από συμφωνία με τους κοινωνικούς εταίρους και τους δημόσιους και ιδιωτικούς φορείς κάθε περιοχής.
      Ως προς τα συγκεκριμένα ερωτήματα θα ήθελα να πω τα εξής: η λειτουργία των δημοσίων Ι.Ε.Κ. δεν έχει κερδοσκοπικό χαρακτήρα. Προβλέπονται δίδακτρα χαμηλά. Είναι 367 ευρώ για όλους τους καταρτιζόμενους της Ελλάδος και της Ευρωπαϊκής Ένωσης. Περιορίζονται σε 190 ευρώ για τους οικονομικά ασθενείς και αυτά έχουν ως σκοπό να υπάρχει μια συμμετοχή στην κάλυψη των λειτουργικών δαπανών. Παράλληλα, όμως, προβλέπεται και ένα ευρύ σύστημα υποτροφιών τόσο για εκείνους οι οποίοι αριστεύουν, όσο και για εκείνους οι οποίοι έχουν οικονομικά προβλήματα. Έχουμε, δηλαδή, υποτροφίες οι οποίες οδηγούν σε πλήρη απαλλαγή από τα δίδακτρα εξαμήνου. 
      Σε ό,τι αφορά τα συγγράμματα και τα βιβλία έχει προκριθεί, με επιμέλεια των εκπαιδευτικών, η παροχή σημειώσεων και όχι βιβλίων ακριβώς λόγω της δυνατότητας που παρέχεται για συχνή αλλαγή του περιεχομένου σπουδών. Υπάρχει η δυνατότητα, δηλαδή, σήμερα να λειτουργεί ένα πρόγραμμα σε ένα Ι.Ε.Κ. και αύριο, του χρόνου, να αντικατασταθεί με ένα άλλο σύμφωνα κυρίως με τις τοπικές συνθήκες. Έχει κριθεί, λοιπόν,  ότι οι σημειώσεις ανταποκρίνονται καλύτερα στην ανάγκη ευελιξίας των προγραμμάτων έναντι των συγγραμμάτων. Η πρακτική άσκηση η οποία εντάσσεται μέσα στην κατάρτιση των εκπαιδευομένων επιδοτείται από τον Ο.Ε.Ε.Κ. με 800 ευρώ ανά καταρτιζόμενο και καλύπτεται έτσι το κόστος της κατάρτισής του. Παράλληλα προβλέπεται ασφάλιση μέσω του Ι.Κ.Α. για περίπτωση ατυχημάτων κατά τη διάρκεια της πρακτικής τους άσκησης. Δεν καταβάλουν κατά τη διάρκεια της πρακτικής άσκησης οι εκπαιδευόμενοι στον Ο.Ε.Ε.Κ. οποιαδήποτε οικονομική ενίσχυση.
      Σε ό,τι αφορά στο θέμα της  μονιμοποίησης των εκπαιδευτών θα ήθελα να πω ότι ακριβώς λόγω της ευελιξίας και της ανανέωσης των προγραμμάτων σπουδών κρίνεται ότι είναι από εκπαιδευτικής πλευράς καλύτερα να ανανεώνεται το εκπαιδευτικό προσωπικό σύμφωνα με τις ανάγκες κάθε προγράμματος, με την αλλαγή του προγράμματος, με την αλλαγή του προγράμματος σπουδών. Έτσι, μπορούν κάθε φορά να προσελκύονται οι κατάλληλοι εκπαιδευτές με τις κατάλληλες γνώσεις σύμφωνα με τα γνωστικά αντικείμενα.
      Με δύο κουβέντες –και κλείνω την πρωτολογία, θα επανέλθω στη δευτερολογία- υπάρχει μια ειδοποιός διαφορά από συστάσεως των Ι.Ε.Κ. μ’ αυτήν της εκπαίδευσης που παρέχεται από τα πανεπιστήμια, τα Τ.Ε.Ι. και την πρωτοβάθμια και τη δευτεροβάθμια εκπαίδευση.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Πρωτούλης έχει το λόγο.
      ΙΩΑΝΝΗΣ ΠΡΩΤΟΥΛΗΣ: Κύριε Υπουργέ, ήσασταν σαφής: τα δίδακτρα θα συνεχίσουν να υπάρχουν, οι καθηγητές θα συνεχίσουν να είναι ωρομίσθιοι και αυτό το πραγματικό κατάντημα που ζουν χιλιάδες σπουδαστές στους χώρους των Ι.Ε.Κ., θα συνεχίσει να υπάρχει.
      Σχετικά μ’ αυτά που λέτε, για τη διά βίου μάθηση και για την κατάρτιση, θα ήθελα να σας δείξω ένα διαφημιστικό φυλλάδιο –το πήρα τώρα από το μετρό, όπου το μοιράζουν- από έναν μεγάλο εκπαιδευτικό όμιλο, που παρέχει μια τέτοιου είδους κατάρτιση: «Ταϊλανδέζικο μασάζ, σαράντα ώρες και 900 ευρώ – τώρα κάνουμε ειδική προσφορά στα 650 ευρώ». «Στάϊλινγκ νύφης, τριάντα ώρες εκπαίδευσης με 450 ευρώ – τώρα κάνουμε ειδική προσφορά 325 ευρώ». «Σουηδικό μασάζ, πενήντα ώρες και 1000 ευρώ – τώρα κάνουμε ειδική προσφορά 750 ευρώ».
      Με δική σας ευθύνη, ο χώρος της επαγγελματικής εκπαίδευσης, έχει μετατραπεί σ’ ένα απέραντο εμπόριο, όπου διάφοροι έμποροι της γνώσης κερδοσκοπούν αυθαίρετα.
      Εμείς προτείνουμε, κύριε Υπουργέ –και θα βρεθούμε μαζί με τους σπουδαστές, τους γονείς τους και τους εκπαιδευτικούς- όλα αυτά τα ψευτοϊδρύματα κατάρτισης, να αντικατασταθούν με δημόσιες δωρεάν επαγγελματικές σχολές υψηλοτάτου επιπέδου, όπου θα πηγαίνουν οι σπουδαστές, αφού έχουν ολοκληρώσει το σχολείο –που πρέπει να ολοκληρώνουν όλοι το σχολείο μέχρι τα δεκαοκτώ τους χρόνια- και δεν θα τους κοροϊδεύουν.
      Γιατί ένας στους επτά μόνο σπουδαστές, έχει δικαίωμα πιστοποίησης από τα δημόσια Ι.Ε.Κ. και από τους εξήντα χιλιάδες αποφοίτους των δημόσιων Ι.Ε.Κ., όλα αυτά τα χρόνια, ελάχιστοι είναι αυτοί που έχουν βρει δουλειά, σ’ αυτό για το οποίο κάθισαν στα θρανία και καταρτίστηκαν.
      Επίσης υπάρχει μια τεράστια αυθαιρεσία σε σχέση με το ποιος διδάσκει, τι διδάσκει, πώς διδάσκει. Συναντήσαμε στους χώρους των Ι.Ε.Κ. να διδάσκουν στρατιωτικοί, να διδάσκουν επαγγελματίες του χώρου, άσχετοι άνθρωποι που δεν έχουν τελειώσει καμμία σχολή, αλλά με μόνη την αιτιολογία ότι είναι επαγγελματίες του χώρου, διδάσκουν παιδιά.
      Συναντήσαμε και ουσιαστική αυθαιρεσία και στα δίδακτρα. Στην ουσία κάθε ίδρυμα βάζει ό,τι θέλει. Η Σιβιτανίδειος Σχολή, για παράδειγμα, έχει 450 ευρώ δίδακτρα. Και αύριο, μεθαύριο, του χρόνου, δεν ξέρουμε καν τι θα γίνει μ’ αυτό το ζήτημα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Κύριε Υπουργέ, έχετε το λόγο να δευτερολογήσετε.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Θα ήθελα να πω το εξής, ότι η Κυβέρνηση εκδηλώνει έμπρακτα το ενδιαφέρον της για την αναβάθμιση των δημόσιων Ι.Ε.Κ., που είναι και χώρος της κύριας ευθύνης της. Και αυτό αποδεικνύεται από τα εξής τέσσερα σημεία.
      Πρώτον, αυξάνεται σταθερά ο αριθμός των καταρτιζομένων και σήμερα ανέρχονται περίπου σε είκοσι χιλιάδες εκείνοι οι οποίοι καταρτίζονται σε δημόσια Ι.Ε.Κ., στα περίπου εκατόν δεκαπέντε δημόσια Ι.Ε.Κ. που λειτουργούν στην πατρίδα μας.
      Δεύτερον, τα τελευταία τριάμισι χρόνια αναδιοργανώθηκε ο Οργανισμός Επαγγελματικής Εκπαίδευσης και Κατάρτισης, με έμφαση στη διαφάνεια, στη χρηστή διοίκηση και στην αποτελεσματικότητα. Ολοκληρώθηκε –κάτι το οποίο δεν είχε γίνει στο παρελθόν- ο διαχειριστικός έλεγχος, κατεβλήθησαν τα δεδουλευμένα σε εκπαιδευτές και υποτροφίες σε καταρτιζόμενους, έτσι που καλύφθηκαν υποχρεώσεις και καθυστερήσεις, που υπήρχαν από το 2001 μέχρι το 2004.
      Καλύφθηκαν, δηλαδή, όλες αυτές οι καθυστερήσεις της προηγούμενης τριετίας και μέχρι σήμερα –τα τελευταία τριάμισι χρόνια- έχουν ρυθμιστεί τα επαγγελματικά δικαιώματα πενήντα τεσσάρων ειδικοτήτων των Ι.Ε.Κ., τα οποία δεν είχαν προηγουμένως αντιμετωπιστεί, και προωθούνται τα επαγγελματικά δικαιώματα τριάντα εννέα επιπλέον ειδικοτήτων.
      Τρίτον, ο Ο.Ε.Ε.Κ. ως εθνικός φορέας του europass έχει εκδώσει περισσότερα από τέσσερις χιλιάδες διακόσια ευρωδιαβατήρια κατάρτισης, των οποίων οι κάτοχοι μπορούν να διακινηθούν σ’ όλη την Ευρώπη, ποσοστό σημαντικά υψηλότερο από το αναμενόμενο και με βάση τα πληθυσμιακά κριτήρια της πατρίδας μας.
     Τέταρτον, εγκαταστάθηκαν στα δημόσια Ι.Ε.Κ., ενενήντα δύο εργαστήρια πληροφορικής σε ενενήντα δύο από τα εκατόν δεκαπέντε Ι.Ε.Κ., τα οποία δεν είχαν. 
     Συνεπώς τα προηγούμενα τριάμισι χρόνια με συγκεκριμένα και συγκροτημένα βήματα, προωθήθηκε η ποιοτική αναβάθμιση των δημόσιων Ι.Ε.Κ. και έτσι θα συνεχίσουμε και την επόμενη τετραετία. 
     Από εκεί και πέρα, όσα περισσότερα βήματα μπορούν να γίνουν για τη βελτίωση των δημόσιων Ι.Ε.Κ., θα γίνουν. Θα προχωρήσουμε και είμαστε ανοιχτοί σε οποιαδήποτε πρόταση, σύσταση, γνώμη ή άποψη, διότι πιστεύουμε βαθύτατα ότι στο χώρο της εκπαίδευσης, η σύνθεση και η συναίνεση είναι απαραίτητες, για να προχωρήσει μπροστά η ποιοτική εκπαίδευση στην πατρίδα μας. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Εισερχόμεθα στη συζήτηση της τρίτης με αριθμό 88/16-10-2007 επίκαιρης ερώτησης, του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Πολιτισμού, σχετικά με τη λήψη των αναγκαίων μέτρων για τα υβριστικά και αντεθνικά συνθήματα κατά τη διάρκεια των ποδοσφαιρικών αγώνων κ.λπ.. 
     Αναλυτικότερα ο κ. Βελόπουλος στην επίκαιρη ερώτησή του αναφέρει:
     «Στον ποδοσφαιρικό αγώνα κυπέλλου Αγίου Δημητρίου- ΑΡΗ, την Πέμπτη 11.10.2007, σε όλη τη διάρκεια του αγώνα, ακούγονταν από τους οπαδούς του γηπεδούχου Αγίου Δημητρίου υβριστικά και αντεθνικά συνθήματα σε βάρος των ποδοσφαιριστών και οπαδών του ΑΡΗ (Βούλγαροι, Βούλγαροι κτλ). 
     Δεν υπήρξε καμμία αντίδραση από τη μεριά του διαιτητή, για παράδειγμα δεν έγινε διακοπή του αγώνα για τα υβριστικά και αντεθνικά συνθήματα.
     Αλλά ούτε και από την αστυνομική δύναμη δεν υπήρξε καμμία αντίδραση, δεν έγινε καμμία σύλληψη ούτε για τα υβριστικά και αντεθνικά συνθήματα ούτε για την εκτόξευση δεκάδων μπουκαλιών στον αγωνιστικό χώρο και προς τους φιλάθλους του ΑΡΗ. 
     Είναι, πράγματι, αλγεινό, αλλά και εξωφρενικό να βλέπει κανείς με πόση απάθεια διαιτητής και αστυνομικοί άκουγαν τα υβριστικά και αντεθνικά συνθήματα. 
     Ερωτάται ο κύριος Υπουργός:
     Σε ποιες ενέργειες προτίθεται να προβεί άμεσα, προκειμένου να εφαρμοστούν οι νόμοι;». 
     Στην επίκαιρη ερώτηση του κ. Βελόπουλου θα απαντήσει ο Υπουργός Πολιτισμού κ. Λιάπης. 
     Κύριε Υπουργέ, έχετε το λόγο.
     ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Πολιτισμού): Αγαπητέ κύριε συνάδελφε, η βία στα γήπεδα είναι ένα μεγάλο θέμα όχι μόνο για την Κυβέρνηση, αλλά και για την ελληνική κοινωνία στο σύνολό της, διότι μολύνει το χώρο του αθλητισμού με φανατισμό και ιδέες, που δεν έχουν καμμία σχέση με το χώρο, ένα χώρο που πρέπει να προσφέρει διασκέδαση και ψυχαγωγία στο κοινό, να προβάλλει την αθλητική άμιλλα, το «ευ αγωνίζεσθαι». 
     Όλα τα υπόλοιπα όχι μόνο δεν χωρούν στα γήπεδα, αλλά πρέπει να τα πατάξουμε ως νοσηρά φαινόμενα. Έχουμε την πολιτική βούληση, τον πολιτικό στόχο, τα γήπεδα να είναι, πραγματικά, ανοιχτά για όλους, για τις οικογένειες, για τους νέους, για όλους εκείνους, που θέλουν να απολαύσουν τη χαρά του αθλητισμού. 
     Είμαστε αποφασισμένοι να διασφαλίσουμε γήπεδα χωρίς το στίγμα της βίας και δίνουμε διαρκώς περισσότερα θεσμικά εφόδια σε όλους τους αθλητικούς παράγοντες, σ’ όλους εκείνους, που σχετίζονται με τον αθλητισμό. Πρέπει, μάλιστα, να τονίσω ότι αυτή είναι μία κοινή προσπάθεια, στην οποία όλες οι πλευρές, θα πρέπει ουσιαστικά και με ειλικρίνεια να βοηθήσουν, να αναλάβουν το μερίδιο ευθύνης που τους αντιστοιχεί και μου δίδεται σήμερα η ευκαιρία, να απευθύνω δημόσια έκκληση προς αυτήν την κατεύθυνση, σε μία σχέση εμπιστοσύνης και συνεργασίας, για να φέρουμε το καλύτερο δυνατό αποτέλεσμα. 
     Κυρίες και κύριοι συνάδελφοι, τα τελευταία χρόνια η αντιμετώπιση αυτού του φαινομένου έχει ενταθεί. Έχει ενισχυθεί, πράγματι, το νομικό πλαίσιο, έχουν δημιουργηθεί νέοι θεσμοί, έχουν καθιερωθεί τα αριθμημένα και ονομαστικά ηλεκτρονικά εισιτήρια, έχουν καθιερωθεί οι υπεύθυνοι ασφαλείας των αγώνων, έχει επεκταθεί το μέτρο της ηλεκτρονικής εποπτείας, έχουν γίνει πιο αυστηρές οι ποινές για τους παραβάτες και ενισχύθηκε ταυτόχρονα ο θεσμός του αθλητικού εισαγγελέα. Έχουμε, πράγματι, ένα πλούσιο θεσμικό οπλοστάσιο. 
     Σχετικά με το συγκεκριμένο θέμα στο οποίο αναφέρεστε, θα ήθελα να σας πω ότι αμετακίνητη θέση της Κυβέρνησης, είναι ότι τόσο τα αντεθνικά συνθήματα, όσο και τα συνθήματα με ρατσιστικό περιεχόμενο, δεν έχουν θέση στους αθλητικούς χώρους, αλλά και πουθενά. Υπάρχει, εξάλλου, και σχετική σαφής νομοθεσία και νομίζω ότι όλοι οι παριστάμενοι στην Αίθουσα, συμφωνούμε ότι αυτά τα συνθήματα δεν χωρούν επ’ ουδενί στις αθλητικές διοργανώσεις και απάδουν του ολυμπιακού πνεύματος. 
      ΠΡΟΕΔΡΕΥΩΝ (Γεώργιος Σούρλας):  Ο ερωτών συνάδελφος κ. Βελόπουλος, έχει το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Ευχαριστώ, κύριε Πρόεδρε.
      Κύριε Υπουργέ, θα ήθελα απλά να σας πω ότι όλα αυτά που μας είπατε είναι μια έκθεση ιδεών πάρα πολύ καλή, πιστέψτε με, αρκεί να εφαρμοσθούν. Στην ουσία δεν μου απαντήσατε και λυπάμαι που το λέω, γιατί σας ρώτησα πια μέτρα θα λάβετε ως Κυβέρνηση, ώστε επιτέλους να εφαρμοσθεί η νομοθεσία.
      Γνωρίζουμε όλοι εδώ μέσα ότι υπάρχει νομοθεσία για τα αντεθνικά συνθήματα, δεν άκουσα όμως πως, κατασταλτικά επιτέλους, γιατί προληπτικά δεν λύνεται το θέμα, θα τιμωρηθεί ο όποιος διαιτητής, που πριν ένα μήνα διέκοψε έναν αγώνα, γιατί εξυβρίστηκε προσωπικά ο ίδιος ή γιατί βρίστηκε ένας πρόεδρος μιας ομάδας, ενώ ακούει εν χορώ να βρίζουν Μακεδονία και Ελλάδα, δεν  διακόπτει τον αγώνα. Εγώ αυτό ρώτησα. Τα υπόλοιπα είναι πολύ καλά προς μια κατεύθυνση -συμφωνούμε απόλυτα μαζί σας- αλλά δεν άκουσα την ουσία. 
      Είμαι σαράντα ετών, προέρχομαι από τη Μακεδονία και επειδή πηγαίνω συχνά σε ποδοσφαιρικούς αγώνες –θλίβομαι που το λέω- ακούω συνεχώς τις ίδιες ύβρεις επί σαράντα χρόνια. Δεν άκουσα όμως ποτέ να τιμωρηθεί μια ομάδα ή ένας διαιτητής για το θέμα αυτό.
       Ίσως κάποτε να υπάρξει μια αρχή και να είστε εσείς ο πρώτος Υπουργός που θα λάβει τέτοια μέτρα, ώστε και το έθνος να σας ευγνωμονεί και η πατρίδα να σας επαινεί.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Βελόπουλε.
      Ο κύριος Υπουργός, έχει το λόγο.
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Πολιτισμού): Θα πρέπει να διευκρινίσουμε ορισμένα σημεία και, πράγματι, επί του συγκεκριμένου.
      Η πολιτεία έχει ορίσει μηχανισμούς. Υπάρχουν κανονισμοί τους οποίους όλοι πρέπει να εφαρμόσουμε. Κανονισμοί που προβλέπουν τη σχετική διαδικασία, για την αντιμετώπιση αυτών των φαινομένων.
      Τώρα υπάρχουν όπως ξέρετε και τα αρμόδια όργανα της Ομοσπονδίας, της Ε.Π.Ο., τα οποία είναι υπεύθυνα να αξιολογήσουν και να τιμωρήσουν τόσο τη στάση των οπαδών όσο και τη στάση του διαιτητή, για τυχόν παραλείψεις του. Πρέπει, λοιπόν, να σας πω ότι και ο διαιτητής έχει καταγράψει το περιστατικό και η Ε.Π.Ο., ήδη έχει κινήσει τη σχετική διαδικασία.
      Για να είμαι πιο συγκεκριμένος, την προσεχή Πέμπτη, 25 Οκτωβρίου, έχει κληθεί σε απολογία η ομάδα του Αγίου Δημητρίου. Θέλω να σας διαβεβαιώσω, ότι και το Υπουργείο και η πολιτεία, αντιμετωπίζει με τη σοβαρότητα που αξίζει το θέμα και αναμένουμε και εμείς με ενδιαφέρον, τα πορίσματα αυτής της ακρόασης. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Είναι γνωστές οι ευαισθησίες του κ. Λιάπη, ως Μακεδόνα.
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Πολιτισμού): Όχι μόνο ως Μακεδόνας, αλλά και ως άνθρωπος του αθλητισμού. Παίζω ακόμη ποδόσφαιρο.
      ΠΡΟΕΔΡΕΥΩΝ (Γεώργιος Σούρλας):  Και ως άνθρωπος του αθλητισμού, αλλά το πρώτο είναι πιο σημαντικό.
      Ολοκληρώθηκε η συζήτηση των επικαίρων ερωτήσεων.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 11 Οκτωβρίου 2007 και της Παρασκευής 12 Οκτωβρίου 2007 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Συνεπώς τα Πρακτικά των συνεδριάσεων της Πέμπτης 11 Οκτωβρίου 2007 και της Παρασκευής 12 Οκτωβρίου 2007 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 19.13΄, λύεται η συνεδρίαση για αύριο ημέρα Τρίτη 23 Οκτωβρίου 2007 και ώρα 18.00΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ                                              ΟΙ ΓΡΑΜΜΑΤΕΙΣ


