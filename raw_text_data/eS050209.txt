     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ Α΄
     ΣΥΝΕΔΡΙΑΣΗ  ΡΙ΄
     Τετάρτη 9 Φεβρουαρίου 2005
     Αθήνα, σήμερα στις 9 Φεβρουαρίου 2005, ημέρα Τετάρτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 8 Φεβρουαρίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΘ΄ συνεδριάσεώς του, της Τρίτης 8-2-2005 σε ό,τι αφορά την εκλογή του Προέδρου της Δημοκρατίας.)
     Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Αικατερίνη Περλεπέ-Σηφουνάκη, Βουλευτή Ευβοίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορές με τις οποίες η ΄Ενωση ΑΣΕ Λασιθίου ζητεί να ληφθούν μέτρα για την απορρόφηση της πατατοπαραγωγής του Οροπεδίου Λασιθίου.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί την ολοκλήρωση της πολεοδομικής μελέτης  της περιοχής «ΚΟΛΟΝΕΛΛΟΣ» της Σητείας.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γονέων Δημοτικού και Νηπιαγωγείου Μύρτου Ιεράπετρας  Λασιθίου ζητεί την τοποθέτηση νηπιαγωγού και δασκάλου στα πιο πάνω Σχολεία.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι κύριοι Ιωάννης Τζάβλας και Γέωργιος Πετσάλνικος ζητούν οι απόφοιτοι όλων των τμημάτων των ΤΕΕ να έχουν δικαίωμα εισαγωγής σε στρατιωτικές σχολές.
     5) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Απόστολος Παπαποστόλου, συνταξιούχος δικηγόρος, ζητεί την επίλυση κληρονομικού του θέματος.
     6) Ο Βουλευτής Β’ Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία Δήμαρχοι και Κοινοτάρχες Αττικής ζητούν να εξετασθεί η κατανομή των πόρων του προγράμματος «ΘΗΣΕΑΣ».
     7) Ο Βουλευτής Β’ Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία η Ομοσπονδία Μικρομεσαίων Επιχειρήσεων Αττικής ζητεί να μην απελευθερωθεί το ωράριο των καταστημάτων.
     8) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία Δ/ντές και Καθηγητές ΤΕΕ Μαγνησίας ζητούν να συμπεριληφθούν και οι απόφοιτοι των εσπερινών ΤΕΕ στις Σχολές των Ενόπλων Δυνάμεων και Σωμάτων Ασφαλείας.
     9) Ο Βουλευτής Περιφέρειας Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Παιανίας Αττικής ζητεί να μην κατασκευασθεί ισλαμικό πολιτιστικό κέντρο και τέμενος στην περιοχή της Παιανίας Αττικής.
     10) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία το Δημοτικό Συμβούλιο Θέρμου Αιτωλ/νίας ζητεί να προβλεφθεί σιδηροδρομικός σταθμός στη θέση «Συκιά» του Δήμου Αρακύνθου Αιτωλ/νίας.
     11) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Δήμος Αρακύνθου Αιτωλ/νίας ζητεί  να του παραχωρηθεί η δωρεάν χρήση αγρού που ανήκε στον εθνικό οργανισμό καπνού.
     12) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία το Σωματείο Εργατοτεχνιτών Γούνας Δέρματος Ιματισμού και Κλωστοϋφαντουργίας Νομού Καστοριάς ζητεί να ληφθούν μέτρα οικονομικής στήριξης των γουνεργατών.
     13) Ο Δ’ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Εμπορικός Σύλλογος Καστοριάς ζητεί να μην απελευθερωθεί το ωράριο λειτουργίας των καταστημάτων.
     14) Ο Δ’ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία Ιατροί του Γενικού Νοσοκομείου Καστοριάς ζητούν την κάλυψη της πίστωσης των εφημεριών των γιατρών του Νοσοκομείου.
     15) Οι Βουλευτές κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ κατέθεσαν αναφορά με την οποία η κ. Αλαχούζου Ειρήνη Χρυσοβαλάντου ζητεί το διορισμό της στο Δήμο Καλύμνου.
     16) Ο Βουλευτής Β’ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αττικής ζητεί την αύξηση του ποσοστού που διατίθεται από τους πόρους του προγράμματος «ΘΗΣΕΑΣ» για τους Δήμους της Αττικής και την εφαρμογή του νόμου για τον προληπτικό έλεγχο, από 1/1/2006.
     17) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Πανηπειρωτικό Εθνικό Αθλητικό Κέντρο Ιωαννίνων ζητεί τη μελέτη πρότασης που αφορά στη λειτουργία των σταδίων «Πανηπειρωτικό» και «Οι Ζωσιμάδες».
     18) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδας ζητεί τη δικαστική απεμπλοκή και έναρξη κατασκευής οδικών έργων παράκαμψης Αγρινίου και παράκαμψης Άρτας της Ιονίας Οδού.
     19) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμαρχος Παμβώτιδας Ιωαννίνων ζητεί την παραχώρηση του παλαιού αεροδρομίου Κατσικά στο Δήμο Παμβώτιδας.
     20) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία Κάτοικοι της Κοινότητας Αγίας Παρασκευής (Κερασόβου) Κόνιτσας Ιωαννίνων ζητούν την επίλυση ζωτικών προβλημάτων που αντιμετωπίζουν μετά την ένταξή τους στο Δήμο Κόνιτσας και την εκ νέου ανεξαρτητοποίηση της κοινότητάς τους.
     21) Οι Βουλευτές κύριοι ΑΝΤΩΝΙΟΣ ΦΟΥΣΑΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία το Σωματείο Μετάλλου και το Εργατικό Κέντρο Νομού Ιωαννίνων ζητεί την ένταξη των Χυτηρίων Ηπείρου στην Εταιρεία «Ελληνικών Αμυντικών Συστημάτων».
     22) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμαρχος Ανακτορίου ζητεί την κατασκευή περιφερειακού δρόμου στο Δ.Δ. Βόνιτσας.
     23) Ο Βουλευτής Καρδίτσας κ. ΚΩΝ/ΝΟΣ ΤΣΙΑΡΑΣ κατέθεσε αναφορά με την οποία ο Σύλλογος Προέδρων και Παρέδρων Τοπικών Συμβουλίων Νομού Καρδίτσας ζητεί τη διατήρηση και αναβάθμιση των Τοπικών Συμβουλίων.
     24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ένταξη της Σητείας στον αναπτυξιακό νόμο για τις ξενοδοχειακές εγκαταστάσεις.
     25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αναβάθμιση του Σταθμού του ΕΘΙΑΓΕ.
     26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση κατασκευή του έργου της λιμνοδεξαμενής του Αγ. Γεωργίου στο Οροπέδιο Λασιθίου.
     27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου υποβάλλει προτάσεις του σε θέματα φορολογικά.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη δωρεάν ασφάλιση των ΙΧ των εφοριακών.
     29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη χρηματοδότηση του έργου κατασκευής του φράγματος Πείρου – Παραπείρου Αχαΐας.
     30) Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα οφέλη των αντινομαρχών οι οποίοι προέρχονται από το Δημόσιο Τομέα.
     31) Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα του Οδοντωτού από Διακοπτό μέχρι Καλάβρυτα.
     32) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Κατοίκων Κοινότητας Πεύκων Θεσσαλονίκης «ΟΙΚΟ-ΡΑΜΑ», μαζικοί φορείς και Τοπικές Οργανώσεις Κομμάτων ζητούν την κατασκευή του αποχετευτικού έργου της κοινότητάς τους.
     33) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Πολυτέκνων Νομού Ρεθύμνης ζητεί οικονομική ενίσχυση.
     34) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία το Εργατοϋπαλληλικό Κέντρο Ναυπακτίας και Δωρίδας ζητεί τη μονιμοποίηση των συμβασιούχων ορισμένου χρόνου, τη στελέχωση της Επιθεώρησης Εργασίας και τη λειτουργία στη Ναύπακτο αντίστοιχου γραφείου κ.λπ.
     35) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο κ. Αθανάσιος Γιαννουκάς, αγγειοχειρούργος, υποβάλει προτάσεις του για τη λειτουργία της αγγειοχειρουργικής κλινικής του Πανεπιστημιακού Γενικού Νοσοκομείου Λάρισας.
     36) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο κ. Αθανάσιος Γιαννουκάς, αγγειοχειρούργος, υποβάλει προτάσεις του για τη λειτουργία της αγγειοχειρουργικής κλινικής του Πανεπιστημιακού Γενικού Νοσοκομείου Λάρισας.
     37) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Σωματείο Εργατοϋπαλλήλων και Τεχνιτών Ιματισμού Αγρινίου ζητεί τη λήψη μέτρων στήριξης του κλάδου και των εργαζομένων του.
     38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κάλυψη του Διακονιάρη και την κατασκευή αυτοκινητόδρομου Κορίνθου – Πάτρας.
     39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα ημιτελή έργα της Πάτρας.
     40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο κλείσιμο των Λατομείων Αράξου στην Αχαΐα.
     41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη διεκδίκηση από την πόλη των Πατρών των  Μεσογειακών Αγώνων του 2013.
     42) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλλειψη τουαλετών, από δρομολογημένα τραίνα.
     43) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά σε καταγγελία για πτώση ασθενούς από φορείο στο ΠΠΝΠ.
     44) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση έκδοσης των ποινικών μητρώων και των στρατολογικών καταστάσεων.
     45) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο σχεδιασμό χάραξης της σιδηροδρομικής γραμμής Αθηνών – Κορίνθου – Πατρών.
     46) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις αντιδράσεις των εμπόρων για το ενιαίο ωράριο των καταστημάτων.
     47) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύλλογος Εργαζομένων Γενικού Νοσοκομείου Ζακύνθου διαμαρτύρεται για κλήση σε απολογία  ιατρών της καρδιολογικής κλινικής και του Προέδρου των εργαζομένων στο νοσοκομείο.
     48) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Φιλιατρών Μεσσηνίας ζητεί να χρηματοδοτηθεί η επισκευή και αποκατάσταση του Ιερού Ναού Μεταμόρφωσης του Σωτήρος στη Χριστιανούπολη Φιλιατρών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3167/15-9-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ90021/24110/1566/8-10-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ερώτηση 3167/15-9-2004, που κατατέθηκε στη Βουλή από τον Βουλευτή Ηρακλείου κ. Βασίλειο Kεγκέρογλου, σχετικά με την συγκρότηση της Τοπικής Διοικητικής Επιτροπής του ΙΚΑ Ηρακλείου, σας γνωρίζουμε τα εξής:
      Η Γενική Γραμματεία Κοινωνικών Ασφαλίσεων του Υπουργείου Απασχόλησης και Κοινωνικής Προστασίας, διατηρεί την εποπτεία όλων των υπ’ αυτής εποπτευομένων φορέων Κοινωνικής Ασφάλισης που λειτουργούν με την μορφή Ν.Π.Δ.Δ. (Π.Δ. 368/97 και Ν. 2084/92), πλην όμως με ειδικές ρυθμίσεις (Ν. 2240/94 άρθρο 4, Ν. 2386/96 άρθρο 20), ο διορισμός των μελών των Τ.Δ.Ε. που λειτουργούν εκτός της περιοχής της τέως Διοικήσεως Πρωτευούσης που ανήκε στην αρμοδιότητα του Νομάρχη, σύμφωνα με τις διατάξεις του Ν. 2503/97, όπως τροποποιήθηκε μεταγενέστερα, περιήλθε στην αρμοδιότητα του Γενικού Γραμματέα της Περιφέρειας.
      Έτσι ο Γενικός Γραμματέας της Περιφέρειας, έχοντας την αποκλειστική αρμοδιότητα, σύμφωνα με τα παραπάνω, επιλέγει από τον κατάλογο των προτεινομένων εκπροσώπων των συνδικαλιστικών οργανώσεων (ΣΕΒ, ΓΣΕΒΕΕ, ΕΣΕΕ), τους εκπροσώπους των στις Τοπικές Διοικητικές Επιτροπές.
      Ο Υφυπουργός
      Ν. ΑΓΓΕΛΟΠΟΥΛΟΣ»
     2. Στην με αριθμό 1726/24-6-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 59992/ΙΗ/16-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 1726/24-6-04 την οποία κατέθεσε ο Βουλευτής κ. Ευάγγελoς Βενιζέλος και αφορά στη σχολική στέγη και στα ολοήμερα σχολεία του Νομού Θεσσαλονίκης, σας γνωρίζουμε τα ακόλουθα:
      Α. 1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την. επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις. σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄. Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα και κατασκευές χωρίς περαιτέρω παρέμβαση μέσα στο Νομό.
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α.
      Το ΥΠ.Ε.Π.Θ. έδωσε εντολή στον ΟΣΚ Α.Ε. να επιχορηγήσει τη Νομαρχιακή Αυτοδιοίκηση Θεσσαλονίκης στην τετραετία 2000-2003 με τα κατωτέρω ποσά από τις πιστώσεις του Εθνικού ΠΔΕ:
      2000
      Για οικόπεδα - μελέτες - κατασκευές                 4.000.000.000 Δρχ.
      Για επισκευές                                                        480.000.000 Δρχ.
      2001
      Για οικόπεδα - μελέτες – κατασκευές                   5.000.000.000 Δρχ.
      2002
      Για οικόπεδα - μελέτες – κατασκευές                     11.577.220,78 Ευρώ
      2003
      Για οικόπεδα - μελέτες – κατασκευές                        13.813.111,28 Ευρώ
      Για το έτος 2004 δεν έχουν γίνει ακόμη οι κατανομές
      Η διατιθέμενη πίστωση του έργου από το οποίο επιχορηγούνται οι Νομαρχιακές Αυτοδιοικήσεις ανέρχεται στο ποσό των 39.000.000,00 ευρώ για το 2004 ενώ μόνο για το 2003 διατέθηκαν σε σύνολο 57.000.000,00 ευρώ για τις επιχορηγήσεις των Νομών.
      Το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
      2. Σε ό,τι αφορά το «Πρόγραμμα Σχολικής Στέγης» του Νομού Θεσσαλονίκης, σας γνωρίζουμε ότι όπως μας πληροφόρησε η Δ/νση Προγραμματισμού της Νομαρχιακής 	Αυτοδιοίκησης Θεσσαλονίκης με σχετικό έγγραφο, αυτή τη στιγμή:
      κατασκευάζονται 97 νέα διδακτήρια (355 κύριες αίθουσες και 27 ειδικές)
      προστίθενται πτέρυγες σε 10 υφιστάμενα διδακτήρια (92 κύριες αίθουσες και 9 ειδικές)
      ολοκληρώνονται 37 αίθουσες νηπιαγωγείων με την μέθοδο της βαριάς προ κατασκευής.
      Συγκεκριμένα στο πολεοδομικό συγκρότημα Θεσσαλονίκης ο Ο.Σ.Κ. Α.Ε. κατασκευάζει τα:
      5ο Δημοτικό Σχολείο Καλαμαριάς (προϋπολογισμός 1.581.250 ευρώ, υπογραφή σύμβασης στις 07-11-2003 και χρόνος συμβατικής περαίωσης η 03-03-2005).
      11ο Γυμνάσιο Καλαμαριάς (προϋπολογισμός 2.360.000 ευρώ, υπογραφή σύμβασης στις 02-03-2004 και χρόνος συμβατικής περαίωσης η 20-02-2006).
      Εκπονεί τις σχετικές μελέτες προς ανέγερση των:
      1ο Τ.Ε.Ε. Βασιλικών - Νομός Θεσσαλονίκης
      11ο Δ.Σ. (προσθήκη 5 αιθουσών και Γυμναστήριο στον Εύοσμο).
      3ο Δ.Σ. (12θέσιο) στον Εύοσμο
      Λύκειο Ν. Μαγνησίας (προσθήκη 6 αιθουσών στον Εχέδωρο)
      Ενιαίo Λύκειο Ν. Επιβατών (15θέσιο) στο Θερμαϊκό
      3ο Δ.Σ. Λαγκαδά (προσθήκη 6 αιθουσών και Α.Π.Χ.).
      4ο Δ.Σ. Μενεμένης (12θέσο).
      Ενιαίο Λύκειο (12θέσιο) .στη N. Mηxανιώνα
      1ο Δ.Σ. Νεάπολης (προσθήκη 6 αιθoυσών)
      17ο Νηπ/γείο Σταυρούπολης.
      2ο Λύκειο Συκεών (προσθήκη 8 αιθουσών, Α.Π.Χ. - Βιβλιοθήκη)
      Γυμνάσιο - Λύκειο Kυμίνων Δήμου Αξιού (προσθήκη 6 αιθουσών και Α.Π.Χ.)
      Παράλληλα έχει ανατεθεί στον Ο.Σ.Κ. -σύναψη προγραμματικών Συμβάσεων με τους οικείους δήμους- η διαδικασία απόκτησης κατάλληλων οικοπεδικών εκτάσεων προς στέγαση των:
      5ο Δ. Σ. Μενεμένης
      2ο Λύκειο Συκεών
      3ο Νηπιαγωγείο Νεάπολης
      1ο Λύκειο Καλαμαριάς
      8ο Δ.Σ. Συκεών
      7ο και 14ο Νηπ/γείο Νεάπολης
      Ενιαίο Λύκειο Θερμαϊκού
      3ο  Δ.Σ. Ευόσμου.
      Β. Το Ολοήμερο Σχολείο έχει έντονο εκπαιδευτικό και κοινωνικό .περιεχόμενο και σχεδιάστηκε για να εξυπηρετήσει υψηλούς παιδαγωγικούς στόχους, οι οποίοι επιτελούνται με την αξιοποίηση του απογευματινού χρόνου παραμονής των μαθητών στο σχολείο με την πλήρη ευθύνη και εποπτεία των εκπαιδευτικών. Εκτός από την παροχή υποστηρικτικής βοήθειας από το δάσκαλο του τμήματος στη Γλώσσα και στα Μαθηματικά, στο πρόγραμμα του Ολοήμερου εντάσσονται και οι επιλογές των μαθητών, τόσο σε μαθήματα, όσο και σε δραστηριότητες, που αναβαθμίζουν το ρόλο του, όπως η ξένη γλώσσα, οι νέες τεχνολογίες στην εκπαίδευση, ο αθλητισμός, ο χορός, η θεατρική αγωγή, η μουσική και τα εικαστικά.
      Στο νομό Θεσσαλονίκης λειτούργησαν το σχολικό έτος 2003-2004 ως Ολοήμερα δημοτικά τα εξής:
      Διεύθυνση Π.Ε.      Δημοτικά Σχολεία      Τμήματα      Ανατ. Θεσσαλονίκη      101      309      Δυτ. Θεσσαλονίκη      150      407      ΣΎΝΟΛΟ      251      716      
      Για το σχεδιασμό και τη λειτουργία των νέων ολοήμερων δημοτικών σχολείων απεστάλη στα στελέχη της εκπαίδευσης, τον μήνα Απρίλιο, εγκύκλιος του ΥΠ.Ε.Π.Θ. για τον προγραμματισμό της λειτουργίας του Ολοήμερου. Για το σχολικό έτος 2004-2005 γίνονται οι απαραίτητες ενέργειες - συνεργασίες μεταξύ Διευθυντών και των Συλλόγων Γoνέων για τη λειτoυργία των νέων Ολοήμερων Σχολείων. Τα στοιχεία και οι προτάσεις θα διαβιβαστούν στις Διευθύνσεις Εκπαίδευσης και τέλος στην αρμόδια Διεύθυνση του ΥΠ.Ε..Π.Θ. για την τελική τoυς επεξεργασία.
      Τέλος, τόσο η μελέτη όσο και η κατασκευή νέων Δημοτικών σχολείων θα αντιμετωπίζονται με την προοπτική λειτουργίας τους και ως Oλoήμερων Σχολείων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     3. Στις με αριθμό 3249/17-9-04, 3253/17-9-04 και 3328/21-9-04 ερωτήσεις των Βουλευτών κυρίων Ευαγγελίας Σχοιναράκη – Ηλιάκη, Μιχ. Στρατάκη και Σ. Ματζαπετάκη δόθηκε με το υπ’ αριθμ. 99646-ΙΗ/11-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις Ερωτήσεις με αριθμούς 3249/17.9.04, 3253/17.9.04 και 3328/21-9-04 τις οποίες κατέθεσαν οι Βουλευτές κ.κ. Eυαγγελία Σχοιναράκη - Ηλιάκη, Μαν. Στρατάκης και Στελ. Ματζαπετάκης και αφορά στις συμβάσεις των εκτάκτων εκπαιδευτικών του ΤΕΙ Ηρακλείου, σας γνωρίζουμε τα ακόλουθα:
      α) Το ΤΕΙ Κρήτης έχει επιχορηγηθεί από πιστώσεις του Τακτικού Προϋπολογισμού για το οικονομικό έτος 2004 με το ποσό του 7.000.000,00 €, για λειτουργικές δαπάνες και δαπάνες πληρωμής ωρομισθίου Εκπαιδευτικού προσωπικού.
      β) Οι συμβάσεις των Τ.Ε.Ι όσον αφορά στους τέσσερις τελευταίους μήνες του έτους 2004 καλύπτονται από τον τακτικό προϋπολογισμό του παρόντος έτους, ο οποίος δεν προέβλεψε τις απαιτούμενες πιστώσεις ,ώστε να καλυφθούν τα Ιδρύματα στις υποχρεώσεις τους. Ως εκ τούτου γίνεται προσπάθεια από το ΥΠΕΠΘ ώστε να εξασφαλισθεί επιπλέον χρηματοδότηση για να αντιμετωπισθεί το πρόβλημα που έχει προκύψει με την υπογραφή συμβάσεων των εκτάκτων εκπαιδευτικών. Ήδη με την κατάθεση του νέου προϋπολογισμού επιδιώκεται η αύξηση των λειτουργικών δαπανών των Τεχνολογικών Εκπαιδευτικών Ιδρυμάτων ώστε να μπορέσουν να αντιμετωπίσουν τα οικονομικής φύσεως προβλήματά τους.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     4. Στις με αριθμό 3255/17-9-04 και 3329/21-9-04 ερωτήσεις των Βουλευτών κυρίων Μανόλη Στράτακη και Στυλιανού Ματζαπετάκη δόθηκε με το υπ’ αριθμ. 99647/ΙΗ/11-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 3255/17-9-04 και 3329/21-9-04 που κατέθεσαν οι Βουλευτές κ.κ. Μανόλης Σοφ. Στρατάκης και Στέλιος Ε. Ματζαπετάκης σχετικά με την Ανωτατοποίηση της Ανωτέρας Εκκλησιαστικής Σχολής Κρήτης σας γνωρίζουμε τα εξής:
      Οι Ανώτερες Εκκλησιαστικές Σχολές που λειτουργούν στη χώρα μας είναι τέσσερις: της Αθήνας, της Θεσσαλονίκης, της Κρήτης και της Βελλάς. Συνεπώς, η όποια ρύθμιση θ’ αφορά και τις τέσσερις.
      Το αίτημα Ανωτατοποίησης των παραπάνω Σχολών απασχολεί το ΥΠΕΠΘ, οι αρμόδιες Υπηρεσίες του οποίου μελετούν με σοβαρότητα και μεγάλη προσοχή όλες τις παραμέτρους που θα παίξουν καθοριστικό ρόλο για την ικανοποίησή του.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     5. Στην με αριθμό 3252/17-9-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 99645-ΙΗ/12-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      Απαντώντας στην Ερώτηση με αριθμό 3252/17.9.04 την οποία κατέθεσε ο Βουλευτής κ Μαν. Στρατάκης και αφορά στην συντήρηση σχολικών κτιρίων του Δήμου Ηρακλείου, σας γνωρίζουμε ότι σύμφωνα με τον Ν. 2880/01 «Πολιτεία» άρθρο 13 οι ΟΤΑ χρηματοδοτούνται από το ΥΠΕΣΔΔΑ για τις επισκευές των σχολικών μονάδων της περιφέρείας τους.
      Το ΥΠΕΠΘ δεν διαθέτει σχετικό κωδικό στο Π.Δ.Ε για χρηματοδότηση.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     6. Στην με αριθμό 3256/17-9-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 99648/ΙΗ έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3256/17.9.04 την οποία κατέθεσε ο Βουλευτής Μαν. Στρατάκης και αφορά στη λειτουργία Σχολής Καλών Τεχνών στο Πολυτεχνείο Κρήτης, σας γνωρίζουμε ότι οι προτάσεις των Ιδρυμάτων, μεταξύ των οποίων και αυτή του Πολυτεχνείου Κρήτης, καθώς επίσης και οι προτάσεις των τοπικών φορέων θα εξετασθούν και θα συνεκτιμηθούν στο πλαίσιο της επόμενης φάσης διεύρυνσης της Τριτοβάθμιας Εκπαίδευσης.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     7. Στην με αριθμό 3206/17-9-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4202/7422/22-9-2004 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 3206/17-00-2004 Ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τη διάθεση ελικοπτέρων των Ε.Δ. για μεταφορά ιδιωτών, σας γνωρίζουμε τα ακόλουθα:
      Η διαδικασία διάθεσης ιπταμένων μέσων στις Ε.Δ., αναθεωρείται, προκειμένου να εκδοθεί νέα Πάγια Διαταγή, η οποία θα διέπει τις πτήσεις αυτές.
      Προς το παρόν, εξακολουθεί να ισχύει η απόφαση του πρώην Γενικού Γραμματέα του Υπουργικού Συμβουλίου κ. Κοσμίδη του 2002 βάσει της οποίας μετακινούνται η Πολιτειακή, η Πολιτική και η Θρησκευτική ηγεσία.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      8. Στην με αριθμό 1981/6-7-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 207/29-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1981/06-07-2004 εγγράφου σας, με το οποίο μας διαβιβάστηκε ερώτηση των Βουλευτών κ.κ. Ν. Γκατζή και Τ. Τσιόγκα που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Τα πρόστιμα που επιβάλλονται για παραβάσεις διατάξεων της νομοθεσίας για την προστασία του θαλάσσιου περιβάλλοντος από πλοία και εγκαταστάσεις ξηράς, περιέρχονται στο Ειδικό Ταμείο Εφαρμογής Ρυθμιστικών και Πολεοδομικών Σχεδίων (ΕΤΕΡΠΣ), το οποίο είναι νομικό πρόσωπο δημοσίου δικαίου που εποπτεύεται από το ΥΠΕΧΩΔΕ και τηρούνται σε Ειδικό Λογαριασμό ,που ονομάζεται «Γαλάζιο Ταμείο». Τα έσοδα του Ταμείου διατίθενται με κοινή απόφαση των Υπουργών ΠΕ.ΧΩ.Δ.Ε. και Εμπορικής Ναυτιλίας για την πρόληψη και εξουδετέρωση των φαινομένων της ρύπανσης της θάλασσας.
      2. Το θέμα της ενίσχυσης του φορέα ΕΘ.ΠΑ.Β.Σ. (Εθνικού Θαλάσσιου Πάρκου Αλοννήσου -Βορείων Σποράδων) με πρόσθετα οικονομικά μέσα, θα μπορούσε να εξετασθεί από τις αρμόδιες Υπηρεσίες του ΥΕΝ και του ΥΠΕΧΩΔΕ, αφού προηγουμένως ο εν λόγω φορέας αποστείλει πλήρη, σαφή και τεκμηριωμένα οικονομικά στοιχεία.
      3. Η φύλαξη του ΕΘ.ΠΑ.Β.Σ. επιτυγχάνεται σήμερα με τους συνεχείς ελέγχους που πραγματοποιούνται από δύο περιπολικά σκάφη του Λ.Σ. Η εκπροσώπηση εξάλλου του ΥΕΝ στο Φορέα Διαχείρισης του Θαλάσσιου Πάρκου σε τοπικό επίπεδο από τον προϊστάμενο της Λιμενικής Αρχής Σκοπέλου, με αναπληρωτή του τον προϊστάμενο του Λιμενικού Σταθμού Αλοννήσου, οι οποίοι γνωρίζουν την περιοχή, διασφαλίζει την αποτελεσματικότητα των ελέγχων.
      4. Τα λοιπά θιγόμενα στην ερώτηση θέματα δεν εμπίπτουν στις αρμοδιότητες του ΥΕΝ. Ειδικότερα για την τροποποίηση του ν. 1650/1986 που αφορά στην προστασία του περιβάλλοντος επισπεύδον Υπουργείο είναι το Υ.ΠΕ.ΧΩ.Δ.Ε., το οποίο είναι και αποδέκτης της ερώτησης.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      9. Στην με αριθμό 1972/108/6-7-04 ερώτηση - ΑΚΕ του Βουλευτή κ. Νικολάου Νικολόπουλου δόθηκε με το υπ’ αριθμ. 40088/28-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης σχετικά με το αντικείμενο του θέματος και μετά από σχετικό έγγραφο της Περιφέρειας Δυτικής Ελλάδας, σας πληροφορούμε τα εξής:
      - Η αποψίλωση και ο καθαρισμός της περιοχής έξω από την πλάζ Αγυιάς Πατρών έχει ενταχθεί στο έργο «Αποψίλωση με μηχανικά μέσα κοινοχρήστων και λοιπών χώρων πρασίνου», Δήμου Πατρέων, που δημοπρατήθηκε στις 19-5-2004 και αυθημερόν ολοκληρώθηκε ο έλεγχος των δικαιολογητικών των συμμετεχόντων.
      - Στις 1-6-2004 κλήθηκαν οι συμμετέχοντες στο διαγωνισμό για την κατάθεση των οικονομικών προσφορών τους ενώπιον της αρμοδίας Επιτροπής.
      - Στις 2-6-2004 κατατέθηκε ένσταση ομάδας συμμετεχόντων, κατά του δευτέρου σταδίου του διαγωνισμού, η οποία απορρίφθηκε με την αρ.223/14-6-2004 απόφαση του αρμοδίου οργάνου του Ο.Τ.Α., που νομιμοποιήθηκε από την Περιφέρεια Δυτικής Ελλάδας.
      - Με την 254/29-6-2004 απόφαση Δημαρχιακής Επιτροπής Δήμου Πατρέων που νομιμοποιήθηκε από την Περιφέρεια Δυτικής Ελλάδας, εγκρίθηκε το αποτέλεσμα του διαγωνισμού και αναδείχθηκε ανάδοχος του έργου ο Ε.Δ.Ε. Δημητρίου Νικόλαος με έκπτωση 22%.
      - Οι εργασίες ξεκίνησαν στις 14-7-2004 (ημερομηνία υπογραφής σύμβασης) και ο καθαρισμός του εν λόγω χώρου έχει ενταχθεί στις εργασίες με προτεραιότητα.
      Συνημμένα αποστέλλονται τα ζητούμενα στοιχεία. 
      ΣΥΝΗΜΜΕΝΑ
      1. Δημοσιεύσεις προκήρυξης έργου σε τρεις (3) εφημερίδες. 
      2. Αναλυτικά στοιχεία του έργου.
      3. Συμφωνητικό ανάθεσης έργου.
      4. Πίνακας συμμετεχόντων Ε.Δ.Ε. με τις αντίστοιχες προσφορές.
      Ο Υφυπουργός
      ΑΘ. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 1998/6-7-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 208/29-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1998/06-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ε. Βενιζέλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      Η δυνατότητα και οι προϋποθέσεις δρομολόγησης πλοίων μεταξύ ελληνικών ηπειρωτικών λιμένων για μεταφορά επιβατών προβλέπονται από το π.δ.344/2003.
      Θεωρούμε ότι οποιαδήποτε πρωτοβουλία, θα πρέπει να διασφαλίζει την αποτελεσματική λειτουργία, μέσα στο πλαίσιο του συνολικού σχεδιασμού της αστικής και περιαστικής συγκοινωνίας της πόλης.
      Στόχος του ΥΕΝ είναι η αναβάθμιση των ακτοπλοϊκών συγκοινωνιών και η ύπαρξη υγιούς ανταγωνισμού. με παράλληλη διασφάλιση του δημοσίου συμφέροντος.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στην με αριθμό 2024/7-7-04 ερώτηση του Βουλευτή κ. Δημητρίου Βαργαρίγου δόθηκε με το υπ’ αριθμ. ΓΠ/68467/30-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2024/7-7-2004 ερώτηση που κατατέθηκε στη Βουλή από τον Βουλευτή κ. Δ. Βαρβαρίγο, σας γνωρίζουμε ότι με το αρ. 17402/16-7-04 έγγραφο του Προέδρου του ΔΣ του ΕΚΑΒ διατάχθηκε η διενέργεια προκαταρκτικής έρευνας αναφορικά με την αεροδιακομιδή της Αικ. Κούτση στις 9/6/2004 από τη Ζάκυνθο.
      Συνημμένα σας διαβιβάζουμε το αρ. 17903/22-7-04 κατατεθέν πόρισμα της προκαταρκτικής έρευνας.
      Ο Υπουργός
      Ν. ΚΑΚΛΑΜΑΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 1705/90/23-6-04 ερώτηση – ΑΚΕ των Βουλευτών κυρίων Μιχάλη Καρχιμάκη και Βασίλη Οικονόμου δόθηκε με το υπ’ αριθμ. Φ. 900α/4149/7330/19-7-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1705/90/23-06-2004 ερώτησης και Αίτησης Κατάθεσης Εγγράφων, που κατέθεσαν οι Βουλευτές κ.κ. Μιχάλης Καρχιμάκης και Βασίλης Οικονόμου, με θέμα την απασχόληση του κ. Θωμά Κωνσταντίνου στην ΓΓΟΣΑΕ, σας γνωρίζουμε τα ακόλουθα:
      Ο κ. Θωμάς Κωνσταντίνου απασχολήθηκε συνολικά για τρεις εβδομάδες στην Γενική Διεύθυνση Αμυντικών Επενδύσεων (ΓΔΑΕ), με καθήκοντα γραμματειακής υποστήριξης - διεκπεραίωση αλληλογραφίας και καταχώρηση εγγράφων σε πρωτόκολλο - απ' όπου και υπέβαλε την παραίτησή του στις 25 Ιουνίου 2004, η οποία και έγινε δεκτή στις 26 Ιουνίου 2004.
      Στα πλαίσια διασφάλισης του κοινοβουλευτικού ελέγχου ο ερωτών κ. Βουλευτής μπορεί να προσέλθει στο ΥΠΕΘΑ και να λάβει γνώση όλων των αιτούμενων εγγράφων και στοιχείων, εφόσον προηγηθεί και η ενημέρωση του ατόμου το οποίο αυτά αφορούν, σύμφωνα με την πρόβλεψη του Ν. 2472/97.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      13. Στην με αριθμό 1633/22-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ900α/4121/7296/30-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1633/22-06-04 ερώτησης, που κατέθεσε ο Βουλευτής κ. Βασίλειος Κεγκέρογλου με θέμα την παραχώρηση του Στρατοπέδου «Νικολούδη» στο Δήμο Μοιρών, σας γνωρίζουμε τα ακόλουθα:
      Το έτος 2003 το ΥΠΕΘΑ συμφώνησε με την παραχώρηση του Στρατοπέδου «Νικολούδη» στο Δήμο Μοιρών στα πλαίσια του Ν.2745/99 (ποσοστό τουλάχιστον 50% για κάλυψη αναγκών σε χώρους κοινόχρηστου πρασίνου και κοινωφελών εξυπηρετήσεων και πολεοδόμηση υπέρ ΤΕΘΑ του υπολοίπου).
      Ο Δήμος Μοιρών ζήτησε να αγοράσει το ποσοστό που θα πολεοδομηθεί υπέρ του ΤΕΘΑ, σε τιμή που θα καθορισθεί μετά από συμφωνία με το ΥΠΕΘΑ. Η αρμόδια Υπηρεσία (ΥΑΜΣ) ζήτησε πρόσφατα από το Δήμο την αποστολή οικονομικών στοιχείων (αντικειμενική και εμπορική αξία περιοχής στρατοπέδου και οικοπέδων που ευρίσκονται πλησίον αυτού και εντός σχεδίου πόλεως), ώστε να καθορισθεί η τελική αξία του.
      Μετά την αποστολή των παραπάνω στοιχείων και τον καθορισμό κατόπιν συμφωνίας μεταξύ Δήμου και ΥΠΕΘΑ της τελικής τιμής παραχώρησης, θα απαιτηθεί η κατάθεση των πιστώσεων από το Δήμο Μοιρών υπέρ του ΤΕΘΑ, οπότε και θα γίνει η οριστική παραχώρηση κατά κυριότητα ολοκλήρου του στρατοπέδου στο Δήμο.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      14. Στην με αριθμό 1754/24-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Β13-695/14-7-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 1754/24-6-2004 ερώτηση, που κατέθεσε στη Βουλή των Ελλήνων ο Βουλευτής Κ. Δ. Πιπεργιάς, με θέμα «Ανατιμήσεις στην αγορά», σας γνωστοποιούμε τα ακόλουθα:
      Οι περίφημες συμφωνίες κυρίων που πραγματοποίησε η προηγούμενη κυβέρνηση ειδικά την περίοδο 2001-2003, οδήγησαν. σε υψηλότερες αυξήσεις στα τρόφιμα και μη αλκοολούχα ποτά στην χώρα μας από ότι στις υπόλοιπες χώρες της ευρωζώνης.
      Τα στοιχεία της ΕΣΥΕ δείχνουν επίσης, ότι οι αυξήσεις στα τρόφιμα και μη αλκοολούχα ποτά στην περίοδο Μαρτίου - Μαΐου 2004 ήταν περιορισμένες, μόλις 0,7% έναντι 6,9% το αντίστοιχο τρίμηνο του 2003.
      Μπορεί σε διάφορα προϊόντα να αναμένεται, σύμφωνα με τις πληροφορίες που είδαν το φως της δημοσιότητας να έχουμε αυξήσεις από 2% ως 6%, αλλά μια αύξηση 3% σε ένα χρόνο είναι μια φυσιολογική, αναμενόμενη αύξηση, που δε σηματοδοτεί καμία καταστροφή ή εξωπραγματική έξαρση τιμών και αυξήσεων. Το χειρότερο το οποίο μπορούμε να κάνουμε, είναι να δημιουργήσουμε μόνοι μας μία ψυχολογία ανατιμήσεων στην αγορά. Και ακόμα χειρότερο είναι να δημιουργήσουμε αυτό το κλίμα, όχι με βάση πραγματικές αυξήσεις ή αυξήσεις που γίνονται στα όρια του πληθωρισμού, αλλά με βάση πληροφορίες ότι πρόκειται να γίνουν αυξήσεις.
      Οι παραπάνω επισημάνεις γίνονται, διότι ο πληθωρισμός στην Ελλάδα κινείται σε τελική ανάλυση στα πλαίσια των τελευταίων τριών ετών και δεν παρουσιάζει καμία ιδιαίτερη έξαρση, μολονότι είχαμε, αφενός την μεγάλο άνοδο των διεθνών τιμών των καυσίμων και αφετέρου την πίεση από την αναμενόμενη αύξηση της ζήτησης εξαιτίας της διεξαγωγής των Ολυμπιακών Αγώνων στην χώρα μας, που δεν θα είναι πολύ μεγαλύτερη από άλλες χρονιές. Διότι δεν πρέπει να ξεχνάμε ότι κάθε Αύγουστο έχουμε πολλούς τουρίστες, χωρίς να έχουμε φαινόμενα έξαρσης των πληθωριστικών τάσεων.
      Η κυβέρνηση από την πρώτη στιγμή επιχείρησε να δημιουργήσει ένα κλίμα Ολυμπιακής Συνεργασίας με όλους τους φορείς, προκειμένου να υπάρχει ένα κλίμα συγκράτησης των τιμών, ώστε η χώρα μας να αποκτήσει μακροπρόθεσμα οφέλη. Και δεν μείναμε μόνο στο κλίμα συνεργασίας και αυτοσυγκράτησης.
      Λάβαμε μια σειρά αποφάσεων προκειμένου να διασφαλίσoυμε την σωστή λειτουργία της αγοράς και την εφαρμογή της κείμενης νομοθεσίας. Αυτές είναι:
      Πρώτον: Σε συνεργασία με τον Αθήνα 2004 επιβάλλαμε στις εταιρείες που έχουν νοικιάσει τις καντίνες στα ολυμπιακά στάδια να προσαρμόσουν τις τιμές των πωλούμενων ειδών στις απαιτήσεις της σχετικής αγορανομικής διάταξης.
      Δεύτερον: Η νέα Κυβέρνηση ενεργοποίησε και άλλαξε τους προσανατολισμούς στην Επιτροπή Ανταγωνισμού. Από τον αδιάφορο έλεγχο των συγκεντρώσεων την προσανατόλισε στο έλεγχο των συμπράξεων και της κατάχρησης της δεσπόζουσας θέσης. Ήδη μπήκαν τα πρώτα τσουχτερά πρόστιμα στο χώρο της αγοράς των καυσίμων. Όποιος δεν έλαβε αυτό το μήνυμα και δεν προσαρμοσθεί στις νέες εξελίξεις, σύντομα θα κληθεί να υποστεί τις συνέπειες της αντιμονοπωλιακής νομοθεσίας.
      Τρίτον: Η νέα κυβέρνηση ενεργοποίησε το ν.3190/2003 με την έκδοση πέντε υπουργικών αποφάσεων και δύο ΠΔ, ώστε να ενισχυθεί η εποπτεία των λαϊκών αγορών και του υπαίθριου εμπορίου, αντιμετωπίζοντας για πρώτη φορά κατά τρόπο συντονισμένο και οργανωμένο το παραεμπόριο. Συγκροτήθηκαν και διπλασιάσθηκαν τα μικτά συνεργεία ελέγχων και ήδη έχουμε τα πρώτα αποτελέσματα.
      Τέταρτον: η νέα Κυβέρνηση δεν χρησιμοποιεί το ΣΔΟΕ για εκβιασμούς και απειλές αλλά για τον έλεγχο της διακίνησης προϊόντων και αγαθών χωρίς τα νόμιμα παραστατικά. Έτσι καταπολεμάμε την φορoδιαφυγή και διαμορφώνουμε συνθήκες ισότιμου ανταγωνισμού.
      Θα πρέπει να τονισθεί ιδιαίτερα, ότι οι υπηρεσίες της ΓΓΕ/ΥΠΑΝ ή η Επιτροπή Ανταγωνισμού δεν διέθεταν κανενός είδους χαρτογράφηση της αγοράς τροφίμων και μη αλκοολούχων ποτών, προκειμένου να προχωρήσουν στις αναγκαίες και αποτελεσματικές, για τα συμφέροντα των καταναλωτών, διαρθρωτικές κινήσεις.
      Για το λόγο αυτό το Υπουργείο Ανάπτυξης, σε συνεργασία με την Επιτροπή Ανταγωνισμού, προχωρά σε μια ολοκληρωμένη χαρτογράφηση των αγορών και κατά προτεραιότητα της αγοράς τροφίμων και μη αλκοολούχων ποτών. Απώτερος στόχος της χαρτογράφησης είναι:
      - Η δημιουργία μιας Βάσης Γνώσης για τις συνθήκες ανταγωνισμού στη συγκεκριμένη αγορά, η οποία θα επεκτείνεται και θα επικαιροποιείται σε τακτά διαστήματα και η οποία θα δώσει στην Επιτροπή Ανταγωνισμού τη δυνατότητα να μπορεί να ενεργεί αποτελεσματικά στον αυτεπάγγελτο ελεγκτικό της ρόλο σε θέματα συμπράξεων και καταχρηστικής εκμετάλλευσης δεσπόζουσας θέσης.
      Με βάση την γνώση που θα αποκτήσει το ΥΠΑΝ πχ. βαθμός συγκέντρωσης και διαχρονική εξέλιξη μεριδίων, βαθμός συγκέντρωσης αγοραστών, εμπόδια εισόδου νέων επιχειρήσεων στην αγορά, βαθμός δυναμικότητας του κλάδου, το Υπουργείο Ανάπτυξης θα προχωρήσει σε μέτρα διαρθρωτικών αλλαγών και το άνοιγμα των συγκεκριμένων κλάδων στον ανταγωνισμό.
      Δυστυχώς, η ανεπάρκεια του κρατικού μηχανισμού και η ανάπτυξη σημαντικών στρεβλώσεων στις αγορές, αποτέλεσμα της αδιαφορίας και των ιδεολογικών δογματισμών των τελευταίων δεκαετιών, επιμηκύνουν τον χρόνο προετοιμασίας των σωστών λύσεων. Παρ' όλο που η κάθε καθυστέρηση είναι ανεπιθύμητη, είναι προτιμότερο να μην υιοθετηθούν πρόχειρες λύσεις και μέτρα που στηρίζονται σε ελλιπή πληρoφόρηση, αλλά να προχωρήσει η προσεκτική και σωστή αξιολόγηση των δεδομένων πριν προταθούν συγκεκριμένα μέτρα.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      15. Στην με αριθμό 1745/24-6-04 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. 7017/14/4388/16-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΣΟΥΡΛΑΣ, σε ό,τι μας αφορά, σας γνωρίζουμε ότι οι αστυνομικές Υπηρεσίες παρακολουθούν τις εξελίξεις στον τομέα της πλαστογραφίας και τις σοβαρές παρενέργειες που αυτή δημιουργεί, αξιοποιούν τα συμπεράσματα που προκύπτουν σε σχέση με τα αίτια, τα κίνητρα των δραστών και τις άλλες παραμέτρους που διευκολύνουν τη διάπραξη τέτοιων εγκλημάτων και λαμβάνουν όλα τα πρόσφορα μέτρα στους τομείς οργάνωσης, σχεδιασμού, συνεργασίας, δραστηριοποίησης και εκπαίδευσης του αστυνομικού προσωπικού, με στόχο την αποτελεσματική αντιμετώπιση του φαινομένου αυτού.
      Σε ό,τι αφορά τις άδειες οδήγησης αυτοκινήτων που εκδόθηκαν από τη Διεύθυνση Συγκοινωνιών της Νομαρχιακής Αυτοδιοίκησης Μαγνησίας, σας πληροφορούμε ότι την 28-5-2002 η αρμόδια Υπηρεσία μας, (Υποδιεύθυνση Ασφάλειας Βόλου) ενημέρωσε με έγγραφό της τον Εισαγγελέα Πλημμελειοδικών Βόλου, για το θέμα αυτό, ο οποίος διέταξε τη διενέργεια προκαταρκτικής εξέτασης, από την οποία διαπιστώθηκαν παραβάσεις κατά τη διαδικασία μετατροπής αδειών οδήγησης, που εφέροντο ότι εκδόθηκαν από χώρες της πρώην Ε.Σ.Σ.Δ., σε άδειες οδήγησης της Ευρωπαϊκής Ένωσης. Επισημαίνεται ότι οι άδειες αυτές αφορούσαν ομογενείς που προέρχονταν από τις εν λόγω χώρες οι οποίοι κατοικούν στη χώρα μας, αλλά σε περιοχές εκτός του νομού Μαγνησίας. Συνολικά εξετάσθηκαν 1960 υποθέσεις, ενώ οι φάκελοι των υποθέσεων αυτών φυλάσσονται υπό μεσεγγύηση από την εν λόγω Υπηρεσία κατάρτισής τους.
      Στα πλαίσια της έρευνας αυτής, από την Υποδιεύθυνση Ασφάλειας Βόλου, κατασχέθηκαν 40 άδειες οδήγησης δειγματοληπτικά, οι οποίες απεστάλησαν στην Διεύθυνση Εγκληματολογικών Ερευνών και αναμένονται τα αποτελέσματα της εργαστηριακής εξέτασης για την πλαστότητά τους ή μη των δεσμευθεισών ξένων αδειών οδήγησης, φωτοαντίγραφα των οποίων απεστάλησαν αρμοδίως, για εξέταση, μέσω της Διεύθυνσης Διεθνούς Αστυνομικής Συνεργασίας/ΙΝΤΕΡΠΟΛ.
      Τέλος, από τη Διεύθυνση Δημόσιας Ασφάλειας του Αρχηγείου Ελληνικής Αστυνομίας, εκδόθηκαν διαταγές και ενημερώθηκαν όλες οι περιφερειακές Υπηρεσίες για την αποτελεσματικότερη αντιμετώπιση του φαινομένου αυτού, ενώ διετάχθη η διενέργεια εμπεριστατωμένων ερευνών και η εφαρμογή της ισχύουσας νομοθεσίας κατά παντός υπευθύνου.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      16. Στην με αριθμό 1728/24-6-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 63494/15-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στη με αρ. 1728/24-6-04 ερώτηση που κατατέθηκε στη Βουλή από τον Βουλευτή κ. Ευάγγελο Βενιζέλο με θέμα «Υγειονομικός χάρτης Θεσσαλονίκης», σας πληροφορούμε τα εξής:
      Στο Κυβερνητικό πρόγραμμα της Ν. Δ αναφέρονται συγκεκριμένα έργα επέκτασης ή κατασκευής νέων Νοσοκομείων (επέκταση ΑΧΕΠΑ- Ιπποκράτειου, νέο παιδιατρικό, νέο ίδρυμα αποκατάστασης Αναπήρων, μετεγκατάσταση «ΘΕΑΓΕΝΕΙΟΥ» κτλ), στην Βόρειο Ελλάδα και μάλιστα στην Θεσσαλονίκη.
      Ο σχεδιασμός αυτό θα ληφθεί υπόψη στην ολοκλήρωση του χάρτη υγείας. Ας σημειωθεί ότι ο χάρτης υγείας είναι έργο το οποίο υποτίθεται ότι έπρεπε να είχε ολοκληρώσει η προηγούμενη πολιτική ηγεσία του Υπουργείου Υγείας και Κοινωνικής Αλληλεγγύης, όπως άλλωστε είχε ανακοινωθεί.
      Συνημμένα σας διαβιβάζουμε φάκελο με την τελευταία καταγραφή των προβλεπόμενων και των ανεπτυγμένων υποδομών (τομείς/τμήματα/μονάδες), στα Νοσηλευτικά ιδρύματα αρμοδιότητας α και β Πε.Σ.Υ.Π Κεντρικής Μακεδονίας.
      Ο Υπουργός
      ΝΙΚ. ΚΑΚΛΑΜΑΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 1738/24-6-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 26677/Β1132/16-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του βουλευτή κ. Μανώλη Στρατάκη σας επισυνάπτουμε το υπ' αριθμ. 204/7.7.2004 έγγραφο της Αγροτικής Τράπεζας.
      Ο Υπουργός
      ΓΙΩΡΓΟΣ ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      18. Στην με αριθμό 1757/25-6-04 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. Φ900α/4132/7307/16-7-04 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1757/25-06-04 ερώτησης, που κατέθεσε ο Βουλευτής κ. Χρήστος Αηδόνης με θέμα τη μετακίνηση και διαμονή των ΕΠ.ΟΠ. για ανάγκες των Ολυμπιακών Αγώνων, σας γνωρίζουμε τα ακόλουθα:
      Για το σύνολο του προσωπικού που έχει διατεθεί για την ασφάλεια των ΟΑ 2004, έχει σχεδιασθεί και υλοποιείται η διαμονή και σίτισή του, εφόσον το επιθυμεί σε κατάλληλα διαμορφωμένους χώρους των στρατοπέδων. Διευκρινίζεται ότι εκτός στρατοπέδου μπορούν να διαμένουν στελέχη μόνο μετά από έγγραφη δήλωση της επιθυμίας τους αυτής.
      Περαιτέρω, έχει προβλεφθεί η χορήγηση όλων των δικαιουμένων παροχών στους μετακινούμενους, ήτοι όσοι μετακινούνται με απόσπαση από φρουρές εκτός Ολυμπιακών Πόλεων προς τις Ολυμπιακές Πόλεις, δικαιούνται σύμφωνα με την ισχύουσα νομοθεσία και θα τους χορηγηθούν τα εξής:
      (1) Έξοδα μετακίνησης (μετάβασης και επιστροφής, που συνίσταται σε ημερήσια αποζημίωση 29,35 € και έξοδα εισιτηρίων).
      (2) Για κάθε ημέρα απόσπασης και για όλο το χρονικό διάστημα της αποσπάσεως, αποζημίωση, που είναι τα 2/3 της προβλεπόμενης Ημερήσιας Αποζημίωσης (Η.Α: 29,35 €, δηλαδή θα λαμβάνει για κάθε ημέρα απόσπασης 19,57 ε). Η αποζημίωση αυτή είναι η μέγιστη προβλεπόμενη από την νομοθεσία.
      Επιπλέον έχει αναληφθεί νομοθετική πρωτοβουλία για την καταβολή του αντιτίμου πλήρους διατροφής.
      Η διαδικασία για χορήγηση της προβλεπόμενης ειδικής αποζημίωσης (Ολυμπιακό Επίδομα) που προβλέπεται από τον Ν.3207/2003 βρίσκεται σε εξέλιξη.
      Η σημερινή ηγεσία του ΥΠΕΘΑ καταβάλλει κάθε δυνατή προσπάθεια για τη ρύθμιση της καταβολής του επιδόματος αυτού δεδομένου ότι η προηγούμενη κυβέρνηση δεν προέβλεψε την εγγραφή στον προϋπολογισμό ούτε ενός ευρώ, αν και ο νόμος ψηφίσθηκε το 2003, το δε ύψος του επιδόματος για τις Ένοπλες Δυνάμεις, την Ελληνική Αστυνομία, το Πυροσβεστικό και το Λιμενικό Σώμα πιθανόν να προσεγγίσει τα 300 εκατομμύρια ευρώ.
      Από τα παραπάνω γίνεται φανερό ότι κανένα στέλεχος, πέραν της τιμής που απορρέει από τη συμμετοχή του στη γιορτή της παγκόσμιας αθλητικής οικογένειας, δεν θα ζημιωθεί οικονομικά.
      Ο Υφυπουργός
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
     19. Στην με αριθμό 2028/7-7-04 ερώτηση του Βουλευτή κ. Θεόδωρου Πάγκαλου δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./185/29-7-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 2028/7-7-04 ερώτησης του Βουλευτή κ. Θεοδ. Πάγκαλου πληροφορούμε τα εξής:
     Το θέμα εξετάστηκε στην 1917-6-04 Συνεδρίαση του Κεντρικού Αρχαιολογικού Συμβουλίου, το οποίο γνωμοδότησε ομόφωνα για τη διενέργεια αυτοψίας παρουσία των ενδιαφερομένων πλευρών δηλαδή της αιτούσης εταιρείας από τη μία πλευρά και της I.Μ.Οσίου Μελετίου από την άλλη, στην θέση όπου ζητείται να εγκατασταθεί το νότιο τμήμα των ανεμογεννητριών.
     Η αυτοψία πραγματοποιήθηκε στις 2-7-2004 και αναμένεται η εξέταση του θέματος από το ΚΑΣ σε προσεχή συνεδρίασή του.
     Το Υπουργείο Πολιτισμού δεν στέκεται εμπόδιο στη διεξαγωγή δημοσίων έργων, πρωτίστως όμως φροντίζει για την προστασία της πολιτιστικής κληρονομιάς της χώρας και των μνημείων αυτής.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      2. Στην με αριθμό 2032/7-7-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 210/29-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 2032/07-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Α. Αλαβάνου που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Για την εναρμόνιση της εθνικής νομοθεσίας με το Κοινοτικό Δίκαιο (Κανονισμός Ε.Ο.Κ. 3577/92 για την απελευθέρωση του τομέα των θαλασσίων ενδομεταφορών για τα πλοία με σημαία κρατών - μελών της Ε.Ε.), εκδόθηκε ο ν. 2932/2001 (Α΄/145).
     Σύμφωνα με το νόμο αυτό, μέχρι 31 Ιανουαρίου κάθε έτους, οι ενδιαφερόμενοι πλοιοκτήτες δηλώνουν τις δρομολογιακές γραμμές στις οποίες επιθυμούν να δρομολογηθούν τα πλοία τους (τακτική δρομολόγηση) κατά την επόμενη δρομολογιακή περίοδο, καθώς και την ανώτατη τιμολόγηση οικονομικής ή ενιαίας θέσης επιβατών και οχημάτων. Εάν οι τιμές αυτές κριθούν αιτιολογημένα ότι αντίκεινται στο δημόσιο συμφέρον, τότε καθορίζεται από το ΥΕΝ η ανώτατη επιτρεπόμενη τιμολόγηση. Οι τιμές των ναύλων της διακεκριμένης θέσης διαμορφώνονται στο πλαίσιο του ελεύθερου και θεμιτού ανταγωνισμού.
     2. Με γνώμονα το πραγματικό συμφέρον του ταξιδιωτικού κοινού αλλά και τη βιωσιμότητα ενός ποιοτικά αναβαθμισμένου ακτοπλοϊκού δικτύου, αποφασίσθηκε η αναπροσαρμογή του ανώτατου ορίου μέχρι του οποίου μπορούν οι ακτοπλοϊκές εταιρείες να καθορίζουν τους ναύλους της οικονομικής θέσης. Το θέμα εξετάσθηκε από το αρμόδιο Συμβούλιο Ακτοπλοϊκών Συγκοινωνιών (Σ.Α.Σ), το οποίο εισηγήθηκε αναπροσαρμογή του ορίου από 17 λεπτά έως 1 € περίπου (δηλ. στο επίπεδο του πληθωρισμού και στα πλαίσια της εισοδηματικής πολιτικής) για πλοία νεώτερα των 10 ετών.
     3. Με κοινή Απόφαση Υπουργών Εμπορικής Ναυτιλίας και Αιγαίου καθορίσθηκαν οι κατηγορίες εκείνων των ομάδων ατόμων, οι οποίες δικαιούνται, για λόγους εξυπηρέτησης δημοσίου συμφέροντος, να ταξιδεύουν με έκπτωση στα εισιτήρια των δρομολογημένων πλοίων που εκτελούν ενδομεταφορές στο πνεύμα του άρθρου δεύτερου του ν. 2932/2001 (Α΄/145), με την πρόβλεψη από 1-1-2003 να καταβάλλεται αποζημίωση στις ακτοπλοϊκές εταιρείες από τους οικείους φορείς μετά από νομοθετική ρύθμιση, χωρίς αυτή ποτέ να πραγματοποιηθεί.
     Το ΥΕΝ προτίθεται να ρυθμίσει το χρονίζον αυτό θέμα το οποίο δεν κατάφερε να επιλύσει η προηγούμενη Κυβέρνηση, προχωρώντας σε εξορθολογισμό του συστήματος των εκπτώσεων που ισχύει σήμερα.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     21. Στην με αριθμό 2027/115/7-7-04 ερώτηση - ΑΚΕ του Βουλευτή κ. Μιχάλη Καρχιμάκη δόθηκε με το υπ’ αριθμ. Φ900α/4150/7334/19-7-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 2027/115/07-07-2004 ερώτησης και αίτησης κατάθεσης εγγράφων, που κατέθεσε ο Βουλευτής κ. Μιχάλης Καρχιμάκης, με θέμα τις κατακυρωτικές και εγκριτικές αποφάσεις προμήθειας υλικών, σας γνωρίζουμε τα ακόλουθα:
     Από αναλήψεως των καθηκόντων της αναφερθείσης Ηγεσίας του Υπουργείου μέχρι σήμερα έχουν κατακυρωθεί 4 έργα που αφορούν την ΔΥΠΟ/ΓΕΣ με υπογραφή κ. ΥΦΕΘΑ όπως παρακάτω:
     Α. Μετεγκατάσταση Στρατηγείου 95 ΑΔΤΕ στις Εγκαταστάσεις πρώην Ρ/Σ «Φωνή της Αμερικής».
     Β. Εξωτερική Ανακαίνιση της Λέσχης Αξιωματικών Ενόπλων Δυνάμεων Σαρόγλειο Μέγαρο.
     Γ. Κατασκευή δύο (2) Υποστέγων Στάθμευσης Αρμάτων 14 Θέσεων Νέας Γενιάς στη ΖΕ/Δ'ΣΣ.
     Δ. Κατασκευή Κτιρίου Λόχου ογδόντα (80) Ανδρών στο Στρατόπεδο «Χόνδρου».
     Κατά το προαναφερθέν διάστημα υπογράφηκαν οι παρακάτω συμβάσεις προμήθειας - ανακατασκευής υλικών, αρμοδιότητας ΓΕΣ/Δνσεως Προμηθειών:
     Α. Προμήθεια 389 ειδών ανταλλακτικών οχημάτων STEYR για κάλυψη αναγκών συντηρήσεως αυτών, συνολικής αξίας 2.400.725,97 €.
     Β. Προμήθεια 31 πνευστών ελαστικών λέμβων, τόπος «ZODIAC», για κάλυψη αναγκών Μονάδων Ειδικών Δυνάμεων, συνολικής αξίας 183.392,24 €.
     Γ. Ανακατασκευή 60 λεωφορείων M/S και STEYR, για την υλοποίηση του σχεδίου μεταφορών της ΣΔΔΑ ΟΑ 04, συνολικής αξίας 3.921.595,87 €.
     Οι κατακυρωτικές αποφάσεις οι αφορούσες στο ΓΕΝ που υπεγράφησαν από τους έχοντες την οικονομική εξουσία κκ ΥΦΕΘΑ ήταν οι ακόλουθες:
     Α. Ναυτικά Έργα / Εκσυγχρονισμός Προβλητών στο Ναύσταθμο Σαλαμίνας. 
     Β. Εργολαβία Αμμοβολής, Υδροβολής, Καθαρισμού, Ξέσης και Βαφής Πολεμικών Πλοίων στο Ναύσταθμο Σαλαμίνας (άσκηση δικαιώματος παράτασης για τρεις μήνες).
     Γ. Προμήθεια Υφαλοχρωμάτων.
     Οι κατακυρωτικές αποφάσεις οι αφορούσες στο Γ.Ε.Α. που υπεγράφησαν από τους έχοντες την εξουσία, κ ΥΕΘΑ και κ.κ. ΥΦΕΘΑ είναι οι εξής:
     Α. Αποδοχή εκπροθέσμων παραδόσεων Σ. 4/97, επιβολή ποινικών ρητρών και τόκων δικαιοπραξίας.
     Β. Επιβολή Ποινικών Ρητρών και διεκδίκηση Θετικών – Αποθετικών Ζημιών Σ. 4/ 97.
     Γ. Καθορισμός τιμής εργατοώρας ΕΑΒ Έτους 2004.
     Δ. Καθορισμός τιμής εργατοώρας ΕΑΒ Έτους 2004.
     Ε. Έγκριση αποτελέσματος Δημοπρασίας για ανάθεση και εκτέλεση έργου «Συνεργείο Αντιδιαβρωτικής Προστασίας Αεροσκαφών στην 115 ΠΜ».
     ΣΤ. Διαγωνισμός έργου «Συνεργείο Αντιδιαβρωτικής Προστασίας Αεροσκαφών στην 115 ΠΜ».
     Οι συμβάσεις, που υπεγράφησαν, αρμοδιότητας ΓΓΟΣΑΕ/ΓΔΑΕ στο χρονικό διάστημα Μαρ. 2004 έως σήμερα είναι οι ακόλουθες:
     Α. Προμήθεια αναπνευστικών συσκευών κλειστού κυκλώματος οξυγόνου και αντλιών μετάγγιση ς οξυγόνου.
     Β. Προμήθεια δέκα συστημάτων μαζικής απολύμανσης ΠΒΧ ομάδων ή και εφεδρικών πολιτικών απωλειών.
     Γ. Προμήθεια αναπνευστικών συσκευών πεπιεσμένου αέρα ανοικτού κυκλώματος μετά παρελκομένων.
     Δ. Προμήθεια δεκατριών σταθμών απορρύπανσης.
     Ε. Προμήθεια Ανιχνευτών Χημικών Πολεμικών Ουσιών.
     ΣΤ. Προμήθεια στολών ΠΒΧ προστασίας τύπου Α.
     Ζ. Προμήθεια εικοσιτεσσάρων ειδικοποιημένων Οχημάτων Μεταφοράς Α.Υ. και Προσωπικού παντός εδάφους.
     Η Προμήθεια τετρακοσίων ενενήντα έξι (96) ψυκτικών κολοβίων στολής επιπέδου «Α».
     Συνημμένα αποστέλλονται οι σχετικές εισηγήσεις επί των ανωτέρω συμβάσεων προς ενημέρωση του ερωτώντος Βουλευτή.
     Τέλος, όσον αφορά στα λοιπά αιτούμενα από τον κ. Βουλευτή έγγραφα, επειδή περιέχουν εμπιστευτικού περιεχομένου στοιχεία, γνωστοποιούμε ότι βρίσκονται στη διάθεσή του και μπορεί να προσέλθει στο Υπουργείο Εθνικής Άμυνας (Γραφ. Κοινοβ. Ελέγχου, 4ος Όροφος - 424Ν, Τηλ. 210-6598106) για να λάβει γνώση αυτών.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      22. Στην με αριθμό 1715/24-6-04 ερώτηση του Βουλευτή κ. Χρίστου Βερελή δόθηκε με το υπ’ αριθμ. 105806/2312/418Β/15-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της αναφερόμενης ερώτησης σας γνωρίζουμε τα ακόλουθα:
     Σε εφαρμογή των διατάξεων της κείμενης νομοθεσίας και συγκεκριμένα της ΚΥΑ 37111/2021/26.9.2003 (ΦΕΚ 1391 Β) «Καθορισμός τρόπου συμμετοχής του κοινού κατά τη διαδικασία έγκρισης περιβαλλοντικών όρων έργων και δραστηριοτήτων σύμφωνα με την παράγραφο 2 του άρθρου 5 του Ν. 1650/1986 όπως αυτός τροποποιήθηκε με το Ν. 3010/2002», για την έκδοση της σχετικής Απόφασης έγκρισης περιβαλλοντικών όρων μιας ιχθυοκαλλιεργητικής μονάδας απαιτείται η γνωμοδότηση του Νομαρχιακού Συμβουλίου και των αρμόδιων φορέων του Νομού, στα Διοικητικά όρια του οποίου πρόκειται να εγκατασταθεί ή βρίσκεται η μονάδα. Κατά συνέπεια κατά την περιβαλλοντική αδειοδότηση των μονάδων στις Εχινάδες νήσους ακολουθείται η διαδικασία που περιλαμβάνει δημοσιοποίηση της σχετικής Μελέτης Περιβαλλοντικών Επιπτώσεων στο Ν. Κεφαλονιάς και γνωμοδότηση επί του περιεχομένου αυτής από τους φορείς και το Νομαρχιακό Συμβούλιο του ίδιου Νομού.
     Ο Υπουργός
     Γ. ΣΟΥΦΛΙΑΣ»
     23. Στην με αριθμό 1921/7-7-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 8054/26-7-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην αριθμ. 1921/2004 ερώτηση, που κατατέθηκε στη Βουλή από τους Βουλευτές κυρίους Αγγ. Τζέκη και Γ. Χουρμουζιάδη, σχετικά με τα προβλήματα εργαζομένων στην Επιχείρηση «ΦΛΩΡΙΝΑ - ΧΩΝΑΙΟΣ ΑΒΕΕ», σας πληροφορούμε τα εξής:
     Α. Σύμφωνα με τις διατάξεις του άρθρου 47 του ν. 322012004 «Μέτρα αναπτυξιακής και κοινωνικής πολιτικής-αντικειμενικοποίηση του φορολογικού ελέγχου και άλλες διατάξεις» (ΦΕΚ 15/Α/28-1-2004-2-19), άνεργοι που προέρχονται από τις επιχειρήσεις «ΑΘΗΝΑΪΚΗ ΧΑΡΤΟΠΟΙΪΑ, SOFTEX Α.Ε.» TVΧ HELLAS Α.Ε., ΑΓΝΟ Βιομηχανία Γάλακτος Α.Ε., ΑΓΝΟ Βιομηχανία Γάλακτος Α.Ε κ.α., μπορούν να συμμετέχουν σε «ειδικό τοπικό πρόγραμμα επανειδίκευσης, κατάρτισης και απόκτησης επαγγελματικής εμπειρίας», με τους όρους και προϋποθέσεις που καθορίζονται στο πρόγραμμα αυτό.
     Η ευθύνη υλοποίησης των παραπάνω προγραμμάτων δεν βαρύνει τον Οργανισμό Απασχόλησης Εργατικού Δυναμικού (ΟΑΕΔ) και κατά συνέπεια ο ΟΑΕΔ δεν έχει αρμοδιότητα να εφαρμόσει ανάλογα προγράμματα και στους απολυόμενους της επιχείρησης «ΦΛΩΡΙΝΑ - ΧΩΝΑΙΟΣ».
     Ωστόσο μπορεί να εντάξει τα άτομα αυτά στο εθνικό πρόγραμμα (Πρόγραμμα επιχορήγησης Νέων Ελεύθερων Επαγγελματιών, Πρόγραμμα επιχορήγησης Νέων Θέσεων Εργασίας) ή σε πρόγραμμα ολοκληρωμένης παρέμβασης σύμφωνα με τις διατάξεις του ν. 1262/82, όπως τροποποιήθηκε με τα άρθρα 6,7 του ν. 1836/89 και με το άρθρο 20 του ν. 2639/96, όπως έχει συμβεί σε παρόμοιες περιπτώσεις.
     Β. Το αρμόδιο Τμήμα Κοινωνικής Επιθεώρησης του Σώματος Επιθεώρησης Εργασίας (Σ.ΕΠ.Ε.) Χαλκιδικής μας γνωστοποίησε ότι, η ως άνω επιχείρηση την έχει απασχολήσει επανειλημμένα με παραβάσεις της εργατικής νομοθεσίας.
     Συγκεκριμένα, από τον Ιούλιο του 2002 έως τον Ιούλιο του 2003, έχουν υποβληθεί πέντε (5) μηνύσεις εναντίον της επιχείρησης, για μη καταβολή δεδουλευμένων αποδοχών. Επίσης, από τον Νοέμβριο του 2002 έως τον Ιούλιο του 2003, έχουν επιβληθεί τέσσερα (4) πρόστιμα, συνολικού ύψους 24.500 €, για μη Καταβολή δεδουλευμένων αποδοχών και επιδομάτων εορτών.
     Σήμερα, η επιχείρηση έχει διακόψει τη λειτουργία της. Οι εργαζόμενοι βρίσκονται σε επίσχεση εργασίας από τις 27-7-2003, καθώς οι οφειλόμενες αποδοχές τους δεν έχουν ακόμα καταβληθεί.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      24. Στην με αριθμό 1641/22-6-2004 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 1331/Ε 104/399Β/15-7-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ανωτέρω ερώτηση, σας γνωρίζουμε τα παρακάτω:
     Ερώτημα με αριθμό 1: Αριθμός παραβιάσεων κατά την περίοδο 2000-2004
     Περιπτώσεις αρμοδιότητας ΥΠΕΧΩΔΕ υποθέσεων καταγγελιών για την εφαρμογή περιβαλλοντικής νομοθεσίας:
     ΕΤΟΣ                                            ΑΡΙΘΜΟΣ ΠΑΡΑΒΙΑΣΕΩΝ
     2000                                                               33
     2001                                                               56
     2002                                                               66
     2003                                                               52
     2004                                                               42
     Οι υποθέσεις καταγγελιών εφαρμογής για τον lούνιο 2004 δίνονται αναλυτικά στο συνημ.1 .
     Σημειώνεται ότι από το σύνολο των υποθέσεων που εξετάστηκαν το χρονικό διάστημα 2000-2004 αρχειοθετήθηκαν από την Ε. Επιτροπή 84 υποθέσεις.
     Ερώτημα με αριθμό 2: Αριθμός υποθέσεων για τις οποίες έχει παραπεμφθεί η χώρα μας στο ΔΕΚ
     2.1 ΥΠΟθΕΣΕΙΣ ΕΦΑΡΜΟΓΗΣ ΠΑΡΑΠΟΜΠΗΣ ΣΤΟ ΔΕΚ ΓΙΑ ΘΕΜΑΤΑ ΕΦΑΡΜΟΓΗΣ
     Η χώρα μας έχει παραπεμφθεί στο ΔΕΚ για 10 υποθέσεις εφαρμογής της περιβαλλοντικής νομοθεσίας. Εξ' αυτών έχουν εκδοθεί πρωτόδικες καταδικαστικές αποφάσεις για τέσσερις (4) υποθέσεις, σύμφωνα με τις οποίες διαπιστώνεται παράβαση και καλείται η Ελληνική Δημοκρατία σε συμμόρφωση.
     ΠΕΡΙΠΤΩΣΕΙΣ ΚΑΤΑΔΙΚΑΣΤΙΚΩΝ ΑΠΟΦΑΣΕΩΝ ΑΠΟ ΤΟ ΔΕΚ
     1. Υπόθεση προστασίας της χελώνας caretta-caretta στη Ζάκυνθο (1η Απόφαση ΔΕΚ Ιανουάριος 2002)
     2. Υπόθεση αφορούσα στις πληροφορίες για τους Φορείς και Επιχειρήσεις που αναλαμβάνουν διάθεση ή/και αξιοποίηση επικίνδυνων αποβλήτων για λογαριασμό τρίτων (άρθρο 8 παρ.3 οδηγίας 91/689/ΕΟΚ) 1η Απόφαση ΔΕΚ Ιούνιος 2002
     3. Έκδοση σχεδίων και κατευθύνσεων για τη διάθεση και απολύμανση συσκευών που περιέχουν PCB/PCT (οδ.96/59 /ΕΟΚ άρθρο 11) 1η Απόφαση ΔΕΚ Ιούνιος 2003
     4. Εγκατάσταση αποχετευτικού δικτύου-σύστημα επεξεργασίας αστικών λυμάτων στο Θριάσιο Πεδίο (οδ.91/271/ΕΟΚ, οδ.98/15/ΕΟΚ
     Οι υπόλοιπες επτά (7) υποθέσεις εκκρεμούν ενώπιον του ΔΕΚ και είναι οι εξής:
     ΕΚΚΡΕΜΟΥΣΕΣ ΠΡΟΣΦΥΓΕΣ ΣΤΟ ΔΕΚ
     1. Χώρος διάθεσης απορριμμάτων στους Πέρα Γαληνούς του Ν. Ηρακλείου (οδ.75/442/ΕΟΚ, οδ. 91/156/ΕΟΚ).
     2. Ρύπανση στο Θριάσιο Πεδίο (οδ.80168/ΕΟΚ οδ.91/689/ΕΟΚ)
     3. Εργοστάσιο ΔΕΗ στην περιοχή Λινοπεραμάτων Ηρακλείου Κρήτης (οδ.84/3601ΕΟΚ, οδ.85/337/ΕΟΚ, οδ.94/66/ΕΟΚ)
     4. Απόβλητα-Ανεξέλεγκτες χωματερές στην Ελλάδα (οδ. 75/442/ΕΟΚ, οδ.91/156/ΕΟΚ, οδ.1999/31/ΕΟΚ)
     5. Βιολογικός Καθαρισμός Ψυτάλλειας (οδ. 91/271/ΕΟΚ)
     6. Προστασία υγροβιότοπου της λιμνοθάλασσας του Μεσολογγίου (Οδ. 92/43/ΕΟΚ, Οδ. 79/409/ΕΟΚ)
     2.2 ΥΠΟΘΕΣΕΙΣ ΠΑΡΑΠΟΜΠΗΣ ΣΤΟ ΔΕΚ ΓΙΑ ΘΕΜΑΤΑ ΕΝΑΡΜΟΝΙΣΗΣ
     Η χώρα μας έχει παραπεμφθεί στο ΔΕΚ για 16 υποθέσεις εναρμόνισης κατά το χρονικό διάστημα 2000-2004.
     Για τις 4 εξ' αυτών έχει καταδικαστεί πρωτοδίκως και οι υπόλοιπες 12 είναι σε στάδιο προσφυγής ενώπιον του ΔΕΚ.
ΕΤΟΣΑΡΙΘΜΟΣ ΥΠΟΘΕΣΕΩΝΑΡΙΘΜΟΣ ΥΠΟΘΕΣΕΩΝ ΣΕΣΕ ΣΤΑΔΙΟ ΠΡΟΣΦΥΓΗΣΣΤΑΔΙΟ 1ηςΣΤΟ ΔΕΚΚΑΤΑΔΙΚΑΣΤΙΚΗΣΑΠΟΦΑΣΗΣ2000         2       -2001         1       12002         2        22003         1        12004         6              Οι παραπάνω υποθέσεις φαίνονται αναλυτικά στο συνημ. 2.
     Θα πρέπει επιπλέον να σημειωθεί ότι για τις 12 από τις 16 υποθέσεις, καταδικαστικές και προσφυγές, έχει ολοκληρωθεί η διαδικασία ενσωμάτωσης των οδηγιών, οπότε έχουν αποσυρθεί οι υποθέσεις και έχει απαλλαγεί η χώρα μας, ενώ για τις υπόλοιπες 4 υποθέσεις εκκρεμεί η ενσωμάτωσή τους. (συνημ.2)
     Ερώτημα με αριθμό 3: εκκρεμείς υποθέσεις
     3.1 ΕΚΚΡΕΜΕΙΣ ΥΠΟΘΕΣΕIΣ ΕΦΑΡΜΟΓΗΣ ΤΗΣ ΠΕΡIΒΑΛΛΟΝΤΙΚΗΣ ΝΟΜΟΘΕΣΙΑΣ ΣΤΗΝ ΕΛΛΑΔΑ
     Πέραν των δέκα (10) υποθέσεων που εκκρεμούν ενώπιον του ΔΕΚ και αναφέρθηκαν στο ερώτημα 2, εκκρεμούν ενώπιον της Ε.Ε άλλες 19 υποθέσεις (σε στάδιο προειδοποιητικής και αιτιολογημένης γνώμης). Οι υπόλοιπες δεκατρείς (13) υποθέσεις καταγγελιών που εξετάζονται στην παρούσα φάση (2004) είναι σε στάδιο όχλησης και διερευνούνται από την Ε.Ε σε συνεργασία με τις Ελληνικές αρχές. Η πρώτη συνάντηση συνεργασίας μεταξύ των προαναφερθεισών αρχών διενεργήθηκε στις 10.5.04 κατά την οποία εξετάστηκαν ορισμένες κρίσιμες υποθέσεις οριζόντιου χαρακτήρα.
     3.2 ΕΚΚΡΕΜΕΙΣ ΥΠΟΘΕΣΕΙΣ ΓΙΑ ΘΕΜΑΤΑ ΕΝΑΡΜΟΝΙΣΗΣ
     Οι εκκρεμείς υποθέσεις ενσωμάτωσης κοινοτικών οδηγιών στο εθνικό δίκαιο σε επίπεδο προσφυγής στο ΔΕΚ είναι 4 και 1 σε επίπεδο αιτιολογημένης γνώμης, οι οποίες παρουσιάζονται αναλυτικά στο συνημ. 2.
Ο Υπουργός
Γ. ΣΟΥΦΛΙΑΣ»
      25. Στην με αριθμό 1648/22-56-2004 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 105716/401Β/15-7-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω Ερώτησης σας γνωρίζουμε ότι:
     1. Η αναφερόμενη στην Ερώτηση μελέτη του ΙΓΜΕ, σχετικά με την προστασία των πηγών του Αγίου Γεωργίου Φιλιππιάδας, δεν έχει κοινοποιηθεί στην Υπηρεσία μας και ως εκ τούτου δεν είμαστε σε θέση να την αξιολογήσουμε ως προς τις προτάσεις της.
     2. Σύμφωνα με τα στοιχεία που διαθέτει το Τμήμα Διαχείρισης Φυσικού Περιβάλλοντος του ΥΠΕΧΩΔΕ οι πηγές του Αγ. Γεωργίου δεν εμπίπτουν σε όρια περιοχών που προτείνεται να ενταχθούν στο Ευρωπαϊκό δίκτυο "Natura 2000".
     3. Σύμφωνα με το Νόμο 3199/2003 η προστασία και διαχείριση κάθε λεκάνης απορροής ποταμού ανήκει στην Περιφέρεια στα διοικητικά όρια της οποίας εκτείνεται.
     4. Το Υ.ΠΕ.ΧΩ.Δ.Ε. θα εξετάσει τη βελτίωση του υφιστάμενου θεσμικού πλαισίου, όπου θα συνεκτιμήσει τις δυνατότητες δημιουργίας φορέων λεκανών απορροής σύμφωνα με περιβαλλοντικές προτεραιότητες, προτεραιότητες χρήσεων κλπ.
      Ο Υπουργός
      Γ. ΣΟΥΦΛΙΑΣ»
     26. Στην με αριθμό 1638/22-6-2004 ερώτηση του Βουλευτή κ. Ευάγγελου Πολύζου δόθηκε με το υπ’ αριθμ. 127045/398 Β/15-7-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην Ερώτηση με αριθμό 1638 που κατατέθηκε στις 22.6.2004 από τον Βουλευτή κ. Ευάγγελο Γ. Πολύζο σας γνωρίζουμε τα εξής:
     1. Για την αντιμετώπιση της ρύπανσης του Θερμαϊκού κόλπου από τα αστικά λύματα της μείζονος περιοχής Θεσσαλονίκης, ολοκληρώθηκε και λειτουργεί στη Σίνδο από το 2002 η Εγκατάσταση Επεξεργασίας Λυμάτων (ΕΕΛ) της Θεσσαλονίκης η οποία παρέχει τριτοβάθμια επεξεργασία με την απομάκρυνση του αζώτου και απολύμανση των επεξεργασμένων λυμάτων, σύμφωνα με τις απαιτήσεις της Οδηγίας 91/271/ΕΟΚ και της ΚΥΑ 5673/97 για τα αστικά λύματα. Επιπλέον ο Θερμαϊκός συμπεριλήφθηκε στους ευαίσθητους υδάτινους αποδέκτες της χώρας με την ΚΥΑ 48392/2002.
     2. Η εγκατάσταση επεξεργασίας λυμάτων της Θεσσαλονίκης στη Σίνδο έχει λάβει περιβαλλοντική αδειοδότηση με την ΚΥΑ 15022/93, που ανανεώθηκε πρόσφατα.
     3. Ο σχεδιασμός της εγκατάστασης προβλέπει δυναμικότητα 296.000 m3/ημέρα, ενώ σήμερα η ποσότητα των αστικών λυμάτων του πολεοδομικού συγκροτήματος της Θεσσαλονίκης που οδηγούνται στην ΕΕΛ Θεσσαλονίκης για επεξεργασία έχει φθάσει τα 170.000 m3/ημέρα.
     Εκτιμάται λοιπόν ότι οι εγκαταστάσεις θα είναι επαρκείς για ικανό χρονικό διάστημα στο μέλλον.
     4. Η ποιότητα εκροής, όπως έχει προδιαγραφεί με τους εγκεκριμένους περιβαλλοντικούς όρους, είναι σύμφωνη με την ΚΥΑ 5673/97.
     Οι μετρήσεις, που μας έχει υποβάλει η ΕΥΑΘ για την ποιότητα των επεξεργασμένων λυμάτων το 2002 και το 2003, δείχνουν ότι η εγκατάσταση τηρεί τους περιβαλλοντικούς όρους.
     5. Παράλληλα βρίσκεται σε λειτουργία από το 1997 μια δεύτερη εγκατάσταση επεξεργασίας λυμάτων που καλύπτει τις τουριστικές περιοχές της ανατολικής ακτής του Θερμαϊκού Κόλπου (Ν. Μηχανιώνα, Αγγελοχώρι, Αγ. Τριάδα, Νέοι Επιβάτες, Περαία) η οποία στην παρούσα φάση επεξεργάζεται κυρίως τα βοθρολύματα της περιοχής. 
     6. Η εγκατάσταση επεξεργασίας λυμάτων των τουριστικών περιοχών Θεσσαλονίκης στη Ν. Μηχαvιώνα έχει λάβει περιβαλλοντική αδειοδότηση με την ΚΥΑ 13059/92, που ανανεώθηκε με την ΚΥΑ 85222/2002. Η εγκατάσταση αυτή έχει σχεδιασθεί για 40.000 m3/ημέρα ανεπεξέργαστα λύματα και βοθρολύματα, ενώ σήμερα δέχεται μόνον 6.000 m3/ημέρα (3.000 m3 αστικά λύματα και 3.000 βοθρολύματα)
     7. Σύμφωνα με τα τελευταία στοιχεία του προγράμματος Εθνικού Δικτύου Παρακολούθησης επιφανειακών υδάτων της χώρας (1999 - 2002) η ποιότητα των νερών του ποταμού Αξιού παρουσιάζει σχετική επιβάρυνση και περιστασιακά ανιχνεύτηκαν ορισμένα φυτοφάρμακα. Παράλληλα σε πρόσφατη έκθεση (2003) της Νομαρχιακής Αυτοδιοίκησης Θεσσαλονίκης αναφέρεται ότι, δεν εντοπίστηκαν υπερβάσεις των θεσμοθετημένων ορίων για τις τοξικές ουσίες.
     8. Το ΥΠΕΧΩΔΕ με πρωτοβουλία του, συνεργάζεται μέσω διμερών συμφωνιών, με τα Υπουργεία Περιβάλλοντος των Βαλκανικών χωρών, συμπεριλαμβανομένης και της Π.Γ.Δ.Μ. για θέματα προστασίας περιβάλλοντος, με προτεραιότητα την προστασία του Αξιού, από δραστηριότητες στη γείτονα χώρα.
     Στο πλαίσιο αυτό, μέσω των προγραμμάτων INTERREG/CARDS προωθούνται προγράμματα που αφορούν στην διαχείριση και προστασία της υδρολογικής λεκάνης του Αξιού και της λίμνης Δοϊράνης.
     9. Τέλος σύμφωνα με το Πρόγραμμα Ελέγχου Ποιότητας των Νερών Κολύμβησης του ΥΠΕΧΩΔΕ παρακολουθούνται στο Νομό Πιερίας 15 ακτές κολύμβησης. Από το παραπάνω πρόγραμμα προκύπτει ότι η ποιότητα των νερών σε αυτές είναι άριστη, ανταποκρινόμενη ταυτόχρονα στις επιθυμητές και υποχρεωτικές τιμές της σχετικής Οδηγίας 76/160/ΕΟΚ για τα νερά κολύμβησης.
Ο Υπουργός
Γ. ΣΟΥΦΛΙΑΣ»
     27. Στην με αριθμό 1647/22-6-2004 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 400Β/15-7-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της αναφερόμενης στο θέμα ερώτησης σας πληροφορούμε τα εξής:
     Ο χώρος που περικλείεται από τις οδούς Λ. Αλεξάνδρας - Δέγλερη - Τριχωνίδος και Κουζή, όπου βρίσκονται οι έξι από τις οκτώ πολυκατοικίες, έχει χαρακτηριστεί ως κοινόχρηστος χώρος πρασίνου (Φ.Ε.Κ 178Δ'/12.12.67 και 486Δ'/20.5.03). Ο χώρος των υπόλοιπων δύο πολυκατοικιών, όπισθεν του νοσοκομείου Αγ. Σάββας είναι οικοδομήσιμος, (Οικοδομικό Τετράγωνο).
     Σύμφωνα με την ΥΠΠΟ/ΔIΝΕΣΑΜ/Β/803/63030/12.11.03 (Φ.Ε.Κ 1747 Β'/26.11.03 απόφαση του Υπουργού Πολιτισμού, χαρακτηρίστηκαν διατηρητέα μνημεία οι δύο εκ των οκτώ πολυκατοικιών, και συγκεκριμένα αυτές που βρίσκονται σε οικοδομήσιμο χώρο πίσω από το Νοσοκομείο Αγ. Σάββας.
     Κατά της απόφασης αυτής του ΥΠΠΟ και με αίτημα την διατήρηση και των υπολοίπων προσφυγικών πολυκατοικιών (που κατά το ισχύον ρυμοτομικό σχέδιο βρίσκονται εντός κοινόχρηστου χώρου ), υπεβλήθη αίτηση ακύρωσης ενώπιον του ΣτΕ.
     Έχει δε εκδοθεί η από 16.12.03 προσωρινή διαταγή του Προέδρου του Ε' τμήματος του ΣτΕ περί απαγόρευσης οποιασδήποτε πράξης ή εργασίας κατεδάφισης ή αλλοίωσης και των οκτώ κτιρίων του συγκροτήματος μέχρις ότου εκδικαστεί η σχετική αίτηση ακύρωσης.
     Το Υ.ΠΕ.ΧΩ.Δ.Ε. (Δ/νση Ειδικών Έργων ΑΠ.) εκπόνησε προμελέτη για την διαμόρφωση του χαρακτηρισμένου κοινόχρηστου χώρου πρασίνου που ως έργο περιλαμβάνεται στο πρόγραμμα των Ολυμπιακών Αναπλάσεων. Σε πρώτη φάση η μελέτη αυτή καλύπτει το χώρο των τεσσάρων πρώτων από την Λεωφ. Αλεξάνδρας πολυκατοικιών, δηλαδή τμήμα του κοινόχρηστου χώρου και συγκεκριμένα αυτού που έχει καθοριστεί ως κοινόχρηστος από το 1967.
     Μέχρι την εκδίκαση της παραπάνω αίτησης ακύρωσης δεν μπορούν να προχωρήσουν οι εργασίες διαμόρφωσης του χώρου ως Πάρκο.
     Μετά την έκδοση της απόφασης του Σ.Τ.Ε. τα αρμόδια Υπουργεία Πολιτισμού και Υ.ΠΕ.ΧΩ.Δ.Ε. θα ενεργήσουν ανάλογα.
     Περαιτέρω σας ενημερώνουμε ότι στην υπόψη περιοχή η Κτηματική Υπηρεσία του Δημοσίου έχει εξαγοράσει 137 διαμερίσματα από τα 228 συνολικά του οικισμού, τα οποία βρίσκονται διάσπαρτα και στις 8 πολυκατοικίες.
     Για την εφαρμογή του εγκεκριμένου ρυμοτομικού σχεδίου και με επίσπευση του Ελληνικού Δημοσίου έχει καθοριστεί από το Δικαστήριο Προσωρινή Τιμή Αποζημίωσης των ρυμοτομούμενων ιδιοκτησιών (πέραν αυτών που εξαγοράστηκαν από την ΚΕΔ), στις 4 πρώτες οικοδομές από την Λ. Αλεξάνδρας.
     Έγινε ήδη κατάθεση της αποζημίωσης στο Ταμείο Παρακαταθηκών και Δανείων για τις τρεις από τις τέσσερις πολυκατοικίες και συντελέστηκε η απαλλοτρίωση. Ομοίως θα προωθηθεί και η κατάθεση της αποζημίωσης για την τέταρτη πολυκατοικία.
      Ο Υπουργός
      Γ. ΣΟΥΦΛΙΑΣ»
     28. Στην με αριθμό 1588/21-6-2004 ερώτηση του Βουλευτή κ. Ευάγγελου Πολύζου δόθηκε με το υπ’ αριθμ. 61872/15-7-2004 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1588/21.6.2004 ερώτηση που κατατέθηκε στη Βουλή από τον Βουλευτή κ. Ε. Πολύζο, σχετικά με την πρόσληψη ιατρικού προσωπικού στο Νοσοκομείο Κατερίνης, σας γνωρίζουμε τα εξής:
     Α. Η επιλογή για την θέση Επιμελητή Α' Νευρολογίας έχει ολοκληρωθεί με την 11/27.1.2004 Συνεδρίαση του Συμβουλίου Επιλογής των Επιμελητών Ιατρών ΕΣΥ του Β' Πε.ΣΥ.Π. Κεντρικής Μακεδονίας και επίκειται ο διορισμός του ιατρού.
     Β. Για τις θέσεις του Επιμελητή Α' Πνευμονολογίας του Νοσοκομείου και Επιμελητή Α' ή Β' Μικροβιολογίας του Κ.Υ. Αιγινίου έχει δοθεί έγκριση για προκήρυξη με την αριθμ. 12/10.6.2004 απόφαση τον Δ.Σ. του Β' Πε.ΣΥ.Π. Κεντρικής Μακεδονίας.
     Ο Υπουργός
     ΝΙΚ. ΚΑΚΛΑΜΑΝΗΣ»
     
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 10 Φεβρουαρίου 2005. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
	1.-Η με αριθμό 635/7-2-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Απασχόλησης και Κοινωνικής Προστασίας, σχετικά με τη χορήγηση του 10% των εργατικών κατοικιών του Ολυμπιακού Χωριού στους δικαιούχους του Δήμου Αχαρνών. 
	2.-Η με αριθμό 641/7-2-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικά με τα προβλήματα που δημιουργούνται από την απελευθέρωση του ωραρίου στα καταστήματα κλπ..
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1.-Η με αριθμό 637/7-2-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση αποστολής συμπληρωματικών στοιχείων στην Ευρωπαϊκή Ένωση για τις ζημιές από το πράσινο σκουλήκι στις καλλιέργειες βάμβακος. 
      2.-Η με αριθμό 640/7-2-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς την Υπουργό Εθνικής Παιδείας και Θρησκευμάτων, σχετικά με την καθυστέρηση πληρωμής των συμβασιούχων διδασκόντων στα ΑΕΙ κλπ..
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Περιβάλλοντος, Χωροταξίας και Δημοσίων Έργων
      Ψήφιση στο σύνολο του σχεδίου νόμου: «Ανάθεση και εκτέλεση δημοσίων συμβάσεων εκπόνησης μελετών και παροχής συναφών υπηρεσιών και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Οικονομίας και Οικονομικών
      Ψήφιση στο σύνολο του σχεδίου νόμου: «Αμοιβαία συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Εσωτερικών, Δημόσιας Διοίκησης και Αποκέντρωσης
      Συνέχιση της συζήτησης επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.». 
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Πολιτισμού
      Μόνη συζήτηση επί της αρχής, των άρθρων και του συνόλου του σχεδίου νόμου: «Ίδρυση Οργανισμού Πολιτιστικής Πρωτεύουσας της Ευρώπης – Πάτρα 2006 Α.Ε.».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται
      ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Δεύτερου Πρωτοκόλλου στη Σύμβαση της Χάγης του 1954 για την προστασία των πολιτιστικών αγαθών σε περίπτωση ένοπλης σύρραξης». Το νομοσχέδιο ψηφίστηκε ομόφωνα στην αρμόδια Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Πολιτισμού «Κύρωση του Δεύτερου Πρωτοκόλλου στη Σύμβαση της Χάγης του 1954 για την προστασία των πολιτιστικών αγαθών σε περίπτωση ένοπλης σύρραξης» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου επί των διεθνών οδικών μεταφορών επιβατών και εμπορευμάτων μετά των ανταλλαγεισών ρηματικών διακοινώσεων».
      Το νομοσχέδιο αυτό ψηφίστηκε ομόφωνα στην αρμόδια Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Μεταφορών και Επικοινωνιών «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου επί των διεθνών οδικών μεταφορών επιβατών και εμπορευμάτων μετά των ανταλλαγεισών ρηματικών διακοινώσεων» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Τελικής Πράξης της Διπλωματικής Συνδιάσκεψης σχετικά με το Πρωτόκολλο Ενοποίησης της Διεθνούς Σύμβασης EUROCONTROL της σχετικής με τη συνεργασία για την ασφάλεια της Αεροναυτιλίας της 13ης Δεκεμβρίου 1960 σε συνέχεια των διαφόρων τροποποιήσεων που έγιναν».
      Το νομοσχέδιο αυτό επίσης έγινε ομόφωνα δεκτό στην αρμόδια Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση της Τελικής Πράξης της Διπλωματικής Συνδιάσκεψης σχετικά με το Πρωτόκολλο Ενοποίησης της Διεθνούς Σύμβασης EUROCONTROL της σχετικής με τη συνεργασία για την ασφάλεια της Αεροναυτιλίας της 13ης Δεκεμβρίου 1960 σε συνέχεια των διαφόρων τροποποιήσεων που έγιναν» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
      
ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Αλβανίας για συνεργασία στον τομέα της υγείας».
      Και αυτό το νομοσχέδιο ψηφίστηκε ομόφωνα στην αρμόδια Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Αλβανίας για συνεργασία στον τομέα της υγείας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου».
      Το νομοσχέδιο ψηφίστηκε ομόφωνα στην αρμόδια Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Οικονομίας και Οικονομικών «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για τη συμμετοχή της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Μάλτας, της Δημοκρατίας της Ουγγαρίας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στον Ευρωπαϊκό Οικονομικό Χώρο, μετά της τελικής πράξεως αυτής».
      Αυτό το νομοσχέδιο έγινε δεκτό κατά πλειοψηφία στην αρμόδια Διαρκή Επιτροπή και εισάγεται προς συζήτηση στην Ολομέλεια με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της συμφωνίας.
      Θέλει κάποιος συνάδελφος να λάβει το λόγο; Όχι.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Συμφωνίας για τη συμμετοχή της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Μάλτας, της Δημοκρατίας της Ουγγαρίας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στον Ευρωπαϊκό Οικονομικό Χώρο, μετά της τελικής πράξεως αυτής».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας για τη συμμετοχή της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Μάλτας, της Δημοκρατίας της Ουγγαρίας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στον Ευρωπαϊκό Οικονομικό Χώρο, μετά της τελικής πράξεως αυτής» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της βουλής)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, επανερχόμαστε στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων.
      Ψήφιση στο σύνολο του σχεδίου νόμου: «Ανάθεση και εκτέλεση δημοσίων συμβάσεων εκπόνησης μελετών και παροχής συναφών υπηρεσιών και άλλες διατάξεις».
      Κύριε Υπουργέ, έχετε να κάνετε κάποιες νομοτεχνικές διορθώσεις;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ναι, κύριε Πρόεδρε.
      Κυρίες και κύριοι συνάδελφοι, θέλω να κάνω πρώτα μια αναδιατύπωση. Στην παράγραφο 1 του άρθρου 21 στην προτελευταία σειρά διαγράφεται η λέξη «μεταξύ». Λέει η φράση: «είτε και σε άλλους φορείς του δημοσίου τομέα και μεταξύ ένας εξ αυτών». Η λέξη «μεταξύ» δεν χρειάζεται και η φράση γίνεται «και ένας εξ αυτών».
      Και γίνονται επίσης οι εξής αναριθμήσεις άρθρων, κύριε Πρόεδρε και κύριοι συνάδελφοι: Το άρθρο 46 θα γίνει 43, το άρθρο 45 θα γίνει 44, το άρθρο 43 θα γίνει 45 και το άρθρο 44 θα γίνει 46.
      Αυτά, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ερωτάται το Σώμα: Γίνεται δεκτό το νομοσχέδιο και στο σύνολο, ως διενεμήθη με τις νομοτεχνικές διορθώσεις του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Το σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Ανάθεση και εκτέλεση δημοσίων συμβάσεων εκπόνησης μελετών και παροχής συναφών υπηρεσιών και άλλες διατάξεις» έγινε δεκτό και στο σύνολο, κατά πλειοψηφία.
      Συνεπώς το σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Ανάθεση και εκτέλεση δημοσίων συμβάσεων εκπόνησης μελετών και παροχής συναφών υπηρεσιών και άλλες διατάξεις» έγινε δεκτό, σε μόνη συζήτηση κατά πλειοψηφία, επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Αμοιβαία συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις».
      Δεν υπάρχουν διορθώσεις για το νομοσχέδιο.
      Ερωτάται το Σώμα: Γίνεται δεκτό το νομοσχέδιο του Υπουργείου Οικονομίας και Οικονομικών «Αμοιβαία συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις» ως διενεμήθη από τον κύριο Υπουργό και στο σύνολο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΠΡΟΕΔΡΕΥΩΝ (Ιωάννης Τραγάκης): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Οικονομίας και Οικονομικών: «Αμοιβαία συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας, φορολογία τόκων και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
      
      
      
      
      
      
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση. 
      Εισερχόμαστε στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης.
      Συνέχιση της συζήτησης επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.». 
      Θα ήθελα να πληροφορήσω τους κυρίους συναδέλφους ότι έχουμε εγγεγραμμένους στον κατάλογο ακόμη εκατόν δεκαεπτά ομιλητές. Θα ήθελα, λοιπόν, να ζητήσω εάν μπορούμε να κάνουμε μία σύντμηση του χρόνου,  να ορίσουμε το πεντάλεπτο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα πρότεινα, παρά τον πολύ μεγάλο αριθμό των εγγεγραμμένων συναδέλφων, να κρατήσουμε αυστηρά το οκτάλεπτο, όπως είναι μέχρι τώρα, και νομίζω ότι αργότερα μπορούμε να το ξαναδούμε. Κατά την άποψή μου δε, δεν θα προκύψει και κανένα πρόβλημα στη ροή της συζήτησής μας εάν αργά το μεσημέρι, γύρω στις 15.00΄-15.30΄ –ό,τι ώρα εκτιμήσετε εσείς- ακολουθήσουμε τη γνωστή διαδικασία της ψηφίσεως επί της αρχής και μετά με τις προτασσόμενες δευτερολογίες στην κατ’ άρθρον συζήτηση. Αλλά ας αφήσουμε να εξελιχθεί με οκτάλεπτα. 
      ΠΡΟΕΔΡΕΥΩΝ (Ιωάννης Τραγάκης): Ας αρχίσουμε λοιπόν. Είμαι σίγουρος ότι οι παρόντες συνάδελφοι θα τηρήσουν το οκτάλεπτο, αλλά στους καινούργιους που θα έρχονται πρέπει να μεταφέρουμε το αίτημα. 
      Κύριε Υπουργέ, λόγω του μεγάλου αριθμού των εγγεγραμμένων μήπως πρέπει να κάνουμε άλλη μία συνεδρίαση την άλλη Τρίτη; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, εγώ σέβομαι απολύτως το ενδιαφέρον των συναδέλφων και είμαστε στη διάθεσή σας όσες συνεδριάσεις και εάν χρειασθούν να τις προσθέσουμε. Επομένως, θα κριθεί από την πορεία της συζήτησης. Εφόσον χρειασθεί να πάμε και την επόμενη εβδομάδα, ευχαρίστως είμαι εδώ. 
      ΠΡΟΕΔΡΕΥΩΝ (Ιωάννης Τραγάκης): Ξεκινάμε λοιπόν. Ο κ. Παπαθεμελής έχει το λόγο.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Για να κερδίσω χρόνο, κύριε Πρόεδρε, θα μιλήσω από τη θέση μου.
      Είμαι της άποψης ότι με το ν. 2190 το πολιτικό σύστημα της χώρας έκανε ένα άλμα προς τα εμπρός. Ο νόμος αυτός πλαισιώθηκε, βεβαίως, από ένα νόμο για τις Ένοπλες Δυνάμεις και την εισαγωγή σε αυτές και αργότερα από το ν. 2244, τον οποίο είχα την τιμή να εισηγηθώ εγώ στη Βουλή, για την εισαγωγή στην Αστυνομία, για την πρόσληψη των αστυνομικών, με την καθιέρωση, δηλαδή, των πανελληνίων εξετάσεων ως τρόπου εισόδου στα Σώματα Ασφαλείας. 
      Πρέπει να πω ότι η αντικειμενικότητα και η διαφάνεια εξασφαλίζονται, βεβαίως, και με τη μοριοδότηση συγκεκριμένων στοιχείων που προβλέπει ο οικείος νόμος. Είναι γνωστό ότι ο ν. 2190 υπέστη σωρεία μεταρρυθμίσεων, εάν ενθυμούμαι καλώς, εξήντα μία τον αριθμό. Θεωρώ σφόδρα πιθανό ότι έχουν εμφιλοχωρήσει και ρυθμίσεις οι οποίες δεν είναι ιδιαιτέρως εξασφαλιστικές της αντικειμενικότητας και προτείνω στον Υπουργό Προεδρίας να συστήσει μία διακομματική ολιγομελή επιτροπή, η οποία να δει εκ βαθέων το σύνολο του συστήματος και όπου διαπιστωθεί ότι δεν διασφαλίζεται η διαφάνεια και η αντικειμενικότητα, να γίνουν οι αναγκαίες τροποποιήσεις. 
      Με το σημερινό νομοσχέδιο εισάγεται η συνέντευξη σαν ένα επιπλέον μέσο διαγνώσεως των ικανοτήτων των ενδιαφερομένων, των υποψηφίων. Η άποψή μου είναι ότι εάν μιλούμε για ευρωπαϊκές χώρες με παράδοση, εάν μιλούμε για τις Ηνωμένες Πολιτείες, θεωρώ πράγματι πολύ σημαντικό να υπάρχει η συνέντευξη, διότι με τη συνέντευξη διαπιστώνεται η αντίληψη, η ταχύτητα αντιλήψεως, η ταχύτητα δράσεως και αντιδράσεως, την οποία ο υποψήφιος μπορεί να επιδεικνύει κατά το χειρισμό των θεμάτων. 
      Φοβούμαι ωστόσο ότι στα ελληνικά δεδομένα και στη γενικότερη ανωριμότητα ακόμη των ελληνικών πραγμάτων, η εισαγωγή αυτού του μέτρου θα οδηγήσει σε παραβιάσεις της αντικειμενικότητας και της διαφάνειας. 
      Εν πάση περιπτώσει καλλιέργησε ήδη η αναγγελία προσδοκίες και ελπίδες σε πολλούς ότι θα μπορέσουν να πιέσουν εφεξής τους Υπουργούς, τους Βουλευτές και εν γένει τους υψηλά ισταμένους να πετύχουν διά της συνεντεύξεως ό,τι δεν πέτυχαν με τα άλλα στοιχεία που συγκέντρωνε η υποψηφιότητά τους. 
      Ο Υπουργός Προεδρίας έκανε μία σημαντική τομή, διαγράφοντας τη σχετική παράγραφο, η οποία απέκλειε τους υποψηφίους, οι οποίοι θα έφταναν στη συνέντευξη από την περαιτέρω διαδικασία. Εν τούτοις παραμένει το πρόβλημα κατά τη γνώμη μου και μάλιστα σε σημείο που και η χρονοβόρα διαδικασία για την οποία ούτως ή άλλως οι πάντες κατηγορούν το ΑΣΕΠ, η προσθήκη και της συνεντεύξεως θα οδηγούσε σε επιπλέον ανάλωση χρόνου, ο οποίος γι’ αυτές τις περιπτώσεις δεν υπάρχει. 
      Φρονώ, λοιπόν, ότι είναι πρόωρη η εισαγωγή της συνεντεύξεως για τη χώρα μας. Είναι υπόθεση που θα μπορούμε να σκεφθούμε ύστερα από μερικά χρόνια. Κάνω έκκληση στον Υπουργό να αποσύρει επί του παρόντος τη διάταξη αυτή επιφυλασσόμενος. Ενώ είμαι έτοιμος να αναγνωρίσω ότι η συνέντευξη είναι ένα μέσο με το οποίο διαγιγνώσκει κανείς πτυχές της προσωπικότητας του επιδόξου υπαλλήλου, που δεν είναι δυνατόν να τις διαγνώσει από τα χαρτιά. 
      Κύριε Υφυπουργέ, φτάσαμε σε ένα επιθυμητό σημείο, οι πανελλήνιες εξετάσεις ως μέσο εισαγωγής στα ΑΕΙ να έχουν πείσει και τον τελευταίο πολίτη ότι είναι αντικειμενικές και τίμιες. Δεν έχει φτάσει σε αυτό το σημείο η μέθοδος εισαγωγής διά του ΑΣΕΠ ή με τους όρους του ΑΣΕΠ να θεωρείται από τους πολίτες ότι είναι αντικειμενική και τίμια, γι’ αυτό να μην προσθέσουμε και άλλη αφορμή, ενώ το χρέος μας είναι να φτάσουμε εκεί που φτάσαμε με τις πανελλήνιες εξετάσεις. 
      Κύριοι συνάδελφοι, έχω τριάντα χρόνια σ΄ αυτήν την Αίθουσα και πρέπει να πω ότι με δεν έχει επισκεφθεί ούτε ένας γονεύς μέχρι σήμερα για να μου ζητήσει να βοηθήσω να μπει ο γιος του ή η κόρη του στο πανεπιστήμιο. Θεωρώ πολύ σημαντικό αυτό το γεγονός και θα ήμουν ευτυχής να συμβεί το ίδιο και με τους εισαγόμενους στη δημόσια υπηρεσία. Αν κάνουμε αυτήν την κίνηση με όλες τις αποχρώσεις της, όπως έχει αναλυθεί εδώ της συνεντεύξεως για το 30%, φοβάμαι ότι θα έχουμε πολύ δυσάρεστα αποτελέσματα, θα κατακλειστούν τα υπουργικά και βουλευτικά γραφεία από χιλιάδες ανθρώπους, οι οποίοι θα λένε, εσύ, αν θέλεις μπορείς. Από τη μεριά μας θα λέμε δεν μπορούμε, δεν γίνεται γιατί δεν ξέρουμε καν ποια είναι η επιτροπή και θα επικαλούμαστε χίλιους λόγους, αλλά ο πολίτης δεν θα μπορεί να πειστεί. 
      Επιτέλους αν μας ξεφύγει και κάποιος ηλαττωμένης ικανότητας υπάλληλος, θέλω να θυμίσω τη γνωστή ανάλυση του μακαρίτη Ευάγγελου Λεμπέση την «Τεράστια κοινωνική σημασία των βλακών εν τω συγχρόνω βίω» και επ’ ευκαιρία κάνω έκκληση να τη διαβάσουν οι πάντες γιατί είναι πολύ σημαντική, δεν θα χαλάσει ο κόσμος.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κυρίες και κύριοι συνάδελφοι, εισαγωγικά θα ήθελα να συγχαρώ τον Πρόεδρο της Δημοκρατίας που εξελέγη χθες από τη  Βουλή και να ευχηθώ καλή επιτυχία στο έργο του επ’ ωφελεία του έθνους.
      Για ό,τι αφορά το συζητούμενο νομοσχέδιο θα ήθελα κι εγώ κατ’ αρχάς να πω ότι μας αδικούν οι συνάδελφοι του ΠΑΣΟΚ, όταν κατακρίνουν το νομοσχέδιο αυτό που ψηφίζουμε με την πρόφαση ότι τους ενοχλεί η συνέντευξη. Η όλη στάση τους είναι υποκριτική και τουλάχιστον άδικη. 
      Θα σας έλεγα αυτήν τη στιγμή ότι για ένα διαγωνισμό που επίκειται σε προκήρυξη του ΑΣΕΠ αναφέρεται ακριβώς το εξής: «Η εκτίμηση των τυπικών και ουσιαστικών προσόντων αποσκοπεί στη διακρίβωση της εν γένει καταλληλότητας του υποψηφίου για τα καθήκοντα της συγκεκριμένης θέσης. Για το σκοπό αυτό η επιτροπή θα προβεί και σε συνέντευξη με τους επικρατέστερους υποψηφίους». Εις ό,τι δε αφορά την τυχόν εμπειρία, ξένες γλώσσες, επιστημονικές εργασίες καθώς και άλλες συναφείς δραστηριότητες των υποψηφίων η προκήρυξη συνεχίζει ως εξής: «…καθώς και το πόρισμα που αποκομίζει από την ατομική συνέντευξη…». 
      Αυτό είναι απόσπασμα προκήρυξης του ΑΣΕΠ στις 17.10.2003, η οποία ενεργοποιήθη μόλις προχθές για την πλήρωση είκοσι μία θέσεων, κύριε Υπουργέ, στο ΑΣΕΠ. Επιβάλλει τη συνέντευξη, κύριοι συνάδελφοι του ΠΑΣΟΚ! Αυτό το ανέφερα για να το αντιληφθείτε, πέραν της διατάξεως του άρθρου 4 του ν. 3051/02 που και εκεί ετέθη η συνέντευξη υποχρεωτικά. 
      Να μην ξεχνάμε λοιπόν –γι’ αυτό είμαι υποχρεωμένος να ανατρέξω στο παρελθόν, κύριοι συνάδελφοι- πώς ιδρύθη το ΑΣΕΠ, αυτό το εργαλείο-όργανο το οποίο σήμερα κατ’ επιταγήν του άρθρου 103 του Συντάγματος θέλει να επιτελέσει το καθήκον του στην αξιολόγηση ή την πρόσληψη των υπαλλήλων στο δημόσιο τομέα. 
      Να σας αναφέρω –πριν γίνει ο ν. 2190 νόμος και μέχρι το 1994- πώς έγινε η επιλογή της σωρείας των στρατιών των υπαλλήλων που σήμερα κατά 80% με 90% είναι όλοι προσκείμενοι στην παράταξη του ΠΑΣΟΚ. Για το μεν Συμβούλιο των δεκατριών θέσεων οι εννέα υπεδείχθησαν από τον Υπουργό, οι δε τρεις στην αρχική σύνθεση από τη Διάσκεψη των Προέδρων. Αλλά μετά όταν αυξήθη το Συμβούλιο σε είκοσι τρεις και είκοσι τέσσερις όλοι οι υπόλοιποι Σύμβουλοι επιλέγονταν από την ολομέλεια του Συμβουλίου. Η δε πρόσληψη των αρχικών υπαλλήλων –των τριάντα με σαράντα θέσεων- έγινε με ακροάσεις και με συνεντεύξεις από το Συμβούλιο του ΑΣΕΠ. 
      Αυτό το σώμα, λοιπόν, που σχηματίστηκε αρχικά με το ν. 2190 ήταν εκείνο που στη συνέχεια από το 1994 μέχρι το 2001, που μπήκε η συνταγματική διάταξη, θα επέλεγε το προσωπικό των δημοσίων υπαλλήλων, εμείς δηλαδή που θα ελέγχουμε θα επιλέγουμε και το προσωπικό όπως θέλουμε. 
      Σήμερα, κύριε Υπουργέ, θέλω να σας πω το εξής και να το λάβετε σοβαρά υπόψη σας. Γίνονται σωρηδόν ακροάσεις για μετατάξεις υπαλλήλων στο ΑΣΕΠ. Γιατί το ΑΣΕΠ αυτήν τη στιγμή έχει διακόσιους τριάντα έξι υπαλλήλους και έτσι σήμερα προσπαθούν να επανδρώσουν το προσωπικό του με μετατάξεις από διάφορες υπηρεσίες. Γιατί και πρωτύτερα κατά τον ιδρυτικό νόμο επιτρέπονταν πράγματι οι μετατάξεις. 
      Δεν ξέρω, λοιπόν, αν αυτό εσείς θεωρείτε ότι ήταν σωστό, πολύ δε περισσότερο τη στιγμή που υπήρξαν και ειδικά άρθρα, κύριοι συνάδελφοι του ΠΑΣΟΚ. Το 1994 στον ιδρυτικό νόμο του ΑΣΕΠ με δύο πράξεις του Υπουργικού Συμβουλίου, τις πράξεις 61 και 78 –νομίζω- του 1989, με φωτογραφικές διατάξεις δηλαδή, μονιμοποιήθησαν κατά τρόπο παράδοξο χιλιάδες υπάλληλοι. Στη συνέχεια με ένα ειδικό άρθρο, το άρθρο 28Α, ακύρωσαν όλες τις προσλήψεις των υπαλλήλων της ΔΕΗ που έγιναν το 1993 επί Νέας Δημοκρατίας. Ακύρωσαν ακόμα και τους διορισμούς των αγροφυλάκων καίτοι είχαν οι διορισμοί αυτοί δημοσιευθεί στο ΦΕΚ! Δηλαδή, αφού λοιπόν «δέσαμε» όλους τους δικούς μας και μπήκαν όλοι, τότε θέλαμε έκτοτε το ΑΣΕΠ να επιτελέσει το καθήκον του!
Και έρχεστε σήμερα κατά τρόπον υποκριτικόν και λέτε ότι σας ενοχλεί η συνέντευξη! Εδώ, κύριοι, να η προκήρυξη χθεσινή του ΑΣΕΠ που καθιστά υποχρεωτική τη συνέντευξη!
      Αν λοιπόν, κύριε Υπουργέ, αυτή τη στιγμή θέλετε να δείτε τη διοίκηση να λειτουργεί σωστά, μια διοίκηση που όλοι είμαστε σύμφωνοι να λειτουργεί πράγματι αξιοκρατικά, πρέπει να δείτε αυτό το εργαλείο που λέγεται ΑΣΕΠ –τους θεσμούς έχουμε την τιμή να τους ελέγχουμε κοινοβουλευτικά στην Επιτροπή Θεσμών και Διαφάνειας και το Προεδρείο τους έφερε στη Βουλή για συζήτηση και οι ίδιοι είπαν ότι χρειάζονται κάποιες παρεμβάσεις- να δούμε τη δομή αυτού του οργάνου που θέλουμε να επιτελέσει αξιοκρατικά την επιταγή του άρθρου 103 του Συντάγματος, να δούμε επιτέλους πώς γίνεται αυτή η μοριοδότηση. 
      Ξέρει κανείς σας πώς γίνεται η μοριοδότηση;
      ΙΩΑΝΝΗΣ ΚΟΥΤΣΟΥΚΟΣ: Το λέει ο νόμος.
      ΑΝΑΣΤΑΣΙΟΣ ΚΑΡΑΜΑΡΙΟΣ: Ο νόμος το λέει, αγαπητέ κύριε Κουτσούκο. Ποιος τον εφαρμόζει το νόμο όμως; 
      Το ξέρετε; Θέλετε να σας πω ένα παράδειγμα; Εχθές, εγώ επικοινώνησα με το ΑΣΕΠ και ρώτησα πότε θα βγουν τα αποτελέσματα των υπαλλήλων της Εθνικής Τραπέζης. Μου είπαν ότι θα αργήσει ακόμα, κύριε Πρόεδρε, θέλει αρκετές μέρες. Και χθες το βράδυ τα μεσάνυχτα τα εξέδωσαν και τα έδωσαν στις δικές τους τις εφημερίδες σήμερα το πρωί. 
      Είναι αυτό λειτουργία; Γιατί φοβόμαστε να πούμε ως ΑΣΕΠ «δεν έχουν βγει ακόμα τα αποτελέσματα, τα συζητάμε τα προχωράμε»; Γιατί μας λέτε μέχρι τις δύο η ώρα ότι δεν βγήκαν και το απόγευμα δίδονται στους δημοσιογράφους; 
      Κύριε Πολύδωρα, διαβάστε σήμερα τα αποτελέσματα του ΑΣΕΠ της Εθνικής Τράπεζας. Τόσο μυστικό είναι δηλαδή;
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, για μένα το ΑΣΕΠ πάσχει σήμερα. Χρειάζεται μια νέα θεσμοθέτησή του.
      ΠΑΝΑΓΙΩΤΗΣ ΣΓΟΥΡΙΔΗΣ: Πείτε μας, δηλαδή, τι σημαίνει αυτό για να καταλάβουμε τη λογική σας.
      ΑΝΑΣΤΑΣΙΟΣ ΚΑΡΑΜΑΡΙΟΣ: Θα τα καταλάβετε, όταν θα πάτε να κάνετε τον έλεγχο. Τώρα θα δείτε που θα αρχίσουν οι ενστάσεις ποιος θα είναι ο επιτυχών. 
      Θέλω να καταλήξω, κύριε Υπουργέ και κύριοι συνάδελφοι, λέγοντας το εξής: Είμαστε όλοι σύμφωνοι για την αξιοκρατική πρόσληψη δημοσίων υπαλλήλων, αλλά με ένα όργανο κατ’ επιταγήν του άρθρου 103 του Συντάγματος που να επιτελεί πράγματι το καθήκον του, γιατί δεν μπορείς να ξέρεις για τη δημόσια υπηρεσία πώς λειτουργεί. 
      Πολύ σωστά τίθενται ορισμένες διατάξεις για συνέντευξη. Εδώ, κύριε Παπαθεμελή, θα καταθέσω την προκήρυξη στη Γραμματεία να τη δείτε, για να καταλάβετε ότι επιτάσσει τη συνέντευξη, κύριε Κουτσούκο, γιατί νομίζει ότι κατ΄ αυτόν τον τρόπο θα γίνονται καλύτερα οι προσλήψεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, κύριε Υπουργέ, δείτε επιτέλους τις προσλήψεις στις νησιωτικές και στις παραμεθόριες περιοχές. Να υπάρξει ένας άλλος τρόπος προσλήψεων και αυτές να γίνονται αξιοκρατικά, ούτως ώστε να οργανωθούν οι εκεί υπηρεσίες κατ΄ αυτόν τον τρόπο που πραγματικά θα επιτελούν το έργο τους.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Βουλευτής κ. Αναστάσιος Καραμάριος καταθέτει για τα Πρακτικά την προαναφερθείσα προκήρυξη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να ανακοινώσω ότι ο συνάδελφος κ. Μαργαρίτης Τζίμας, Βουλευτής Δράμας και η συνάδελφος κ. Σχοιναράκη-Ηλιάκη Ευαγγελία, Βουλευτής Ηρακλείου, ζητούν άδεια ολιγοήμερης απουσίας τους στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Ο κ. Μπένος έχει το λόγο. 
      ΣΤΑΥΡΟΣ ΜΠΕΝΟΣ:  Κύριε Πρόεδρε, αγαπητοί συνάδελφοι, αισθάνομαι ότι βρίσκομαι σε μια φάση της πολιτικής μου ζωής που πιο πολύ ακούω και ακολουθώ τη συνείδησή μου και λιγότερο αυτό που θα ονομάζαμε κομματική γραμμή, κομματική πειθαρχία.
      Θυμάμαι, αγαπητέ κύριε Υφυπουργέ, ότι, όταν πριν από ενάμιση χρόνο η Νέα Δημοκρατία ανακοίνωσε το πρόγραμμά της για τη Δημόσια Διοίκηση, η επίσημη ανακοίνωση του ΠΑΣΟΚ ήταν ότι επανιδρύεται το κράτος της δεξιάς. Αυτό ήταν ένα λογοπαίγνιο τότε, γιατί μιλούσατε για την επανίδρυση του κράτους.
      Εγώ εναντιώθηκα τότε. Επαίνεσα σε πολλά σημεία το πρόγραμμά σας και είπα δημοσίως ότι δεν είναι δυνατόν, μια παράταξη που είναι τόσα χρόνια στην αντιπολίτευση, να έρθει στην εξουσία και να κάνει πράγματα που γίνονταν σε προηγούμενες δεκαετίες.
      Λυπάμαι για την πολιτική μου αφέλεια. Λυπάμαι κυριολεκτικά. Ήθελα να ήξερα, αγαπητοί συνάδελφοι της Νέας Δημοκρατίας και κύριε Υφυπουργέ –και απευθύνομαι μέσα από σας και στο φίλο μου Υπουργό κ. Παυλόπουλο- άραγε είστε υπερήφανος για τις μέχρι τώρα επιδόσεις σας στη Δημόσια Διοίκηση; Γιατί κρύβεστε πίσω από τα λάθη του ΠΑΣΟΚ; Μονίμως όταν θέλετε να πείτε κάτι, κρύβεστε πίσω από τα λάθη τα δικά μας. Βεβαίως και έκανε λάθη το ΠΑΣΟΚ, αλλά έκανε και μεγάλα πράγματα το ΠΑΣΟΚ και στην περίοδο που ζούμε, εκείνο που θα έπρεπε να επιδιώκετε είναι να μετρηθείτε με αυτά ακριβώς τα μεγάλα πράγματα που έκανε και να μην κρύβεστε πίσω από τα λάθη.
     Τι κάνατε για παράδειγμα για τη στελέχωση του δημοσίου; Φέρατε ένα νόμο και καταργήσατε πενήντα χιλιάδες αξιωματούχους στο δημόσιο μέσα σε ελάχιστες εβδομάδες. Στο Υπουργείο που υπηρετείτε κανένας γενικός διευθυντής δεν ήταν άξιος; 
     Εμείς, κύριε Ανδρεουλάκο, είχαμε Γενικό Διευθυντή τον παρακαθήμενο σας κ. Ανδρονόπουλο και μας τιμούσε αυτό το πράγμα. Σας μιλώ για διαφορές νοοτροπίας. Σήμερα, λοιπόν, δεν έχει μείνει τίποτε όρθιο. 
     Έρχομαι τώρα στο θέμα των συμβασιούχων, ένα θέμα που το χειριστήκαμε πολύ άσχημα και πατάτε πάνω στους άσχημους χειρισμούς τους δικούς μας. Τι κάνατε εσείς; Βγήκε ο κύριος Πρωθυπουργός προεκλογικά και μίλησε για διακόσιες πενήντα χιλιάδες. Πόσους θα καλύψετε με το προεδρικό διάταγμα; Είκοσι πέντε χιλιάδες; Τι θα γίνει με τους υπόλοιπους; Τι προβλέπεται στο νομοσχέδιο; Εκτείνετε την περίοδο από το 1990 μέχρι το 2007. Πόσοι όμως υπάγονται σ΄ αυτήν τη ρύθμιση, τριακόσιες χιλιάδες, πεντακόσιες χιλιάδες ή επτακόσιες χιλιάδες; Πόσες θέσεις θα προκηρυχθούν μέχρι το 2007; Ποιον προσπαθείτε να κοροϊδέψετε; Τι κάνατε και τι λέγατε για τα παιδιά που πέτυχαν στο διαγωνισμό το 1998; Άθλια πράγματα έκανε και η παράταξή μας. Μην πατάτε όμως σ΄ αυτά τα λάθη της δικής μου παράταξης. Εσείς είχατε δηλώσει ότι θα ρυθμίσετε το θέμα, τι κάνατε; 
     Κάνετε αλλεπάλληλες ανακοινώσεις για τα ΚΕΠ. Τι θα κάνετε γι’ αυτό; Με τη ρύθμιση που φέρατε καλύπτετε αυτούς που υπηρετούν στα ΚΕΠ; Δεν τους καλύπτετε. Σας τα λέω αυτά γιατί το πιο κρίσιμο θέμα στο δημόσιο είναι η διαχείριση του ανθρώπινου δυναμικού. 
     Έρχομαι τώρα στον πυρήνα του νομοσχεδίου σας. Το μεγαλύτερο πράγμα που ζήσαμε από τη Μεταπολίτευση και μετά ήταν ο νόμος αυτού του υπέροχου πολιτικού που φέρει το όνομά του, του Σάκη Πεπονή, ο 2190. Λέτε ότι δεν τον ετίμησε δεόντως το ΠΑΣΟΚ. Δεν είναι αλήθεια αυτό. Εδώ ζήσαμε μεγάλες στιγμές και θυμίζω και στον κ. Ανδρονόπουλο που είναι κοντά σας, ότι όταν ήμουν εγώ στη θέση σας, κύριε Υφυπουργέ, τότε μαζί υπερασπιστήκαμε και με τον κ. Παυλόπουλο που ήταν Κοινοβουλευτικός Εκπρόσωπος, το νόμο αυτό και τον επεκτείναμε σε όλο τον ευρύτερο δημόσιο τομέα. Και θα ήθελα να καταθέσω στα Πρακτικά τι έγραψαν τότε όλες οι εφημερίδες, για να το θυμηθούμε και να μη μιλάτε μόνο για την αλαζονεία του ΠΑΣΟΚ. Υπήρχαν και μεγάλες στιγμές του ΠΑΣΟΚ. Θωρακίσαμε, λοιπόν, τότε το ν. 2190. Τώρα τι κάνατε εσείς;
     Εγώ δεν είμαι από εκείνους που σας καταλογίζω δόλο. Δεν δέχομαι αυτούς που λένε ότι το κάνουν για να διορίσουν τα δικά τους παιδιά. Παίρνω την καλύτερη εκδοχή. Το κάνετε καλοπροαίρετα. 
     Βγαίνει, λοιπόν, ο Υπουργός στα παράθυρα και λέει: Μα, ότι η τριμελής αυτή επιτροπή θα διορίζεται από το ΑΣΕΠ. Μα, δεν θα την ξέρει κανείς. Μα, δεν θα ισχύει για τους γραπτούς διαγωνισμούς. 
     Το πρόβλημα όμως ξέρετε ποιο είναι; Αυτό που είπε ο κ. Παπαθεμελής. Το πρόβλημα είναι ότι πρέπει να θωρακίσουμε πολύ τις διαδικασίες εισόδου των νέων παιδιών στο δημόσιο. Και αυτό θα το πετύχουμε όταν δεν ενοχλούν τα γραφεία μας. Όταν θα έχουμε ηρεμία, όπως έχουμε, για τις πανελλήνιες εξετάσεις. Τότε θα έχουμε πετύχει εμείς οι πολιτικοί. Με αυτό που κάνετε βάζετε νάρκη στα θεμέλια του ν. 2190. Και αν δεν το αντιλαμβάνεστε, αν το κάνετε από δόλο, είναι καλύτερα. Αν όμως δεν το κάνετε από δόλο είναι χειρότερο. Γιατί ξέρετε τι κύμα πιέσεων έχει να ξεσπάσει σε όλο το πολιτικό σύστημα με τις συνεντεύξεις και πόσο θα πιεστεί αυτή η μεγάλη κατάσταση και εν τέλει θα ανατραπεί; 
     Θα μου πείτε, βέβαια, είναι κακό η συνέντευξη; Δεν είναι κακό. Θα την πάρουμε σταδιακά. Την έχουμε βάλει στο Ειδικό Επιστημονικό Προσωπικό των Επιτροπών, την έχουμε βάλει στους Ελεγκτές Εναέριας Κυκλοφορίας και θα μπορούσαμε σταδιακά να την περάσουμε και σε άλλα πεδία του δημόσιου βίου.
     Θα έπρεπε να κάνουμε κάτι που δεν το έκανε ούτε το ΠΑΣΟΚ. Θα έπρεπε να ενισχύσουμε το γραπτό διαγωνισμό. Θα έπρεπε αυτή η πρόβλεψη που προβλεπόταν από την αρχή στο ν. 2190 να γίνεται κάθε χρόνο και όχι κάθε δύο χρόνια. Πώς γίνονται οι πανελλήνιες εξετάσεις; Να γίνεται προγραμματισμός και να κάνουμε κάθε χρόνο γραπτό διαγωνισμό και να ισχύει ο πίνακας αυτός για ένα χρόνο. Να μην υπάρχουν καθόλου κενά καθ’ όλη τη διάρκεια του έτους.
      Και όχι μόνο να παίρνουμε χίλια παιδιά, δύο χιλιάδες παιδιά το χρόνο με γραπτό διαγωνισμό και να έχουμε δεκάδες χιλιάδες παιδιά με άλλους τρόπους και ύστερα πιέζουν να μπουν μέσα στο δημόσιο. Αν θέλετε να κάνετε, λοιπόν, τομές, προχωρήστε σ’ αυτό το βήμα. 
      Υπάρχει και ένα δεύτερο βήμα, αγαπητοί συνάδελφοι, που δεν το κάναμε και εμείς. Θέλετε να αναμετρηθείτε με τα λάθη μας; Κάναμε και μεγάλα πράγματα. Κάναμε τον 2190, κάναμε τα ΚΕΠ, κάναμε το Συνήγορο του Πολίτη, κάναμε τους Επιθεωρητές Δημόσιας Διοίκησης. Κάναμε και λάθη, κύριοι συνάδελφοι. Τι θέλετε; Δηλαδή σας αρέσει να αναμετράστε με τις κακές μας στιγμές; Δεν θέλετε να αναμετρηθείτε με τις καλές μας στιγμές; 
      Ακούστε τώρα και το επόμενο και να το πείτε και στον κύριο Υπουργό που απουσιάζει. Το επόμενο βήμα είναι να έλθει ένα νομοσχέδιο συνολικά για το ανθρώπινο δυναμικό και την κινητικότητά του μέσα στο δημόσιο, όχι μόνο στην εισαγωγή του. Να καθιερώσετε δείκτες αξιολόγησης. Σήμερα πώς αξιολογείται το ανθρώπινο δυναμικό; Η απάντηση είναι, ότι δεν αιτιολογείται. Συνεπώς θα πρέπει να καθιερωθούν μετά από έναν εθνικό διάλογο με όλες τις πολιτικές δυνάμεις του τόπου, αιτιολογικά κριτήρια για την εξέλιξη των δημοσίων υπαλλήλων. Αυτά πρέπει να κάνετε. Μέχρι τώρα έχετε αποτύχει οικτρά και εγώ είμαι από εκείνους που λυπάμαι. Εγώ θέλω να επιτύχετε, γιατί θέλω την επόμενη περίοδο που η παράταξή μου θα είναι στην κυβέρνηση να αναμετρηθώ με καλά πράγματα δικά σας και όχι να έχω όπως κάνατε εσείς τώρα και να επικαλούμαι τις κακές σας στιγμές. Ελπίζω ότι αυτό το πράγμα θα το αποσύρετε την τελευταία στιγμή. Ελπίζω ότι δεν θα επιδείξετε αυτό το πείσμα που δείχνει μέχρι τώρα όλη η πολιτική ηγεσία, που θα οδηγήσει πραγματικά σε εξουθένωση του καλύτερου θεσμού, που έχει γίνει στη Δημόσια Διοίκηση από τη Μεταπολίτευση και μετά. 
      (Στο σημείο αυτό, ο Βουλευτής κ. Σταύρος Μπένος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, ήταν καταπληκτική η ομολογία του πρώην Υφυπουργού Εσωτερικών του κ. Μπένου για το μέγεθος της άγνοιας που είχε η προηγούμενη κυβέρνηση στον αριθμό των ρουσφετολογικών προσλήψεων συμβασιούχων. Μας είπε διακόσιες χιλιάδες, τριακόσιες χιλιάδες, τετρακόσιες χιλιάδες, πεντακόσιες χιλιάδες ρίχνοντας νούμερα έτσι εδώ, ένας υπεύθυνος πολιτικός άνδρας που έχει διαχειριστεί θέλω να πιστεύω υπεύθυνα – και δεν έχω κανένα λόγο να πιστεύω το αντίθετο – τη θέση την οποία του εμπιστεύθηκε η Κυβέρνησή του. Έχουμε φτάσει στο σημείο αυτοί που κυβερνούσαν είκοσι χρόνια, αφού έχουν ολοκληρώσει τον κύκλο αναρίθμητων ρουσφετολογικών προσλήψεων σήμερα να μη γνωρίζουν τον αριθμό τους.
      Κυρίες και κύριοι συνάδελφοι, σήμερα συζητάμε ένα νομοσχέδιο με το οποίο επιχειρείται να μπει μία τάξη σε μία σειρά από προβλήματα που συσσώρευσαν οι κυβερνήσεις του ΠΑΣΟΚ με τις αναξιοκρατικές αδιαφανείς προσλήψεις, με τους αντισυνταγματικούς διαγωνισμούς και την πολιτική που ακολούθησαν όλα αυτά τα προηγούμενα χρόνια για την πλήρη κομματικοποίηση της κρατικής μηχανής.
       Συζητάμε ένα νομοσχέδιο, το οποίο έχει τριάντα άρθρα και το οποίο εισάγει ρυθμίσεις για τους συμβασιούχους, εισάγει την προσαύξηση της μοριοδότησης της υπηρεσίας τους, τη θέσπιση κυλιόμενου πίνακα επιλαχόντων, την καταπολέμηση της διαφθοράς και μια σειρά από άλλα κρίσιμα θέματα με τα οποία διορθώνονται πολλά λάθη του παρελθόντος. Δυστυχώς, η Αντιπολίτευση αποφασίζει από όλα αυτά τα τριάντα άρθρα να εστιάσει την κριτική της μόνο σε ένα με το οποίο διαφωνεί και αυτό δείχνει όσο αδύναμο είναι το επιχείρημα της κριτικής, το οποίο θέλει σήμερα να ασκήσει. Αυτό το γεγονός δείχνει ότι το ΠΑΣΟΚ σήμερα αδιαφορεί για όλες τις αποτελεσματικές ρυθμίσεις που εισάγονται με τον παρόντα νόμο και αμφισβητεί μόνο μία την οποία το ίδιο είχε φτιάξει εισάγοντας τον 2190. Και βέβαια αδιαφορεί για όλες τις ασφαλιστικές δικλίδες που εισάγονται με το παρόν νομοσχέδιο το οποίο προβλέπει ότι αν ισχύει η συνέντευξη, αυτή η συνέντευξη θα διενεργηθεί από το ΑΣΕΠ και μόνο, όπου, και όταν το ΑΣΕΠ αποφασίσει να την διενεργήσει. Δηλαδή, ακόμη και αυτό τον οργανισμό κέλυφος του ΑΣΕΠ που με τη δική μας πίεση συνταγματικά κατοχυρώθηκε παρά τις τότε αντιρρήσεις του εισηγητή και του κόμματος της Πλειοψηφίας στη συνταγματική αναθεώρηση δεν το εμπιστεύεστε παρ’ ότι όπως σας απέδειξε και ο κ. Καραμάριος πριν, είσαστε εσείς που με υπουργικές αποφάσεις το έχετε επανδρώσει πλήρως.
      Κυρίες και κύριοι συνάδελφοι, εγώ δεν καταλαβαίνω, γιατί αντιδράτε στην επέκταση ενός μέτρου, το οποίο ήδη από το ν. 2190 έχετε εισαγάγει και αναφέρομαι στο μέτρο της προσωπικής συνέντευξης, το οποίο σήμερα ισχύει για το ειδικό επιστημονικό προσωπικό. 
      Εγώ θα ήθελα να αναρωτηθώ δημόσια το εξής: Πώς σήμερα στον ιδιωτικό τομέα η συνέντευξη αποτελεί το κυρίαρχο, αν όχι το μόνο, κριτήριο με το οποίο προσλαμβάνονται οι διάφοροι υπάλληλοι; Πώς ο ιδιωτικός τομέας λειτουργεί με τη συνέντευξη και εμείς θα στερήσουμε τη δυνατότητα από το δημόσιο να προφυλαχθεί από ακραίες περιπτώσεις ανθρώπων που δεν πληρούν τα ουσιαστικά κριτήρια, καίτοι έχουν τη μοριοδότηση, για να αντιμετωπίσουν τα ουσιαστικά προβλήματα του πολίτη, όταν θα κληθούν να καταλάβουν μία θέση;
      Κυρίες και κύριοι συνάδελφοι, και απευθύνομαι ιδιαίτερα προς τους συναδέλφους του ΠΑΣΟΚ, ας μη βλέπουμε φαντάσματα εκεί που δεν υπάρχουν. Αν θέλαμε  να ακολουθήσουμε τις δικές σας πρακτικές, με τα παράθυρα και τις φωτογραφικές διατάξεις, δεν θα δίναμε τον πρώτο λόγο στο ΑΣΕΠ για τη διενέργεια των συνεντεύξεων. Αν θέλετε να συζητήσουμε για ρουσφετολογικές προσλήψεις, τότε θα πρέπει να ξεχάσετε τις συνταγές και τις συστάσεις που σας δίνουν οι επικοινωνιολόγοι σας και να ανοίξουμε το φάκελο του παρελθόντος. Αυτό μπορούμε να το κάνουμε. Αν έχετε την τόλμη, ελάτε εδώ να συζητήσουμε για τη μαύρη δεκαετία του ’80, για τον άκρατο κομματισμό, για τον τρόπο με τον οποίο συμπεριφερθήκατε ως κυβέρνηση το 1993, για όλες τις υπόλοιπες αποφάσεις σας ακόμα και μετά την εισαγωγή του ν.2190.
      Κυρίες και κύριοι συνάδελφοι, είναι δική σας η ομολογία και τη συζητάτε εν όψει συνεδρίου ότι κομματικοποιήσατε το κράτος και γίνατε ένα κόμμα κρατικών αξιωματούχων. Αυτά δεν τα λέω εγώ, αλλά εσείς οι ίδιοι στις συναντήσεις σας. Πώς, λοιπόν, σήμερα έρχεσθε να μας πείτε ότι είστε εξαγνισμένοι; Είστε εξαγνισμένοι μετά από μία ήττα στις εθνικές εκλογές; Μην ψάχνετε να βρείτε κολυμβήθρες, για να εξαγνιστείτε, και μην προσπαθείτε να φορτώσετε τις αμαρτίες σας σε πλάτες άλλων. Αυτή η προσπάθειά σας είναι καταδικασμένη να αποτύχει, γιατί, με το υπό συζήτηση νομοσχέδιο και με τις υπόλοιπες ρυθμίσεις που προώθησε μέχρι σήμερα η ηγεσία του Υπουργείου Εσωτερικών, το μόνο που προσπαθούμε να κάνουμε είναι να κλείνουμε μέτωπα που εσείς οι ίδιοι ανοίξατε. Κλείνουμε τα μέτωπα με την Ευρωπαϊκή Ένωση, η οποία μας απειλούσε με παραπομπή στο Ευρωπαϊκό Δικαστήριο, βάζουμε τέλος στις περιπέτειες χιλιάδων ανθρώπων, τους οποίους εσείς κρατούσατε σε ομηρία, για να αποκομίζετε συγκεκριμένα πολιτικά οφέλη, υλοποιούμε τις προεκλογικές δεσμεύσεις του ίδιου του Πρωθυπουργού και θα λύσουμε το πρόβλημα όσων καλύπτουν πάγιες και διαρκείς ανάγκες στο δημόσιο.
      Κυρίες και κύριοι συνάδελφοι, με το παρόν νομοσχέδιο δεν ανοίγει κανενός είδους κερκόπορτα, αλλά κάνουμε ένα αποτελεσματικό βήμα μπροστά. Στόχος μας, προοπτική μας είναι να κλείσουμε όλα τα ανοιχτά ζητήματα του παρελθόντος, να βάλουμε τέλος στις στρεβλώσεις που κληρονομήσαμε, να βάλουμε τις βάσεις για μία αποτελεσματική Δημόσια Διοίκηση που θα ανταποκρίνεται σε ένα σύγχρονο κράτος που θέλει να καλείται ευρωπαϊκό, ένα σύγχρονο κράτος που δείχνει το σεβασμό που πρέπει και προς τον υπάλληλό του και, πάνω απ’ όλα, προς τον πολίτη του. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, καθημερινά γινόμαστε μάρτυρες ενός πολέμου που γίνεται απέναντι στην πολιτική και τους πολιτικούς. Κάθε μέρα αντιμετωπίζουμε τη δυσπιστία του πολίτη απέναντι στο κράτος, απέναντι σε εμάς. 
      Πού, όμως, οφείλεται αυτό; Οφείλεται στην έλλειψη συνέπειας, συνέχειας και αξιοκρατίας εκ μέρους του κράτους. Και το κράτος ο πολίτης το ταυτίζει με εμάς τους πολιτικούς.
     Η εμπιστοσύνη, κύριοι συνάδελφοι, κτίζεται δύσκολα με μεγάλη προσπάθεια. Γκρεμίζεται όμως πανεύκολα. Κτίζεται όταν κάποιοι αναλαμβάνουν το πολιτικό κόστος και κάποιοι άλλοι αποβάλλουν τις μικροκομματικές σκοπιμότητες. Σκεφθείτε και αναλογιστείτε πόσο πολύ δύσκολα κτίσαμε την εμπιστοσύνη των πολιτών ως προς την αξιοκρατική εισαγωγή των παιδιών τους στα πανεπιστήμια. Ξεκινήσαμε από το ακαδημαϊκό και φθάσαμε στις πανελλαδικές εξετάσεις. Στον αγώνα αυτό για να πείσουμε τον πολίτη ότι η εισαγωγή των παιδιών τους στα πανεπιστήμια γίνεται αξιοκρατικά… 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς το κάνατε αυτό; 
     ΠΑΝΑΓΙΩΤΗΣ ΣΓΟΥΡΙΔΗΣ:  Όλος ο πολιτικός κόσμος ήταν  μαζί. Πόσος αγώνας καταβλήθηκε για να κατοχυρωθεί το αδιάβλητο της εισαγωγής στα πανεπιστήμια στη συνείδηση του λαού. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό υπήρχε πολύ νωρίτερα απ’ όταν ήρθατε εσείς στην εξουσία. 
     ΠΑΝΑΓΙΩΤΗΣ ΣΓΟΥΡΙΔΗΣ: Και παρ’ όλα αυτά, αγαπητοί συνάδελφοι, έρχονται ακόμη και σήμερα πολίτες στα γραφεία μας που λένε, μήπως υπάρχει περίπτωση να βοηθήσουμε το παιδί να μπει στο πανεπιστήμιο; Ακόμη και σήμερα. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στα δικά σας γραφεία. 
     ΠΑΝΑΓΙΩΤΗΣ ΣΓΟΥΡΙΔΗΣ: Δεν συνέβη όμως αυτό, κύριοι συνάδελφοι, με το ν. 2190/94 τον επονομαζόμενο  νόμο Πεπονή που σταδιακά επεκτάθηκε στον ευρύτερο δημόσιο τομέα, βελτιώθηκε και διορθώθηκε. Τον πολεμήσατε λυσσαλέα όλη η Αντιπολίτευση. Τον πολεμήσατε λυσσαλέα είτε μέσα από τις εφημερίδες σας με πηχυαίους τίτλους που υπονοούσαν παράθυρα εισαγωγής αθρόας στη Δημόσια Διοίκηση είτε μέσα σ΄ αυτήν εδώ την Αίθουσα της Βουλής. Σε αυτήν εδώ την Αίθουσα ως Προεδρεύων πολλάκις άκουσα ότι μπαίνουν από τα παράθυρα στις δημόσιες θέσεις. Και πολλές φορές αναρωτιόμουν και έλεγα πείτε μας τον τρόπο μήπως μπορέσουμε να βάλουμε και εμείς κάποιον. 
     Σαφώς όμως μέσα απ’ αυτόν το θόρυβο ένα πράγμα είχε επιτευχθεί, να κλονιστεί η εμπιστοσύνη των πολιτών απέναντι στη αξιοκρατική εισαγωγή του στο δημόσιο και στον ευρύτερο δημόσιο τομέα. 
     Και επειδή πολύς λόγος γίνονταν για την καταστρατήγηση του νόμου αυτού όταν αναλάβατε τη διακυβέρνηση της χώρας σκέφθηκα ότι τώρα αντικειμενικά αν ρωτήσουμε τους σημερινούς Υπουργούς ποιες περιπτώσεις ήταν αυτές που παρατύπως του νόμου μπήκαν στο δημόσιο θα μου απαντήσουν. Κατέθεσα, λοιπόν, μια ερώτηση τον Απρίλιο του 2004 προς όλα τα Υπουργεία πλην του Υπουργείου Τουρισμού. Η ερώτηση αυτή είχε διατυπωθεί ως εξής: 
     «Επειδή κατά καιρούς έχει δημοσιοποιηθεί στα πανελλαδικά Μέσα Μαζικής Ενημέρωσης ότι σε προσλήψεις υπαλλήλων του Υπουργείου σας αλλά και εποπτευομένων απ’ αυτό οργανισμών έχει καταστρατηγηθεί ο ν. 2190/94 ή το αντικειμενικό σύστημα μοριοδότησης που με νόμους κατά περίπτωση διαγωνισμού ισχύει, ερωτάται ο κύριος Υπουργός για να ενημερώσει την Εθνική Αντιπροσωπεία εγγράφως: 
     α) Αν έγιναν τέτοιες καταστρατηγήσεις σε ποιους οργανισμούς και σε ποιες προκηρύξεις 
     β) Ποιες κατηγορίες εργασιακών σχέσεων αφορούσαν, μονίμους, αορίστου χρόνου, ορισμένου χρόνου, ωρομίσθιους, εποχικούς.
     γ) Αν υποβλήθηκαν ενστάσεις και ποιες απ’ αυτές δικαιώθηκαν και 
     δ) Να μας γνωστοποιήσει τον αριθμό των ατόμων που ευνοήθηκαν από τις καταστρατηγήσεις αυτές από το 1994 μέχρι σήμερα». 
     Στα δε Υπουργεία που είχαν ενστόλους έλεγα «και προσλήψεις υπαλλήλων ενστόλων». Και αυτό διότι υπάρχει το Υπουργείο Δημόσιας Τάξης, το Υπουργείο Εμπορικής Ναυτιλίας και το Υπουργείο Ενόπλων Δυνάμεων που είναι οι λιμενικοί, οι πυροσβέστες και οι επταετούς υποχρέωσης. Άρα, λοιπόν, και σε αυτούς μήπως έγινε. 
     Ε, λοιπόν, κύριοι συνάδελφοι, οι απαντήσεις όλων των Υπουργείων είναι εδώ, τις έχω και θα τις καταθέσω στη Βουλή και λένε ότι από το 1994 μέχρι σήμερα –και έχω για κάθε Υπουργείο πίνακες μέσα αναλυτικούς- έγιναν ελάχιστες παραβάσεις στα Υπουργεία και στους εποπτευόμενους οργανισμούς οι οποίες στις περισσότερες περιπτώσεις διορθώθηκαν κατά τη διαδικασία προληπτικού ελέγχου από το ΑΣΕΠ. Ακόμη και στα Υπουργεία Δημόσιας  Τάξης, Δικαιοσύνης, Εξωτερικών και Εθνικής Άμυνας που δεν εφαρμόζονται οι αντίστοιχες διατάξεις του ν. 2190/94 τηρήθηκε η αντίστοιχη μοριοδότηση και δεν παρατηρήθηκαν κρούσματα παράβασης της ειδικής κατά περίπτωση νομοθεσίας. 
      Παραβάσεις παρατηρήθηκαν σε αρκετούς δήμους και κοινότητες της χώρας. Ε, όπως μας δώσατε τα στοιχεία -εσείς μας τα δώσατε, κύριε Ανδρεουλάκο, δική σας είναι η υπογραφή- αποδεικνύεται ότι σαράντα επτά παραβάσεις έγιναν σε δήμους που την πλειοψηφία την έχει η Νέα Δημοκρατία, είκοσι τέσσερις παραβάσεις έγιναν από δήμους που την πλειοψηφία την έχει το ΠΑΣΟΚ, επτά παραβάσεις έγιναν από δήμους που την πλειοψηφία την έχουν τα άλλα κόμματα.
      Καταθέτω αυτόν το φάκελο για τα Πρακτικά, για να λάβουν γνώση όλοι οι συνάδελφοι.
      (Στο σημείο αυτόν ο Βουλευτής κ. Παναγιώτης Σγουρίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΕΤΡΟΣ ΜΑΝΤΟΥΒΑΛΟΣ: Γιατί δεν το κάνατε αυτό επί ΠΑΣΟΚ;
     ΠΑΝΑΓΙΩΤΗΣ ΣΓΟΥΡΙΔΗΣ: Το έκανα για την περίοδο από το 1994 μέχρι σήμερα που σημαίνει ότι ζητούσα να μας πείτε εσείς τώρα που είστε στην Κυβέρνηση, τι παρατυπίες έγιναν κατά τη δική μας περίοδο μέχρι και σήμερα. 
     Είπατε επίσης ότι το ΠΑΣΟΚ είχε θεσπίσει και τη συνέντευξη. Αποκρύψατε όμως ότι αυτό δεν ήταν για προσλήψεις, αλλά μόνο για κατάληψη ειδικών θέσεων στην ιεραρχία της διοίκησης. Είναι δυνατόν να κρίνεις κάποιον διευθυντή ή προϊστάμενο χωρίς προηγουμένως να έχει περάσει από συνέντευξη; Επίσης, αυτή προβλεπόταν και για το ειδικό επιστημονικό προσωπικό. Δεν επρόκειτο, δηλαδή, για προσλήψεις στο δημόσιο και στον ευρύτερο δημόσιο τομέα. 
     Με δεδομένο το βαθμό ωρίμανσης της Δημόσιας Διοίκησης, η συνέντευξη είναι υποκειμενικό στοιχείο και δεν θα κάνω κρίση εδώ εγώ, αλλά θα σας διαβάσω αυτό που λέει η ΟΚΕ, όπου σήμερα την επισκέπτεται ο κύριος Πρωθυπουργός σε πανηγυρική συνεδρίαση. Λέει η ΟΚΕ. «Άσχετα με τις προθέσεις του νομοθέτη, η εισαγωγή των συνεντεύξεων στη δεδομένη χρονική φάση, θα επιτρέψει υποκειμενικές διαδικασίες που δεν υπηρετούν την αξιοκρατία και θα κλονίσει την αξιοπιστία του συστήματος διορισμών μέσω του ΑΣΕΠ στα μάτια της κοινής γνώμης». Αυτό λέει η ΟΚΕ που σήμερα δια χειροκροτημάτων επισκέπτεται ο κύριος Πρωθυπουργός. 
     Λυπάμαι πολύ, όχι για την τρικλοποδιά που βάζετε στον εαυτό σας…
     ΠΕΤΡΟΣ ΜΑΝΤΟΥΒΑΛΟΣ: Αυτή είναι η αγωνία σας!
     ΠΑΝΑΓΙΩΤΗΣ ΣΓΟΥΡΙΔΗΣ: … -γιατί εσείς θα το βρείτε μπροστά σας αυτό, στα δικά σας γραφεία θα έρχονται και θα λένε «βάλτε μας»-, αλλά για τη μαχαιριά που δίνετε στον νόμο Πεπονή. Ευχαριστώ. 
     ( Χειροκροτήματα από την πτέρυγα του ΠΑΣΟΚ )
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο  Δ΄ Αντιπρόεδρος της Βουλής κ. Πετσάλνικος.
     ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κυρίες και κύριοι συνάδελφοι, η Κυβέρνηση της Νέας Δημοκρατίας, η Κυβέρνηση του κ. Καραμανλή, η Κυβέρνησή σας κύριε Υφυπουργέ, κλείνει σε λίγο ένα χρόνο στην εξουσία. Ποτέ άλλοτε στο παρελθόν δεν υπήρξε κυβέρνηση που πέτυχε σε τόσο σύντομο χρονικό διάστημα με τις αποφάσεις και τις πράξεις της, να αποδείξει ότι είναι πλήρως αναξιόπιστη. Ποτέ άλλοτε η κυβέρνηση δεν πέτυχε να αποδείξει ότι η απόσταση ανάμεσα σε προγραμματικές, προεκλογικές διακηρύξεις και στην κυβερνητική πρακτική μπορεί να είναι τόσο μεγάλη. 
     Τώρα, οι πολίτες διαπιστώνουν ότι εξαπατήθηκαν, κύριοι της Κυβέρνησης, γιατί αντί της επανίδρυσης του κράτους στην κατεύθυνση, όπως λέγατε στο κυβερνητικό σας πρόγραμμα –το έχω εδώ- «για τη Δημόσια Διοίκηση στην κατεύθυνση της επανίδρυσης του κράτους, ενός κράτους λιτού, καλύτερου, αποτελεσματικότερου, αμερόληπτου, που προσφέρει ίσες ευκαιρίες σε όλους» αποδεικνύεται ότι η Κυβέρνησή σας δημιουργεί ένα κράτος και μια Δημόσια Διοίκηση που έρχεται από το παρελθόν, από το παρελθόν το δικό σας, το παρελθόν της Δεξιάς.
     Οικοδομείτε ένα κράτος ογκώδες, δυσκίνητο, σπάταλο, αδιαφανές, αναποτελεσματικό και τώρα με το νομοσχέδιο αυτό ρουσφετολογικό. 
     Έριξα μια ματιά στα νομοσχέδια που έχετε φέρει εσείς και άλλα Υπουργεία στο διάστημα των προηγούμενων μηνών. Έχετε διευρύνει τον δημόσιο τομέα με την ίδρυση οργανικών θέσεων που ξεπερνούν τις πεντακόσιες. Περισσότερο  κράτος αντί για λιγότερο. Διαπιστώνουμε ότι, συνεχώς, συγκροτείτε στα διάφορα Υπουργεία επιτροπές  οι οποίες είναι αμειβόμενες. Περισσότερο σπάταλο κράτος. Αλλάξατε όλους τους γενικούς διευθυντές. Και δεν ήταν ένας από τους προηγούμενους ικανός για να παραμείνει γενικός διευθυντής; Δεν αφήσατε ούτε έναν που να έχει διαφορετική πολιτική άποψη, διαφορετική τοποθέτηση ως ελεύθερος πολίτης. Είναι κράτος της Δεξιάς αυτό που οικοδομείτε και γι’ αυτό, όπως είπα, έρχεται από το παρελθόν.
      Τρανή απόδειξη το παρόν νομοσχέδιο. Σε μια εποχή που οι πολίτες και, ιδιαίτερα, η νέα γενιά απαιτούν περισσότερη διαφάνεια αντικειμενικότητα και αξιοκρατία εσείς επιχειρείτε να επιφέρετε ένα βαρύτατο και μοιραίο πλήγμα σε ένα θεσμό που είχε καθιερωθεί στη συνείδηση του κόσμου ως αντικειμενικός και διαφανής, στο θεσμό των προσλήψεων στο δημόσιο με τις διαδικασίες του ΑΣΕΠ. Όταν πριν από έντεκα χρόνια ψήφιζε η Βουλή το ν. 2190, συντελούνταν μία, πραγματικά τεράστια ριζοσπαστική αλλαγή σε νοοτροπίες, συνήθειες και πρακτικές που χαρακτήριζαν επί εκατόν πενήντα χρόνια τις σχέσεις κράτους-πολίτη- πολιτικής. Το παιδαγωγικό, κυρίως, μήνυμα προς τους νέους ανθρώπους με το νόμο εκείνο ήταν ότι τα δικά τους και μόνο προσόντα, δηλαδή, οι γνώσεις τους και όχι η ταπεινωτική διαδικασία της πολιτικής εξάρτησης θα καθόριζαν την επιδίωξή τους να εργαστούν στο δημόσιο. Έντεκα χρόνια μετά και αφού έχουμε μπει ήδη σε μια νέα εποχή, στον 21ο αιώνα, η Κυβέρνηση του κ. Καραμανλή, ο Υπουργός Εσωτερικών κ. Παυλόπουλος επιχειρούν να γυρίσουν το ρολόι δεκαετίες πίσω. 
      Το νομοσχέδιο με την εισαγωγή της συνέντευξης ως καθοριστικού, πλέον, στοιχείου για την κατάταξη στον πίνακα των επιτυχόντων είναι πρώτα απ’ όλα αντιπαιδαγωγικό, γιατί καλλιεργεί τη νοοτροπία της ήσσονος προσπάθειας, κύριε Υπουργέ, αφού οι νέοι θα ξέρουν, πλέον, ότι δεν παίζουν τον πρώτο και τελευταίο ρόλο οι γνώσεις που έχουν, οι επιδόσεις, τα πτυχία, η γνώση ξένων γλωσσών, οι μεταπτυχιακές σπουδές, καθώς όλα αυτά μπορούν να ανατραπούν, όπως κατατέθηκε με συγκεκριμένα επιχειρήματα, από τη βαθμολογία της συνέντευξης. 
      Το νομοσχέδιό σας αυτό είναι επίσης αναξιοκρατικό και άδικο, αφού με την υποκειμενικότητα της κρίσης στη συνέντευξη θα ανατρέπεται η σειρά κατάταξης που εξασφάλιζαν τα αντικειμενικά αποτιμώμενα προσόντα. 
      Το νομοσχέδιο όμως αυτό είναι και άκρως υποκριτικό, γιατί προβλέπει ότι απαγορεύεται η γνωστοποίηση των ονομάτων των μελών της Επιτροπής Συνέντευξης πριν από την ολοκλήρωση της διαδικασίας, ενώ είναι αυτονόητο ότι αυτή η «μυστική» επιτροπή που θέλετε να είναι «μυστική», για να μη διατρέχει κίνδυνο επηρεασμών υποθέτω, θα παύει να είναι μυστική μετά τη συνέντευξη του πρώτου εξεταζόμενου. Ο πρώτος που θα βγαίνει έξω θα λέει ότι η επιτροπή που με εξήτασε ως προς την προσωπικότητά μου είναι η τάδε. Εκτός εάν τα μέλη αυτής της εξεταστικής επιτροπής, κύριε Υπουργέ, θα φορούν κουκούλες ή εάν οι εξεταζόμενοι θα κρατούνται σε ειδικό χώρο, έως ότου ολοκληρωθούν και οι συνεντεύξεις των άλλων συνυποψηφίων τους! 
      Το νομοσχέδιο όμως αυτό εκτός όλων των άλλων είναι και άκρως διχαστικό, γιατί θα δημιουργεί και πάλι διαχωρισμούς, όχι μόνο σε ημετέρους και μη από πλευράς ιδεολογικής τοποθέτησης των υποψηφίων. Θα δημιουργεί το διχασμό και τα παράπονα και τις αντιπαραθέσεις μεταξύ όλων των υποψηφίων. Θα προκαλεί αντιπαραθέσεις μεταξύ εκείνων που θα αναρριχώνται στον πίνακα ευνοημένοι από τη συνέντευξη και εκείνων που η προσωπικότητά τους κατά την επιτροπή «εμετρήθη, εζυγίσθη και ευρέθη ελλιπής». Ποιος νέος άνθρωπος και ποιος γονέας ενός νέου παιδιού που επιχειρεί με αντικειμενικές διαδικασίες να μπει στο δημόσιο θα δέχεται ότι η προσωπικότητά του είναι χειρότερη, μειωμένη σε σχέση με την προσωπικότητα του άλλου συνυποψηφίου; Τα έχετε αναλογισθεί όλα αυτά; 
      Τέλος, κύριοι συνάδελφοι, αυτό το νομοσχέδιο είναι και αντισυνταγματικό, γιατί το άρθρο 103 παράγραφος 7 του Συντάγματος που και εσείς η Νέα Δημοκρατία ψηφίσατε εδώ το 2001 ορίζει πλέον, ρητώς, ότι η πρόσληψη υπαλλήλων στο δημόσιο και στον ευρύτερο δημόσιο τομέα γίνεται είτε με διαγωνισμό είτε με επιλογή, σύμφωνα –το υπογραμμίζω- με προκαθορισμένα και αντικειμενικά κριτήρια. Η κάθε συνέντευξη είναι υποκειμενική διαδικασία. Πώς θα αποτιμάται η προσωπικότητα; Τι θα αποτιμάται σε σχέση με την προσωπικότητα; Το παράστημα, η ευθυκρισία, η ευγλωττία, η σεμνότητα, η ταπεινότητα; Τι απ’ όλα αυτά αντικειμενικά και με προκαθορισμένα κριτήρια μπορεί να αποτιμηθεί; Κάθε συνέντευξη εμπεριέχει την υποκειμενικότητα. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να το πείτε στους Ευρωπαίους, στους Αμερικανούς και στους Καναδούς. Μην το λέτε σε μας. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Εάν αντιγράφαμε τους Ευρωπαίους εδώ και πολλές δεκαετίες σε διάφορα πράγματα, δεν θα χρειαζόταν να συζητούμε για την αναγκαιότητα περιφρούρησης αντικειμενικών διαδικασιών με προκαθορισμένα και αντικειμενικά κριτήρια. Και όταν ο συνταγματικός νομοθέτης ερχόταν εδώ το 2001 και καθιέρωνε συνταγματικά, πλέον, την υποχρέωση και τη δέσμευση του δημοσίου, κάθε κυβέρνησης που θα ακολουθούσε μετά το 2001, είχε υπόψη του τα ιδιαίτερα χαρακτηριστικά εδώ στην Ελλάδα. Γι’ αυτό ήθελε να δεσμεύσει ο συνταγματικός νομοθέτης τον κοινό νομοθέτη, την κάθε κυβέρνηση. 
    Τι θα απαντήσετε, λοιπόν, σε όλους αυτούς που θα νομίζουν ότι μπορεί, πράγματι, μέσω της συνέντευξης πλέον να έχουν την εύνοια; 	
    Και να θέσω και ένα τελευταίο ερώτημα. Πώς είναι δυνατόν όταν κάποιος έχει μεταπτυχιακό, δεύτερο πτυχίο, έχει άριστη γνώση της ξένης γλώσσας, έχει όλα αυτά τα αντικειμενικά και μετρήσιμα μόρια με βάση το 0,8 που θα πολλαπλασιάζεται, πώς μπορεί να πολλαπλασιαστεί όλο αυτό το σύνολο των αντικειμενικών κριτηρίων και να μειωθεί το τελικό αποτέλεσμα; Πώς είναι δυνατόν με μια συνέντευξη να μειώνονται αντικειμενικώς αποκτηθέντα μετά από κόπους αποδεικτικά στοιχεία γνώσεων και επιδόσεων; Είναι δυνατόν να μειώνεται μεταπτυχιακό; Είναι δυνατόν να μειώνετε πολλαπλασιάζοντας με 0,8 το βαθμό του πτυχίου, του απολυτηρίου, την κατοχή του proficiency σε σχέση με τη γλώσσα; Ποιος «σοφός», νομοθέτης είναι αυτός που φέρνει τέτοιες ρυθμίσεις; Ποιοι σας έχουν παρασύρει σ’ αυτές τις ρυθμίσεις που θα διχάσουν την ελληνική κοινωνία και πάλι και θα μας γυρίσουν δεκαετίες πίσω;
    Για όλους αυτούς τους λόγους αυτό το νομοσχέδιο είναι απαράδεκτο και είναι, πράγματι, ένα φαυλοκρατικό νομοσχέδιο. Και το καταψηφίζουμε. Αλλά δεν το καταψηφίζουμε μόνο εμείς. Αν έχετε την ευχέρεια να συζητήσετε με τους πολίτες -και φαντάζομαι την είχατε τις προηγούμενες μέρες- αυτό το νομοσχέδιο και η απαράδεκτη πρωτοβουλία της Κυβέρνησης καταψηφίζεται από το σύνολο του ελληνικού λαού που δεν θέλει να γυρίσουμε δεκαετίες πίσω σε εξαρτήσεις και εκμαυλισμούς της νέας γενιάς από τους εκάστοτε κρατούντες.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    Το λόγο έχει ο κ. Χαϊτίδης.
    ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κυρίες και κύριοι συνάδελφοι, είμαι στη δύσκολη θέση να απαντήσω σε δυο συναδέλφους οι οποίοι μόλις πριν από λίγο ήταν στο Βήμα και τους οποίους ιδιαίτερα εκτιμώ. Βέβαια ο αγαπητός συνάδελφος κ. Σγουρίδης δεν είναι εδώ για  να πάρει με αναμφισβήτητα επίσημα έγγραφα την απάντηση για την «εύρυθμη» και την «αντικειμενική λειτουργία» του ν. 2190/1994. 
    Αγαπητοί συνάδελφοι, είχα σκοπό να περιοριστώ μόνο σε σχόλια και απόψεις πάνω στο νομοσχέδιο το οποίο σήμερα συζητάμε. Αλλά είμαι αναγκασμένος για να μην αιωρούνται κάποιες ψευδείς και ανακριβείς καταγγελίες –να μην χρησιμοποιήσω τη λέξη «φαρισαϊκές»- να απαντήσω με ντοκουμέντα σε όσες αναλήθειες ειπώθηκαν προηγουμένως για το συζητούμενο νομοσχέδιο αφού πρώτα πω δυο λόγια, όπως είχα από την αρχή σκοπό να κάνω, για το περιεχόμενο αυτού του νομοσχεδίου. Αποδεικνύεται –άλλωστε το λέει και η έκθεση της Επιστημονικής Επιτροπής- ότι επί σειρά ετών διάφορα νομοθετήματα, κυρίως, ο ν. 2190/1994 στην πράξη δεν μπορούσαν να φέρουν το αποτέλεσμα για το οποίο είχαν ψηφιστεί διότι υπήρχαν ασάφειες, υπήρχαν διάφορες αυθαίρετες ερμηνείες από φορείς με αποτέλεσμα να υπάρχει μια δυσλειτουργία του κράτους, να υπάρχουν φαινόμενα αδικίας εις βάρος υποψηφίων που ήθελαν να προσληφθούν στο δημόσιο. Και έρχεται, το συζητούμενο νομοσχέδιο με τριάντα άρθρα να διορθώσει τις δυσλειτουργίες. 
    Για όλα αυτά οι αγαπητοί συνάδελφοι της Αντιπολίτευσης και ιδιαίτερα της Αξιωματικής Αντιπολίτευσης δεν είπαν τίποτα που σημαίνει ότι συμφωνούν. Ας περιοριστούμε, λοιπόν, στο άρθρο 4 μέσω του οποίου προσπαθούν να δημιουργήσουν μια τεχνητή ατμόσφαιρα δήθεν αδικίας και μια τεχνητή ατμόσφαιρα πόλωσης και οξύτητας και να ενσπείρουν ανησυχίες στον ελληνικό λαό. Τι λέει το άρθρο 4; Το άρθρο 4 διατηρεί τις τέσσερις προϋποθέσεις του ν. 2190/1994 και προσθέτει μια πέμπτη προϋπόθεση που είναι η συνέντευξη. 
Και μάλιστα αυτή η προϋπόθεση δεν διαφοροποιεί περισσότερο από το 20% το άθροισμα των προηγούμενων τεσσάρων προϋποθέσεων. Έτσι, λοιπόν, αμέσως-αμέσως θα πρέπει να ξεκαθαρίσουμε προς τον ελληνικό λαό ότι δεν είναι αληθής, αλλά ψευδής, παραπλανητικός, υποκριτικός, φαρισαϊκός, ο ισχυρισμός ότι «μόνο με συνεντεύξεις θα γίνονται πλέον οι προσλήψεις».
      Είναι απαράδεκτο, κύριοι συνάδελφοι, να λέγονται τέτοιες ανακρίβειες μέσα σ’ αυτήν την Αίθουσα. Μπορεί να τα λέτε σε κατ’ ιδίαν συζητήσεις, μπορεί να γράφονται σε διάφορα έντυπα, τα οποία καθ’ υπαγόρευση σχολιάζουν και δημοσιεύουν, αλλά δεν μπορεί να λέγεται μέσα σ’ αυτήν την Αίθουσα αυτό το ψεύδος που πάει να περάσει στον ελληνικό λαό τις τελευταίες ημέρες, ότι δήθεν «μόνο με συνεντεύξεις θα γίνονται οι προσλήψεις».
      Ο ν. 2190/1994 διατηρείται και βελτιώνεται με βάση τα διεθνή δεδομένα, όπως είπε ο αξιότιμος κύριος Υφυπουργός, ο κ. Ανδρεουλάκος, για τις προσλήψεις άξιων, ικανών υπαλλήλων τόσο στο δημόσιο όσο και στον ιδιωτικό τομέα. Διότι δεν είναι μόνον η αυτόματη μαθηματική άθροιση διαφόρων μορίων με βάση τα τυπικά προσόντα, είναι και η δυνατότητα, η ικανότητα του υποψηφίου και μέλλοντος να προσληφθεί να αξιοποιήσει, να εφαρμόσει, αυτά τα οποία τύποις κέκτηται. 
      Έτσι εφαρμόζεται ένας θεσμός –συμφώνησε και ο κ. Πετσάλνικος προηγουμένως- ο οποίος εφαρμόζεται και διεθνώς. Και μάλιστα με ποιον τρόπο; Ακόμη και αυτή η πέμπτη προϋπόθεση είναι υπό τον απόλυτο έλεγχο του ΑΣΕΠ. Διότι στο άρθρο 4, αν το διαβάσει κανείς -και πιστεύω ότι το διαβάσατε όλοι, αγαπητοί συνάδελφοι- λέει ότι αυτές οι επιτροπές είτε θα συστήνονται αποκλειστικά από το ΑΣΕΠ είτε από κάποιον άλλο φορέα, με την έγκριση όμως και την υπόδειξη του ΑΣΕΠ. Επομένως, και πάλι αυτή η πρόσθετη διαδικασία των συνεντεύξεων θα είναι υπό τον απόλυτο έλεγχο του ΑΣΕΠ. Να, λοιπόν, πού είναι η υποκρισία και ο φαρισαϊσμός. Και λυπούμαι, αλλά δεν μπορώ αλλιώς να περιγράψω αυτήν την προσπάθεια, αγαπητοί συνάδελφοι, χωρίς να χρησιμοποιήσω φράσεις που δεν θα ήθελα να χρησιμοποιήσω.
      Τέλος, ήθελα να σας περιγράψω πολύ σύντομα, γιατί ντρέπομαι να αναφέρω λεπτομέρειες, κάτι που έζησα προχθές πηγαίνοντας στη Στουτγάρδη σε μία εκδήλωση της ελληνικής κοινότητας: Να δείτε περιπτώσεις Ελλήνων εκπαιδευτικών, οι οποίοι διέκοψαν Θεία Λειτουργία επιτιθέμενοι με ακατονόμαστες φράσεις εναντίον του ιερέως για λόγους προσωπικούς ή άλλων, εκπαιδευτικών οι οποίοι αρνούνται να οργανώσουν μεθαύριο την εορτή της 25ης Μαρτίου στα ελληνικά σχολεία και στις ελληνικές κοινότητες διότι εκείνη, λένε, η ημέρα είναι ημέρα αργίας για τους εργαζόμενους στη Γερμανία λόγω απόκρεω! Και αυτοί είναι Έλληνες εκπαιδευτικοί που κέκτηνται τα τυπικά προσόντα, τα οποία προβλέπουν οι σχετικές διατάξεις, αγαπητοί συνάδελφοι. Και εσείς, μόλις πριν λίγο, προσπαθήσατε να κατακεραυνώσετε την Κυβέρνηση γι’ αυτό το νομοσχέδιο.
      Και πάμε στις αιτιάσεις…
      ΜΙΛΕΝΑ ΑΠΟΣΤΟΛΑΚΗ: Θα γυρίσουμε σε περιόδους εθνοκάθαρσης, κύριε συνάδελφε;
      ΕΥΓΕΝΙΟΣ ΧΑΪΤΙΔΗΣ: Μην με διακόπτετε, κυρία συνάδελφε.
      ΜΙΛΕΝΑ ΑΠΟΣΤΟΛΑΚΗ: Θα σας διακόψω: Θα γυρίσουμε σε περιόδους εθνοκάθαρσης;
      ΠΡΟΕΔΡΕΥΩΝ (Ιωάννης Τραγάκης): Κυρία Αποστολάκη, μην διακόπτετε, παρακαλώ.
      Συνεχίστε, κύριε συνάδελφε.
      ΕΥΓΕΝΙΟΣ ΧΑΪΤΙΔΗΣ: Πάμε στις αιτιάσεις, τις οποίες, προηγουμένως, προσπάθησαν να περάσουν οι συνάδελφοι.
      «ΕΛΕΥΘΕΡΟΤΥΠΙΑ», 8/01/2005: «Πολύ βαρέως φέρουν οι Νεοδημοκράτες συνδικαλιστές το επονομαζόμενο 110 υπέρ της ΠΑΣΚΕ. Κανένας εκπρόσωπος της ΔΑΚΕ στο διοικητικό συμβούλιο των εργαζομένων στην COSMOTE». Να οι νόμοι, τους οποίους εφαρμόσατε. Να ο φασισμός, τον οποίον επιβάλατε στο δημόσιο και τους εποπτευόμενους οργανισμούς του δημοσίου τομέα.
      Θέλετε να πάμε σε κάτι άλλο; Μας είπε, προηγουμένως, ο κ. Σγουρίδης ότι όλα τα Υπουργεία απήντησαν πως τίποτα το μεμπτό δεν έγινε από το 1994 μέχρι το Μάρτιο του 2004.
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε σας παρακαλώ, κύριε συνάδελφε.
    ΕΥΓΕΝΙΟΣ ΧΑΪΤΙΔΗΣ: Ολοκληρώνω, κύριε Πρόεδρε.
    Έχω εδώ πόρισμα του τότε Αντιπροέδρου του ΑΣΕΠ κ. Λαμπρίδη -30 Ιανουαρίου του 1997- ύστερα από καταγγελία ενός αδικηθέντος σε διαγωνισμό πρόσληψης με τη διαδικασία του ν. 2190/1994 στη Βιομηχανία Ζάχαρης Σερρών. Ξέρετε πώς καταλήγει στο πόρισμα ο κ. Λαμπρίδης;  «Ο διευθυντής του εργοστασίου υπέχει ποινικές και πειθαρχικές ευθύνες». Και οι μεν ποινικές ευθύνες απεδόθησαν και καταδικάστηκε σε πέντε χρόνια φυλάκισης. Οι πειθαρχικές, όμως, που ήταν αρμοδιότητα της τότε κυβερνήσεως, ουδέποτε απεδόθησαν και ουδέποτε ετιμωρήθη ο εν λόγω υψηλόβαθμος κομματικός παράγων.
    ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
    ΕΥΓΕΝΙΟΣ ΧΑΙΤΙΔΗΣ: Τελειώνω, κύριε Πρόεδρε, σε μερικά δευτερόλεπτα.
    Αντίθετα, μεθοδεύτηκε η πρόωρη συνταξιοδότησή του προκειμένου, τουλάχιστον, να πάρει αυτός ο επίορκος υπάλληλος τη σύνταξή του.
    Θα καταθέσω όλα αυτά τα στοιχεία στα Πρακτικά της Βουλής.
    Και τελειώνω, κύριε Πρόεδρε…
    ΠΡΟΕΔΡΕΥΩΝ (Ιωάννης Τραγάκης): Τελειώσατε, κύριε συνάδελφε. Σας είπα ότι είναι ακόμα για να μιλήσουν εκατόν δέκα συνάδελφοι.
    ΕΥΓΕΝΙΟΣ ΧΑΪΤΙΔΗΣ: Επίσης, καταθέτω και αυτό το οποίο ο κ. Καραμάριος, προηγουμένως, είπε για πρόσφατο διαγωνισμό με συνέντευξη του ιδίου του ΑΣΕΠ. 
    Κι εδώ θα παρακαλούσα, κύριοι συνάδελφοι της Αντιπολιτεύσεως, να μας πείτε τις δικές σας απόψεις.
    Ευχαριστώ πολύ.
    (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην Έκθεση: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, το 20ο Γυμνάσιο Περιστερίου αποτελούμενο από είκοσι πέντε μαθητές και μαθήτριες και δύο συνοδούς καθηγητές. Η Βουλή τους καλωσορίζει.
    (Χειροκροτήματα από όλες τις πτέρυγες)
    Ο συνάδελφος κ. Ματζαπετάκης έχει το λόγο.
    ΣΤΥΛΙΑΝΟΣ ΜΑΤΖΑΠΕΤΑΚΗΣ: Κυρίες και κύριοι συνάδελφοι, δυστυχώς, είναι ελάχιστα αυτά που ως πολίτες μας έμειναν να εμπιστευόμαστε ακόμα από την πολιτεία. 
    Αυτές τις ημέρες παρακολουθούμε άφωνοι γεγονότα και πράξεις που φέρνουν σε δοκιμασία θεσμούς και αξίες, που για την καθιέρωσή τους έγιναν αγώνες και που πιστεύουμε πως τους έχουμε και ανάγκη. 
    Αναρωτιέμαι αλήθεια: Τι θα γίνει εάν χάσουμε την εμπιστοσύνη στην Εκκλησία που είναι για τον καθένα μας το αποκούμπι, είναι μία καταφυγή; Τι θα γίνει αν απολέσουμε την εμπιστοσύνη μας στη Δικαιοσύνη, που μέχρι τώρα πιστεύαμε ότι είναι ο θεσμός που ανεπηρέαστα απέδιδε το δίκιο και την αντικειμενικότητα; Τι θα κάνουμε αν σταματήσει η αξιοκρατική επιλογή των υποψηφίων στα πανεπιστήμια και το δημόσιο και ξαναγυρίσουμε σε αλήστου μνήμης εποχές; 
    Μήπως θυμάστε, κύριοι συνάδελφοι, πόσα χρόνια αμφισβήτησης και δυσπιστίας των πολιτών υπήρξαν για το αδιάβλητο σύστημα εισαγωγής στα πανεπιστήμια μέχρι να φτάσουμε στο σημείο κανείς να μη διανοείται τώρα να παρέμβει στους εξεταστές για μια ευνοϊκότερη βαθμολογία; Στα ενδιάμεσα, όμως, χρόνια αρκετοί ήταν οι επιφυλακτικοί που αμφισβητούσαν την εγκυρότητα, αξιοπιστία και αποτελεσματικότητα του μέτρου των πανελλαδικών εξετάσεων. 
    Παρά το ότι το μέτρο αυτό αποφασίστηκε σε μία εποχή που ο ρόλος του Βουλευτή ήταν, δυστυχώς, άλλος, τότε που οι πολίτες προσέφευγαν σε αυτόν για ρουσφέτια, δηλαδή, για παράκαμψη του νόμου και η εφαρμογή του μπορεί να είχε πολιτικό κόστος στους Βουλευτές ή παράγοντες που αρνούντο τις παρεμβάσεις, παρά ταύτα –επαναλαμβάνω- το μέτρο εφαρμόστηκε και σήμερα έχουμε ένα θεσμό που κανείς δεν αμφισβητεί.
    Η εφαρμογή των μέτρων χρειάζεται χρόνο, προσπάθεια, συνέπεια για να γίνουν αποδεκτά. Και χρειάζεται υπευθυνότητα και φρόνηση από τους φορείς της πολιτείας για να μην υποκύπτουν στις οποιεσδήποτε πιέσεις υπάρχουν σε όποια προοδευτική και χρήσιμη αλλαγή.
    Αυτά τα ανέφερα για ιστορικούς λόγους. 
    Σήμερα, όμως, ερχόμαστε με το υπό συζήτηση σχέδιο νόμου να διαπράξουμε ένα τεράστιο ατόπημα, να γυρίσουμε πίσω στη φαυλότητα. Ειλικρινά εκφράζω όχι μόνο την απορία μου, όχι την απογοήτευσή μου, αλλά αγανάκτηση και οργή για το επιχειρούμενο γκρέμισμα ενός θεσμού, ενός οικοδομήματος που ίσως είναι το πιο εμπνευσμένο και σημαντικό των τελευταίων εξήντα ετών.
      Μην απατάσθε! Με τις αλχημείες που μεθοδεύονται, όπως αυτή της συνέντευξης, ο ΑΣΕΠ τινάζεται στον αέρα, αφού την αντικειμενική κρίση και την αξιοκρατία διαδέχεται η υποκειμενική κρίση και η αμφισβήτηση.
      Ο ν. 2190/1994, ο γνωστός νόμος Πεπονή, ήταν εκείνος που επιχείρησε να θέσει τέρμα στην αναξιοκρατία, το ρουσφέτι, τη χειραγώγηση των πολιτών από τους πολιτικούς, αλλά και των πολιτικών από τους ψηφοφόρους, για την αλόγιστη πρόσληψη προσωπικού, που είχε δημιουργήσει δομικό πρόβλημα στη Δημόσια Διοίκηση. Παρά τα κάποια προβλήματα που είχε, ήταν ένας αρκετά δίκαιος και αποδεκτός νόμος και αποτέλεσε τον κυματοθραύστη της ρουσφετολογίας. 
      Στη χώρα που επικρατούσε η συναλλαγή, το χατίρι, ο παραγοντισμός, επιχειρήθηκε μια θαρραλέα τομή, μια μεταρρύθμιση από έναν ακέραιο και εμπνευσμένο Υπουργό της κυβέρνησης του ΠΑΣΟΚ, το Σάκη Πεπονή, το όνομα του οποίου θα μείνει γραμμένο με τα πιο θετικά σχόλια στην ιστορία.
      Το ν. 2190/1994 για τις αντικειμενικές προσλήψεις, τον στήριξε η κυβέρνηση του ΠΑΣΟΚ με συνέπεια και επιμονή, παρά το πολιτικό κόστος, όπως άλλωστε συνέβη και με τη σκεπτόμενη κοινωνία. Και αυτή τον δέχτηκε και τον στήριξε.
      Τη σπουδαιότητα αυτού του νόμου, του νόμου-θεσμού, θέλησε η Βουλή να κάνει συνταγματική πράξη, εντάσσοντας τον στο άρθρο 103 παράγραφος 7 του Συντάγματος του 2001. 
      Και ενώ οι τελευταίοι επιφυλακτικοί και «άπιστοι» άρχισαν να εξοικειώνονται και αυτοί με την ιδέα της αδιάβλητης επιλογής και πείστηκαν ότι οι πόρτες είχαν κλείσει οριστικά στις παρεμβάσεις, έρχεται σήμερα η Κυβέρνηση της Νέας Δημοκρατίας, εν έτει 2005, στην περίοδο της ευρωπαϊκής αντίληψης, της ΟΝΕ και του εκσυγχρονισμού της πατρίδας μας, να μας γυρίσει στην προ του 1950 εποχή. Με ταπεινά ελατήρια, μικροκομματική αντίληψη και μικρομπακαλίστικη νοοτροπία μάς οδηγεί, αντί της ανασυγκρότησης του κράτους, όπως επαγγέλθηκε, ταχέως προς τα πίσω, επαναφέροντας καταδικασμένες πρακτικές.
      Τουλάχιστον να μην ακούμε ευτελείς και υποκριτικές δικαιολογίες ότι δήθεν για λόγους αξιοκρατίας και βελτίωσης του νόμου επιχειρείται αυτή η κίνηση, γιατί καθιστά ακόμα πιο κατακριτέα τη στάση της. Είναι τιμιότερο να παραδεχτεί την αλήθεια και τις πραγματικές προθέσεις της, που δεν είναι άλλες από το βόλεμα κάποιων, και να αναδιπλωθεί όσο είναι ακόμα καιρός.
      Γιατί θέλει να μας περνά όλους για κουτούς; Και καλά εμάς, φαίνεται να μη μας λογαριάζει, δεν ακούει, όμως, ούτε τη γνωμοδότηση του Επιστημονικού Συμβουλίου της Βουλής, που τίναξε κυριολεκτικά στον αέρα το σχέδιο νόμου Παυλόπουλου;
      Και εσείς, κύριοι συνάδελφοι της Συμπολίτευσης, μπορείτε να καταλάβετε τη σημασία αυτού του νόμου; Πέραν των οποιοδήποτε πρόχειρων ωφελημάτων και της πελατειακής εξυπηρέτησης κάποιων, ελαχίστων στο σύνολο, ψηφοφόρων σας, αντιλαμβάνεστε πόσο δύσκολο, αν όχι αδύνατο, θα είναι να επαναφέρετε την εμπιστοσύνη στους νέους, όταν κάποτε μετανιώσετε –είμαι σίγουρος γι’ αυτό- για ό,τι σήμερα επιχειρείτε;
      Η Κυβέρνηση, όμως, θέλει, απ’ ότι φαίνεται, να ανοίξει μικρομάγαζα, να εξαργυρώσει ελπίδες και δεν την νοιάζει εάν για μικροκομματικούς ψηφοθηρικούς λόγους οδηγεί το κράτος σε ταλαιπωρία και διαλύει τη Δημόσια Διοίκηση. Ας σταματήσει, τουλάχιστον, να ωραιοποιεί την αστοχία της. Να μην παραπλανά πια τη Βουλή και το λαό. Αρκετά τον παραπλάνησε με τις τόσες ψευδείς υποσχέσεις της προεκλογικά. Καλό είναι να σταματήσει.
      Τελειώνοντας, θέλω να διασαφηνίσω ότι αντιλαμβάνομαι ποιοι είναι οι λόγοι να θέλει να ικανοποιήσει μια μερίδα πολιτικών φίλων, αντιλαμβάνομαι ότι υπήρξαν πιέσεις κάποιων οργάνων της, είναι όμως αδικαιολόγητη και εγκληματική η απόφασή της.
      Είμαι αρκετά χρόνια στην πολιτική. Σε πολλές περιπτώσεις υπήρξαν αποφάσεις που δεν με έβρισκαν σύμφωνο, αλλά αποδεχόμουν την αρχή της πλειοψηφίας. Σήμερα, όμως, έρχομαι να εκφράσω με κάθε τρόπο την αγωνία μου και να παρακαλέσω το σοβαρό πολιτικό κ. Παυλόπουλο να πάρει πίσω αυτές τις διατάξεις. Δεν τον τιμούν. Δεν έχει κανείς το δικαίωμα να αποδομεί το κράτος με αυτή την ευκολία.
      Αντιλαμβάνεστε, κύριοι συνάδελφοι, ότι θα είναι αδύνατο να ξαναπείσουμε τους νέους ανθρώπους πως μπορούν να διεκδικήσουν μια θέση ανάλογα με τα προσόντά τους, αν προηγουμένως δεν δηλώσουν κομματική νομιμοφροσύνη. Ξαναφυτεύουμε στις νεανικές καρδιές την αμφιβολία, την αμφισβήτηση, την απογοήτευση και τους κάνουμε να πιστεύουν ότι η αξιοκρατία είναι ένα όνειρο, που δεν ευδοκιμεί στην πατρίδα μας. Κρίμα! 
      Αποσύρετε τώρα το σχέδιο νόμου, για να μην εκτεθείτε και άλλο, συνδέοντας το όνομά σας με αντιστρόφως ανάλογη κριτική από αυτήν του κ. Πεπονή από τον ιστορικό του μέλλοντος.
      Ευχαριστώ.
      (Χειροκροτήματα από την πτέρυγα του ΠΑΣΟΚ).
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, θα ήθελα σήμερα να τοποθετηθώ σε ένα νόμο, πράγμα που είχα την ευκαιρία να κάνω τα προηγούμενα χρόνια, όταν γινόντουσαν παρεμβάσεις στο ν.2190/1994 του Αναστάσιου Πεπονή, ένα νόμο που είναι ένας παραπέρα πυλώνας της δημοκρατίας και ψηφίστηκε το 1994 σαν κοινωνική απαίτηση. 
      Πριν δέκα χρόνια το ΠΑΣΟΚ, με την επαφή που είχε με τις κοινωνικές δυνάμεις, έφερε το νόμο αυτό για να στηρίξει περισσότερο τη δημοκρατία. Δεν μπορεί να αμφισβητήσει κανείς ότι ο νόμος αυτός ήταν μια μεγάλη τομή και στο δημοκρατικό πολίτευμα της χώρας, γιατί μέσα από αυτόν, έβρισκε κανείς την αξιοκρατία, την ισονομία, την ισοπολιτεία και την ισοτιμία, πολύ βαριές και μεγάλες λέξεις, για τις οποίες και εσείς, κύριε Υπουργέ, όπως και οι συνάδελφοί σας στο Υπουργείο Εσωτερικών, ως έγκριτοι νομικοί, έχετε πολλές φορές δώσει μάχη, εκτός και εντός της Βουλής, ούτως ώστε να μπορέσουν να υπάρξουν. Να υπάρξει, δηλαδή, αξιοκρατία, η κατάσταση κατά την οποία επικρατούν οι άξιοι, οι ικανοί, οι περισσότερο τίμιοι, οι άνθρωποι που σέβονται τους νόμους και τους θεσμούς, που μέσα από διαφανείς διαδικασίες ζητούν τη δικαίωσή τους από το κράτος.
      Ο νόμος που φέρνετε σήμερα, δεν έχει φανερό βασικό αντικείμενο, όμως, κρύβει τρόμο, γιατί η ελληνική κοινωνία, τα νέα παιδιά, οι άνθρωποι που πίστευαν στο νόμο του Αναστάση Πεπονή, δηλαδή, ότι ήρθε η ώρα, χωρίς να περάσουν από κομματικά γραφεία ή από σκοτεινές ατραπούς για να βρουν μια θέση στο δημόσιο, βλέπουν τα όνειρα τους να καταργούνται. 
      Εμείς τα τελευταία χρόνια είχαμε καταφέρει να πιστέψει η ελληνική κοινωνία ότι έτσι ήταν τα πράγματα, ότι ισχύει ο ν.2190/1994 του Αναστάση Πεπονή, με όλες τους τις τροποποιήσεις, που είχαν γίνει προς το καλύτερο. Εσείς, σήμερα, φέρνετε ένα νόμο γεμάτο ανέμους και θύελλες, αλλά να ξέρετε ότι σίγουρα θα θερίσετε καταιγίδες. Και αυτό γιατί θα έρθουν όλοι στα κομματικά και βουλευτικά σας γραφεία και θα σας λένε ότι καταργήσατε το νόμο Πεπονή. Άλλωστε, αυτό είπατε, δηλαδή, ότι μέσα από αυτήν τη συνέντευξη που θα καλέσετε όλους τους υποψήφιους να δίνουν, καταργείτε το νόμο Πεπονή.
      Θα σας αναφέρω την εμπειρία του 1990-1993, την οποία έχουμε ζήσει όλοι, όταν κάνατε τη συνέντευξη στους καθηγητές των γυμνασίων και των λυκείων και καθαιρέσατε σε μία βραδιά όλα τα στελέχη της εκπαίδευσης. Είχατε βάλει πάλι μέσα στο νόμο τη συνέντευξη. Και επειδή δεν σας έβγαιναν τότε τα μόρια, σε ανθρώπους οι οποίοι πολλά χρόνια πριν είχαν διατελέσει διευθυντές πρωτοβάθμιας και δευτεροβάθμιας εκπαίδευσης και είχατε μάλιστα βάλει άριστα, είκοσι, για να μην μπορούν να περάσουν, ή να γίνουν απλοί καθηγητές, βάζατε μηδέν. Αν είναι δυνατόν, δηλαδή, άνθρωποι οι οποίοι έχουν χρηματίσει τόσα χρόνια σε δημόσιες θέσεις, έχουν την έξωθεν καλή μαρτυρία, να περνάνε από αυτές τις κομματικές επιτροπές και να παίρνουν μηδέν, ούτως ώστε να βολευτούν τα κομματικά σας σχέδια.
      Σαφείς, λοιπόν, οι προθέσεις της Κυβέρνησης να επανιδρύσει το κράτος της Δεξιάς και να δώσει ορισμό στις έννοιες της αξιοκρατίας, της διαφάνειας και της ισονομίας. Κατασκευάζετε μέσα από αυτό το νομοσχέδιο ευφυολογήματα και νομίζετε ότι θα εξαπατήσετε τον κόσμο. Δεν εξαπατάτε σήμερα πια ο κόσμος. 
Ο κόσμος βλέπει, ακούει και έχει τη μόρφωση να κρίνει ποιοι είναι αυτοί οι οποίοι του λένε την αλήθεια και ποιοι του λένε ψέματα. Δεν νομίζω ότι αξίζει τέτοιας αντιμετώπισης από εσάς. Πήρατε μία πολύ μεγάλη πλειοψηφία τον τελευταίο χρόνο και οφείλατε να την τιμήσετε. 
    Το θεσμικό πλαίσιο που έχει αυτός ο νόμος είναι αντιαναπτυξιακό, έχει αναξιοκρατία και κομματικοκρατία. Εμείς είμαστε υποχρεωμένοι σήμερα εδώ να δώσουμε μία μάχη υπέρ της διαφάνειας και να παλέψουμε για τα δημοκρατικά δικαιώματα των πολιτών. Θα είμαστε κοντά τους. Φέρατε διάφορα νομοσχέδια τον τελευταίο καιρό -το βασικό μέτοχο, τα υπηρεσιακά συμβούλια- τα οποία είναι όλα αντισυνταγματικά. Ό,τι φέρνετε τον τελευταίο καιρό στη Βουλή έχει πρόβλημα με το ελληνικό Σύνταγμα. 
    Αυτό το νομοσχέδιο φέρνει μόνο την οπισθοδρόμηση. Οι συμβασιούχοι είναι στους δρόμους. Εκατόν τριάντα μία χιλιάδες θέσεις εργασίας ανανεώθηκαν τον τελευταίο χρόνο. Από αυτές μόνο οι είκοσι χιλιάδες έγιναν μέσω ΑΣΕΠ. Οι εκατόν δέκα χιλιάδες προσλήφθηκαν με αδιαφανή κριτήρια από τα κομματικά σας γραφεία. Απολύσατε κατά χιλιάδες συμβασιούχους, όσους δεν ήταν κοντά στο κομματικό σας κράτος. Κάνατε πολύ λιγότερες προσλήψεις, διότι προκηρύξατε ελάχιστες θέσεις μέσω του ΑΣΕΠ, για να μπορέσετε με αυτόν το νόμο να δώσετε την ευκαιρία κάποιοι να περάσουν και να δώσουν τη συνέντευξη, εφόσον βέβαια περάσουν πρώτα από τα κομματικά σας γραφεία. 
    Ζητάτε μέσα από αυτήν τη συνέντευξη τα πιστοποιητικά κοινωνικών φρονημάτων από τις τοπικές επιτροπές της Νέας Δημοκρατίας. Ξαναφέρνετε το κράτος πολλά χρόνια πίσω. Προσπαθήσαμε να μπούμε σε μία κοινωνία εκσυγχρονισμένη, να μπούμε σε μία κοινωνία η οποία θα είναι συμβατή με την Ευρωπαϊκή Ένωση, με όλο το δυτικό κόσμο. Δυστυχώς, αυτό το νομοσχέδιο μας φέρνει πολλά χρόνια πίσω, καθ’ ην στιγμήν έγκριτες επιτροπές, έγκριτοι θεσμοί του κράτους μας λένε ότι αυτός ο νόμος είναι αντισυνταγματικός. Η ΚΕΔΚΕ σας λέει ότι η συνέντευξη πρέπει να απορριφθεί, να φύγει από το νόμο. Η ΟΚΕ σας λέει ότι η συνέντευξη είναι κάτι πρωτόγνωρο και δημιουργεί ανισοτιμία, δημιουργεί αμφιβολία. Έχουμε ανάγκη σήμερα όσο ποτέ άλλοτε ο πολίτης μας να έχει εμπιστοσύνη στο κράτος. Το Επιστημονικό Συμβούλιο της Βουλής σας λέει ότι αυτός ο νόμος είναι σε λάθος δρόμο. Η ΑΔΕΔΥ και το ίδιο το ΑΣΕΠ σας λένε ότι είναι αντίθετοι με το νόμο αυτό.
    Εμείς, κύριε Υπουργέ, είμαστε εδώ. Θα παρακολουθήσουμε τις τροποποιήσεις που θα κάνετε σε αυτόν το νόμο. Εμείς αυτόν το νόμο δεν μπορούμε να το στηρίξουμε, διότι είναι έξω από τη φιλοσοφία της ισονομίας, της αξιοκρατίας και φέρνει μέσα στο κράτος το κόμμα και τα γραφεία των Βουλευτών. Να ξέρετε ότι οι συνάδελφοί σας Βουλευτές σε λίγο χρονικό διάστημα, αν εφαρμόσετε αυτόν το νόμο, θα καταριούνται την ώρα που ψήφισαν αυτήν την τροπολογία. 
    Είμαστε εδώ για να προστατέψουμε τον αδύναμο υπάλληλο, τον διωκόμενο εργάτη και τον πολίτη, ο οποίος σήμερα βλέπει, πραγματικά, με τρόμο την Κυβέρνηση της Νέας Δημοκρατίας να φέρνει στη Βουλή νομοσχέδια που καταπατούν κεκτημένα δικαιώματά του. Εδώ θα είμαστε, λοιπόν, και μεθαύριο. Θα είμαστε κάθε ημέρα εδώ και θα είμαστε δίπλα σε αυτούς οι οποίοι θα κατέβουν στο δρόμο. Θα είμαστε δίπλα στον υποψήφιο, στον συμβασιούχο, αφού θα έχει κοπεί από το face control που θα του έχετε κάνει, όταν περάσει από αυτήν την επιτροπή, για να δώσει τη συνέντευξη.
    Ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Το λόγο έχει ο κ. Πολύζος.
    ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κυρίες και κύριοι συνάδελφοι, είναι γεγονός ότι, ακούγοντας τους συναδέλφους της Αξιωματικής Αντιπολίτευσης, έκανα ακόμη μία φορά μία διαπίστωση. Όταν ήταν κυβέρνηση, ως κόμμα και ως κυβέρνηση είχαν αποκοπεί από τα προβλήματα της ελληνικής κοινωνίας, είχαν αποκοπεί από αυτό που ζούσε έντονα ο ελληνικός λαός. Διότι δεν εξηγείται διαφορετικά να ακούμε σήμερα ότι έχει εμπεδωθεί από τον ελληνικό λαό ότι, όταν ήταν κυβέρνηση το ΠΑΣΟΚ γίνονταν οι προσλήψεις χωρίς κομματικά κριτήρια, χωρίς φαυλότητα και με αξιοκρατία. Αυτά δεν είναι δυνατόν να λέγονται στην Αίθουσα αυτή, γιατί έχει χάσει την αξιοπιστία ο πολιτικός κόσμος και την χάνει περισσότερο, διότι μας ακούει ο ελληνικός λαός και ας μην πω τι σκέφτεται και τι ακριβώς δημιουργείται μέσα του.
      Κυρίες και κύριοι συνάδελφοι, το παρόν νομοσχέδιο της Νέας Δημοκρατίας αποδεικνύει έμπρακτα τη βούληση της Κυβέρνησης του Κώστα Καραμανλή να κάνει πράξη τη ριζική αναδιοργάνωση και τον πραγματικό εκσυγχρονισμό της Δημόσιας Διοίκησης, υλοποιώντας την προεκλογική μας εξαγγελία για επανίδρυση του κράτους. 
      Η νέα Κυβέρνηση έχει ως στόχο να θέσει γερά θεμέλια για την αναβάθμιση της Δημόσιας Διοίκησης, σε μια προσπάθεια που ταυτίζεται με τη ριζική αλλαγή των μεθόδων οργάνωσης και λειτουργίας των δημοσίων υπηρεσιών, εκτός και αν υπάρχει κανείς στην Ελλάδα που είναι ικανοποιημένος από τη λειτουργία της κρατικής μηχανής. Το ζείτε και το ζούμε. 
      Η Κυβέρνηση Καραμανλή χτίζει ένα διοικητικό μηχανισμό με επίκεντρο την εξυπηρέτηση του πολίτη, αποτελεσματικό και ακομμάτιστο, όπως ταιριάζει στην ευρωπαϊκή προοπτική της χώρας.
      Το παρόν σχέδιο νόμου δίνει μία αξιόπιστη, συγχρόνως βιώσιμη και οριστική λύση στο ζήτημα της μονιμοποίησης των συμβασιούχων, χωρίς κομματικά κριτήρια, χωρίς ξεπερασμένες και μονόπλευρες αντιλήψεις, που ο ελληνικός λαός καταδίκασε στις 7 Μαρτίου. 
      Καθιερώνουμε στη διαδικασία πρόσληψης με μοριοδότηση με συνέντευξη του υποψηφίου υπό προϋποθέσεις, ενώ υπάρχουν εκείνες οι ασφαλιστικές δικλείδες ώστε να μην αλλοιώνεται το σύστημα αξιοκρατίας του ΑΣΕΠ και αυτό είναι κάτι που έλειπε ως τώρα. Γιατί, ποιος δεν αναρωτιέται, πώς είναι δυνατόν να προσλαμβάνεται ακόμη και για να κάνει την πιο απλή δουλειά χωρίς να αξιολογηθεί η προσωπικότητά του. Άδικα όμως ανησυχούν ορισμένοι συνάδελφοι της Αξιωματικής Αντιπολίτευσης, που ακούγοντας τη συνέντευξη με τη μοριοδότηση πηγαίνει το μυαλό τους αλλού. Πηγαίνει εκεί που τόσα χρόνια είχε συνηθίσει, στην κομματικοποίηση του κράτους και στη λογική της αναξιοκρατίας και του βολέματος. 
      Κύριοι συνάδελφοι, θα σας πω ένα ατράνταχτο παράδειγμα για την ιδιαίτερη πατρίδα μου, τον Κολινδρό Πιερίας, όπου ουδέποτε έπεσε κάτω από 65% η Νέα Δημοκρατία. Όλα αυτά τα χρόνια που κυβερνούσε αυτή η παράταξη, που σεις τη λέτε «Δεξιά», ή «ΕΡΕ», ή «Νέα Δημοκρατία», δεν βρήκαν δουλειά στο δημόσιο παραπάνω από είκοσι με τριάντα άνθρωποι. Ξέρετε τι κάνατε εσείς; Τετρακόσιοι τριάντα πολίτες με το 29% και 30% που είχατε, έγιναν δημόσιοι υπάλληλοι. Ποιο κόμμα ενδιαφέρεται για τα παιδιά τα «πράσινα» ή τα γαλάζια»; Έτσι όπως το πάτε, θα μας κάνετε κομπλεξικούς, αν τολμούμε να λέμε ότι είμαστε γαλάζιοι. 
      ΙΩΑΝΝΗΣ ΣΑΛΑΓΙΑΝΝΗΣ: Φέρτε τους πίνακες να δούμε ποιοι είναι αυτοί.
      ΕΥΑΓΓΕΛΟΣ ΠΟΛΥΖΟΣ: Θα τους φέρω εδώ στη Βουλή και επίσης θα φέρω και τα ονόματα αυτών που τους κάνατε υπαλλήλους στο δημόσιο και στον ευρύτερο δημόσιο τομέα. 
      Πάντως εμείς περιμένουμε μια περισσότερο υπεύθυνη στάση από την Αξιωματική Αντιπολίτευση, διότι ποτέ «δεν μιλούν στο σπίτι του κρεμασμένου για σκοινί». Είναι αυτά τα ερείπια που δημιουργήσατε. Ποιος δημιούργησε τις στρατιές των συμβασιούχων; Μήπως εμείς που κυβερνήσαμε μόνο τρία χρόνια; Κι ερχόμαστε τώρα, ως Νέα Δημοκρατία να τους τακτοποιήσουμε. Και λέτε ότι δεν τους τακτοποιούμε όλους. Ποιος έκανε την προκήρυξη - έκτρωμα  του 1998 και τώρα έχουν κατασκηνώσει οι οκτώ χιλιάδες που επιθυμούν να γίνουν μόνιμοι; Εμείς τα κάναμε αυτά; 
      ΙΩΑΝΝΗΣ ΚΟΥΤΣΟΥΚΟΣ: Σεις υποσχεθήκατε.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι, μη διακόπτετε.
      ΕΥΑΓΓΕΛΟΣ ΠΟΛΥΖΟΣ: Εμείς υποσχεθήκαμε αυτό το οποίο έλεγε η οδηγία της Ευρωπαϊκής Ένωσης. 
      Αλλά δεν μπορείτε, αγαπητοί συνάδελφοι, να παριστάνετε τους κατηγόρους. Δεν μπορεί οι Βουλευτές της πρώην κυβέρνησης να παριστάνουν τους κατηγόρους για μας, διότι η κυβέρνηση του ΠΑΣΟΚ είναι αυτή που διέλυσε τη Δημόσια Διοίκηση και έκανε ένα κομματικό κράτος και δημιούργησε ένα κομματικό εργαλείο, διότι πώς είναι δυνατόν ως δια μαγείας ο κρατικός μηχανισμός να αποτελείται στη συντριπτική του πλειοψηφία από οπαδούς σας, από στελέχη σας; Οι κυβερνήσεις του ΠΑΣΟΚ είναι αυτές που ώθησαν δύο εκατομμύρια Έλληνες να ζουν κάτω από τα όρια της φτώχιας. Είναι οι κυβερνήσεις του ΠΑΣΟΚ που κατέστρεψαν την ελληνική περιφέρεια, είναι αυτές που διέλυσαν την αγροτική οικονομία και τη μικρομεσαία επιχείρηση και δημιούργησαν χιλιάδες ανέργους! 
      Αγαπητοί συνάδελφοι, η Αξιωματική Αντιπολίτευση έκανε λόγο για εμπαιγμό και για ταλαιπωρία για τους συμβασιούχους και γι’ αυτούς του 1998 της προκήρυξης του ΑΣΕΠ. Μα επιτέλους εσείς δεν τα κάνατε αυτά; Και καλούμαστε σήμερα εμείς να αποκαταστήσουμε αυτά τα ερείπια τα οποία δημιουργήσατε; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Κύριοι συνάδελφοι, για μας, για την Κυβέρνηση του Κώστα Καραμανλή η υλοποίηση μιας ακόμη δέσμευσης με το σημερινό νομοσχέδιο είναι χρέος προς την αλήθεια, προς την πατρίδα, προς την αξιοκρατία, προς τον απλό πολίτη, αλλά και προς το μέλλον των παιδιών μας. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει η κ. Παπανδρέου. 
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, είναι φανερό πως η Κυβέρνηση δεν έχει συνειδητοποιήσει τις εξελίξεις που έχουν συμβεί τόσο σε ευρωπαϊκό όσο και σε παγκόσμιο επίπεδο. Δεν έχει κατανοήσει ποιος είναι ο ρόλος της Δημόσιας Διοίκησης στην αναπτυξιακή πορεία μιας χώρας, στην εξυπηρέτηση του πολίτη, στην κοινωνική συνοχή. Θεωρεί και έχει τις ίδιες αντιλήψεις, όπως και πριν από τη δεκαετία του ’80, ότι η Δημόσια Διοίκηση είναι ένα μέσο για την αντιμετώπιση της ανεργίας με την πρόσληψη των δικών της παιδιών. 
      Σήμερα ο ρόλος της Δημόσιας Διοίκησης είναι σημαντικός τόσο σε παγκόσμιο επίπεδο όσο και σε ευρωπαϊκό επίπεδο για την επιτάχυνση της αναπτυξιακής διαδικασίας μιας χώρας με τη μείωση της γραφειοκρατίας, την απλούστευση των διαδικασιών και την προώθηση των επενδυτικών προγραμμάτων. Είναι φανερό ότι ήδη μέσα σε ένα χρόνο έχουμε μία μείωση της επιχειρηματικότητας στην Ελλάδα. Σήμερα βγήκαν τα στοιχεία και έχουμε μεταξύ του 2002, 2003 και 2004 πτώση της επιχειρηματικότητας, δηλαδή της δημιουργίας μικρών και μεσαίων επιχειρήσεων, κατά μία μονάδα, ενώ ως χώρα είμαστε αρκετά χαμηλά. 
      Η Δημόσια Διοίκηση είναι πολύ σημαντική για την κοινωνική συνοχή και για την απόδοση δικαιοσύνης στους πολίτες, διότι είναι γνωστό ότι οι μεγάλες επιχειρήσεις αλλά και τα άτομα τα οποία έχουν οικονομική δυνατότητα μπορούν μέσω νομικών και τεχνικών συμβουλών να ξεπερνούν τα εμπόδια της Δημόσιας Διοίκησης. Αντίθετα ταλαιπωρούνται οι λιγότερο εισοδηματικά ευνοημένοι. Είναι γνωστό ότι η Δημόσια Διοίκηση στη χώρα μας έχει προβλήματα, ότι είναι αναποτελεσματική, ότι ταλαιπωρεί τον πολίτη, ότι μπλοκάρει τις επενδύσεις, ότι δεν συμβάλλει στη βελτίωση της ποιότητας ζωής των πολιτών. 
      Μία υποχρέωση που έχουμε είναι ακριβώς η σύγκλιση της Δημόσιας Διοίκησης με αυτή των ευρωπαϊκών χωρών, γιατί ο ανταγωνισμός δεν είναι απλώς σε επίπεδο αγοράς και επιχειρήσεων, αλλά και σε επίπεδο Δημοσίων Διοικήσεων. 
      Εμείς δεν είμαστε ευτυχείς για τα αποτελέσματα των παρεμβάσεων που είχαμε κάνει στον τομέα της Δημόσιας Διοίκησης. Θα έπρεπε ίσως να έχουμε προωθήσει με μεγαλύτερη ένταση τις ρήξεις και τις ρυθμίσεις τις οποίες κάναμε. 
    Όμως είχαμε μια ολοκληρωμένη πολιτική για το χώρο της Δημόσιας Διοίκησης. Είχαμε ψηφίσει το νομοσχέδιο «Πολιτεία» το οποίο προέβλεπε την προώθηση της Δημόσιας Διοίκησης με βάση συγκεκριμένους στόχους. Εισήγαγε μεθόδους management, συγκεκριμένους στόχους όπου οι δημόσιοι υπάλληλοι, κυρίως, τα διευθυντικά στελέχη αξιολογούνται με βάση την επίτευξη αυτών των στόχων. Είχαμε μια συλλογική λειτουργία των υπηρεσιών, απλουστεύσεις των διαδικασιών. Ψηφιοποιήσαμε όλη τη νομοθεσία και θα έπρεπε να προχωρήσουμε και στην κωδικοποίηση. Οι αποδοχές των δημοσίων υπαλλήλων προβλέπονταν των διευθυντικών στελεχών να συνδέονται με την απόδοση. Είχαμε μετρήσιμους στόχους. Όλα αυτά προβλέπονται στο πρόγραμμα «Πολιτεία» το οποίο ξεκινήσαμε να υλοποιούμε. Δημιουργήσαμε τα Κέντρα Εξυπηρέτησης Πολιτών, μια πολύ μεγάλη καινοτομία τα οποία έχει υποβαθμίσει η Νέα Δημοκρατία. Αντί να βασιστεί σε αυτές τις αλλαγές και να προχωρήσει περαιτέρω και σε απλούστευση των διαδικασιών αλλά και στην προώθηση της αποτελεσματικότητας στη Δημόσια Διοίκηση, έρχεται το αρμόδιο Υπουργείο και δεν είναι ο πρώτος νόμος που φέρνει και οι προηγούμενοι νόμοι που έχει φέρει είναι διατάξεις ατάκτως ερριμμένες απλώς για να ρυθμίσουν κομματικές σκοπιμότητες και είναι σαφές ότι δεν υπάρχει καμία άποψη περί του ρόλου της Δημόσιας Διοίκησης. Βεβαίως η Νέα Δημοκρατία είναι συνεπής προς τις προεκλογικές της δεσμεύσεις για επανίδρυση του κράτους. Απλώς δεν είχε συμπληρώσει «του κράτους της Δεξιάς». 
    Με τις προηγούμενες ρυθμίσεις κατήργησε τους γενικούς διευθυντές, τους διευθυντές και έχουμε σήμερα διωγμούς στη Δημόσια Διοίκηση και έχουμε το περίεργο φαινόμενο –δεν συμβαίνει σε καμία διοίκηση ανεπτυγμένης χώρας, δεν ξέρω ίσως σε κάποιες τριτοκοσμικές χώρες να συμβαίνει, αν και εκεί πολύ αμφιβάλλω- να έχουμε επικεφαλής υπηρεσιών ή διευθύνσεων ή γενικών διευθύνσεων άτομα τα οποία δεν έχουν τα απαραίτητα προσόντα που προβλέπονται ή θα πρέπει να προβλέπονται σήμερα και απλώς το μόνο του προσόν είναι ότι είναι κομματικά στελέχη της Νέας Δημοκρατίας και έχουν πολλά χρόνια στη Δημόσια Διοίκηση.
    Ο ν. 2190/1994 ήταν μια μεγάλη τομή για τα ελληνικά δεδομένα. Ήταν μια μεγάλη τομή γιατί άλλαξε νοοτροπίες, άλλαξε την πελατειακή σχέση η οποία ήταν βαθιά εγκαθιδρυμένη στην ελληνική νοοτροπία και δημιούργησε ένα σύστημα αντικειμενικό που μπορεί να είχε ορισμένα προβλήματα. Έγιναν πάρα πολλές τροπολογίες που πολλές από αυτές τις έκανα εγώ. Αλλά όλες οι τροπολογίες ήταν είτε για τη διεύρυνση της αρμοδιότητας του ΑΣΕΠ είτε για την επιτάχυνση των διαδικασιών γιατί πολλές φορές είχαμε καθυστερήσεις στην ολοκλήρωση της διαδικασίας. 
    Έρχεστε σήμερα και καταργείτε την αντικειμενικότητα, καταργείτε τη διαφάνεια και ξαναφέρνετε την πελατειακή σχέση, το ρουσφέτι, κάτι το οποίο με δυσκολία πρέπει να πω το απέβαλε η ελληνική κοινωνία και άρχισε να έχει εμπιστοσύνη στην πολιτική εξουσία. Σήμερα επαναφέρετε νοοτροπίες που νομίζαμε ότι είχαν ξεπεραστεί. Νομιμοποιείτε διαδικασίες οι οποίες είναι απαράδεκτες και θα οδηγήσουν σε πλήρη διάλυση της Δημόσιας Διοίκησης. Κυρίως αυτό που είναι σημαντικό είναι το τι λέμε στη νέα γενιά. Λέμε στους νέους ανθρώπους, δεν έχουν σημασία πλέον οι σπουδές σας, τα προσόντα σας, αυτό που έχει σημασία είναι να κοιτάξετε να προσκολληθείτε σε κάποιο κόμμα να κοιτάξετε να προσκολληθείτε σε κάποιο Βουλευτή για να μπορείτε να εξυπηρετηθείτε. Γι’ αυτό θα καταργήσουμε αυτό το νόμο άμεσα μόλις έρθουμε ξανά στην εξουσία γιατί θέλουμε η νέα γενιά να έχει εμπιστοσύνη σ’ αυτήν την πολιτεία.
      Kυρίες και κύριοι συνάδελφοι, ιδιαίτερα σ’ αυτή την κρίσιμη περίοδο που περνάει η χώρα μας, μια περίοδο που έχουμε κρίση θεσμών στην Εκκλησία και στη δικαιοσύνη, η Κυβέρνηση απλώς παρατηρεί αντί να πάρει πρωτοβουλίες και όλοι μαζί να βοηθήσουμε στην κάθαρση του δημόσιου βίου, σε όλους τους αυτόνομους και μη αυτόνομους φορείς, για να δώσουμε πλέον ένα παράδειγμα εμείς οι πολιτικοί ότι σ΄ αυτήν τη χώρα δεν είναι όλοι διεφθαρμένοι και ότι υπάρχουν αρχές και αξίες με βάση τις οποίες λειτουργούμε. Έρχεται, λοιπόν, σήμερα η Κυβέρνηση και φέρνει ένα νόμο που εντείνει αυτήν την αναξιοκρατία, αυτήν την αναξιοπιστία και το αίσθημα της σήψης.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε,  κυρία συνάδελφε.
      Το λόγο έχει ο συνάδελφος κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Αγαπητές συναδέλφισσες και αγαπητοί συνάδελφοι, μου είναι, πραγματικά, δύσκολο να τοποθετηθώ επί της αρχής σε ένα νομοσχέδιο που το μόνο συνεκτικό του στοιχείο είναι η ενιαία απαρίθμηση των άρθρων. Όμως, και εδώ, μέσα απ’ αυτό το νομοσχέδιο, βλέπουμε πώς η Κυβέρνηση αντιλαμβάνεται την εγκαθίδρυση της αξιοκρατίας και της διαφάνειας στη Δημόσια Διοίκηση, πώς εννοεί την αντιμετώπιση των νέων ανθρώπων, πώς εννοεί την υλοποίηση των δεσμεύσεών της τόσο για τους συμβασιούχους όσο και για τους επιλαχόντες στο διαγωνισμό του ΑΣΕΠ το 1998. 
      Σήμερα, στο ένα τέταρτο περίπου της θητείας της, ο καθένας μπορεί να βγάλει αβίαστα τα συμπεράσματά του για το πώς τηρούνται οι δεσμεύσεις της για τα θέματα αυτά, κατά πόσο, δηλαδή, οικοδομείται ένα σύγχρονο αξιοκρατικό και αποτελεσματικό κράτος, όταν σε ολόκληρη την Ευρώπη είναι πλέον αδιανόητο να έρχονται τα πάνω κάτω, όταν αλλάζει μία κυβέρνηση, πολύ περισσότερο να επιχειρείται ρεσάλτο στον κρατικό μηχανισμό. 
      Θα μου πείτε: Με ποιο δικαίωμα ασκείς εσύ κριτική; Εσείς τα κάνατε όλα καλά; Αγαπητές συναδέλφισσες και αγαπητοί συνάδελφοι, οι όποιες δικές μας ευθύνες δεν αναιρούν τις δικές σας γι’ αυτά που εσείς υποσχεθήκατε και δεσμευθήκατε απέναντι στον ελληνικό λαό ούτε σας παρέχουν σε καμία περίπτωση εν λευκώ πολιτική ασυλία απέναντι στις δικές μας προτάσεις, σε οποιαδήποτε υπόδειξη, σε οποιαδήποτε κριτική. 
      Πέρα από την εγκαθίδρυση της αξιοκρατίας παντού εσείς υποσχεθήκατε να λύσετε άμεσα και συνολικά το πρόβλημα των συμβασιούχων. Σήμερα τους εξαπατάτε για μια ακόμα φορά, αφήνοντας εκτός νυμφώνος τη συντριπτική τους πλειοψηφία. Αντί για τις συμβάσεις τους, το μόνο που με σιγουριά μετατρέπετε σε αορίστου χρόνου είναι την πολιτική τους ομηρία. Αφήνετε στην αναμονή πάνω από εκατόν εβδομήντα χιλιάδες συμβασιούχους, υποσχόμενοι να τους τακτοποιήσετε καταλλήλως, αλλά πάντοτε προσεχώς με τον κατάλληλο χρονικό χειρισμό τακτικών διαγωνισμών και κυλιόμενων πινάκων. Καλλιεργείτε και πάλι φρούδες ελπίδες, όταν είναι κοινό μυστικό ότι δεν πρόκειται να εγκρίνετε τόσες μόνιμες θέσεις ούτε καν το 10% απ’ αυτές στην επόμενη τριετία. Ελλείψει προγραμματισμού και αντικειμενικής καταγραφής των πάγιων και διαρκών αναγκών για το δημόσιο συνέχεια θα προκύπτουν ανάγκες για έκτακτους, εποχικούς και περιστασιακούς συμβασιούχους. 
      Τέλος, ανατρέπετε τη βαθμολογία των συμβασιούχων, εισάγοντας το υποκειμενικό κριτήριο της συνέντευξης. Αυτό, βέβαια, δεν λέγεται λύση του προβλήματος για τους συμβασιούχους. Αυτό δεν το λέμε μόνο εμείς. Σας το είπε η ΟΚΕ και όλοι οι φορείς. 
      Θα έπρεπε, αγαπητές συναδέλφισσες και αγαπητοί συνάδελφοι, όλα τα κόμματα, επιτέλους, κάποια φορά να συνεννοηθούμε! Να προσδιορίζονται αντικειμενικά και με ακρίβεια οι μέγιστες ετήσιες πραγματικές ανάγκες σε συμβασιούχους, για να σταματήσει επιτέλους το απαράδεκτο εμπόριο ελπίδων σε βάρος χιλιάδων συμπολιτών μας! 
      Να είσθε σίγουροι όμως, κύριοι της Κυβέρνησης, ότι όποιος χρησιμοποιεί τέτοιες πρακτικές, όποιος καλλιεργεί τέτοιες προσδοκίες θα θερίσει και μάλιστα πολύ σύντομα θύελλες. 
      Αξιοκρατία στο δημόσιο σημαίνει, πέραν των άλλων, πλήρη και απαρέγκλιτη εφαρμογή του ν. 2190/1994 για τις προσλήψεις. Όμως, η Κυβέρνηση, με τη γενίκευση της συνέντευξης σε όλες τις περιπτώσεις των προσλήψεων, καταργεί στην πράξη το ν. 2190/1994. Δεν τον υπονομεύει, τον καταργεί!
      Η συνέντευξη δεν είναι αντικειμενικό κριτήριο και το γνωρίζετε. Δεν προβλέπεται καν στο Σύνταγμα, που στο σημείο αυτό ομόφωνα ψηφίσαμε. Η συνέντευξη είναι ένα υποκειμενικό κριτήριο. Είναι το διαβατήριο, για να περάσουν οι εκλεκτοί της Κυβέρνησης, τα «γαλάζια» παιδιά, τα «δικά μας» παιδιά στη Δημόσια Διοίκηση. Περιττό να αναφερθώ σε παραδείγματα για το πώς μέσα από τον κατάλληλο χειρισμό της συνέντευξης οι επιλαχόντες μπορεί να γίνουν επιτυχόντες και το αντίστροφο.
      ΠΕΤΡΟΣ ΜΑΝΤΟΥΒΑΛΟΣ: Για πείτε το, να το μάθουμε κι εμείς. Για πείτε το.
      ΔΗΜΗΤΡΙΟΣ ΚΟΥΣΕΛΑΣ: Όταν το ειδικό βάρος της συνέντευξης, αγαπητέ συνάδελφε, φτάνει στο 40%, για ποια αντικειμενικότητα μας μιλάτε; Εμπαίζετε τη νοημοσύνη μας, όταν μιλάτε για αντικειμενικότητα μέσα από τη συνέντευξη. Τι αντιλαμβάνεστε, κύριε Υπουργέ, ως αντικειμενική αξιολόγηση της προσωπικότητας μιας καθαρίστριας, ενός κλητήρα, μιας γραμματέως, ενός απλού διοικητικού υπαλλήλου, εσείς που τόσο ένθερμα το προτείνετε; Πώς θα πετύχετε ενιαία και αντικειμενική κρίση, χωρίς αυθαίρετες διακρίσεις φύλου, ηλικίας, προέλευσης, εμφάνισης, πεποιθήσεων, πολιτικών ή άλλων;
      Σε ό,τι αφορά τώρα τους επιτυχόντες στο διαγωνισμό του 1998, είχατε υπογράψει, αγαπητοί συνάδελφοι της Νέας Δημοκρατίας, εξήντα οκτώ Βουλευτές της Νέας Δημοκρατίας, συγκεκριμένη ερώτηση. Και την καταθέτω εδώ. Επίσης, άλλοι είκοσι επτά, με επικεφαλής τον κ. Παυλόπουλο, που είναι Υπουργός σήμερα, είχατε φέρει συγκεκριμένη τροπολογία.
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεν υπάρχει σήμερα κανένας, μα κανένας πραγματικά λόγος να αντιδικούμε, τουλάχιστον σε ό,τι αφορά το θέμα αυτό. Περάστε τώρα την ίδια τροπολογία που είχατε υπογράψει, που φέρει πάνω-πάνω την υπογραφή του κ. Παυλόπουλου. Δεν ζητάμε τίποτα λιγότερο και τίποτα περισσότερο. Εάν δεν το κάνετε αυτό, εμπαίζετε τους επιτυχόντες στο διαγωνισμό του ΑΣΕΠ το 1998.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι επιτυχόντες.
      ΔΗΜΗΤΡΙΟΣ ΚΟΥΣΕΛΑΣ: Είναι εύκολο, βέβαια, να αντιμετωπίσετε, κύριε Υπουργέ, απαξιωτικά κάθε κριτική, αφού δεν σας ενδιαφέρει ούτε να πείσετε ούτε να πειστείτε από διαφορετικές απόψεις. Το δύσκολο όμως είναι να πείσετε την κοινωνία, όχι με λόγια, αλλά με έργα, με αυτό το πλήγμα που καταφέρνετε στην αξιοπιστία του ΑΣΕΠ, κωφεύοντας όχι μόνο στις υποδείξεις της ΟΚΕ και στις δικές μας, αλλά και στις υποδείξεις σύσσωμης της Αντιπολίτευσης. Ανοίγετε τους ασκούς του Αιόλου σε βάρος κάθε προσπάθειας, να υπάρξει ένα σύγχρονο και αποτελεσματικό κράτος. Μας πάτε πίσω, πολύ πίσω, στην εποχή του «Μαυρογιαλούρου».
      Οι παραπάνω λόγοι μού είναι αρκετοί, ώστε να καταψηφίσω το νομοσχέδιο επί της αρχής, αφού πέραν των άλλων εκμηδενίζει ό,τι θετικό προσπάθησαν να εφαρμόσουν οι προηγούμενες κυβερνήσεις. Διαμηνύει στους νέους μας ότι δεν χρειάζονται γνώσεις, δεν χρειάζονται προσόντα, δεν χρειάζονται δεξιότητες, για τα οποία αγωνίζεται και πληρώνει και ο νέος και ο κάθε γονιός, για να μπει στο δημόσιο. Αρκεί να είναι αρεστός και αναγνωρίσιμος σαν «ημέτερος».
      Ετοιμαστείτε, αγαπητοί συνάδελφοι της Νέας Δημοκρατίας, εάν ψηφίσετε το παρόν νομοσχέδιο και το συγκεκριμένο άρθρο, να δεχτείτε από αύριο τις στρατιές των ανέργων να κατακλύζουν τα γραφεία σας.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Πιπεργιάς έχει το λόγο. Είναι απών, άρα διαγράφεται.
      Η συνάδελφος κ. Περλεπέ-Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, φαίνεται ότι η στρατηγική επιλογή της Κυβέρνησης για την άλωση του κράτους με το βόλεμα «ημετέρων» δεν έχει τελειωμό.
      Με το παρόν νομοσχέδιο, εν μέσω άσχετων και ασύνδετων μεταξύ τους διατάξεων, επιχειρείται η απορρύθμιση του ν. 2190/1994 και η κατάργηση των αντικειμενικών κριτηρίων για τις προσλήψεις στο δημόσιο. Το νομοσχέδιο στοχεύει στην ανατροπή του αντικειμενικού και αδιάβλητου συστήματος προσλήψεων και στην επαναφορά του ρουσφετιού και του πελατειακού συστήματος περασμένων εποχών, βέβαια, που έχουν καταδικαστεί στη συνείδηση του ελληνικού λαού.
      Με τις ρυθμίσεις που προτείνονται επανέρχεται το κλίμα καχυποψίας και ανασφάλειας για χιλιάδες πολίτες που προσβλέπουν σε μία θέση στο δημόσιο και στον ευρύτερο δημόσιο τομέα. Για άλλη μία φορά η Νέα Δημοκρατία κάνει ακριβώς τα αντίθετα από αυτά που εξήγγειλε και διατυμπάνιζε την περίοδο που ήταν αντιπολίτευση. Βέβαια, για να λέμε την αλήθεια, αυτά τα έλεγε σαν επίσημη θέση της, ενώ ταυτόχρονα σαν ανεπίσημες τακτικές υιοθετούσε την υποσχεσιολογία περί «βολέματος των δικών μας παιδιών όταν θα έλθουμε στην εξουσία» και περί ξηλώματος των «αλλοθρήσκων», που τότε δεν αντιμετωπίζονταν σαν εργαζόμενοι, αλλά ως κομματικά στελέχη της άλλης όχθης. Και έφθασε η ώρα για την τελική επίθεση με δούρειο ίππο αυτήν τη φορά το κόλπο της συνέντευξης και της υποκειμενικής κρίσης μιας επιτροπής. 
      Κύριοι συνάδελφοι, η διαδικασία της συνέντευξης, όπως προτείνεται, θυμίζει παλιές ελληνικές ταινίες, όπου ο διευθυντής της επιχείρησης ρωτά την υποψήφια γραμματέα: «Γνωρίζετε γραφομηχανή»; «Όχι», απαντά η κοπέλα. «Αγγλικά»; «Λιγουλάκι». «Στενογραφία»; Καμία απάντηση. Και ο διευθυντής: «Πολύ ωραία, προσλαμβάνεστε». Και αν η εικόνα αυτή στο σινεμά προκαλούσε γέλια, πολύ φοβάμαι ότι το μοτίβο που πάει να δημιουργηθεί σήμερα με την επιχειρούμενη μέθοδο των υποκειμενικών κριτηρίων και την αποδόμηση της ουσίας του ν.2190/1994, θα δημιουργήσει τραγικά φαινόμενα στη συνείδηση και στην αξιοπρέπεια της κοινωνικής συνείδησης για το ρόλο του κράτους και των λειτουργιών του απέναντι στους πολίτες. 
      Αλήθεια, μπορεί κάποιος από τους συντάκτες του νομοσχεδίου να δηλώσει ρητά και να δεσμευθεί ότι με την προφορική συνέντευξη και τη μοριοδότηση που προβλέπεται με συντελεστή από 0,8 έως 1,2 δεν θα υπάρξουν περιπτώσεις που κάποιοι υποψήφιοι με υψηλούς τίτλους σπουδών, π.χ. διδακτορικό, θα μείνουν εκτός έναντι άλλων που δεν θα έχουν αυτό το αντικειμενικό προσόν; Μπορεί να καλυφθούν μεταπτυχιακοί τίτλοι και προϋπηρεσία είκοσι τεσσάρων μηνών; Ναι, ή όχι; Θα πρέπει να απαντήσετε, κύριοι συνάδελφοι, για να μπορέσει και ο πολίτης να βγάλει τα συμπεράσματά του. 
      Η προσπάθειά σας να είναι η επιτροπή μυστική στερείται κάθε σοβαρότητας, γιατί όπως όλοι καταλαβαίνετε δεν θα μπορέσει να διασφαλιστεί ούτε στις μικρές ούτε στις μεγάλες κοινωνίες όπου θα γίνονται οι διαγωνισμοί. Αντίθετα αυτό που θα αποκρύβεται και θα σκιάζεται κάθε φορά, θα είναι η καθαρή θέση των υποψηφίων και η δυνατότητα ελέγχου της αξιοκρατίας και της αντικειμενικότητας. 
      Για τους συμβασιούχους ο εμπαιγμός συνεχίζεται με τις διατάξεις του άρθρου 1 «περί σύστασης οργανικών θέσεων», αφού δεν τίθεται καμία προθεσμία για την έκδοση υπουργικών αποφάσεων και ενώ για πρώτη φορά οι κατατάξεις του προσωπικού δεν θα δημοσιεύονται στο ΦΕΚ, στερώντας τη δυνατότητα ελέγχου στα σωματεία των συμβασιούχων και σε όσους απορριφθούν από τα υπηρεσιακά συμβούλια ή το ΑΣΕΠ. Βέβαια και με το ζήτημα του κυλιόμενου πίνακα –οι επιφυλάξεις είναι και δικές μας και των ατόμων βέβαια που θα είναι στον κυλιόμενο πίνακα, αφού γνωρίζετε ότι μπορεί κατά το δοκούν να χρησιμοποιηθεί για να εξυπηρετήσει πολιτικές σκοπιμότητες μέσω ελεγχόμενων προκηρύξεων- θα δημιουργηθούν σοβαρότατα προβλήματα, διότι σύμφωνα με τους πίνακες θα ασκούνται πιέσεις από τους πρώτους.
      ΑΘΑΝΑΣΙΟΣ ΜΠΟΥΡΑΣ: Αυτά είχατε μάθει να κάνετε.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Εμείς, κύριε συνάδελφε, δεν είχαμε κυλιόμενους πίνακες. Εσείς βάζετε τους κυλιόμενους πίνακες, για να εκδίδονται αντίστοιχες νέες προκηρύξεις, ακόμα και στις περιπτώσεις που δεν θα υπάρχει ανάγκη για κάτι τέτοιο.
      ΠΕΤΡΟΣ ΜΑΝΤΟΥΒΑΛΟΣ: Είχατε κυλιόμενους κομματικούς εισερχόμενους. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Με το ΑΣΕΠ δεν έγιναν κομματικές προσλήψεις και το ξέρετε πολύ καλά. Μα γι’ αυτό και βάλατε τη συνέντευξη, που είναι τελείως υποκειμενικό κριτήριο. 
      Επίσης θα ήθελα να σταθώ και στη ρύθμιση που προβλέπει τη δυνατότητα να μπορεί ο πρόεδρος του ΑΣΕΠ να αναθέτει σε συνταξιούχους δικαστικούς την εισήγηση για τις επιλογές των γενικών διευθυντών, τη στιγμή που γνωρίζουμε όλοι ότι το κλίμα στο υπηρεσιακό συμβούλιο το διαμορφώνει ο εισηγητής. Σε τι ωφελεί, αλήθεια, να καλούνται παντού, σε όλο το εύρος των δημόσιων θεμάτων του κράτους, συνταξιούχοι δικαστικοί και να διαμορφώνεται μία αίσθηση ότι τα πάντα βρίσκονται υπό δικαστική επιτήρηση; Και βέβαια οι παρεμβάσεις σας συνεχίζονται με τις δικαιοδοσίες που δίνονται στους κομματικούς σας επιτηρητές, που αυτοί είναι οι γενικοί γραμματείς των περιφερειών, να προτείνουν αυτοί τους ελεγκτές στις δημοτικές επιχειρήσεις και όχι το εποπτικό συμβούλιο του Σώματος Ορκωτών Ελεγκτών. Γιατί υποτιμάτε τόσο πολύ αυτόν το φορέα και με τι κριτήρια ο γενικός γραμματέας της περιφέρειας θα λέει ποιος θα είναι ο ορκωτός που θα αναλαμβάνει τον έλεγχο της κάθε επιχείρησης;
      Βέβαια στις παρατηρήσεις μας αυτές και στην κριτική μας δεν είμαστε μόνοι μας. Είναι όλοι οι εμπλεκόμενοι φορείς: ΑΔΕΔΥ, ΚΕΔΚΕ, ΕΝΑΕ, που είναι αντίθετοι με όλο αυτό το νομοσχέδιο που κατατίθεται και με τον τρόπο που εισάγετε για τις προσλήψεις. Δεν έχετε βρει πουθενά υποστηρικτές, ούτε στην κοινωνία ούτε στους φορείς. Ακόμα και τα μεμονωμένα άτομα, κύριοι συνάδελφοι, που προσβλέπουν σε ευνοϊκή μεταχείριση από το εγχείρημά σας δεν πιστεύω ότι αισθάνονται περήφανα για το δρόμο που τους προτείνετε. Εξ ανάγκης θα σύρονται στις ουρές έξω από τα βουλευτικά σας γραφεία, προσδοκώντας ένα διορισμό. 
      Κύριοι συνάδελφοι, εγώ θα ήθελα να κάνω μια παρατήρηση και μια πρόταση. Αν δεν μπορείτε να απεγκλωβιστείτε από το σύνδρομο της άλωσης του κράτους και της λογικής του βολέματος των «δικών σας παιδιών», υπάρχει κι άλλος τρόπος από αυτόν των αμφίβολων και ύποπτων συνεντεύξεων και όλων των λοιπών εφευρημάτων σας βέβαια. Δημιουργήστε, αν μπορείτε, θέσεις εργασίας παντού. Προσελκύστε επενδύσεις, δώστε χρήματα και πόρους στην περιφέρεια και στις Τοπικές Αυτοδιοικήσεις για να μπορέσουν να αναπτυχθούν υγιώς και να γίνουν αυτόνομες, δώστε επαγγελματική παιδεία στους νέους, φτιάξτε κλίμα ευμάρειας και ασφάλειας για όλους, που θα στηρίζεται σε μια οικονομία εύρωστη και ισχυρή, δημιουργήστε ίσες και πολλές ευκαιρίες για δουλειά και επιχειρηματική δραστηριότητα σε όλους τους κλάδους και σε όλους τους τομείς της ελληνικής οικονομίας και τότε, αν μπορείτε να τα κάνετε όλα αυτά, αγαπητοί συνάδελφοι, οι Έλληνες και οι Ελληνίδες θα πάψουν να σας πιέζουν για ένα διορισμό στο δημόσιο. Τότε οι δουλειές και οι άνθρωποι δεν θα είναι ούτε εποχικοί ούτε ανασφαλείς, γιατί θα έχουν επιλογές για να σιγουρέψουν το μέλλον τους. Όλα τα άλλα: οι μεθοδεύσεις σας για κομματικό κράτος, οι παράνομοι διορισμοί, η χειραγώγηση στο δημόσιο τομέα, θα αχρηστευθούν εκ των πραγμάτων. Αν μπορείτε, «ιδού η Ρόδος»!
      (Χειροκροτήματα από την Πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο συνάδελφος κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, και με το συζητούμενο νομοσχέδιο η Κυβέρνηση αποδεικνύει περίτρανα ότι δεν έχει σχέδιο για την αναβάθμιση της Δημόσιας Διοίκησης. Αναβάθμιση που είναι απαραίτητη για να παίξει το ρόλο της η Δημόσια Διοίκηση στα νέα δεδομένα, στις νέες ανάγκες που έχει η χώρα, ο λαός μας, η κοινωνία. Το μόνο σας σχέδιο είναι ο κομματικός έλεγχος της Δημόσιας Διοίκησης. Τα περί διαφάνειας και αξιοκρατίας είναι ψευδεπίγραφα. Μέσα από το μωσαϊκό αυτών των διατάξεων του νομοσχεδίου αποδεικνύεται, πράγματι, μια μόνη αρχή: η αρχή της διγλωσσίας και της ασυνέπειας. Επιδίωξή σας: η κατεδάφιση ενός ακρογωνιαίου λίθου, του κράτους δικαίου, και η αναπαλαίωση κράτους ρουσφετιού. Η Κυβέρνηση «βάζει χέρι» στο Σύνταγμα με αυτήν τη διάταξη. Το Σύνταγμα που υιοθέτησε, με την αναθεώρηση, τις αρχές του «νόμου Πεπονή» για τις προσλήψεις στο δημόσιο τομέα. 
      Το νομοσχέδιο έχει πολλές, εκ του πονηρού ρυθμίσεις, αμφιλεγόμενες ρυθμίσεις. Αφορούν σοβαρά θέματα, στα οποία έχουμε και ενστάσεις και αντιρρήσεις και πιστεύω ότι θα τα πούμε στη συζήτηση των άρθρων. Θα περιοριστώ σήμερα, στο λίγο χρόνο που έχω, στην παράγραφο 2 του άρθρου 4. Είναι μια νομοθετική «νάρκη» που μπορεί να τινάξει στον αέρα ένα αδιάβλητο σύστημα προσλήψεων. Και να ανοίξω μια παρένθεση για να πω ότι όλες οι διατάξεις που μας έχουν φέρει μέχρι τώρα για τη Δημόσια Διοίκηση είναι κομμένες και ραμμένες στα μέτρα χειραγώγησης της Δημόσιας Διοίκησης και εγκλωβισμού των πολιτών. Κλείνω την παρένθεση. Αυτή τη  διάταξη ιδιαίτερα εάν δεν την αποσύρετε, κύριε Υπουργέ, θα μείνει στην Ιστορία ως «φαυλονόμος» της νέας εποχής. Και δεν είναι μόνο ευθύνη του κ. Παυλόπουλου αυτό. Είναι ευθύνη της Κυβέρνησης και του ίδιου του κυρίου Πρωθυπουργού. Γιατί θυμάμαι ότι ο ίδιος ο κύριος Πρωθυπουργός απεκδυόταν προεκλογικά τις «πρακτικές Τζουμπέ». Είναι λόγια του, τα είχε πει προεκλογικά. Τώρα όμως τέτοιες πρακτικές βλέπουμε στην πράξη.
      Η διάταξη αυτή έρχεται να ολοκληρώσει ρυθμίσεις αναξιοκρατίας και αδιαφάνειας που προηγήθηκαν και να νομιμοποιήσει πρακτικές κομματισμού και ρουσφετιού που καθημερινά αναβιώνουν. Πολλοί συνάδελφοι από το ΠΑΣΟΚ έφεραν συγκεκριμένα παραδείγματα.
      Εγώ θέλω να απευθυνθώ στους πολίτες, όποιο κόμμα και εάν στηρίζουν. Θέλω να πω ξεκάθαρα να μην τους διαφύγει ότι αυτό το νέο σύστημα θα το διαχειριστούν λίγοι. Δεν θα ευνοηθεί ούτε ο ικανός νέος ούτε καν ο νεοδημοκράτης νέος, αλλά οι κολλητοί κάποιων μέσα και μάλιστα από εστίες συναλλαγής που θα τις δούμε να φυτρώνουν. 
      ΜΑΡΓΑΡΙΤΗΣ ΤΖΙΜΑΣ: Καλό αυτό! Έτσι κάνετε εσείς!
      ΚΩΝΣΤΑΝΤΙΝΟΣ ΓΕΙΤΟΝΑΣ: Μέσα από τις επιτροπές θα γίνει και συναλλαγή! Θυμηθείτε το.
      Ακούστε, επειδή έβλεπα ότι διακόπτατε προηγουμένως συστηματικά τους κυρίους συναδέλφους του ΠΑΣΟΚ, θέλω να σας πω κάτι. Δεν τιμά ο τίτλος του «διακοψία» το αξίωμα του Βουλευτή. 
      ΑΘΑΝΑΣΙΟΣ ΜΠΟΥΡΑΣ: Το αντίθετο, όταν διέκοπταν από την παράταξή σας, δεν το είδατε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ πολύ! Εσείς, κύριε συνάδελφε, ειδικά το κάνετε συστηματικά. Μη με αναγκάσετε να αναφερθώ ονομαστικά σε σας και παρακαλώ το Προεδρείο να λάβει μέτρα!
      ΠΡΟΕΔΡΕΥΩΝ (Ιωάννης Τραγάκης): Παρακαλώ πολύ, μη διακόπτετε!
      Συνεχίστε, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ακούστε να δείτε! Βουλή σημαίνει διάλογος. Συζήτηση  είναι λόγος και αντίλογος. Θα μάθετε να δέχεστε τον αντίλογο!
      Τι λέτε σήμερα στους νέους; Τους λέτε ότι τα προσόντα και η αξιοκρατία σε αυτόν τον τόπο δεν περνούν!
      ΒΥΡΩΝ ΠΟΛΥΔΩΡΑΣ: Το νομοσχέδιο δεν λέει αυτό!
      ΚΩΝΣΤΑΝΤΙΝΟΣ ΓΕΙΤΟΝΑΣ: Τους ωθείτε πάλι σε καθεστώς ανασφάλειας και αναξιοπρέπειας. Εγώ είμαι βέβαιος ότι ο κόσμος και οι νέοι θα ξεσηκωθούν και πρώτοι θα ξεσηκωθούν οι άνθρωποι που σας ψήφισαν. 
      Για εμάς, για το ΠΑΣΟΚ, κυρίες και κύριοι συνάδελφοι, η προώθηση και η διασφάλιση της αντικειμενικότητας και της αξιοκρατίας στις επιλογές ήταν πάντα βασικός πυλώνας της πολιτικής μας. Πασχίσαμε πραγματικά –και κόντρα σε αυτές τις προσπάθειες ήταν πάντα η παράταξή σας- για να έχουν τα παιδιά μας ίσες ευκαιρίες. 
      Είμαστε ικανοποιημένοι; Όχι, ποτέ δεν είπαμε ότι όλα είναι καλά! Αλλά οι αδιάβλητες εξετάσεις εισαγωγής στην τριτοβάθμια εκπαίδευση, η επέκταση στα Σώματα Ασφαλείας και το Στρατό από τα αντικειμενικά κριτήρια, ο νόμος Πεπονή και το ΑΣΕΠ, η Αναθεώρηση του Συντάγματος είναι μεγάλες κατακτήσεις! Έγινε πολλή προσπάθεια και πληρώσαμε και πολύ κόστος για τις αλλαγές, γιατί υπήρχε δυσπιστία και καχυποψία από τους πολίτες. Όμως όταν άρχισε η πράξη εφαρμογής τους, άρχισε να εμπεδώνεται και η εμπιστοσύνη από τους πολίτες. Και έρχεστε τώρα με το δούρειο ίππο της συνέντευξης να ανοίξετε κερκόπορτα για να καταρρεύσει το σύστημα διαφάνειας και αξιοκρατίας. 
      Κύριε Υπουργέ, εγώ θα περίμενα να κτίσετε πάνω στα θεμέλια που βάλαμε. Και σας λέω και εδώ την πρότασή μου. Αν θέλατε πραγματικά –επειδή μιλήσατε για παράθυρα, να κλείσετε παράθυρα- να κτίσετε στα θεμέλια που εμείς βάλαμε, τώρα έχετε μία ευκαιρία. Φέρτε ρύθμιση για αντικειμενικά κριτήρια -σε αυτό που εκφεύγει και από το ΑΣΕΠ- στις συμβάσεις έργου! Γιατί όλο ακούω για συμβάσεις έργου. Να βάλετε αντικειμενικά κριτήρια στις συμβάσεις έργου! Να τελειώνουμε με οποιοδήποτε παράθυρο! Τουναντίον, εσείς ανοίγετε κερκόπορτα.
      Η ρύθμιση αυτή συγκρούεται και με το Σύνταγμα –θα τα πούμε αργότερα αυτά- αλλά είναι και κοινωνικά και ηθικά απαράδεκτη. Ισχυρίζεστε, κύριε Παυλόπουλε, ότι με τη συνέντευξη δεν ανατρέπονται τα άλλα αντικειμενικά κριτήρια. Όμως το συν-πλην 20% είναι στην ουσία επιδότηση 40% για τον ευνοούμενο της συνέντευξης. Οι πρώτοι έσονται έσχατοι. Ισοπεδώνετε με την υποκειμενική κρίση μιας τριμελούς επιτροπής βαθμό απολυτηρίου-πτυχίου, εμπειρία, μεταπτυχιακά. Ποια επιτροπή θα κρίνει την προσωπικότητα μέσα σε τρία λεπτά; Με ποια κριτήρια;  
Τι νόημα έχει για τον κηπουρό η συνέντευξη; Πώς θα εμπιστευθεί ο υποψήφιος το ΑΣΕΠ και το κράτος; Τι θα κάνουν οι γονείς που πασχίζουν, μαρτυρούν καθημερινά με τα σχολεία και τα φροντιστήρια να δώσουν μόρφωση στα παιδιά τους, όταν η Κυβέρνηση έρχεται σήμερα και κάνει το εικοσάρι δεκατεσσάρι; Οι μαθηματικοί θα διδάσκουν στα σχολεία μας στο εξής μία «νέα εξίσωση» που την εφεύρε η Νέα Δημοκρατία, δηλαδή «είκοσι επί συνέντευξη ίσον δεκατέσσερα». Μου θυμίζει το μηδέν συν μηδέν, ίσον δεκατέσσερα που έμαθαν τότε επί Μητσοτάκη οι εργαζόμενοι.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ποιος το είπε αυτό;
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό είναι, κύριε Παυλόπουλε, και να μην επιμένετε σ’ αυτό. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί δεν αναφέρετε αυτόν που το είπε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό λένε τα Μαθηματικά, αυτό λέει η Αριθμητική. 
      Να πάτε να ζητήσετε ντοκτορά στα Μαθηματικά μ’ αυτήν τη νέα εξίσωση που φτιάχνετε.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε, αλλά γίνονται διακοπές και χάνω χρόνο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ποιος τον επέλεξε αυτόν που είπατε σήμερα; Η λίστα Επικρατείας του κόμματός σας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν διαφωνούμε μόνο εμείς με τη συνέντευξη, κύριε Παυλόπουλε. Με τη συνέντευξη διαφωνούν όλοι οι φορείς. Σας το είπαν και επισημαίνουν τους κινδύνους. Σας καλούμε να αποσύρετε αυτήν τη διάταξη.
      Κύριοι συνάδελφοι της Νέας Δημοκρατίας, θα σας πω κάτι με την εμπειρία μου. Γνωρίζω την ανησυχία σας. Την εκφράζετε έξω στους διαδρόμους, αλλά όχι εδώ στην Αίθουσα. Κοιτάξτε να δείτε. Μ’ αυτήν τη διάταξη πατάτε τα κορδόνια σας και θα σκοντάψετε.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω.
      Κύριε Πρόεδρε, αυτός ο νόμος, ακόμα και αν ψηφιστεί, δεν θα σταθεί ούτε στην κοινωνία ούτε στα δικαστήρια. Σε κάθε περίπτωση, είναι δέσμευσή μας, δέσμευση του ΠΑΣΟΚ, ότι θα καταργηθεί, γιατί είναι πισωγύρισμα στο παρελθόν. Αυτή είναι η αλήθεια.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Γείτονα, μου επιτρέπετε μία ερώτηση;
      ΚΩΝΣΤΑΝΤΙΝΟΣ ΓΕΙΤΟΝΑΣ: Αν μου δίνει χρόνο το Προεδρείο, τότε βεβαίως να απαντήσω όχι σε μία αλλά σε εκατό ερωτήσεις.
      ΠΡΟΕΔΡΕΥΩΝ (Ιωάννης Τραγάκης): Κύριε Κεφαλογιάννη, μόλις θα κατέβει κάτω ο κ. Γείτονας, τότε να του κάνετε την ερώτηση.
      Κύριε Γείτονα, να το συζητήσετε τώρα που θα κατέλθετε εκ του Βήματος.
      ΙΩΑΝΝΗΣ ΚΕΦΑΛΟΓΙΑΝΝΗΣ: Θα ήθελα να σας ρωτήσω, κύριε Γείτονα, το εξής: Οι διακόσιες πενήντα χιλιάδες συμβασιούχοι που λέτε, με ποια διαδικασία προσελήφθησαν; Με το ΑΣΕΠ;
      ΚΩΝΣΤΑΝΤΙΝΟΣ ΓΕΙΤΟΝΑΣ: Αν μου έδινε χρόνο ο Πρόεδρος, θα σας απαντούσα.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι.
      Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, όχι μόνο ο νόμος δεν θα μπορεί να σταματήσει, αλλά οι ίδιοι οι συνάδελφοι Βουλευτές της Νέας Δημοκρατίας, οι κυβερνητικοί Βουλευτές, δεν θα μπορούν να σταματήσουν στις εκλογικές τους περιφέρειες μετά και από τις προεκλογικές τους δεσμεύσεις απέναντι στους ψηφοφόρους τους μ’ αυτό το νομοσχέδιο, γιατί οι γενιές που γνώριζαν δεν είχαν καμία αμφιβολία πως όταν η Νέα Δημοκρατία ερχόταν στην εξουσία, δηλαδή σήμερα, δεν θα λειτουργούσε σαφώς με σεμνότητα και ταπεινότητα, όπως αμέσως μετεκλογικά είχε πει ο σημερινός Πρωθυπουργός. Πρόκειται για δύο λέξεις που ηχούν πολύ όμορφα, λέξεις δανεικές από τον προεκλογικό αγώνα του Μπους, που όμως γρήγορα απογυμνώσατε, ευτελίσατε και απαξιώσατε μπροστά στον ελληνικό λαό με την κυβερνητική τακτική σας, κυρίες και κύριοι συνάδελφοι.
      Υπήρξε βέβαια μία ευκαιριακή, θα έλεγα, σύνδεση του εκλογικού σώματος, μαζική και πολυσυλλεκτική, μία εφάπαξ ψήφος αυξημένων προσδοκιών, τις οποίες όμως ακριβώς την επόμενη ημέρα, με την κυβερνητική σας πολιτική, βοηθήσατε να μειωθούν. 
      Έτσι λοιπόν ο κόσμος κατανόησε πλήρως. Τέρμα τα παραμύθια τελικά. Αφήσαμε στην άκρη το δόγμα της σεμνότητας και της ταπεινότητας που αποτελούσε τις ιδεολογικές προεκλογικές σας συντεταγμένες και τώρα περάσαμε στο δόγμα της προσβασιμότητας και της επιλεξιμότητας διά των κοινωνικών φρονημάτων.
      Κύριε Πρόεδρε, είχα υποσχεθεί στον κ. Παυλόπουλο και στην επιτροπή, όταν συζητούσαμε το νομοσχέδιο, αλλά ακούγοντάς τον και μετά την ομιλία του Προέδρου του ΠΑΣΟΚ, του Γεωργίου Παπανδρέου, που αναφερόταν στις επιλογές του ΠΑΣΟΚ και όχι σε διορισμούς, γιατί ο ίδιος επανειλημμένα είχε τονίσει τον αξιοκρατικό του νόμο, το ν. 2190, να του θυμίσω λοιπόν τη διαδρομή της Νέας Δημοκρατίας την περίοδο 1990-1993 που οι γενιές που γνωρίζουν πολύ καλά, δεν ξεχνούν. 
      Κυρίες και κύριοι συνάδελφοι, μας το έδειξαν και το καλοκαίρι και μας το επικύρωσαν και το επικαιροποίησαν ξανά το γεγονός του «face control» επτακοσίων πενήντα ανθρώπων μέσα σε μία, δύο ώρες. Είχε επαναληφθεί και στις 2-08-1990, όταν πεντακόσιοι δεκατέσσερις υποψήφιοι δεκαπέντε νομών, υποψηφίων για στελέχη πρωτοβάθμιας εκπαίδευσης, πέρασαν μέσα σε πέντε ώρες.
      Έτσι λοιπόν είναι μία «παλιά τέχνη κόσκινο», όπως λέει ο λαός, η οποία επικυρώνεται από τα γραφόμενα στις τότε εφημερίδες. Θέλετε να σας πω πώς ακριβώς κάνατε τις επιλογές διευθυντών σχολείων; Γιατί εκεί παίξατε στην ομιλία σας και στην επιτροπή και εδώ στην Ολομέλεια. Βαθμολογούσατε αξιόλογα στελέχη με πλούσια τυπικά προσόντα με τέσσερα, οκτώ, με άσσο –με άριστα το είκοσι, παρακαλώ!- μόνο και μόνο γιατί δεν ανήκαν στις δικές σας τάξεις.
      Αυτά είναι επικυρωμένα και από τα τότε δημοσιεύματα των εφημερίδων και θα σας διαβάσω όχι των «ΝΕΩΝ», του «ΒΗΜΑΤΟΣ», της «ΕΛΕΥΘΕΡΟΤΥΠΙΑΣ» ή του «ΕΘΝΟΥΣ», αλλά της «ΕΛΕΥΘΕΡΗΣ ΩΡΑΣ», η οποία στις 31 Ιουλίου 1992 γράφει «πριμοδοτήθηκαν σκανδαλωδώς οι «ημέτεροι» στις επιλογές των διευθυντών».
      Θα τα καταθέσω αυτά για τα Πρακτικά.
      (Στο σημείο αυτό η Βουλευτής κ. Ευαγγελία Σχοιναράκη - Ηλιάκη                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και βεβαίως εκεί τότε οι εκπαιδευτικοί μιλούσαν –και διαβάζω επ’ ακριβώς- ότι κανένας στην ιστορία του κλάδου, ούτε η χούντα δεν είχε κινηθεί τόσο αυθαίρετα και τόσο απροσχημάτιστα. Αυτή είναι η ιστορία σας την οποία επικαιροποιείτε στη μνήμη του ελληνικού λαού με τη σημερινή διαδικασία και την ψήφιση, την επικύρωση ενός νομοσχεδίου που όλοι οι εμπλεκόμενοι φορείς καταδίκασαν. Και βεβαίως να τονίσω εδώ για τις κομματικές επιλογές που λέγατε ένα έγγραφο της παράταξής σας προς τον αιρετό σας στις πρόσφατες διαδικασίες επιλογής στελεχών εκπαίδευσης. Μιλάω για το 2003, κύριοι συνάδελφοι. Αναφέρει τα στελέχη σας τα οποία αυτοί πρότειναν στον εκπρόσωπό τους για να μοριοδοτήσει δεόντως και να σας τονίσω ότι εσείς που λέτε ότι έγιναν κομματικές επιλογές τότε το 2003, οι μισοί και πλέον από τους ανθρώπους που η παράταξή σας προτείνει είχαν επιλεγεί ως στελέχη της εκπαίδευσης. Και το καταθέτω για τα Πρακτικά.
      (Στο σημείο αυτό η Βουλευτής κ. Ευαγγελία Σχοιναράκη Ηλιάκη                     καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και να σας δώσω την εικόνα των συνεντεύξεων σε ποσοστά έτσι όπως ακριβώς έχουν καταγραφεί. Στο 80% των υποψηφίων με άριστα το 20 βαθμολογήθηκαν με βαθμολογίες 18 - 19 και 20, ένα πολύ μικρό ποσοστό με 17 και 18, ένα πολύ μικρότερο με 16 και 17 και κανένας μα κανένας με 1-2 και 5 που εσείς τότε αξιολογούσατε αξιόλογα στελέχη.
      Εκείνο λοιπόν που παρακολουθούμε την Κυβέρνηση να λέει συνεχώς είναι ότι έχει εξαντλήσει το διάλογο με όλους τους εμπλεκόμενους φορείς. Όσες φορές έχω συμμετάσχει μέχρι σήμερα σε συζήτηση νομοσχεδίου και σε συζητήσεις με τους φορείς, όλοι οι φορείς διαμαρτύρονται γιατί η μόνη συζήτηση που γίνεται είναι τελικά μέσα στην επιτροπή και πουθενά αλλού και αποδεικνύεται τελικά περίτρανα με την επικύρωση των φορέων ότι η Κυβέρνηση νομοθετεί μόνη της χωρίς τους φορείς. Και δεν μπορώ να κατανοήσω γιατί επί δύο συνεχόμενες φορές ο Υπουργός κ. Προκόπης Παυλόπουλος αρνείται λυσσαλέα –επιτρέψτε μου αυτήν την έκφραση- να δεχθεί στην ακρόαση των φορέων την Πανελλήνια Ομοσπονδία Εργαζομένων στον Ιδιωτικό Τομέα που εκπροσωπούν τους συμβασιούχους αλλά και τους εκπροσώπους των επιτυχόντων μη διοριστέων του 1998. Και θα ήθελα να υπενθυμίσω –νομίζω είναι καταγεγραμμένα και στα Πρακτικά τα παλαιότερα εκείνης της εποχής του 2002- τροπολογίες που κατατέθηκαν εδώ υπογεγραμμένες από την Κοινοβουλευτική Ομάδα της Νέας Δημοκρατίας σχεδόν στο σύνολό της με πρώτες και κύριες τις υπογραφές της σημερινής πολιτικής ηγεσίας του Υπουργείου Εσωτερικών, Δημόσιας Διοίκησης και Αποκέντρωσης. Σήμερα βέβαια έρχονται, ναι μεν, να βάλουν σημεία στο άρθρο 5, όχι όμως έτσι όπως ακριβώς διατύπωναν στην τροπολογία που είχαν καταθέσει και ζητούσαν από τους τότε Υπουργούς να επικυρώσουν. Νομίζω ότι από τη στιγμή που λέτε, εμείς υλοποιούμε τις προεκλογικές μας δεσμεύσεις, δεν έχετε παρά να αποτυπώσετε στο σημερινό νομοσχέδιο που κουβεντιάζουμε την τροπολογία όπως ακριβώς την είχατε καταθέσει το καλοκαίρι του 2002.
      Κυρίες και κύριοι συνάδελφοι, δεν έχω καμία αυταπάτη για το πού δρομολογεί η Κυβέρνηση της Νέας Δημοκρατίας τα πράγματα. Θέλει πραγματικά την επανίδρυση του κράτους, αλλά ενός κράτους το οποίο θα είναι διαμορφωμένο στα μέτρα της και το οποίο πέρα από τους θεσμούς με τη μορφή που η Νέα Δημοκρατία οραματίζεται, θεσμούς δηλαδή ελεγχόμενους και χειραγωγημένους, θέλει και πολίτες χειραγωγημένους αφού τους θεσμούς θα στελεχώνουν άνθρωποι οι οποίοι θα είναι «ημέτεροι». Αν θέλετε τα χρώματα μπορείτε να τα βάλετε μόνοι σας. Νομίζω όμως ότι η ελληνική κοινωνία ζει στο 2005 και όχι στο 1978 ή στο 1990. Έχουν περάσει οι εποχές, έχουν αλλάξει οι καιροί και βεβαίως οι προεκλογικές σας δεσμεύσεις τις οποίες καλείστε να υλοποιήσετε νομίζω ότι με το σημερινό νομοσχέδιο κάθε άλλο παρά επικυρώνονται. Πολύ δε περισσότερο όμως απ’ όλα είναι το ότι εσείς οι ίδιοι με το χειρότερο τρόπο αναιρείτε όσα ο ίδιος ο Πρωθυπουργός έλεγε στις 5 του Μάρτη του 2004 στις παραμονές των εκλογών δηλαδή ότι την επόμενη των εκλογών, εφόσον ήταν στην Κυβέρνηση, όλες οι συμβάσεις θα μετατρέπονταν σε αορίστου χρόνου.
      Είναι σίγουρο ότι δεν μπορώ να επικυρώσω μία λαιμητόμο θα έλεγα στο χώρο της Δημόσιας Διοίκησης, έτσι λοιπόν δεν ψηφίζω το νομοσχέδιο.
      (Χειροκροτήματα από την πτέρυγα του ΠΑΣΟΚ)
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο.
     ΠΡΟΕΔΡΕΥΩΝ (Ιωάννης Τραγάκης): Θα κάνετε παρέμβαση; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μία απάντηση τριάντα δευτερολέπτων.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η συνάδελφος κ. Σχοιναράκη κάτι υπαινίχθηκε σχετικά με το πού παραπέμπουν οι διατάξεις κλπ. 
     Κύριοι συνάδελφοι, θα τα πω όταν μιλήσω αργότερα. Όμως θέλω να κάνω μία επισήμανση στη συνάδελφο που μόλις κατέβηκε από το Βήμα γι’ αυτό που είπε. 
     Όταν συζητιόταν ο ν. 2190/1994, ο οποίος περιείχε εκτός από τις διατάξεις περί ΑΣΕΠ τις λεγόμενες «αποκαταστατικές» διατάξεις, υπήρχε και ένα άρθρο 25 για το οποίο η Επιστημονική Υπηρεσία της Βουλής, με επικεφαλής τον αείμνηστο Αριστόβουλο Μάνεση και άλλους τους οποίους γνωρίζουν πολλοί από εδώ, έλεγε για το περίφημο αυτό άρθρο: «Εξάλλου σχετικά με το β΄ εδάφιο της παραγράφου 13 του άρθρου 25 του σχεδίου νόμου» -που έγινε νόμος μετά και θα εξηγήσω πώς έγινε ο νόμος και τον εφαρμόσατε»- «σύμφωνα με το οποίο δυσμενής διακριτική μεταχείριση λόγω πολιτικών πεποιθήσεων θεμελιώνει πάντοτε δικαίωμα επαναπρόσληψης» -αυτά έλεγε η διάταξη του άρθρου 25 του 2190/1994 –«μπορούν να παρατηρηθούν τα εξής: Το κριτήριο της δυσμενούς διακριτικής μεταχείρισης λόγω πολιτικών πεποιθήσεων αναγνωρίζεται από την ομολογία του Συμβουλίου της Επικρατείας ως λόγος αποκαταστάσεως του υπαλλήλου μόνο σε περιόδους μη ομαλής λειτουργίας του δημοκρατικού πολιτεύματος». 
     Αυτά είπε η Επιστημονική Υπηρεσία εκείνη την εποχή. Τι έλεγε και σε ποιους παρέπεμπε, ελάτε να μου πείτε. Και αν το λάβατε υπ’ όψιν σας το άρθρο 25 …
     ΓΙΑΝΝΗΣ ΚΟΥΤΣΟΥΚΟΣ: Κύριε Υπουργέ, για άλλη μια φορά δεν λέτε την αλήθεια. 
      ΠΡΟΕΔΡΕΥΩΝ (Ιωάννης Τραγάκης): Κύριε Κουτσούκο, σας παρακαλώ. 
        ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα τα μοιράσω στα Πρακτικά για να φανεί πώς τα κάνατε και έρχεστε τώρα απλώς και μόνο που δίνουμε στο ΑΣΕΠ μία αρμοδιότητα συνέντευξης, όποτε θέλει το ΑΣΕΠ, και μιλάτε για κομματικό νεποτισμό. Τη στιγμή μάλιστα που ξέρετε ότι αυτό είναι η αμηχανία σας μπροστά στο γεγονός ότι με τις ρυθμίσεις που φέρνουμε κλείνουμε τις τρύπες τις οποίες δημιουργήσατε και τις στρατιές των ομήρων συμβασιούχων και τις παράνομες προσλήψεις, που φέρνουν κάθε φορά στο φως οι εκθέσεις του ΑΣΕΠ, για τα προηγούμενα χρόνια. Αυτή είναι μία συνειδητή προσπάθεια παραπληροφόρησης για την οποία θα μιλήσω αργότερα.
	Και επειδή η κ. Σχοιναράκη προηγουμένως είπε, τι «νοοτροπία είναι αυτή», απαντώ: Είναι η δική σας νοοτροπία που παρέπεμπε σε άλλες εποχές. Σας την περιγράφει η Επιστημονική Υπηρεσία της Βουλής για το άρθρο 25 του ν. 2190. Αυτά όλα θα τα δούμε όταν θα μιλήσω εκτενέστερα, όλα όσα ανέφερε το άρθρο 25 και επόμενα και επίσης ποια ήταν η γνώμη της Κυβέρνησης εκείνη την εποχή για την Επιστημονική Υπηρεσία της Βουλής, μέσα από τα Πρακτικά της Βουλής.
	ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο.
	ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Καστανίδη.
      ΜΙΛΕΝΑ ΑΠΟΣΤΟΛΑΚΗ:... (Δεν ακούστηκε)
      ΕΥΓΕΝΙΟΣ ΧΑΙΤΙΔΗΣ:… (Δεν ακούστηκε)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, έχω πει και άλλες φορές κατά τις συζητήσεις στην Αίθουσα αυτή ότι ο Υπουργός Εσωτερικών έχει μία επιλεκτικότητα. Εγώ θα παρακαλέσω, κύριε Υπουργέ, να διαβάσετε και το υπόλοιπο κείμενο. 
	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα το μοιράσω στους συναδέλφους. 
	ΧΑΡΑΛΑΜΠΟΣ ΚΑΣΤΑΝΙΔΗΣ: Έχει πολύ μεγάλο ενδιαφέρον να μας το διαβάσετε και εάν θέλετε μοιράστε το, γιατί έχει πολύ μεγάλη σημασία να εκτιμήσουμε τι σημαίνει ομαλή πολιτική περίοδος. Τέτοια περίοδος κατά την άποψή σας, κύριε Υπουργέ, ήταν η περίοδος 1989-1993; 
	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Καστανίδη, εάν αμφισβητείτε την ομαλή λειτουργία του πολιτεύματος μεταξύ 1989-1993, τότε από εκεί και πέρα όλοι μπορούν να κρίνουν. Ένα μόνο θα σας πω: Ότι στην Οικουμενική Κυβέρνηση, που είχα την τιμή να συμμετέχω, αποτελούσατε και εσείς μέλος εκείνης της κυβέρνησης. Πέραν του ότι είναι αδιανόητο να κάνετε τέτοιου είδους αναφορές και υπαινιγμούς, αλίμονό μας! Τότε όλοι μπορούν να καταλάβουν. Και επειδή είναι δημόσιες οι συνεδριάσεις και ο ελληνικός λαός μάς βλέπει και μας ακούει, ελάτε να μου πείτε αν υπαινίσσεσθε ότι η περίοδος 1989-1993 ήταν περίοδος που εκτυλισσόταν εκτός δημοκρατικής νομιμότητας. Εάν το λέτε, εσείς το ισχυρίζεστε και παίρνετε επάνω σας την ευθύνη. 
	ΠΡΟΕΔΡΕΥΩΝ (Ιωάννης Τραγάκης): Μάλλον δεν ήταν αυτή η πρόθεση του κ. Καστανίδη.
	ΧΑΡΑΛΑΜΠΟΣ ΚΑΣΤΑΝΙΔΗΣ: Η στρεψοδικία έχει και τα όριά της και, δυστυχώς, καταδικάζεται από την κοινή λογική. Αυτό είπα; Αυτό καταλάβατε; 
      Έθεσα το ερώτημα, ήταν ομαλή πολιτικά περίοδος; Αυτό δεν σημαίνει ότι ήταν εκτός του πλαισίου της δημοκρατικής νομιμότητας. Εκτός εάν εννοείτε, κύριε Υπουργέ, ότι σε περιόδους όπου στήνονται ειδικά δικαστήρια για να δυσφημούνται πολιτικές παρατάξεις με αποτέλεσμα έντονες πολιτικές και κοινωνικές συγκρούσεις, τις θεωρείτε ομαλές πολιτικές περιόδους, απ’ αυτές που πολλές φορές έχετε δημιουργήσει στο νεότερο πολιτικό βίο της χώρας εσείς και η παράταξή σας.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Καστανίδη, θα μου επιτρέψετε να σας πω τo εξής: Τα όσα αποπνέει η ομιλία σας, αλλά καi οι γενικότερες αναφορές ακόμα και του πρώην Πρωθυπουργού, του κ. Σημίτη, στο παρελθόν, όταν μίλαγε για χωροφύλακες, παραπέμπουν σε μία νοοτροπία που είναι πέρα και έξω από ένα κλίμα που έγινε πολύς κόπος για να φτιαχτεί, που είναι χρήσιμο για τον Τόπο και που χθες τιμήθηκε εδώ με την εκλογή του Κάρολου Παπούλια. Φαίνεται ότι υπαινίσσεστε πως κάθε φορά που κυβερνά το ΠΑΣΟΚ έχουμε ομαλή δημοκρατική περίοδο, ενώ κάθε φορά που κυβερνούν άλλοι η πολιτική περίοδος δεν είναι ομαλή.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό είπα;
      (Θόρυβος από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας διαβεβαιώ ότι αυτή η νοοτροπία δείχνει αδυναμία άσκησης πολιτικής. Έχετε αποκτήσει εδώ και ολόκληρα χρόνια μία πολιτιστική προσκόλληση στην κυβέρνηση και δεν έχετε μάθει να σκέφτεστε και να ζείτε ως αντιπολίτευση, όποτε και όταν ο ελληνικός λαός το κρίνει. Εγώ σας παρακαλώ να μην επιχειρήσετε να μείνετε σ’ αυτήν τη λογική. Γιατί τότε θα υπάρξουν συγκεκριμένες απαντήσεις για συγκεκριμένα πράγματα και για συγκεκριμένες νοοτροπίες, στις οποίες δεν είναι χρήσιμο να ξαναγυρίσουμε, αφού θέλει να τις ξεχάσει ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, επαναλαμβάνω κάτι που θεωρώ ότι πρέπει όλοι να σεβόμαστε μέσα σε αυτήν την Αίθουσα. Πρέπει να απαντούμε –και σας το έχω πει πολλές φορές- επί των θεμάτων που θίγει ο συνομιλητής μας. 
      Κύριε Πρόεδρε, προφανώς κάθε τι που αποτελεί λαϊκή ετυμηγορία είναι απολύτως δημοκρατικό συμβάν και ανήκει στα όρια της δημοκρατικής νομιμότητας. Δεν έθεσε κανείς εξ ημών –και προφανώς ο ομιλητής- θέμα αντιδημοκρατικής εκτροπής. Ρώτησα: ήταν ομαλή πολιτικά περίοδος; Ζήσαμε άσχημες πολιτικές μεθοδεύσεις. Σας θυμίζω ότι πολλοί μίλησαν για βρώμικο ’89 ή, εν πάση περιπτώσει, υπάρχουν πολλοί που αμφισβητούν τις συνθήκες, κάτω από τις οποίες διεξήχθη τότε ο πολιτικός αγών και η πολιτική συζήτηση. Εάν νομίζετε ότι το ερώτημα περί πολιτικής ομαλότητας παραπέμπει σε αντιδημοκρατική εκτροπή, είναι δική σας ερμηνεία, αλλά δεν είναι καθόλου δικός μου λόγος και γι’ αυτό πρέπει να είμαστε απολύτως συνεννοημένοι.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, και αυτή η ένταση έχει να κάνει με το ιδεολόγημά σας περί επανιδρύσεως του κράτους. Όσες φορές χρησιμοποιούνται ιδεολογήματα, αυτά γίνονται μπούμερανγκ και πρέπει να σας πω ότι τριάντα χρόνια μέσα σ’ αυτήν την Αίθουσα έχω δει και από τη μία και από την άλλη πλευρά του «δικομματισμού», όπως λέει η παραδοσιακή Αριστερά, να εγείρονται ιδεολογήματα και να γίνονται τελικά στην πορεία του χρόνου μπούμερανγκ για τους εμπνευστές τους.
      Κύριε Υπουργέ, αγαπητοί συνάδελφοι, είχα την ευκαιρία να μιλήσω πριν από κάμποσα χρόνια, όταν ο τότε Υπουργός Παιδείας, ο μακαρίτης Αντώνης Τρίτσης, απευθύνθηκε στην πλευρά της Νέας Δημοκρατίας και είπε «εσείς που πουλήσατε την Τένεδο, την Ίμβρο, την Κωνσταντινούπολη» και έγινε εδώ «χαλασμός κόσμου». Τότε είχα πει ότι αυτές οι εντάσεις που συνδέονται με βαρύτατες μομφές, που καλύπτουν έναν ολόκληρο ιδεολογικό και πολιτικό χώρο, είναι επικίνδυνες, γιατί στα χωριά και στις γειτονιές παίρνουν πολλές φορές τοις μετρητοίς όσα εν τη ρύμη του λόγου ή του … πάθους μπορεί κανείς να εκτοξεύσει.
    Κύριε Υπουργέ, το πρόβλημα της χώρας μας δεν είναι η «επανίδρυση του κράτους». Γιατί αυτό όσο και αν σας ήταν χρήσιμο στην προεκλογική  περίοδο τώρα δεν είναι. Διότι  πολλοί πολίτες τότε νόμιζαν ότι αδικούνται από το «κράτος του ΠΑΣΟΚ», όπως ονομάζετε τη διακυβέρνηση της χώρας με την ψήφο του λαού από το ΠΑΣΟΚ, ή όταν κάποιοι νόμιζαν ότι υπάρχει «καθεστώς» ΠΑΣΟΚ. Αυτό μπορεί να σας χρησίμευσε τότε, όπως μπορεί να σας χρησίμευε τότε και η θέση που πήρατε στο περίφημο θέμα των ταυτοτήτων. 
    Κύριοι συνάδελφοι της Νέας Δημοκρατίας, οι νεότεροι ιδίως που καμιά φορά είστε και πιο αψείς, διότι δεν θητεύσατε πολύ σ’ αυτήν την Αίθουσα ως Πρόεδρος του Σώματος, τρεις φορές κατέβηκα όλες κι όλες από την Έδρα στο Βήμα και μια από αυτές ήταν, αν και δεν είχα λόγο, με το σταυρό εκλέγομαι και εγώ όπως όλοι, όταν θεώρησα καθήκον μου να κατέβω από εκεί και να μιλήσω στο Σώμα, γιατί σε εκείνο το θέμα διείδα αυτό που διαβλέπει τώρα η Κυβέρνηση, αλλά και πάλι δεν κάνει το καθήκον της, όπως δεν το έκανε και τότε ως Αξιωματική Αντιπολίτευση. 
    (Στο σημείο αυτό την Προεδρική Έδρα  καταλαμβάνει ο  Β’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Απέχει. Παίρνει αποστάσεις. Τότε ως αντιπολίτευση κοίταξε να επωφεληθεί. Ίσως θυμάται ο κύριος Υπουργός που είπα στη Νέα Δημοκρατία ότι «μπαίνετε σε ένα λούκι από το οποίο δεν υπάρχει επιστροφή». Χρησιμοποιήθηκε η Εκκλησία, ή μάλλον  η ιεραρχία, γιατί άλλο η Εκκλησία, άλλο ο κόσμος της Εκκλησίας στον οποίο ανήκουμε  όλοι, όσο και αν στις γειτονιές πηγαίνουν είτε ψηφοθηρούντες, είτε για άλλους λόγους κάποιοι είτε από τη μια πλευρά, είτε και από την άλλη πολλές φορές, γιατί, ξέρετε, αυτόν τον πόλεμο του «σταυρού» δεν τον κάνουν τα κόμματα, κάποιοι τον κάνουν για τον εαυτό τους. Και γνωρίζουμε οι παροικούντες στην Ιερουσαλήμ πώς γίνονται αυτές οι διασυνδέσεις κάποιων μελών της ιεραρχίας που δίνουν επιστολές σε υποψηφίους, οι οποίες φυσικά στοιχίζουν σε κάποιους άλλους. Και εσείς ως κόμμα τότε σκεφθήκατε ότι θα πρέπει να έχετε μία «επιστολή της ιεραρχίας»!
    Άλλωστε πολλοί, με επικεφαλής το σημερινό Πρωθυπουργό, πήγατε –τι θα χάνατε προφανώς- και υπογράφατε για κάτι που ξέρατε ότι είναι οπωσδήποτε εκτροπή της ιεραρχίας από το ρόλο της. Δεν την προστατεύσατε, αφού λέγατε ότι είστε φίλοι της Εκκλησίας, όπως δεν την προστατεύετε και τώρα. Κάποιοι μπορεί να έχουν συμφέρον, ώστε η Εκκλησία, η ιεραρχία αφού ανέβηκε εκεί πολύ ψηλά,  να πέσει, γιατί άρχισε να μιλά όχι μόνο για πράγματα ελεγχόμενα και χρήσιμα για τη μια ή την άλλη παράταξη, αλλά και για πράγματα για τα οποία βεβαίως δεν είναι δική της δουλειά να μιλά, είναι δουλειά της πολιτικής, είναι δουλειά του Κοινοβουλίου, είναι δουλειά της κυβέρνησης. Αλλά όπως ενοχλούνται από όσους μιλούμε γι’ αυτά τα πράγματα εκ καθήκοντος, κατά μείζονα λόγο ενοχλούνται αν υποσύνολα και θεσμοί αυτής της κοινωνίας μπορεί να εκφεύγουν της προδιαγεγραμμένης γραμμής. Αυτό προς προβληματισμό όλων μας.
    Γιατί διαβάζω σε μια φιλική σας εφημερίδα, κύριε Υπουργέ, ότι «Δεν είναι αληθές ότι στην Κυβέρνηση χαίρονται με το μπάχαλο σε δικαιοσύνη και εκκλησία. Απλώς το πανηγυρίζουν … σεμνά και ταπεινά»! 
    Τώρα που μιλάτε για «επανίδρυση του κράτους», σκεφθείτε -όχι παραπέμποντας σε ένα «κράτος», το οποίο ήρθε εξ οιασδήποτε ανατροπής και όχι με την ψήφο του λαού και λειτούργησε- ότι προφανώς θέλετε να επανιδρυθεί, κάτι που προϋπήρχε.
     Να, πώς δικαιολογείτε ακόμα και τις οξύτερες των δικών μας κριτικών εναντίον σας. Επανίδρυση του κράτους σημαίνει ότι εγώ θα το ξανακτίσω όπως το γνώριζα στο παρελθόν. 
      Και να ρθούμε τώρα πώς το επανακτίζετε. Γνωρίζετε και προσωπικά εσείς, κύριε Υπουργέ, ότι το πρόβλημα σήμερα του τόπου και της δημοκρατίας δεν είναι αν θα διορίσει κάποιος συνάδελφος της Νέας Δημοκρατίας πέντε – δέκα φίλους του στην περιοχή του, αλλά αν θα έχει λεφτά να δώσει σε κάποιους τοπικούς εκβιαστές, των λεγόμενων περιφερειακών ΜΜΕ που είναι πιο αρπακτικά από τα κεντρικά. Τούτοι εδώ στοχεύουν σε μεγάλες δουλειές. Οι περιφερειακοί καθυποτάσσουν και θα στέλνουν και θα έρχονται εδώ σε λίγα χρόνια μόνο αυτοί τους οποίους θα εκλέγουν οι «τύποι» αυτοί. Τους χαρακτηρίζω, έτσι, γιατί δεν θεωρώ δημοσιογραφία αυτόν το ρόλο, που παίζουν πολλά μέσα στην επαρχία, ούτε πολικούς αυτούς που τα πληρώνουν. Το ίδιο ισχύει και για τα μεγάλα ΜΜΕ εδώ στην Αθήνα. Ενώ, λοιπόν, ξέρετε ότι το πρώτο πρόβλημα της δημοκρατίας είναι αυτό, εσείς φέρατε πρώτα το νόμο για το βασικό μέτοχο, ενώ γνωρίζετε εσείς ως νομικός, όλοι ξέρουμε, ότι όπου υπάρχει παρανομία, ιδιαίτερα στο οικονομικό έγκλημα, δυστυχώς η πολιτεία νομοθετεί εκ των υστέρων και αναποτελεσματικά. 
      Στις φυλακές βρίσκονται οι έμποροι ναρκωτικών για τους οποίους εμείς εδώ νομοθετούμε; Είναι οι έμποροι όπλων για τους οποίους παίρνονται διάφορα μέτρα που με τη σύγχρονη τεχνολογία που έχουν στη διάθεσή τους τα ξεπερνούν; Ξέρετε πάρα πολύ καλά ότι η νομιμότητα έρχεται πίσω από το μεγάλο οικονομικό έγκλημα.
      Κύριε Υπουργέ, εσείς καταστρέψατε μία ελπίδα την οποία σας λέγω δεν την είχαν μόνο οι οπαδοί σας. Την είχε πολύς κόσμος και από την από εκεί πλευρά. Ότι επιτέλους μια νέα Κυβέρνηση, έχοντας νωπή εντολή τριών – έξι μηνών θα φώναζε αυτούς τους πέντε – έξι εοιχειρηματίες και θα τους έλεγε: «Τέρμα, κύριοι, η διάλυση της ελληνικής κοινωνίας. Τέρμα η απαξίωση της πολιτικής. Τέρμα οι ροζ ιστορίες. Τέρμα ο διασυρμός κάθε αξίας.» Δεν το κάνατε, διότι απλώς θέλετε να ικανοποιήσετε μια πλευρά επιχειρηματιών του Τύπου εναντίον άλλης. 
      Εμένα δεν με ενδιαφέρει ούτε η μία ούτε η άλλη, γιατί το γνωρίζετε, κύριε Παυλόπουλε. Με έχουν όλοι τους διαγεγραμμένο. Και είμαι υπερήφανος γι’ αυτό. Και να είστε όλοι όσοι σκέφτεστε έτσι, υπερήφανοι, γιατί θα έλθει σύντομα η μέρα που ο κόσμος θα λέει: «Θα τον ψηφίσω εγώ αυτόν, διότι δεν τον είδα σε κανάλια να τον προβάλλουν, δεν τον διάβασα σε παραπολιτικά». Να το ξέρετε αυτό, κυρίες και κύριοι συνάδελφοι. Σας το λέγω με την πείρα τριάντα χρόνων εδώ μέσα και πολύ περισσότερα στην ενεργό πολιτική.
      Τώρα μήπως υπάρχει έστω και ένας εδώ που δεν βλέπει ότι το πρόβλημα σήμερα της χώρας είναι η κατάφωρη παραβίαση του Συντάγματος, αφού δεν ενημερώνεται αντικειμενικά και με ίσους όρους ο ελληνικός λαός, δεν προστατεύονται η γλώσσα, οι αξίες, ο πολιτισμός του, όπως το ίδιο το Σύνταγμα επιβάλλει; 
      Δεν παρακολουθείτε όλοι τα παιδιά σας με τα προγράμματα που ήρθαν μια ώρα πίσω οι ειδήσεις το μεσημέρι, ώστε να παγιδεύεται ο κόσμος και οι νοικοκυρές μόλις τελειώσουν τη δουλειά τους να βλέπουν αυτά τα σκύβαλα, τα οποία η Κυβέρνηση δεν τα βλέπει; Είδε μόνο ποιος παίρνει έργα. Αμ σίγουρα αυτοί που τα έπαιρναν, αν τα έπαιρναν με διάφορους τρόπους –εγώ δυστυχώς δεν ξέρω από αυτά, δεν ξέρω, αν εσείς ξέρετε, κύριε Υπουργέ- είμαι βέβαιος ότι θα βρουν άλλους τρόπους και που θα έρχεται πάλι η πολιτεία από πίσω να νομοθετήσει…
      Το δεύτερο ζήτημα για την «επανίδρυση του κράτους» ήταν ποιο; Η διάλυση των δημοσίων υπηρεσιών. Ρωτήστε φίλους σας Βουλευτές, ρωτήστε στελέχη του δικού σας Υπουργείου. Πέστε μου. Στους γενικούς διευθυντές που επιλέξατε τώρα, αν υπάρχει ένας Ανδρονόπουλος, αν υπάρχει ένας Μαθιουδάκης, αν υπάρχει ένας Σφήκας, εάν υπάρχουν όλα εκείνα τα στελέχη που εν γνώσει μας, εν γνώσει μου ότι ανήκουν στο χώρο σας, έκρινα ως Υπουργός Προεδρίας, ότι αφού ήσαν ικανοί, έπρεπε να πάνε εκεί που ήταν. Όπως εδώ στη Βουλή Διευθυντής των Οικονομικών Υπηρεσιών, για να ξέρουν όλοι, είναι ένας έντιμος υπάλληλος που ανήκει στο χώρο σας. Το ίδιο είναι εδώ σε όλες τις υπηρεσίες -και το ξέρετε- άνθρωποι που δεν ξέρω τι καπνό φουμάρουν. Και αν ξέρω, δεν με ενδιαφέρει, εάν είναι εντάξει με τη δουλειά τους. 
      Χάσατε μια μεγάλη ευκαιρία και βάλατε τώρα τον κόσμο σας να «τρώγεται», ο ένας γιατί μπήκε του τάδε του γιός, ο άλλος γιατί θα μπει του δείνα και μιλάτε τώρα στους Βουλευτές σας. Τι θα κάνουν; Θα εξηγούν ότι το 20%-40% της συνέντευξης αφορά μόνο το 30% και αυτούς που έχουν επιλεγεί; Θα σας απαντούν ό,τι έλεγαν στους Βουλευτές του ΠΑΣΟΚ, όταν τους έλεγαν για τα μόρια. Τι απάντηση τους έδιναν; «Και η κόρη μου έχει μόρια». Έτσι, λοιπόν, θα λένε: «Και το γιο μου, άμα θέλεις, πες σ’ εκείνους στην επιτροπή να τον βάλουν στο 30% και να τον περάσουν μετά παραμέσα.» Τι σας βοηθάει αυτό το πράγμα ακόμα κι αν έχετε την πιο στενή μικροκομματική αντίληψη;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Πρόεδρε, συντομεύστε, αν έχετε την καλοσύνη.
      ΑΠΟΣΤΟΛΟΣ ΚΑΚΛΑΜΑΝΗΣ: Να κλείσω. Εδώ στο Κοινοβούλιο οφείλουμε, ιδιαίτερα οι παλαιότεροι, να δίνουμε τη συνέχεια των πραγμάτων, για να ξέρουν οι νεότεροι και πού πάμε. Το ΠΑΣΟΚ πλήρωσε αυτήν την ιστορία και, επειδή την πλήρωσε τον πρώτο και το δεύτερο χρόνο με τα κύματα των δικαίως ή αδίκως προστρεχόντων, έκανε  το 1983 το νόμο 1320 με τα κοινωνικά κριτήρια. Δεν υπήρχε εκεί πρόβλημα αντικειμενικότητας. Ήρθε, όμως, ένας με διδακτορικό και είπε: «Εγώ δεν επελέγην, διότι κάποιος που είχε τρία παιδιά μπήκε μπροστά από εμένα.» Ή μια κυρία από τη Λάρισα, που δεν επελέγη, γιατί μπήκε η γυναίκα ενός γιατρού με δύο παιδιά και πλουσία. Έτσι έγινε ο ν. 1735/1987 που κατοχύρωσε και την αξιοκρατία περιορίζοντας τα κοινωνικά κριτήρια. Τον δούλεψε ο Τσοχατζόπουλος και προκάτοχός μου στο Υπουργείο Προεδρίας, τον ολοκλήρωσα και τον έφερα εδώ και ψηφίστηκε. Αξιολογήθηκαν οι προτάσεις των φορέων και οι πιστώσεις του προϋπολογισμού και προκηρύχθηκαν οκτώ χιλιάδες θέσεις. Δυστυχώς, ενώ ολοκληρώθηκε η εκλογή, η κυβέρνηση του ΠΑΣΟΚ δεν ανακοίνωσε τα αποτελέσματα γιατί ήταν ήδη προεκλογική περίοδος. Εσείς, αντί να έρθετε το 1990 και να πείτε «Αυτοί είναι οι επιλεγέντες οκτώ χιλιάδες και τέρμα.», τι κάνατε; Καταργήσατε το ν. 1735. Και το ΠΑΣΟΚ πάλι, αντί να πει το Νοέμβριο του 1993 «Άρθρον 1: Επαναφέρω το ν. 1735.», έφαγε ένα χρόνο μελετώντας τις μεταβατικές διατάξεις για όσους διώχτηκαν ή απολύθηκαν το 1990-93. Εγώ θα σας πω το εξής: Αν έχετε πραγματικά πολίτες που αδικήθηκαν για κομματικούς λόγους -διότι εγώ δεν λέω ότι δέκα χρόνια που κυβέρνησε ξανά το ΠΑΣΟΚ κάποιοι παράγοντές του κάπου δεν θα έκαναν και του κεφαλιού τους- να απαναδιατυπώσετε αυτολεξεί τις διατάξεις αυτές. Αρκεί η κρίση να είναι δικαία και να μη φορτώσετε βέβαια εκ πλαγίου το δημόσιο με προσωπικό που δεν χρειάζεται.
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με συγχωρείτε πάρα πολύ. Εδώ με όλον το σεβασμό στον κύριο Πρόεδρο, τον κ. Κακλαμάνη, πρέπει να απαντήσω σε ορισμένα θέματα, γιατί επ’ αφορμή ενός νομοσχεδίου άλλα ελέχθησαν. Μπορεί να τα θεωρεί ο κύριος Πρόεδρος επίκαιρα, αλλά πάντως είμαι υποχρεωμένος εκ μέρους της Κυβέρνησης ν΄ απαντήσω.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι συζήτηση επί της αρχής, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν διαφωνώ, κύριε Πρόεδρε. Και δεν αμφισβήτησα το δικαίωμά σας. Άλλα –και μη σας στεναχωρήσω που θα το πω, αυτό το πράγμα είναι αλήθεια-  αν επί προεδρίας σας εγώ είχα ανεβεί και έλεγα αυτά τα πράγματα επ’ αφορμής ενός νομοσχεδίου, ίσως να είχατε άλλη άποψη για εμένα την ώρα κατά την οποία θα μιλούσα. Εν πάση περιπτώσει, θεωρώ –και δεν μου πέφτει λόγος- ότι είναι το απόλυτο δικαίωμά σας να πείτε αυτό που πιστεύετε.
      Εμείς κάναμε αυτό που δεσμευθήκαμε προεκλογικά.
      ΑΠΟΣΤΟΛΟΣ ΚΑΚΛΑΜΑΝΗΣ: Σας είπα χρήσιμα πράγματα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν διαφωνώ, κύριε Πρόεδρε. Γι’ αυτό και θέλω ν΄ απαντήσω. Η νοοτροπία που διαπνέει όλη τη νομοθεσία ήταν η κατοχύρωση της αξιοκρατίας και της διαφάνειας.
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Δεν θα πάψω και δεν θα κουραστώ να επαναλαμβάνω, παρά τη συνειδητή προσπάθεια -όχι από την πλευρά του κ. Κακλαμάνη, αλλά από άλλους εδώ-  παραπληροφόρησης. Σκεφθείτε ότι όλη η κριτική στο νομοσχέδιο γίνεται, διότι εισάγουμε το κριτήριο της συνέντευξης μόνο στην περίπτωση που έχουμε μοριοδότηση, όταν το θέλει το ΑΣΕΠ, και με το ΑΣΕΠ να κάνει τη συνέντευξη. Δηλαδή, έχουμε ένα ΠΑΣΟΚ το οποίο τιμά το ΑΣΕΠ, αυτό το όργανο που κατοχυρώσαμε συνταγματικά και από την άλλη πλευρά το ΑΣΕΠ, το οποίο έχει συνταγματικώς κατοχυρωμένη αρμοδιότητα, δεν δικαιούται κατά το ΠΑΣΟΚ να διασφαλίζει τα εχέγγυα  αυτά. Αυτή είναι η ουσία. Το ξαναλέω, γιατί, όταν το διαβάσουν οι πολίτες και θα δουν πώς θα εφαρμοστεί, τότε θα καταλάβουν.
    Το ξαναλέω, διότι η παραπληροφόρηση –σας είπα και πάλι- δεν έχει όρια. Συνέντευξη προβλέπεται μόνο στην περίπτωση που δεν έχουμε γραπτό διαγωνισμό, όταν το θέλει το ΑΣΕΠ και γίνεται από το ΑΣΕΠ. 
    ΑΠΟΣΤΟΛΟΣ ΚΑΚΛΑΜΑΝΗΣ: Το ΑΣΕΠ σας έχει ήδη απαντήσει αρνητικά.
    (Θόρυβος από την πτέρυγα του ΠΑΣΟΚ)
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτή είναι η ουσία της συνέντευξης και από εκεί και πέρα ό,τι και αν λέτε, είναι στην πραγματικότητα παραπληροφόρηση. 
    Δεύτερον. Και μόνο το γεγονός ότι η Κυβέρνηση αυτή μόλις ήρθε έφερε τη διάταξη, με την οποία γίνεται η απιστία περί την υπηρεσία κακούργημα ως προς όλους του δημοσίους λειτουργούς, κατάργησε το μαθηματικό τύπο και έφερε το νομοσχέδιο του βασικού μετόχου για να πάψει να υπάρχει αυτό το άναρχο καθεστώς, το οποίο ξέραμε, καθώς και άλλες πρωτοβουλίες, δείχνει ότι τολμά και δεν  υπολογίζει κανένα, απολύτως, πολιτικό κόστος. 
    Και ξαναλέω για πολλοστή φορά ότι εμείς είμαστε υπερήφανοι για το γεγονός ότι φέραμε αυτήν τη νομοθεσία, την οποία ουδέποτε το ΠΑΣΟΚ, το οποίο κυβέρνησε τα προηγούμενα χρόνια, είχε τολμήσει να φέρει. Έστω και αν ερχόμαστε εκ των υστέρων. Βεβαίως ερχόμαστε εκ των υστέρων. Άλλοι κυβερνούσαν δέκα ολόκληρα χρόνια. Πώς να μην έρθουμε εκ των υστέρων; Διαμορφώθηκε το καθεστώς διαπλοκής. Δεν έπρεπε να έρθει κάποιος να το αντιμετωπίσει; Εκ των προτέρων πώς; Όταν άλλοι διαμόρφωναν τους διαύλους της διαπλοκής, εμείς πώς τότε να μπορούσαμε να αντιδράσουμε εκτός από το να καταθέτουμε προτάσεις νόμων που απορρίπτονταν συλλήβδην στη Βουλή; 
    Και το τελευταίο, στο οποίο, κύριε Πρόεδρε, πρέπει να απαντήσω, διότι δεν συνδέεται με το νομοσχέδιο αλλά αφορά την επικαιρότητα των ημερών και αντιλαμβάνομαι πώς το είπατε και γιατί το είπατε. 
    ΑΠΟΣΤΟΛΟΣ ΚΑΚΛΑΜΑΝΗΣ: Αφορά το κράτος και την πολιτεία το οποίο επανιδρύεται. Η εκκλησία δεν είναι άσχετη με το κράτος. Σήμερα εξευτελίζονται οι θεσμοί και το ξέρετε. Η δικαιοσύνη διασύρεται. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βάζουμε κανόνες και βέβαια λειτουργούν επί των ημερών μας οι θεσμοί οι οποίοι –το τονίζω- χρόνια ολόκληρα άφησαν να δημιουργηθούν αυτά τα φαινόμενα των οποίων τα κατάλοιπα –ελπίζω να είναι και τα τελευταία- βλέπουμε τώρα. 
    Αλλά σε ό,τι αφορά το θέμα των ταυτοτήτων, στο οποίο αναφερθήκατε προηγουμένως, δεν θα περίμενα πραγματικά από το ΠΑΣΟΚ να αντιληφθεί ότι οι άνθρωποι εκείνοι οι οποίοι είχαν αυτήν την πεποίθηση για το θέμα των ταυτοτήτων και οι Βουλευτές εκείνοι οι οποίοι κατέθεσαν την πρόταση νόμου την οποία συζητήσαμε εδώ στη Βουλή, είχαν ένα θέμα το οποίο αφορούσε ζήτημα συνείδησης. Ζήτημα το οποίο σχετίζεται με τη θρησκευτική ελευθερία και τίποτα παραπάνω. Καμία άλλη προσπάθεια δεν είχε γίνει την εποχή εκείνη προς άλλη κατεύθυνση. 
    Όταν έχεις ένα κόμμα στο οποίο λειτούργησε χρόνια ο κομματικός νεποτισμός -κάθε φορά που έκανε κάτι το έκανε γιατί κάτι περίμενε πίσω από αυτό-  το οποίο λειτούργησε ως κόμμα που επιχείρησε να κομματικοποιήσει το κράτος -και στις τελευταίες μάλιστα μέρες να κρατικοποιήσει το κόμμα- πώς ένα τέτοιο κόμμα να μάθει και να καταλάβει ότι μπορεί ένας πολίτης, και ιδίως ένας Βουλευτής, να λειτουργεί κατά συνείδηση και όχι για να κάνει τον καλό σε κάποια ιεραρχία. 
    Και σας παρακαλώ πολύ, κύριε Πρόεδρε, μην υποτιμάτε τη συνείδηση των Βουλευτών που την εποχή εκείνη είχαν αυτήν την πεποίθηση σχετικά με το θέμα των ταυτοτήτων, την οποία έχουν και σήμερα. Μην τους συνδέετε με προσπάθειες ψηφοθηρίας προς άλλες κατευθύνσεις. Γιατί υπάρχουν και Βουλευτές που υπέγραψαν τότε, που δεν το είπαν ποτέ και δεν το εκμεταλλεύθηκαν ποτέ, γιατί έτσι επέβαλλε η συνείδησή τους. 
    ΑΠΟΣΤΟΛΟΣ ΚΑΚΛΑΜΑΝΗΣ: Μα αυτό είπα εγώ; Ότι πάσχει η συνείδηση των συναδέλφων;
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε, δεν είπα ότι το είπατε εσείς. Μου είπατε, κύριε Πρόεδρε, από αυτό εδώ το Βήμα ότι αυτό θα το πληρώσουμε. 
    ΑΠΟΣΤΟΛΟΣ ΚΑΚΛΑΜΑΝΗΣ: Δεν σας είπα αυτό από το Βήμα. 
    ΑΠΟΣΤΟΛΟΣ ΣΤΑΥΡΟΥ: Αφήστε το, κύριε Πρόεδρε. Το παράδειγμα σας πείραξε;
    ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε Σταύρου, μην παρεμβαίνετε. Θα ολοκληρώσει χωρίς διακοπές ο κύριος Υπουργός. 
    ΙΩΑΝΝΗΣ ΙΩΑΝΝΙΔΗΣ: Δεν θα κάνουμε εδώ διακρίσεις.
    ΠΡΟΕΔΡΕΥΩΝ (Φίλιππος Πετσάλνικος): Κύριε Ιωαννίδη, δεν διευθύνετε εσείς. Θα σας παρακαλέσω και εσάς να μη διακόπτετε. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, τα Πρακτικά είναι εδώ. Ένα μονάχα σας λέω για πολλοστή φορά: Ό,τι έπραξε αυτή η παράταξη, είτε ως αντιπολίτευση είτε ως κυβέρνηση σήμερα, το πράττει με γνώμονα το δημόσιο συμφέρον και τη διαφάνεια.
    Και αν κάνουμε τη ρύθμιση αυτή για τη συνέντευξη, είναι για να μπορούμε να αποφύγουμε την ισοπεδωτική ισότητα, να αξιολογούμε την προσωπικότητα με την εγγύηση του συνταγματικώς κατοχυρωμένου οργάνου που λέγεται ΑΣΕΠ.
    Και όσον αφορά τις σχέσεις μας γενικότερα και της παράταξής μου και της Κυβέρνησης με την Εκκλησία, υπήρξε πάντοτε θεσμική, σεβόμενη το αυτοκέφαλο της Εκκλησίας, σεβόμενη την αυτοδυναμία τη θεσμική και ουδέποτε θέλοντας να επέμβει ούτε στα εσωτερικά της ούτε στα της διοίκησης του Οίκου της. 
    Αυτή υπήρξε πάντοτε η νοοτροπία μας, αυτή είναι και σήμερα η νοοτροπία μας. Στηρίζουμε τους  θεσμούς να αντιμετωπίσουν τις κρίσεις. Δεν επεμβαίνουμε για να εντείνουμε τις κρίσεις αυτές, γιατί οποιαδήποτε ανάμειξη κυβερνήσεων σε θεσμούς ιδίως αυτής της υφής, θα είχε δημιουργήσει τεράστια ζητήματα και στους θεσμούς και στην ίδια την κοινωνία. Υπήρξε πάντοτε και διαχρονικά αυτή η θέση μας. Η θέση μας αυτή ισχύει και τώρα.
    Ευχαριστώ πολύ, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο να πω μία φράση, γιατί διαστρέφει ο κύριος Υπουργός…
    ΠΡΟΕΔΡΕΥΩΝ (Φίλιππος Πετσάλνικος): Παρακαλώ, κύριε Πρόεδρε, έχετε το λόγο.
    Ο κ. Κακλαμάνης θέλει μία μόνο φράση να διατυπώσει.
    ΑΠΟΣΤΟΛΟΣ ΚΑΚΛΑΜΑΝΗΣ: Εγώ μίλησα με εντελώς άλλο πνεύμα αλλά δεν με προσέξατε. Σας είπα την εμπειρία μου και του ΠΑΣΟΚ την εμπειρία και για τη δική σας από το 1990 και μετά. Δεν μίλησα με πάθος ώστε να μου απαντάτε ότι είπα μία φράση, την οποία τώρα δεν θυμάμαι πώς την είπατε. Εγώ είπα: Μπαίνετε σε ένα λούκι…
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): «Θα το πληρώσετε» είπατε.
    ΑΠΟΣΤΟΛΟΣ ΚΑΚΛΑΜΑΝΗΣ: «Μπαίνετε», σας είπα, «σε ένα λούκι και δεν  υπάρχει οδός επιστροφής». Αυτή είναι η πολιτική εκτίμησή μου. 
    Κατέβηκα τότε από την Έδρα και μίλησα γι’ αυτόν ακριβώς το λόγο. Γιατί όπως θυμάστε, σας είπα ότι είχαν πάει στον Πρόεδρο της Δημοκρατίας νύχτα για να του ασκήσουν ψυχολογική πίεση να παραιτηθεί. Σας είπα, «δεν είναι πράγματα αυτά». Αυτά εξήγειραν τη συνείδησή μου.
    Τώρα, εγώ σας λέω απλά, κύριε Υπουργέ: Όταν υπήρχε η κυβέρνηση του ΠΑΣΟΚ, σε ανάλογη περίπτωση –σας τη θυμίζω, κάποιοι εδώ θα τη θυμούνται- είχαμε το θέμα του πρώην Κεφαλληνίας. Έφερα νόμο εδώ εγώ. Ήμουν Υπουργός Παιδείας και Θρησκευμάτων τέσσερα χρόνια. Και ο μακαριστός Σεραφείμ μού έλεγε, «καλά, Υπουργέ, ούτε ένα νεωκόρο δεν θέλεις εσύ να βάλεις σε μία εκκλησιά; Οι άλλοι ζητούσαν μητροπολίτες»! Έφερα ειδική διάταξη και ελύθη το πρόβλημα εκείνο, γιατί υπήρχε κίνδυνος αιματοχυσίας στην Κεφαλλονιά. 
    Μου λέτε ότι μία υπεύθυνη κυβέρνηση αφήνει τους θεσμούς; Δεν τους προστατεύει; Είναι θέαμα δικαιοσύνης αυτό, να σπεύδει να βγάζει τα ρούχα, να απογυμνώνεται για να δει ο κόσμος μέσω των καναλιών ότι είναι παρθένος και ότι βρέθηκαν μόνο τρεις, τέσσερις επίορκοι; Η Κυβέρνηση έπρεπε να αναλάβει το κόστος και να πει ότι δεν είναι δυνατόν η δικαιοσύνη να δίνει εξετάσεις μπροστά στις κάμερες στους προσερχόμενους στον Άρειο Πάγο πολίτες που την αμφισβητούν.
    Ως δικηγόρος, κύριε Πολύδωρα, θυμάστε πελάτη που να σας είπε κάποτε «ναι, σωστά καταδικάστηκα»; 
    Όλοι τώρα τρέχουν και αμφισβητούν τα πάντα. 
    Στην Εκκλησία δε αυτά που γίνονται ξεπέρασαν κάθε όριο. Εγώ δεν πιστεύω ότι η Ιεραρχία είναι πια τόσο βουτηγμένη στο βούρκο, όπως τείνει να πιστεύει ολόκληρος ο ελληνικός λαός. 
    Σας κάνω έκκληση. Δεν σας έκανα επίθεση. Δυστυχώς δεν με κατανοείτε ούτε εσείς και καμιά φορά δεν με κατανοεί ούτε το Προεδρείο. Νομίζει ότι διεκδικώ προνόμια με το να λέω τη γνώμη μου.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο για ένα λεπτό;
    ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Υπουργέ, έχετε το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κατανόησα απολύτως αυτό που είπατε όπως και κατανόησα τι είπατε και τώρα. 
    Και σας λέω για μία ακόμη φορά το εξής σε ό,τι αφορά το θέμα της δικαιοσύνης: Ναι ή όχι ο Υπουργός Δικαιοσύνης δεσμεύτηκε να κατατεθεί –και κατατίθεται σήμερα ή τις αμέσως επόμενες ημέρες, είναι ήδη στην Κεντρική νομοπαρασκευαστική επιτροπή- σχέδιο νόμου με πρόσθετες διατάξεις που θωρακίζουν έτι περαιτέρω τη δικαιοσύνη ν΄ αντιμετωπίσει αυτήν την κρίση; Και βεβαίως δεν είναι όλοι ίδιοι. Και βεβαίως αυτές είναι εξαιρέσεις. Οι εξαιρέσεις, όμως, πρέπει να πατάσσονται με τέτοιον τρόπο που να δημιουργείται παραδειγματικά ένα προηγούμενο. 
    Αυτό που κάνει η Κυβέρνηση τώρα, δεν το έκαναν άλλοι δέκα χρόνια όταν τα φαινόμενα –αν και όχι στην ίδια ένταση- είχαν παρατηρηθεί και πριν και σε ό,τι αφορά –σας είπα και πάλι- στην Εκκλησία. 
    Βεβαίως και ποιος είπε ότι η Ιεραρχία είναι όλη βουτηγμένη κλπ. Μα, αυτό είπα προηγουμένως. Το αντίθετο. 
      Δεν μπορεί μεμονωμένα φαινόμενα να θίγουν θεσμούς…
      ΑΠΟΣΤΟΛΟΣ ΚΑΚΛΑΜΑΝΗΣ: Η Κυβέρνηση τι κάνει, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ούτε αμαρτίες ορισμένων να πλήττουν τους πάντες. 
      ΑΠΟΣΤΟΛΟΣ ΚΑΚΛΑΜΑΝΗΣ: Είστε Κυβέρνηση. Η Κυβέρνηση νίπτει τας χείρας της!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας ξανατόνισα όμως ότι σ’ αυτές τις περιπτώσεις, όταν έχεις ένα θεσμό σαν την Εκκλησία, τη στηρίζεις στην προσπάθεια να αντιμετωπίσει την κρίση και τη σέβεσαι θεσμικά. Δεν μπορείς και δεν είναι νοητό να παρέμβεις μέσα στην Εκκλησία, όταν είναι γνωστό ποιο είναι το συνταγματικό και το κανονικό της καθεστώς.
      Υπ’ αυτές τις προϋποθέσεις, λοιπόν, στηρίζεις το θεσμό για να αποδείξεις και προς τον ίδιο το θεσμό και προς την κοινωνία ότι βεβαίως δεν είναι όλοι ίδιοι. Ότι δεν είναι δυνατόν η οποιαδήποτε κριτική να θίγει τα ίδια τα θεμέλια του θεσμού. Και από κει και πέρα την αφήνεις να αποδείξει η ίδια την αξιοπιστία της, γιατί και το θέλει και το μπορεί. Και οποιαδήποτε βοήθεια ζητήσει από την πολιτεία θα την έχει. Αυτή είναι η νοοτροπία μας και από κει και πέρα προς αυτήν την κατεύθυνση θα κινηθούμε.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων και Δημόσιας Τάξης κατέθεσαν σχέδιο νόμου: «Ίδρυση και λειτουργία βιομηχανικών – βιοτεχνικών εγκαταστάσεων στο πλαίσιο της αειφόρου ανάπτυξης».
      Παραπέμπεται στην αρμόδια Διαρκή Επιτροπή.
      Το λόγο έχει ο κ. Σαλαγιάννης.
      ΝΙΚΟΛΑΟΣ ΣΑΛΑΓΙΑΝΝΗΣ: Κυρίες και κύριοι συνάδελφοι -απευθύνομαι κυρίως στους συναδέλφους της Νέας Δημοκρατίας, μιας και όλοι οι συνάδελφοι όλων των άλλων κομμάτων φαίνεται στο βασικό θέμα αυτού του νομοσχεδίου, που είναι η συνέντευξη, να συμφωνούμε απολύτως- ξέρω ότι είστε προετοιμασμένοι να έρθετε να μας κατατροπώσετε. Ακούστε όμως και την άλλη πλευρά, την άλλη άποψη και μετά πείτε ό,τι θέλετε. Και βέβαια θα ψηφίσετε όπως θέλετε. 
      Ισχυρίζομαι -και με την εμπειρία που έχω εδώ αρκετά χρόνια- ότι πάρα πολλές φορές σ’ αυτήν τη Βουλή σερνόμαστε οι Βουλευτές να στηρίξουμε διατάξεις που δεν ταιριάζουν ούτε με την άποψή μας ούτε με την πολιτική μας θέση ούτε με τη στάση της ζωής μας. Γιατί δεν έρχονται για το λόγο ακριβώς που υπονοείται ότι έρχονται. Για παράδειγμα, φέραμε το νόμο Πεπονή. Κορυφαίο θέμα δημοκρατίας για μας, μεγάλη κατάκτηση του πολιτικού μας συστήματος. Κανένας δεν πίστευε ποτέ ότι μία κυβέρνηση θα απεμπολούσε το δικαίωμά της να έχει φέουδο τη Δημόσια Διοίκηση και έφερε το νόμο Πεπονή. 
      Μην είστε υπερβολικοί, κύριοι συνάδελφοι, όσοι δεν ξέρετε και όσοι είστε νέοι εδώ μέσα. Με το νόμο Πεπονή δεν υπήρξε Υπουργείο που να πήρε άνθρωπο από το παράθυρο. Δεν πήρε ο ΟΤΕ, δεν πήρε η ΔΕΗ, δεν πήραν οι τράπεζες, δεν πήρε ο ΟΣΕ, δεν πήραν οι μεγάλοι οργανισμοί που αποτελούσαν κάποτε το καταφύγιο των δικών μας παιδιών κάθε φορά. Και όλοι λέγαμε για τα παράθυρα που ανοίξαμε. Τα παράθυρα –σας το λέω για να δείτε τα λάθη σας τώρα- δεν τα θέλαμε εμείς οι Βουλευτές του ΠΑΣΟΚ. Τα παράθυρα άνοιξαν γιατί θέλαμε να δούμε το σύστημα να λειτουργεί στην πράξη με ταχύτερες διαδικασίες. Λέγαμε ότι οι δήμοι, για παράδειγμα, δεν μπορεί να κάνουν οκτώ και εννιά μήνες για να πάρουν έναν υπάλληλο και μάλιστα εποχικό. Άρα ανοίξαμε ένα παράθυρο γι’ αυτόν το λόγο. Κανένας από μας δεν ήθελε να ανοίξει παράθυρο στο νόμο Πεπονή. Αυτό μην το ξεχνάτε. Χιλιάδες παιδιά -και δικά σας παιδιά- είναι σήμερα στο δημόσιο σε όλους τους φορείς με το νόμο Πεπονή. 
      Εγώ θα ήθελα ένα προς ένα όλα τα επιχειρήματα του κ. Παυλόπουλου να τα σχολιάσω. Δεν θέλω να κάνω μία κουβέντα συναισθηματική. Μια κουβέντα λογική θέλω να κάνω.
      Τι λέει ο κ. Παυλόπουλος; Λέει ότι φέρνει μία διάταξη, που θα βοηθήσει την αξιοκρατία. Εγώ ρωτάω: το πρόβλημα στην ελληνική κοινωνία σήμερα είναι γιατί δεν είναι τέλεια η αξιοκρατία; Δεν είναι θέμα κυρίως διαφάνειας και αντικειμενικότητας; Αυτό δεν είναι το κύριο θέμα; 
      Πάμε στην αξιοκρατία. Αξιοκρατία δεν είναι ο βαθμός του πτυχίου, δεν είναι ο βαθμός του απολυτηρίου, το μεταπτυχιακό, το διδακτορικό, η ξένη γλώσσα, η εμπειρία; Αυτά δεν είναι αξιοκρατία; Τι είναι αυτά; Δηλαδή μόνο η συνέντευξη είναι αξιοκρατία; 
      Πάμε στη συνέντευξη, αγαπητοί συνάδελφοι. Λέτε ότι αξιολογείτε με τη συνέντευξη την προσωπικότητα. Η προσωπικότητα ενός ανθρώπου δεν αξιολογείται με την πορεία του, με το ότι αγωνίστηκε να πάρει διπλώματα, να πάρει πτυχία, να αποκτήσει γνώσεις; Δεν αξιολογείται έτσι μια προσωπικότητα; Πώς αξιολογείται; Μόνο να τον δει κάποιος άλλος για δέκα λεπτά και μάλιστα άνθρωποι που δεν έχουν καμία εμπειρία και καμία ειδικότητα για να κρίνουν φυσιογνωμίες και προσωπικότητες;
Τι θαρρείτε δηλαδή; Ότι μόλις μπαίνει μέσα κάποιος, σε πέντε λεπτά, σε ένα «φωστήρα» δημόσιο υπάλληλο που θα είναι ορισμένος από το ΑΣΕΠ…
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εσείς γιατί το είχατε εκεί μέσα; Πριν τι γινόταν;
      ΝΙΚΟΛΑΟΣ ΣΑΛΑΓΙΑΝΝΗΣ: Αφήστε με, συνάδελφε.
      Φίλε μου, αν το πρόβλημά μας είναι ότι «και εσείς κάνατε τέτοια προηγούμενα», μπράβο σας! Μεγάλη προσφορά στη δημοκρατία φέρνετε στον τόπο!
      (Θόρυβος στην Αίθουσα)
      Ακούστε λίγο, λοιπόν, και μετά ψηφίστε ό,τι θέλετε. Πώς θα κριθεί η προσωπικότητα και για ποια θέση; Υπάρχει καμιά ειδική θέση; Μα, και για τις ειδικές θέσεις υπάρχει νόμος και υπάρχει και το Σύνταγμα. Προβλέπεται εκεί. Για ποια αξιοκρατία, λοιπόν, μας λέει ο κ. Παυλόπουλος; Λέει ο κ. Παυλόπουλος ότι δεν μπορεί μια συνέντευξη να αναποδογυρίσει τα πάνω κάτω και να χτυπήσει και τη γνώση και την εμπειρία. 
      Αγαπητοί συνάδελφοι, τα παραδείγματα είναι καταλυτικά. Η ισότητα, η εξίσωση -που θεωρώ ότι είναι φαυλότητα- είναι μία: ότι η συνέντευξη ισούται με ένα μεταπτυχιακό, συν τέσσερα χρόνια προϋπηρεσίας, συν μια ξένη γλώσσα. Με αυτό ισούται. Το έχω αναλύσει και με παραδείγματα. 
      ΠΕΤΡΟΣ ΜΑΝΤΟΥΒΑΛΟΣ: Αναλύστε το.
      ΝΙΚΟΛΑΟΣ ΣΑΛΑΓΙΑΝΝΗΣ: Επειδή θέλει παραδείγματα ο κύριος συνάδελφος, του παραδίδω ένα παράδειγμα πραγματικό. Τι έκανα δηλαδή; Πήγα στην ιστοσελίδα του ΑΣΕΠ και πήρα τον πίνακα κατάταξης επιτυχόντων ενός διαγωνισμού, ένα συγκεκριμένο παράδειγμα. Πήρα τους δέκα πρώτους. Και λέω: Πείτε ότι ένας φορέας ήθελε πέντε υπαλλήλους και εγώ καλώ βέβαια δέκα στη συνέντευξη. 
      Ακούστε, αγαπητοί συνάδελφοι, ένα πραγματικό παράδειγμα, γιατί στα πραγματικά παραδείγματα είναι τσίμα-τσίμα τα μόρια, στο νήμα κρίνεται η επιτυχία ή η αποτυχία. Δεν χρειαζόταν, λοιπόν, να κάνω 20% πάνω τον έναν και 20% κάτω τον άλλον. Αρκεί να πολλαπλασιάσω τα μόρια του τελευταίου επιλαχόντα με το 1,1%, δηλαδή μόνο με 10%, για να πάει πιο μπροστά από τον πρώτο επιτυχόντα. Με τον τρόπο αυτόν και με τον πίνακα αυτό φαίνεται πως μόνο με το 1,1%, όχι με ακραίους πολλαπλασιασμούς, όλοι οι επιτυχόντες γίνονται επιλαχόντες και όλοι οι επιλαχόντες επιτυχόντες. Το παραδίδω για τον κ. Παυλόπουλο που λέει για την αξιοκρατία. Του το αφιερώνω! 
      (Στο σημείο αυτό ο Βουλευτής κ. Νικόλαος Σαλαγιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ακούστε, αγαπητοί συνάδελφοι. Ακούστε καλά, γιατί εσείς θα πληρώσετε τη λέζα -που λένε στην πατρίδα μου- εσείς. Να το ξέρετε αυτό. Μιλάει ο κ. Παυλόπουλος για το κύρος του ΑΣΕΠ. Ποιο κύρος του ΑΣΕΠ; Δεν είναι υπάλληλοι του ΑΣΕΠ αυτοί που θα κάνουν την αξιολόγηση. Ο νόμος είναι σαφής. Θα ορίζει το ΑΣΕΠ κάποιους υπαλλήλους, κάποιους ιδιώτες, μαζί με έναν υπάλληλο του φορέα και αυτοί θα κρίνουν: Κάποιος υπάλληλος κάποιου φορέα. Δηλαδή στην Καρδίτσα θα ορίσουμε δυο υπαλλήλους μαζί με έναν υπάλληλο του Δήμου Καρδίτσας και θα είναι αυτοί που θα ελέγχουν τη συνέντευξη. Και λέει ότι δεν θα τους ξέρει κανένας. Μα κουκούλα θα φοράνε;
      ΒΥΡΩΝ ΠΟΛΥΔΩΡΑΣ:  Το ίδιο γίνεται και τώρα. 
      ΝΙΚΟΛΑΟΣ ΣΑΛΑΓΙΑΝΝΗΣ: Επανέρχομαι, αγαπητοί συνάδελφοι, με δύο κουβέντες μόνο. 
      Ακούστε κάτι. Οι Υπουργοί -και το δίκτυο των Υπουργών- κάποιους θα βάλουν κάπου. Όλοι εσείς οι υπόλοιποι θα πληρώνετε απέναντι στον πολίτη μια άθλια διάταξη που φέρατε και που σαρώνει στη συνείδηση της κοινωνίας κάθε αίσθηση ότι υπάρχει αξιοκρατία. Εγώ λέω: Πείτε ότι είναι η καλύτερη συνέντευξη, με τους πιο καλούς όρους, με το ΑΣΕΠ. Ρωτώ το εξής: Μετά από αυτήν τη διάταξη θα υπάρχει έστω και ένας πολίτης που θα πιστεύει ότι υπάρχει αξιοκρατία στο ΑΣΕΠ; 
      Είναι τραγωδία αυτό που πάτε να κάνετε. Είναι φαύλο. Μην το κάνετε. Και εσείς, οι Βουλευτές της Νέας Δημοκρατίας, θα πληρώσετε οι ίδιοι με πολιτικό θάνατο αυτήν την ιστορία. Είναι ντροπή να το κάνετε τώρα και μάλιστα σε μια συγκυρία που η χαβούζα έχει ανοίξει και όλη η κοινωνία ζητάει αξίες. Λοιπόν, μην το κάνετε. Να το πάρετε πάλι πίσω.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, σε μια σύντομη παρέμβασή μου πριν λίγες μέρες –μετά την πρωτολογία του κυρίου Υπουργού- διατύπωσα τη σκέψη ότι ο κύριος Υπουργός πρέπει προφανώς να βρίσκεται σε μεγάλη σύγχυση γι’ αυτό και διατύπωνε στο παρελθόν, όπως είπα τότε, μεγάλα ψέματα με ύφος αθώου, ενώ τώρα τα ίδια τα ψέματα τα λέει με ύφος ενόχου.
      Επέλεξα τότε, στο σύντομο χρόνο που είχα, ορισμένα παραδείγματα για να αποδείξω την αλήθεια του ισχυρισμού μου. Σήμερα στο χρόνο που έχω θα το κάνω με μεγαλύτερη ενάργεια και με περισσότερα παραδείγματα. 
      Ο κύριος Υπουργός των Εσωτερικών έχει μια τάση να διαψεύδει ακόμη και τον εαυτό του, κυρίως να διαψεύδει τα κείμενά του ή αυτά που ψηφίζονται στη Διαρκή Επιτροπή. Μόλις πριν ακούσαμε τον Υπουργό των Εσωτερικών να λέει «δεν αμφισβητείτε, εσείς του ΠΑΣΟΚ, το ΑΣΕΠ, όταν δεν επιτρέπετε στο ΑΣΕΠ να  διατυπώνει την κρίση για το πότε θα διεξαχθεί μια συνέντευξη, πολύ περισσότερο όταν οι επιτροπές που θα διενεργήσουν τη συνέντευξη ελέγχονται από το ΑΣΕΠ;»
      Υπονοεί ο κύριος Υπουργός –και το είπε και στην πρωτολογία του- ότι την ευθύνη την έχει πάντοτε το ΑΣΕΠ και ότι οι επιτροπές διορίζονται από το ΑΣΕΠ. Διαψεύδει αυτά που εισηγήθηκε ο ίδιος και εψηφίσθησαν στη Διαρκή Επιτροπή. Ας ακούσουν και οι πολίτες που μας παρακολουθούν. 
      Η διάταξη που εσείς κατά πλειοψηφία ψηφίσατε, κύριοι συνάδελφοι, στη Διαρκή Επιτροπή προβλέπει τα εξής απλά πράγματα: Όταν η διενέργεια του σχετικού διαγωνισμού, δηλαδή της σύνταξης του σχετικού πίνακα κατάταξης, γίνεται από το ΑΣΕΠ, τότε βεβαίως την ευθύνη για τη διαμόρφωση της επιτροπής που θα διενεργήσει τη συνέντευξη την έχει το ΑΣΕΠ. ΄Όταν όμως την ευθύνη συντάξεως του πίνακα κατάταξης την έχει ο οικείος φορέας, τότε ο ορισμός γίνεται από τον οικείο φορέα. 
      Προσέξτε, το ΑΣΕΠ…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Καστανίδη! Εδώ είναι ο νόμος!
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε, κύριε Υπουργέ! Παρακαλώ πολύ!
      Το ΑΣΕΠ δεν ορίζει, υποδεικνύει τα πρόσωπα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το αλλάξαμε!
      ΧΑΡΑΛΑΜΠΟΣ ΚΑΣΤΑΝΙΔΗΣ: Πότε το αλλάξατε, κύριε Υπουργέ; Δηλώστε το να το ξέρω.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το έχω δηλώσει στα Πρακτικά και θα δείτε, όταν θα έλθουμε στα άρθρα, την αλλαγή.
      ΧΑΡΑΛΑΜΠΟΣ ΚΑΣΤΑΝΙΔΗΣ: Το κάνατε; Κύριε Υπουργέ, επειδή σας παρακολουθώ πολύ προσεκτικά…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είπαμε το «υποδεικνύετε». Θα αλλάξουμε με το «ορίζεται».
      ΠΡΟΕΔΡΕΥΩΝ (Φίλιππος Πετσάλνικος): Κύριε Παυλόπουλε, παρακαλώ μη διακόπτετε. Είχατε την άνεση των παρεμβάσεών σας. Μη διακόπτετε συνεχώς. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν με πειράζει, κύριε Πρόεδρε. 
      Κύριε Υπουργέ, το κάνατε αυτό στην πρωτολογία σας δίκην ερμηνευτικής δηλώσεως. Δεν είπατε ρητά ότι θα αλλάξετε τη διάταξη που ψήφισε η Διαρκής Επιτροπή. Τώρα το δηλώνετε! Παρακαλώ ανατρέξτε στην ομιλία σας!
      Το δεύτερο που θέλω να σχολιάσω είναι το εξής: Υπάρχει έστω μια γραμμή, κυρίες και κύριοι συνάδελφοι, στα κατά καιρούς εκφωνηθέντα από εσάς προγράμματά σας – επαναλαμβάνω, μία γραμμή στα κατά καιρούς προγράμματα- που έχετε ανακοινώσει στον ελληνικό λαό, που να ζητάτε ή να διακηρύσσετε ότι ένα από τα βασικά μέτρα της επανίδρυσης του κράτους θα είναι η εισαγωγή της συνέντευξης; Σας παρακαλώ πολύ διευκολύνετέ με να γνωρίζω πότε προειδοποιήσατε τον ελληνικό λαό, αλλά και τη Βουλή των Ελλήνων. 
      Ξέρω ότι συγκεκριμένα μέτρα ανακοινώσατε στο τελευταίο πρόγραμμά σας, στο πρόγραμμα για την Αυτοδιοίκηση και το κράτος. Μιλάτε για την επανίδρυση του κράτους. Αναφέρετε μέτρα, εκ των οποίων άλλα μεν εψηφίσατε –λίγα, στην αρχή- άλλα δε τα έχετε ξεχάσει, αλλά πουθενά, σε καμία δήλωση του Πρωθυπουργού –και παλαιότερα μόνο Προέδρου της Νέας Δημοκρατίας- σε καμία δήλωση των συντακτών των κυβερνητικών σας προγραμμάτων, σε καμία σειρά των προγραμμάτων, που υποδείξατε για ψήφιση στον ελληνικό λαό, δεν λέτε ούτε μια λέξη, ούτε έναν υπαινιγμό ότι θα εισάγετε κάποια στιγμή, ως Κυβέρνηση, τη συνέντευξη ως στοιχείο της αξιολόγησης των υποψηφίων! Ούτε μια γραμμή!
      Επειδή συνήθως επαίρεστε για τη συνέπειά σας, εδώ υπάρχει μια αρνητική συνέπεια. Συνηθίζετε να λέτε «μα, αυτά τα υποστηρίξαμε προεκλογικώς ή έστω σε χρόνο ανύποπτο και τώρα τα εφαρμόζουμε». 
     Είναι η πρώτη φορά που δεν έχετε την ίδια ακριβώς έπαρση. Είναι κάτι που ουδέποτε προτείνατε, είναι κάτι για το οποίο πάντοτε σιωπήσατε ή δεν το είχατε στο μυαλό σας, αλλά σήμερα το εισηγείστε και το ψηφίζετε.
     Επισημαίνω, τώρα, μιαν αλήθεια την οποία σας λέει η Οικονομική και Κοινωνική Επιτροπή, την οποία υποθέτω ότι σέβεστε διότι τη διατηρείτε. Αντιλαμβάνομαι ότι αν δεν σεβόσασταν την Οικονομική και Κοινωνική Επιτροπή, θα την είχατε καταργήσει και ασφαλώς γι΄ αυτό λαμβάνετε επίσης υπόψη σας το τι λένε επιστημονικές ή κοινωνικές επιτροπές. Στην προκειμένη όμως περίπτωση αναφέρομαι στην Οικονομική και Κοινωνική Επιτροπή. Δεν θα αναφερθώ καν σε όσα σας λέει το Επιστημονικό Συμβούλιο.
     Η Οικονομική λοιπόν και Κοινωνική Επιτροπή διαπιστώνει ότι, όταν η συνέντευξη αποδίδει το 80%-120% των τυπικών κριτηρίων με τα οποία γίνεται η αρχική κατάταξη, δημιουργεί βεβαία εντύπωση στους πολίτες ότι η κρίση είναι διαβλητή και αυτό είναι κάτι το οποίο πρέπει να λάβετε υπόψη σας. Δεν είναι συνέντευξη, η οποία αποτελεί ένα μικρό μέρος του συνολικού αριθμού των κριτηρίων κατάταξης. Η συνέντευξη την οποία νομοθετείτε μπορεί να δώσει από το 80% έως το 120% των υπολοίπων τυπικών κριτηρίων. Δηλαδή, μιλάμε για πλήρη ανατροπή των υπολοίπων τυπικών κριτηρίων κατάταξης. Αν αυτό νομίζετε ότι είναι κάτι το οποίο σας ταιριάζει, έχει καλώς, αλλά βεβαίως θα πρέπει να το πείτε και στον ελληνικό λαό.
     Η βιασύνη σας στον τρόπο νομοθετήσεως και η αδυναμία σας να ακούσετε, κατά το διάλογο, το τι σας λέει ο άλλος, σας οδηγεί και σε διαρκείς ανανομοθετήσεις δικών σας μέτρων. 
     Θα σας πω το εξής: Στο άρθρο 17 –κάτι που σας επισημαίνει και το Επιστημονικό Συμβούλιο και η Οικονομική και Κοινωνική Επιτροπή- προβλέπετε ότι είναι πλέον συμβατή η ιδιότητα του μέλους του υπηρεσιακού συμβουλίου και του εισηγητή. Γιατί; Γιατί δεν προσέξατε το περασμένο καλοκαίρι το υφιστάμενο νομοθετικό καθεστώς και στη βιασύνη σας να ελέγξετε κομματικά το κράτος, ορίσατε μέλη υπηρεσιακών συμβουλίων, που ήταν ταυτόχρονα και εισηγητές, κατά παράβαση της αρχής του ασυμβίβαστου μεταξύ εισηγητή και μέλους του υπηρεσιακού συμβουλίου. 
     Αυτό είναι κατανοητό γιατί ο εισηγητής μελετά πλήρως το φάκελο, έχει τα δικά του κριτήρια και θα πρέπει να βρίσκεται σε μια απόσταση με αυτόν που καλείται να αποφασίζει και ο οποίος είναι μέλος του υπηρεσιακού συμβουλίου. Το υπηρεσιακό συμβούλιο μπορεί να έχει διαφορετική άποψη από την άποψη του εισηγητή. Ο εισηγητής μπορεί, ως μέλος του υπηρεσιακού συμβουλίου, να έχει διαφορετική άποψη από αυτό που εισηγείται; Να, λοιπόν, γιατί είχε καθιερωθεί η αρχή του ασυμβίβαστου.
     Όταν αυτά ελέγοντο στην Αίθουσα, εντός του ελληνικού Κοινοβουλίου, η Κυβέρνηση προφανώς βρισκόταν στον κόσμο της επανιδρύσεως του κράτους. Επέλεξε, λοιπόν, να ορίσει εισηγητές, μέλη υπηρεσιακών συμβουλίων, καταργώντας την αρχή του ασυμβιβάστου. 
     Τώρα, επειδή προφανώς προκύπτει σαφής έλλειψη νομιμότητας, κατά την κρίση των στελεχών της διοίκησης, νομοθετείτε με το άρθρο 17 ότι μπορεί να είναι συμβατή η θέση του εισηγητή με τα μέλη του υπηρεσιακού συμβουλίου. Πάρα πολύ ωραία! Υποθέτω ότι και αυτό είναι κάτι το οποίο ανέχεται η συνείδησή σας! Άλλωστε, θεωρείτε ότι στα πλαίσια της δημοκρατίας οι συνειδήσεις έχουν μια ελαστικότητα και όλα δικαιολογούνται. Υποθέτω ότι και αυτό είναι κάτι το οποίο αποδέχεστε! 
     Τώρα θα μου επιτρέψετε να αποκαλύψω μερικούς από τους μύθους του κ. Παυλόπουλου. Δεν θα πω τη λέξη «ψεύδη», γιατί περί αυτών πρόκειται, αλλά μύθοι.
     Τι σας έχουν πει, κυρίες και κύριοι συνάδελφοι της Πλειοψηφίας, αυτές τις μέρες οι Υπουργοί; Σας λένε ότι ουδέποτε ουσιαστικά σεβάστηκε η Κυβέρνηση του ΠΑΣΟΚ το ν. 2190. Τον τροποποίησε σαράντα εννιά φορές! Μάλιστα, ο κ. Παυλόπουλος κατά την πρωτολογία του είπε συγκεκριμένα ότι οι σαράντα εννιά τροποποιήσεις του ν. 2190 είναι οι σαράντα εννιά κερκόπορτες για την παραβίασή του. 
     Βεβαίως, ποτέ κανείς εξ υμών, κύριοι συνάδελφοι, δεν θεώρησε ότι καθήκον του είναι να εξηγήσει τι τροποποιήσεις είναι αυτές οι σαράντα εννιά τροποποιήσεις. Είναι επί τα βελτίω ή είναι υπονόμευσης, όπως λέτε, του ν. 2190;
Αρκεί να πλανάται στους Έλληνες πολίτες ότι το ΠΑΣΟΚ δεν εσεβάσθη δικό του νόμο. 
      Θέλω, λοιπόν, να σας πω μερικά στοιχεία, κυρίες και κύριοι συνάδελφοι, τα οποία με επιμέλεια έχουν συλλεχθεί. Κατ’ αρχάς, θέλω να διαβεβαιώσω –και οι παλαιότεροι συνάδελφοι σε αυτήν την Αίθουσα το ξέρουν- ότι η επανεισαγωγή του πλαισίου των πελατειακών σχέσεων θα γίνει αυτήν τη φορά βιαιότερα απ’ ό,τι στο παρελθόν. Θα είναι βίαιη η επανεισαγωγή των πελατειακών σχέσεων. Αυτό θα δημιουργήσει σοβαρότατα προβλήματα και στην πολιτική συμπεριφορά, αλλά και στην πολιτική συνοχή του κόμματος που κυβερνά. Αυτό κρατήστε το και θυμηθείτε το. 
      Επανέρχομαι, όμως, στους νόμους που τροποποίησαν το ν. 2190. Πράγματι είναι σαράντα εννέα οι τροποποιήσεις. Η μία απ’ αυτές, κύριε Κοινοβουλευτικέ Εκπρόσωπε της Νέας Δημοκρατίας, είπα ποια ήταν, ότι δηλαδή κάθε τρεις μήνες πρέπει να δημοσιεύονται στην Εφημερίδα της Κυβερνήσεως όλες οι προσλήψεις, ώστε να τις παρακολουθεί ο ελληνικός λαός. Παρεκάλεσα μάλιστα τον Κοινοβουλευτικό Εκπρόσωπο της Νέας Δημοκρατίας να δώσει παραδείγματα αρνητικά. Εγώ, λοιπόν, σήμερα θα σας δώσω παραδείγματα των τροποποιήσεων. 
      ΑΠΟΣΤΟΛΟΣ ΚΑΚΛΑΜΑΝΗΣ: Κερκόπορτα η δημοσίευση!
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, κερκόπορτα η δημοσίευση!
      Μία από τις τροποποιήσεις είναι ότι με το ν. 2527 το 20% των προκηρυσσομένων θέσεων το δίνουμε στους πολυτέκνους. Είναι διάταξη που ψηφίσατε και εσείς. Κερκόπορτα και αυτή!
      ΠΡΟΚΟΠΗΣ ΠΑΥΛΟΠΟΥΛΟΣ: Τη διορθώσατε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εμείς την ψηφίσαμε. Σας λέω ποια είναι η ρύθμιση: «Ο υποψήφιος που επετύγχανε…».
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε συνάδελφε,…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Παυλόπουλε, σας αναφέρω συγκεκριμένα πράγματα. Είναι η παράγραφος 10 του άρθρου 1 του ν. 2527, όπου προβλέπεται ότι το 20% των προκηρυσσομένων θέσεων του τακτικού προσωπικού και με σύμβαση ιδιωτικού δικαίου αορίστου χρόνου των κατηγοριών ΠΕ, ΤΕ και ΔΕ κατά νομαρχιακό φορέα, κλάδο ή ειδικότητα καλύπτεται από πολυτέκνους. Σας διαβάζω και τη διάταξη. 
      ΠΡΟΚΟΠΗΣ ΠΑΥΛΟΠΟΥΛΟΣ: Χωρίς να έχετε προσδιορίσει αν είναι των επιτυχόντων…
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε. Σας λέω ποια είναι η τροποποίηση. 
      ΠΕΤΡΟΣ ΜΑΝΤΟΥΒΑΛΟΣ: Δεν είναι ενδιαφέρον αυτό; Δεν είναι σημαντικό να προσθέτει ο κύριος Υπουργός;
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε, κύριε Μαντούβαλε.
      Δεύτερον, άλλη τροποποίηση, κυρίες και κύριοι συνάδελφοι: Ο υποψήφιος που επιτυγχάνει, βάσει αμετάκλητης δικαστικής απόφασης διορισμό, διορίζεται σε κενή προσωποπαγή θέση. Κερκόπορτα και αυτή! Τρίτη κερκόπορτα. 
      Πάω λίγο παρακάτω. Όταν επιβάλλεις κυρώσεις στις περιπτώσεις που απασχολήθηκε εποχικό προσωπικό, χωρίς την τήρηση των σχετικών διατάξεων, είναι κερκόπορτα και αυτή. Είναι τροποποίηση του ν. 2190 που κάναμε εμείς. 
      Λίγο αργότερα, το 1997, με μια απ’ αυτές τις τροποποιήσεις επεκτείνουμε την εφαρμογή του ν. 2190 και στις τράπεζες. Κερκόπορτα και αυτή!  
      ΠΕΤΡΟΣ ΜΑΝΤΟΥΒΑΛΟΣ: Αποσπασματικά τα διαβάζετε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν διαβάζω. Κάντε τα εσείς πιο συνολικά, κύριε Μαντούβαλε. Είχατε το χρόνο, ως εισηγητής. 
      ΠΕΤΡΟΣ ΜΑΝΤΟΥΒΑΛΟΣ: Όταν έρθει η σειρά μας θα το κάνουμε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, είχατε τη σειρά, αλλά δεν το κάνατε προφανώς από πολύ μεγάλη σεμνότητα!
      (Χειροκροτήματα από την πτέρυγα του ΠΑΣΟΚ)
      Τροποποίηση, η οποία προφανώς είναι κερκόπορτα, αφορά την επέκταση των σχετικών διατάξεων στο προσωπικό που προσλαμβάνονταν για τα ανταποδοτικά τέλη στους ΟΤΑ. Επέκταση του ν. 2190. 
      Μπορώ, λοιπόν, να αναφέρω σειρά τέτοιων διατάξεων. Παραδείγματος χάρη, άλλη διάταξη που αφορά το ν. 2736/1999 ήταν για τον τρόπο παραλαβής των αιτήσεων. Κερκόπορτα και αυτή!
      Φυσικά, κυρίες και κύριοι συνάδελφοι, η μεγαλύτερη κερκόπορτα την οποία αναφέρει ο κ. Παυλόπουλος είναι του ν. 3200/2003. Είναι η διάταξη την οποία ψήφισε ομοφώνως η Βουλή για την αποκατάσταση των συγγενών των παιδιών που σκοτώθηκαν στο φοβερό τροχαίο στα Τέμπη. Είναι και αυτή μια από τις σαράντα εννέα περιπτώσεις κερκόπορτας που κατονόμασε ο κ. Παυλόπουλος!
      ΑΘΑΝΑΣΙΟΣ ΜΠΟΥΡΑΣ: Αυτή είναι από τις εξαιρέσεις!
      ΧΑΡΑΛΑΜΠΟΣ ΚΑΣΤΑΝΙΔΗΣ: Πρέπει να σας πω, κυρίες και κύριοι συνάδελφοι,…
      ΠΡΟΚΟΠΗΣ ΠΑΥΛΟΠΟΥΛΟΣ: Για τα άρθρα 25 και επόμενα του ν. 2190/1994 δεν μας είπατε τίποτα!
      ΧΑΡΑΛΑΜΠΟΣ ΚΑΣΤΑΝΙΔΗΣ: Μην βιάζεστε, γιατί σας διάβασα μερικά παραδείγματα. Μην εκτίθεστε. Υπάρχουν και άλλα που δεν τα διαβάζω. Τα κρατάω, για να ακούσω πρώτα τον κ. Μαντούβαλο και τον κ. Παυλόπουλο. 
      Πρέπει, λοιπόν, να σας πω, κυρίες και κύριοι συνάδελφοι, ότι το ψεύδος δεν έχει ποτέ μόνιμη σκέπη. Αποκαλύπτεται. Δυστυχώς, εφαρμόζεται αυτή η αρχή από πολλούς εκ των αγορητών της Νέας Δημοκρατίας και τον παριστάμενο Υπουργό Εσωτερικών, Δημόσιας Διοίκησης και Αποκέντρωσης. 
      Κυρίες και κύριοι συνάδελφοι, εμείς θα σας ζητήσουμε μέχρι και την τελευταία στιγμή με συγκεκριμένα επιχειρήματα –είναι πολύ περισσότερα αυτά που θα προσθέσουν οι συνάδελφοί μου- να αποσύρετε τουλάχιστον την επίμαχη διάταξη που αφορά την εισαγωγή μιας κατ΄εξοχήν αντισυνταγματικής διάταξης μεταξύ όλων των άλλων, δηλαδή την εισαγωγή της συνέντευξης. 
Ειδάλλως, αναλαμβάνετε μεγάλη πολιτική ευθύνη. Και όχι μόνο έναντι των πολιτών, αλλά κυρίως έναντι των νέων, που προσδοκούν τα όνειρά τους να κερδίζουν, χωρίς να παρακαλούν κανέναν.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση για τα τριάντα χρόνια από το Σύνταγμα του 1975, καθώς και στους λοιπούς χώρους του Μεγάρου της Βουλής των Ελλήνων, τριάντα επτά μαθητές και δύο συνοδοί του 1ου Ενιαίου Λυκείου Αμαλιάδος.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας κ. Πολύδωρας.
      Ορίστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, κατά τη γνώμη μου κάνετε λάθος. Έπρεπε να ψηφίσετε το νομοσχέδιο. Διότι το κεντρικό θέμα δεν είναι η συνέντευξη. Το κεντρικό θέμα –σας το τόνισε τόσες φορές ο κ. Παυλόπουλος- είναι ότι εμείς και με αυτό το νομοσχέδιο επιχειρούμε να τακτοποιήσουμε εκκρεμότητες δικές σας.
      Η μοριοδότηση αφορά κατά κύριο λόγο, για να μην πω κατ’ αποκλειστικό λόγο, εκείνους τους συμβασιούχους, τους οποίους είχατε αφήσει «μετέωρους», «όμηρους» και τους οποίους η Κυβέρνηση της Νέας Δημοκρατίας, τηρούσα την προεκλογική της δέσμευση, και για λόγους αξιοκρατίας και για λόγους πολιτικής ευπρέπειας και για λόγους δημοκρατίας, εδεσμεύθηκε να τακτοποιήσει. Δεν περιλαμβάνονται στο προεδρικό διάταγμα του κ. Παυλόπουλου και δεν υπεκφεύγει ούτε νίπτει τας χείρας της η Κυβέρνηση, ως Πόντιος Πιλάτος, αλλά επιχειρεί την τακτοποίηση αυτών των συμβασιούχων με τη μοριοδότηση.
      Και ξέρετε γιατί σας λέω, με κάθε σοβαρότητα, ότι έπρεπε να υπερψηφίσετε το νομοσχέδιο; Διότι argumentum a contrario υποτίθεται –θεμιτά να ερμηνεύσω- ότι δεν θέλετε την τακτοποίηση όσων τακτοποιούνται. Και σας καταγγέλλω επίσημα γι’ αυτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ράβδος εν γωνία.
      ΒΥΡΩΝ ΠΟΛΥΔΩΡΑΣ: Δεν είναι καθόλου ράβδος εν γωνία, αν θέλετε να δείτε τις ευθύνες σας κατά πρόσωπο. Εγώ αυτό πράττω τώρα. Σας εγκαλώ, διότι και τώρα, αναδρομικά, θα έλεγα, δεν δέχεσθε την τακτοποίηση των πρώην «ομήρων» σας. Αυτή η καταγγελία είναι πολιτικό ζήτημα πρώτου μεγέθους!
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πολύδωρα, με τη συνέντευξη θα γίνεται;
      ΒΥΡΩΝ ΠΟΛΥΔΩΡΑΣ: Θα σας πω και για τη συνέντευξη, κύριε Πρόεδρε.
      Σας λέω, λοιπόν, ότι αρνείσθε και τώρα την ταφή των νεκρών. Τους κάνατε νεκρούς και δεν θέλετε ούτε να τους ρυθμίσουμε. Και μου μιλάτε για ράβδο εν γωνία, άρα βρέχει; Είναι ο μόνος στέρεος πολιτικός συλλογισμός, ότι δεν δέχεσθε και τώρα να τους τακτοποιήσετε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τους έχετε αναγορεύσει σε νεκρούς;
      ΒΥΡΩΝ ΠΟΛΥΔΩΡΑΣ: Ακούστε, κύριοι: Εδώ τα πράγματα δεν είναι τόσο εύκολα, ώστε να ταμπουρωθείτε πίσω από τη συνέντευξη, όπως πράττετε τόσο καιρό.
      Σας διαβάζω την κριτική της Επιστημονικής Υπηρεσίας για τη συνέντευξη. Ο πιο ισχνός, αναιμικός, αβάσιμος, ετοιμόρροπος νομικός ισχυρισμός, διατυπωμένος σε μορφή υποθετικού λόγου: «Εάν ενδεχομένως αποκλεισθεί κάποιος –«ενδεχομένως»!- θα ηδύνατο κάποιος να εγείρει ζήτημα συνταγματικότητας για τον αποκλεισμό».
    Με γενναιότητα ο Υπουργός Εσωτερικών, Δημόσιας Διοίκησης και Αποκέντρωσης σας λέει «το αποσύρω αυτό» και δεν είσαστε πουθενά.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ισχύουσα διάταξη του ΠΑΣΟΚ. 
    ΑΠΟΣΤΟΛΟΣ ΚΑΚΛΑΜΑΝΗΣ: Για τους ελεγκτές εναέριας κυκλοφορίας. ΄Οσους έχουν έργο κινδύνου ζωής, λέει η διάταξη. 
    (Θόρυβος στην Αίθουσα από την πτέρυγα του ΠΑΣΟΚ)
    ΒΥΡΩΝ ΠΟΛΥΔΩΡΑΣ: Αφήστε με, κύριοι συνάδελφοι, να πω μερικές σκέψεις. Όταν θέλετε να κάνετε αντιπαράθεση με τον κ. Παυλόπουλο να είσαστε στις αρμόζουσες θέσεις. Τώρα είμαι εγώ εδώ. 
    Θα λάβετε έρεισμα από την έκθεση της επιτροπής, ναι ή όχι; Το έρεισμα αίρεται. Συνεπώς είσαστε χωρίς έρεισμα στην όποια κριτική σας. 
    ΑΠΟΣΤΟΛΟΣ ΚΑΚΛΑΜΑΝΗΣ: «Εξ όνυχος τον λέοντα» έλεγαν οι αρχαίοι ημών πρόγονοι. 
    ΒΥΡΩΝ ΠΟΛΥΔΩΡΑΣ: Επαγωγικά μιλώ. Θέλετε να σας πω και κάτι άλλο; Το είπε ο κ. Καραμάριος. Το ΑΣΕΠ τώρα που μιλάμε προκηρύσσει για συνεργάτες του διαγωνισμό με συνέντευξη, τεύχος προκηρύξεων ΑΣΕΠ αριθμός φύλλου 532/17.10.2003 το οποίο λέει: «Η επιλογή των υποψηφίων για θέσεις κατηγορίας ΠΕ και ΤΕ γίνεται ύστερα από εκτίμηση των τυπικών και πρόσθετων ουσιαστικών προσόντων τους από τριμελή επιτροπή που συγκροτείται από το ΑΣΕΠ σύμφωνα με την παράγραφο 1 του άρθρου 4 του ν. 3051/2002». 
    ΑΠΟΣΤΟΛΟΣ ΚΑΚΛΑΜΑΝΗΣ: Τις ανεξάρτητες αρχές λέει μόνο ο νόμος.
    ΒΥΡΩΝ ΠΟΛΥΔΩΡΑΣ: Η εκτίμηση των τυπικών και ουσιαστικών προσόντων αποσκοπεί στη διακρίβωση της εν γένει καταλληλότητας του υποψηφίου για τα καθήκοντα της συγκεκριμένης θέσης. Για το σκοπό αυτό η επιτροπή θα προβεί και σε συνέντευξη με τους επικρατέστερους υποψηφίους. 
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Για ποιες θέσεις, όμως; 
    ΒΥΡΩΝ ΠΟΛΥΔΩΡΑΣ: Η ίδια διάταξη ίσχυε για τους διευθυντές, τους παλιούς επιθεωρητές στη δημόσια εκπαίδευση. Η ίδια διάταξη της συνέντευξης ίσχυε σε πάμπολλες περιπτώσεις. Και σας λέω, κύριοι συνάδελφοι: Μη στρεψοδικείτε, εκτίθεστε. Η συνέντευξη θα γίνει όχι για όλο τον αριθμό των υποψηφίων. Θα γίνει για ένα 30% των προκηρυσσομένων θέσεων. Άμα είναι για δέκα θα μετάσχουν δεκατρείς και θα γίνει όταν το θέλει το ΑΣΕΠ είτε το ζητήσει ο φορέας είτε όχι και με πρόσωπα της επιτροπής, που θα ορίζει το ΑΣΕΠ. 
    Εδώ έχουμε μια ένσταση από το ΠΑΣΟΚ που λέει: Μα, τη συνέντευξη δεν θα την κάνει το ίδιο το ΑΣΕΠ; Στην πράξη τώρα ορίζει βαθμολογητές ή κριτές  το ΑΣΕΠ που είναι καθ’ όλα έγκυροι. Το ΑΣΕΠ θα ορίσει και τα μέλη της επιτροπής των συνεντεύξεων, στην οποία επιτροπή θα είναι πλειοψηφία ή όλα μέλη του ΑΣΕΠ. Δεν μπαίνει ένα θέμα ότι δεν εμπιστεύεστε το ΑΣΕΠ και βάζετε εσείς αυτόν το σπόρο της καχυποψίας, που ανατρέπει μια σειρά; 
    Πολιτικά, κύριοι συνάδελφοι, αποδέχομαι την ανάλυση ότι η Νέα Δημοκρατία δεν έχει κανένα όφελος, όπως τη διατυπώσατε πολύ παραστατικά. Αυτό, όμως, αφού το αποδέχομαι προσδίδει στη διάταξη μια εγκυρότητα ότι πάμε κάπου αλλού, πάμε για τον εκσυγχρονισμό, πάμε για την επανίδρυση, πάμε για την αξιοκρατία, πάμε για τη δημοκρατία και όχι για την κομματική ιδιοτέλεια. Είναι βέβαιο ότι εμείς δεν έχουμε κανένα όφελος και η ανάλυσή σας ισχύει για την επανίδρυση. Για την επανίδρυση, κύριε Κακλαμάνη, κύριε Πρόεδρε! Δεν μιλάμε για επανίδρυση, αυτό το εύκολο που θέλουμε να το ξεχάσουμε, και είναι και στην πράξη ξεχασμένο από τη Δεξιάς. Αλλά για επανίδρυση με μια συνταγματική συμμόρφωση. Υπήρχαν αποκλίσεις από τη διοίκηση του ΠΑΣΟΚ, σοβαρές, δραματικές αποκλίσεις, τις οποίες πληρώσατε με μια μικρή διαφορά: Τις πληρώσατε μετά από είκοσι χρόνια.
     Ας κάνω και εγώ είκοσι χρόνια διακυβέρνηση και ας πληρώσω την έκπτωσή μου από την Κυβέρνηση. 
     (Χειροκροτήματα από την πτέρυγα της Νέας Δημοκρατίας)
      Και σας λέω για την επανίδρυση, μιλάμε για συνταγματική τάξη και σας παραπέμπω στο Γιώργο Παπανδρέου, τον Αρχηγό σας, ο οποίος έκανε κριτική για την αλαζονεία, για το ότι ο πολίτης δεν εξυπηρετείται από το δημόσιο, το δικό σας το κατακυριαρχούμενο. Και ήταν σημαία και παντιέρα σας τότε ότι πρέπει κάτι να κάνουμε με την αναξιοκρατία  στο δημόσιο και με τη Δημόσια Διοίκηση. Συνεπώς όταν εμείς λέμε τα ίδια, σας ζητούμε να επιδείξετε στάση ευθύνης και να υπερψηφίσετε το νομοσχέδιο ή τουλάχιστον να πάτε σε ελάσσονες τόνους κριτικής. Δεν σας συμφέρει, δεν είναι λογικό. Πρέπει να προχωρήσει η Κυβέρνηση και με τέτοιους νόμους και με τη συνέντευξη. Τι είδους μεσαιωνισμός είναι αυτό: «όχι συνέντευξη», όταν γίνεται σε όλο τον κόσμο; Και μας είπε ο κ. Παπανδρέου προχθές «συνομολογώ ότι γίνεται και στην Ευρώπη και στην Αμερική και παντού». Και τι επενόησε για να το αποκρούσει; Αυτός είναι ο τρόπος, αυτός είναι ο δρόμος της συνέντευξης. Επενόησε ότι δεν υπάρχει σχέση εμπιστοσύνης εδώ, γιατί εδώ έχουμε το κράτος της Δεξιάς και τόλμησε και μίλησε για πιστοποιητικά κοινωνικών φρονημάτων. Ε, συγκρατηθείτε, δεν είναι σωστό, αυτό είναι συκοφαντία, αυτό είναι ύβρις, διότι οι ιστορικοί νόες εδώ μέσα ξέρουν ότι η Νέα Δημοκρατία νομιμοποίησε το ΚΚΕ …
     (Χειροκροτήματα από την πτέρυγα της Νέας Δημοκρατίας)
     … η Νέα Δημοκρατία προχώρησε στο πιο άπλετο, στον πλέριο εκδημοκρατισμό όλων των εστιών και έδωσε φως δημοκρατίας και είμαστε υπερήφανοι γι’ αυτό.
     (Χειροκροτήματα από την πτέρυγα της Νέας Δημοκρατίας)
     Ξέρουμε τα έργα και τις μέρες της Νέας Δημοκρατίας. Εμείς δεν πρόκειται να αποδεχθούμε το συκοφαντικό ετεροπροσδιορισμό σας. Και όταν θέλετε να μιλήσετε για ιστορικά θέματα, να είσαστε πιο προσεκτικοί. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Έχω εδώ ένα πιστοποιητικό κοινωνικών φρονημάτων του 1980.
     ΒΥΡΩΝ ΠΟΛΥΔΩΡΑΣ: Στο φόντο αυτού του νομοσχεδίου και των τακτοποιήσεων, ξέρετε τι κάνουμε; Εκτός από το ότι τακτοποιούμε τις εκκρεμότητες τις δικές σας στο προσωπικό του δημοσίου, εν στενή εννοία, δηλαδή για τους συμβασιούχους, έχουμε τη γάγγραινα της ανεργίας που μας κληροδοτήσατε, έχουμε τις πεντακόσιες χιλιάδες ανέργων, έχουμε το δημόσιο χρέος στο 112% έως 115% του ΑΕΠ και αύξανε δραματικά συνεχώς όλα αυτά τα χρόνια. Σας θυμίζω ιστορικώς ότι ο συγχωρεμένος Τάσος Μπάλκος το 1979, 1980,1981 έκανε προκηρύξεις για την Αστυνομία για να προσέλθουν άνθρωποι ενδιαφερόμενοι να υπηρετήσουν ως αστυφύλακες και δεν προσήρχοντο. Και επιστράτευε –έτσι ήταν οι οικονομικές καλές συνθήκες, μου το είχε πει ο ίδιος, το ξέρουν οι παλαιότεροι όπως ο κ. Κακλαμάνης, αν δεν το ξέρετε σας το υπενθυμίζω να το ερευνήσουμε, έτσι υπεύθυνα μιλώ εγώ- επιστράτευε διακομματικές διαβουλεύσεις για να κινητοποιηθούν οι νεολαίες –ήμουν στη νεολαία τότε- ώστε να προσκαλέσουν ανθρώπους ενδιαφερομένους να καταταγούν στην Αστυνομία Πόλεων ή στη Χωροφυλακή, που ήταν τότε. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Έχω πιστοποιητικό κοινωνικών φρονημάτων του 1980. 
     (Θόρυβος στην Αίθουσα)
     ΒΥΡΩΝ ΠΟΛΥΔΩΡΑΣ: Να δέχεστε αυτά που σας λέω και αν υποθέσουμε ότι τη λύση που σας υπενθυμίζω δεν την αποδέχεστε, να αποδεχθείτε ότι υπήρχαν ουρές για πενταετούς θητείας, στην οποία πενταετή θητεία πάλι είχατε απόκλιση από το ν. 2190, ουρές για αστυφύλακες και για οποιαδήποτε θέση στο δημόσιο και στους ΟΤΑ για καθαρίστριες και καθαριστές, δεν είχε η Κυβέρνηση της Νέας Δημοκρατίας και σε δύο- τρία χρόνια πάλι δεν θα έχει, γιατί θα χτίσει την οικονομία εν αντιδιαστολή προς εσάς που είσαστε πολύ ωραία ωφελημένοι με το κύκλωμα της διαπλοκής σε όλα τα επίπεδα και είχατε αφήσει την οικονομία και την παραγωγή και την παραγωγικότητα και την ανάπτυξη στο λήθαργό της. 
     (Χειροκροτήματα από την πτέρυγα της Νέας Δημοκρατίας)
      Και όσον αφορά τη λειτουργία -πώς το είπατε, κύριε Πρόεδρε- εξ όνυχος τον λέοντα! Επαγωγή…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ένα πιστοποιητικό κοινωνικών φρονημάτων του 1980 από τα χιλιάδες πιστοποιητικά κοινωνικών φρονημάτων που βγάζατε, του Υπουργείου Δημοσίας Τάξης!
      ΒΥΡΩΝ ΠΟΛΥΔΩΡΑΣ: Καθίστε κάτω, κύριε κεκράκτη εκ Δωδεκανήσου! Περίεργη ειδικότητα πάτε να αποκτήσετε.
 	Έλαβα επιστολή…
	ΚΩΝΣΤΑΝΤΙΝΟΣ ΚΑΪΣΕΡΛΗΣ: Πιστοποιητικό του 1980…
	 ΒΥΡΩΝ ΠΟΛΥΔΩΡΑΣ: Κύριε Πρόεδρε, θα τον σταματήσετε αυτόν το διακοψία; 
	ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε συνάδελφε. Μην διακόπτετε τον κ. Πολύδωρα τώρα που ολοκληρώνει. 
	ΒΥΡΩΝ ΠΟΛΥΔΩΡΑΣ: «Όμως το ΠΑΣΟΚ λίγο πριν μπει το 2004 έκανε κρίσεις διευθυντών στο Υπουργείο για να προλάβει να τακτοποιήσει τους «ημετέρους» του. Έγιναν διευθυντές της σειράς μου και εγώ δεν περιελήφθηκα καν στους πίνακες προακτέων» -λέει ο Έλλην πολίτης- «αν και έπρεπε να προηγηθώ κατά μία τριετία. Έτσι βρέθηκα αρχές του 2004 με διευθυντή νεώτερό μου και με λιγότερα προσόντα από εμένα…»
	ΠΡΟΕΔΡΕΥΩΝ (Φίλιππος Πετσάλνικος): Κύριε Πολύδωρα, θα αναγνώσετε όλη την επιστολή που, όπως βλέπω από εδώ, είναι πολυσέλιδη και δεν είναι και ευανάγνωστη; Θα σας παρακαλέσω, ολοκληρώστε με αυτό το εδάφιο. 
	ΒΥΡΩΝ ΠΟΛΥΔΩΡΑΣ: Όχι. Έχω επιλέξει κατά δίκαιο τρόπο τα αποσπάσματα.
      Συνεχίζει: «…με λιγότερα προσόντα από εμένα, αλλά που διέθετε κομματική καταξίωση. Συν τοις άλλοις, από τη Διεύθυνση Διοικητικού έλαβα γνώση ότι στις εκθέσεις αξιολόγησής μου για τα έτη 2001 και 2002 τα άριστα «10» είχαν μειωθεί σε «8» από την αρμόδια ειδική επιτροπή». Ξέρετε τι δηλοί αυτό; Όλο το σύστημά σας. Και ο κ. Σαλαγιάννης, νομίζω, έφερε ένα έγγραφο για τα Πρακτικά.  1,3 είναι  οι επιπλέον συνεντευξιαζόμενοι, 0,80 έως 1,20 θα είναι τα μόρια εκ της συνεντεύξεως.
      ΙΩΑΝΝΗΣ ΚΕΦΑΛΟΓΙΑΝΝΗΣ: Στο Νομό Ρεθύμνης δεν υπάρχει ούτε ένας διευθυντής για δείγμα…
      ΒΥΡΩΝ ΠΟΛΥΔΩΡΑΣ: Μόνον εκείνος ο οποίος νοθεύει τα χαρτιά μπορεί να περάσει ο τελευταίος τον πρώτο. Μόνον με απιστία. Και ξέρετε  γιατί το λέω; Διότι  είναι το στελεχιακό προσωπικό του ΠΑΣΟΚ εθισμένο και στη ζαβολιά και στην απιστία και στην πλαστογραφία. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κύριε Πολύδωρα,  ολοκληρώστε σας  παρακαλώ, γιατί έχετε υπερβεί το χρόνο σας.
      ΒΥΡΩΝ ΠΟΛΥΔΩΡΑΣ: Και υπάρχουν οι εκθέσεις του ΑΣΕΠ του 2002, 2003, 2004 που λένε παράπονα. Έχουν περάσει προ των οφθαλμών μας πλαστά πτυχία, πλαστά απολυτήρια, τίτλοι σπουδών κι η κυβέρνησή σας δεν έκανε τίποτα να παρακολουθήσει τις καταγγελίες από τις επίσημες εκθέσεις του ΑΣΕΠ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, τι λέτε τώρα;
      ΒΥΡΩΝ ΠΟΛΥΔΩΡΑΣ: Άρα ευνοούσατε όλο αυτό το σύστημα της νοθείας και της ζαβολιάς και της αναξιοκρατίας και του κομματισμού στο δημόσιο. Κι έρχεστε τώρα να κατηγορήσετε την πράξη του ανιδιοτελούς εκσυγχρονισμού και της αξιοκρατίας που κάνει το νομοσχέδιο. 
      (Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Φίλιππος Πετσάλνικος): Κύριε Πολύδωρα, σας παρακαλώ, ολοκληρώστε. Έχετε υπερβεί το χρόνο σας κατά δυόμισι λεπτά. 
	ΒΥΡΩΝ ΠΟΛΥΔΩΡΑΣ: Οφείλατε να το ψηφίσετε. Δεν το ψηφίζετε. Εκτίθεσθε. Ο δε αντιπερισπασμός σας ή η δυστροπία σας με το ταμπούρι της συνέντευξης είναι κούφιος αντιπερισπασμός, όπως είναι κούφια όλη η πολιτική σας στη Δημόσια Διοίκηση. 
      Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής του ΠΑΣΟΚ κ. Ευάγγελος Βενιζέλος έχει το λόγο.
	ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, ο μόνος Βουλευτής και εκπρόσωπος της Νέας Δημοκρατίας που δικαιούται να υπερασπίζεται την υπέρβαση, για να μην πω τη διάλυση του ισχύοντος συστήματος προσλήψεων στο δημόσιο και τον ευρύτερο δημόσιο τομέα, είναι ο κ. Πολύδωρας, γιατί είχε προεκλογικά το σθένος να δώσει αυτήν την υπόσχεση στα παιδιά της Νέας Δημοκρατίας…
	ΒΥΡΩΝ ΠΟΛΥΔΩΡΑΣ: Δεν είπα έτσι.
      ΕΥΑΓΓΕΛΟΣ ΒΕΝΙΖΕΛΟΣ:… και το κόμμα του υποκριτικά τον ανακάλεσε στην τάξη και του οφείλει αποκατάσταση γιατί, αν μη τι άλλο, είναι αυτός που μίλησε με ευθύτητα και ειλικρίνεια και προεκλογικά και μετεκλογικά. 
      Κυρίες και κύριοι συνάδελφοι, τις τελευταίες ημέρες η ελληνική κοινωνία παρακολουθεί με ενδιαφέρον, αλλά και με αγωνία, να δημιουργείται στη χώρα ένα τεράστιο πρόβλημα ηθικής ανασφάλειας. Εκπίπτουν και καταρρακώνονται θεσμοί που έχουν άμεση σχέση με τη συνοχή της κοινωνίας μας, θεσμοί κρατικοί, όπως η δικαιοσύνη και θεσμοί της κοινωνίας των πολιτών, όπως η Εκκλησία.
      Ο Πρωθυπουργός κ. Καραμανλής, απευθυνόμενος χθες στους Βουλευτές του κόμματός του, είπε με τη γνωστή ρητορική του ότι οι πολίτες περιμένουν από μας εντιμότητα και ταπεινότητα, ταπεινοφροσύνη, δηλαδή. Περιμένουν από την Κυβέρνηση και από το πολιτικό σύστημα να διασφαλίσει τις θεσμικές εγγυήσεις, από τις οποίες έχει ανάγκη ο απλός άνθρωπος, ο κάθε πολίτης, προκειμένου να νιώσει ότι ζει και κινείται μέσα σ’ ένα κοινωνικό και πολιτικό σύστημα, που του αναγνωρίζει την αξιοπρέπειά του και σέβεται την ισονομία των πολιτών.
      Εάν υπάρχει ένας θεσμός που έχει διαμορφωθεί με κόπο τα τελευταία χρόνια, θεσμός διοικητικός, συνταγματικός και κοινωνικός που επιχείρησε να αλλάξει τη νοοτροπία της κοινωνίας και να εμπεδώσει ένα αίσθημα ισότητας και αξιοκρατίας, είναι ο ν. 2190/94 , δηλαδή το σύστημα προσλήψεων στο δημόσιο και τον ευρύτερο δημόσιο τομέα, που ισχύει τα τελευταία χρόνια.
      Η Νέα Δημοκρατία, ως Αντιπολίτευση, υποκριτικά ζητούσε την πλήρη και άκαμπτη εφαρμογή του συστήματος αυτού. Υποκριτικά η Νέα Δημοκρατία δέχτηκε να συμπράξει με το ΠΑΣΟΚ στη διαδικασία Αναθεώρησης του Συντάγματος, ώστε να κατοχυρώσουμε συνταγματικά το σύστημα αυτό, για να νιώσει ο κάθε πολίτης ότι το σύστημα δεν είναι έρμαιο της κοινοβουλευτικής Πλειοψηφίας, που μπορεί να διαμορφωθεί κάποια στιγμή στη Βουλή. Ψηφίσαμε, λοιπόν, την αναθεωρημένη διατύπωση του άρθρου 103 του Συντάγματος, η οποία καθιστά πλέον συνταγματικό κανόνα και συνταγματική επιταγή  τον πυρήνα και τις αρχές του ν. 2190/94.
      Εάν αυτό που είπε και ψήφισε η Νέα Δημοκρατία, ως Αντιπολίτευση, στη διαδικασία του Συντάγματος το εννοεί και το τιμά, πρέπει να συνομολογήσει ότι τώρα με το νομοσχέδιο που εισηγείται παραβιάζει το Σύνταγμα. Όμως, αυτό που κυρίως κάνει με το νομοσχέδιο αυτό, είναι ότι τινάζει κυριολεκτικά στον αέρα το σημαντικότερο κοινωνικό θεσμό της τελευταίας δεκαετίας, το αντικειμενικό σύστημα προσλήψεων στο δημόσιο και τον ευρύτερο δημόσιο τομέα. 
      Τινάζει αυτόν το θεσμό στον αέρα κατ’ αρχάς κοινωνικά, γιατί ανατρέπεται η εντύπωση, που με κόπο είχε διαμορφωθεί. Είχαν πειστεί οι πολίτες ότι υπάρχουν θεσμοί, εγγυήσεις, κανόνες αξιοκρατικού περιεχομένου. Τώρα, κανείς δεν πιστεύει σε κανέναν. Κανείς δεν πρόκειται να αποδεχθεί πολιτικές εξηγήσεις και ο καθένας θα θεωρεί ότι η μόνη δυνατότητα να βρει μια απασχόληση στο δημόσιο και τον ευρύτερο δημόσιο τομέα είναι η καταφυγή στις πιο άθλιες παλαιοκομματικές μεθόδους, που θελήσαμε να καταδικάσουμε και να υπερβούμε τα τελευταία δέκα χρόνια, εγκαθιδρύοντας ένα άλλο πολιτικό και διοικητικό πολιτισμό.
      Η οπισθοχώρηση είναι τραγική και αφορά την ίδια τη νεοελληνική ιδεολογία και την ίδια την πεποίθηση της πλειοψηφίας της ελληνικής κοινωνίας. 
      Το νομοσχέδιο καταρρακώνει το σύστημα προσλήψεων ως θεσμό βεβαίως και νομικά διότι μετατρέπει κάθε διαγωνισμό και κάθε διαδικασία επιλογής σε πεδίο αντιδικίας. Θα έχουμε σωρεία υποθέσεων στα διοικητικά δικαστήρια και στο Συμβούλιο της Επικρατείας, γιατί κανείς δεν πρόκειται να δεχθεί τη γνησιότητα και την αξιοπιστία οποιασδήποτε διαδικασίας επιλογής. 
      Έτσι, το σύστημα προσλήψεων τινάζεται στον αέρα όχι μόνο κοινωνικά και νομικά, δηλαδή συνταγματικά, αλλά τινάζεται στον αέρα και διοικητικά, διότι θα παρακωλύεται η λειτουργία του δημοσίου, των νομικών προσώπων δημοσίου δικαίου και των φορέων του ευρύτερου δημόσιου τομέα. Αντί να προωθείται μια πολιτική απασχόλησης τουλάχιστον στο δημόσιο τομέα, θα μετατρέψουμε τη χώρα σ΄ ένα απέραντο δικαστήριο για κάθε διαδικασία και για κάθε διαγωνισμό και φυσικά, θα μετατρέψουμε τον ίδιο τον πολίτη σε αιχμάλωτο μιας κομματικής αντιδικίας, την οποία είχαμε οριστικά ξεπεράσει με το ν. 2190/1994 και κυρίως με τη συνταγματική αναθεώρηση, που ήλθε και κατέστησε κανόνα αυξημένης τυπικής ισχύος, κανόνα συνταγματικής περιωπής, τον πυρήνα και την ηθική, θα έλεγα, του ν. 2190. 
      Μα, το πρόβλημα που αντιμετωπίζει η κοινωνία και ο κάθε πολίτης είναι πρόβλημα ηθικής ανασφάλειας, όπως είπα προηγουμένως, κυρίες και κύριοι συνάδελφοι. Η κοινωνική ανασφάλεια που είναι το μεγάλο πρόβλημα της κοινωνίας μας, δεν είναι μόνο πρόβλημα εισοδηματικό, δεν είναι μόνο πρόβλημα θεσμών και λειτουργιών του κοινωνικού κράτους, αλλά είναι και πρόβλημα κοινωνικής ηθικής και κοινωνικής ιδεολογίας.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Όταν μέσα σε συνθήκες τόσο μεγάλης και τόσο βαθιάς κρίσης η απάντηση που δίνει η Κυβέρνηση είναι αυτό το δείγμα γραφής στον τομέα που ελέγχει απολύτως, που είναι ο τομέας της Δημόσιας Διοίκησης –έναν τομέα που τον ελέγχει πολύ περισσότερο απ’ ό,τι φυσικά την ανεξάρτητη δικαιοσύνη ή την αυτοκέφαλη Εκκλησία- τότε φυσικά αντιλαμβάνεστε ότι δεν υπάρχει φραγμός, δεν υπάρχει όριο ούτε και κοινωνικός ιστός.
      (Στο σημείο αυτό την Προεδρική Έδρα  καταλαμβάνει ο  Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Θα μπορούσε πράγματι αυτό το νομοσχέδιο να λύσει προβλήματα. Θα μπορούσε να λύσει τα προβλήματα που δημιουργούν τα κενά και οι ανεπάρκειες του προεδρικού διατάγματος για τους συμβασιούχους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα μπορούσε ο νομοθέτης τώρα, αντί να απαιτεί μέγιστη διακοπή μεταξύ δύο συμβάσεων ορισμένου χρόνου τριών μηνών, να το κάνει αυτό τεσσάρων μηνών διακοπή, για να είμαστε εναρμονισμένοι με το ν. 2190. Θα μπορούσε να δοθεί λύση για όλους τους συμβασιούχους, για να μην καταφεύγουμε στην περιβόητη μοριοδότηση. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Βενιζέλο.
     ΕΥΑΓΓΕΛΟΣ ΒΕΝΙΖΕΛΟΣ: Ένα λεπτό, με συγχωρείτε, κύριε Πρόεδρε.
     Θα μπορούσε να δοθεί μια σωστή και ειλικρινής απάντηση στους υποψηφίους του διαγωνισμού του 1998 που περιμένουν να βρουν μια λύση. 
	ΠΡΟΕΔΡΕΥΩΝ (Γεώργιος Σούρλας): Όχι, σας παρακαλώ! Ολοκληρώστε.
	ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα ήθελα να μου δώσετε το πεντάλεπτο της ενστάσεως. 
	ΠΡΟΕΔΡΕΥΩΝ (Γεώργιος Σούρλας): Ναι, αλλά πρέπει να διακόψουμε. Θα το έχετε, αλλά πρέπει να διακόψουμε, για να ανακοινώσει το Προεδρείο τι ζητάτε και να συνεχίσουμε.
	ΕΥΑΓΓΕΛΟΣ ΒΕΝΙΖΕΛΟΣ: Ωραία. Θα πω την τελευταία φράση της αγόρευσής μου και θα μου δώσετε το λόγο για την ένσταση αντισυνταγματικότητας, την οποία θα μου επιτρέψετε να αναπτύξω από τη θέση αυτή.
	ΠΡΟΕΔΡΕΥΩΝ (Γεώργιος Σούρλας): Βεβαίως, θα το κάνετε. Ευχαρίστως, αλλά πρέπει να τηρήσουμε και την τάξη.
	ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, αντί να δοθούν απαντήσεις στους συμβασιούχους που βλέπουν να εξαπατώνται, γιατί όλοι ξέρουν τις προεκλογικές υποσχέσεις του κ. Καραμανλή, αντί να δοθούν απαντήσεις στους συμβασιούχους του διαγωνισμού του 1998 που κατασκηνώνουν έξω από το Υπουργείο Εσωτερικών και έξω από το σπίτι του Πρωθυπουργού στη Ραφήνα, ερχόμαστε και υπονομεύουμε τα πάντα, δημιουργώντας τώρα ένα κίνημα απελπισμένων νέων, οι οποίοι θα ψάχνουν να βρουν μια θέση κάτω από τον ήλιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Κύριε Πρόεδρε, θα σας παρακαλέσω τώρα να μου δώσετε το λόγο κατά το άρθρο 100 του Κανονισμού.
	ΠΡΟΕΔΡΕΥΩΝ (Γεώργιος Σούρλας): O κ. Βενιζέλος ζητά το λόγο, προκειμένου να προβάλει αντιρρήσεις για τη συνταγματικότητα του συζητούμενου νομοσχεδίου. Επομένως, πρέπει να εφαρμόσουμε τον Κανονισμό, σύμφωνα με το άρθρο 100 και την παράγραφο 2 που δίνει τη δυνατότητα στο Βουλευτή, που προβάλλει αυτόν το λόγο της αντισυνταγματικότητας να μιλήσει. Ομιλεί ο λέγων, ο αντιλέγων –ένας από τους άλλους Βουλευτές- και δικαιούνται ακόμα το λόγο οι Κοινοβουλευτικοί Εκπρόσωποι και ο κύριος Υπουργός.
	Επομένως ο κ. Βενιζέλος μπορεί να έχει το λόγο για πέντε λεπτά.
	Σας παρακαλώ, κύριε Βενιζέλο, να μην υποχρεώσετε το Προεδρείο να κάνει διακοπές. Στο πεντάλεπτο να περιορισθείτε και εσείς και οι Κοινοβουλευτικοί Εκπρόσωποι και οι Υπουργοί. 
	Σας παρακαλώ θερμά.
     ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, πέρα από τα τεράστια πολιτικά, κοινωνικά και ηθικά προβλήματα που θέτει το συζητούμενο νομοσχέδιο, το νομοσχέδιο αυτό προσκρούει στο ισχύον Σύνταγμα της χώρας. Είναι ένα νομοσχέδιο πολλαπλά αντισυνταγματικό και γι΄ αυτό προβάλλω εκ μέρους της Κοινοβουλευτικής Ομάδας του ΠΑΣΟΚ και κατά το άρθρο 100 του Κανονισμού της Βουλής ένσταση αντισυνταγματικότητας των ρυθμίσεων του νομοσχεδίου.
     Κατά την αναθεωρημένη διατύπωση της παραγράφου 7 του άρθρου 103 του Συντάγματος, που ψηφίστηκε με συντριπτική πλειοψηφία από τη Ζ΄ Αναθεωρητική Βουλή, οι προσλήψεις κάθε είδους στο δημόσιο και τον ευρύτερο δημόσιο τομέα διεξάγονται είτε με διαγωνισμό είτε με επιλογή, με αντικειμενικά και προκαθορισμένα κριτήρια. Όπου το Σύνταγμα επιτρέπει να εφαρμοστούν άλλες διαδικασίες το λέει ρητά και αυτό συμβαίνει στο εδάφιο β΄ της παραγράφου 7 του άρθρου 103, σύμφωνα με το οποίο μπορούν να εφαρμόζονται διαδικασίες συνεντεύξεων ή άλλες παρόμοιες για το Διπλωματικό Σώμα, για τους γιατρούς του ΕΣΥ, φυσικά για το προσωπικό των εκπαιδευτικών ιδρυμάτων, για την επιλογή δικηγόρων κ.ο.κ. Αλλά για τον κορμό του κάθε είδους προσωπικού του δημόσιου και του ευρύτερου δημόσιου τομέα οι διαδικασίες είναι κατά το Σύνταγμα μόνο δύο. Είτε ο διαγωνισμός είτε η επιλογή, αλλά με αντικειμενικά και προκαθορισμένα κριτήρια και όχι με μια συνέντευξη χωρίς κριτήρια, με μια συνέντευξη που δεν μπορεί να αντικειμενικοποιήσει τα κριτήριά της και δεν μπορεί να τα εφαρμόσει κατά τρόπο ίσο για όλους, τους πολλούς, πάρα πολύ συχνά, συμμετέχοντες σε μια διαδικασία επιλογής. 
     Εκτός, όμως, από την ευθεία αυτή παραβίαση της παραγράφου 7 του άρθρου 103 του Συντάγματος που προκύπτει με σαφήνεια και από τα υλικά της ιστορικής ερμηνείας της διάταξης, την οποία εκτενώς συζητήσαμε στην Αναθεωρητική Βουλή, η ρύθμιση αυτή του νομοσχεδίου προσβάλλει ευθέως και το άρθρο 5 παράγραφος 1 του Συντάγματος που διασφαλίζει στον κάθε ΄Ελληνα και την κάθε Ελληνίδα το ατομικό δικαίωμα της κατά το λόγο της αξιοσύνης του και της ικανότητάς του εξέλιξής του και της πρόσβασής του στο δημόσιο και τον ευρύτερο δημόσιο τομέα με κριτήρια, τα οποία να αρμόζουν σε αυτές του τις ικανότητες οι οποίες, όμως, ελέγχονται με αντικειμενικά και προκαθορισμένα κριτήρια. 
     Παραβιάζει επίσης η ρύθμιση αυτή τη γενική αρχή της ισότητας, το άρθρο 4 παράγραφος 1 του Συντάγματος, γιατί μια συνέντευξη η οποία μπορεί να γίνεται με ασαφή κριτήρια από πολλές επιτροπές, σε διαφορετικές χρονικές στιγμές σε διαφορετικά συμφραζόμενα, ουσιαστικά επιμερίζει μια ενιαία διαδικασία επιλογής σε πολλές επιμέρους, από τη φύση του πράγματος, άνισες μεταξύ τους. 
     Επίσης το γεγονός ότι μέσα από τη συνέντευξη μπορεί να ανατραπεί η μοριοδότηση επί τη βάσει προκαθορισμένων και αντικειμενικών κριτηρίων, οδηγεί σε παραβίαση της αρχής της ισότητας και επιπλέον της αρχής του κράτους δικαίου η οποία επιβάλλει, όπως συνάγεται και από τα άρθρα 20 και 95 του Συντάγματος, να είναι πλήρως αιτιολογημένη η διοικητική πράξη, δηλαδή η απόφαση της επιλογής και της πρόσληψης και τέτοια αιτιολογία δεν μπορεί να θεμελιωθεί και να είναι πλήρης όταν δίπλα σ΄ ένα φάκελο με τυπικά και αντικειμενικά κριτήρια και προσόντα υπάρχει αυθαίρετη κρίση της επιτροπής διεξαγωγής της συνεντεύξεως, ενώ δεν μπορεί ούτε να αναπαραχθεί ούτε να αξιολογηθεί συγκριτικά το περιεχόμενο της συνεντεύξεως.
     Πρόκειται, λοιπόν, για μια διάταξη πολλαπλά αντισυνταγματική που παραβιάζει το άρθρο 107, το άρθρο 4, το άρθρο 5, τη γενική αρχή του κράτους δικαίου και τα άρθρα 20 και 95 του Συντάγματος. Πρόκειται για μια διάταξη η οποία θα απασχολήσει αμέσως και με σειρά δικών τα διοικητικά δικαστήρια και το Συμβούλιο της Επικρατείας, για μια διάταξη η οποία θα σκορπίσει ένα κλίμα και μια αίσθηση ανυποληψίας και ανισότητας στην ελληνική κοινωνία, για μια διάταξη η οποία εκθέτει όχι μόνο την Κυβέρνηση, αλλά και την πλειοψηφία της Βουλής και τον κάθε συνάδελφο Βουλευτή μέλος της Πλειοψηφίας αυτής ενώπιον της ελληνικής κοινωνίας!
      Πρόκειται, λοιπόν, για μία διάταξη, της οποίας η συνταγματικότητα δεν θα κριθεί εδώ κοινοβουλευτικά, αλλά θα πρέπει να καταγραφεί η ένσταση και η τεκμηρίωσή μας, γιατί αυτά που λέμε συνιστούν στοιχείο της ιστορικής ερμηνείας της διάταξης και θα αξιοποιηθούν από τον Έλληνα δικαστή, κατά τη διαδικασία του δικαστικού ελέγχου της συνταγματικότητας του νόμου, μια διαδικασία στην οποία δεν ισχύει η αρχή της πειθαρχημένης κοινοβουλευτικής Πλειοψηφίας, αλλά, ευτυχώς, η αρχή της νομιμότητας και της διαφάνειας.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κύριοι συνάδελφοι, διαβάζω επί λέξει από την έκθεση, επί του νομοσχεδίου, της Επιστημονικής Επιτροπής της Βουλής: «Με το άρθρο 4 παρ. 2 του νομοσχεδίου εισάγεται η συνέντευξη του υποψηφίου σε ορισμένες περιπτώσεις πρόσληψης με βάση τα μόρια. Έτσι, προστίθεται η συνέντευξη ως πέμπτο κριτήριο στην παρ. 2 του άρθρου 18 του ν.2190/1994, όπως αντικαταστάθηκε με την παρ.1 του άρθρου 8 του ν.3051/2002. 
      Όπως τονίζεται στην αιτιολογική έκθεση, σκοπός της συνέντευξης είναι η αξιολόγηση της προσωπικότητας του υποψηφίου και όχι η ανατροπή των λοιπών κριτηρίων και, για το λόγο αυτόν, τίθενται ορισμένοι περιορισμοί στη βαρύτητα του κριτηρίου της συνέντευξης για τη διαμόρφωση του τελικού αποτελέσματος του διαγωνισμού.»
      Στη συνέχεια αναφέρει αυτό που σας ανακοίνωσα από το Βήμα της Βουλής: «Με αυτόν, όμως, τον σκοπό της εισαγωγής της συνέντευξης στη διαδικασία της πρόσληψης, προβληματισμός θα μπορούσε, ενδεχομένως, να δημιουργηθεί από την πρόβλεψη, στο ίδιο άρθρο, ότι «Σε περίπτωση που η επιτροπή συνέντευξης κρίνει συγκεκριμένο υποψήφιο ακατάλληλο για τα καθήκοντα της συγκεκριμένης θέσης, εισηγείται αιτιολογημένως στην Κεντρική Επιτροπή τον αποκλεισμό του από την περαιτέρω διαδικασία, η οποία αποφαίνεται οριστικώς». Με τον τρόπο αυτό, όμως, ένα μη τυπικό κριτήριο, όπως είναι η αξιολόγηση της προσωπικότητας του υποψηφίου, έστω και εάν η αρνητική εκτίμησή του γίνεται αιτιολογημένως και υπόκειται, συνεπώς, σε πλήρη δικανική κρίση, ανατρέπει όλα τα άλλα τυπικά κριτήρια (π.χ. σπουδές, χρόνος εμπειρίας κλπ.), αποτέλεσμα που δεν φαίνεται, κατ’ αρχάς, να συνάδει με το σκοπό της διάταξης, όπως αυτός αναφέρεται στην αιτιολογική έκθεση».
      Η μόνη αιτίαση που εγείρει η Επιστημονική Επιτροπή της Βουλής είναι η αιτίαση για τον αποκλεισμό του αποτυχόντος στη συνέντευξη. Αυτήν την αιτίαση τη θεραπεύουμε παραχρήμα και έχει αποσυρθεί η εκδοχή του αποκλεισμού του αποτυχόντος στη συνέντευξη. Τα υπόλοιπα είναι in extremis ασκήσεις Συνταγματικού Δικαίου, αλλά όχι γι’ αυτήν την Αίθουσα, η οποία διαθέτει και πολιτική πείρα και κάποια νομική κατάρτιση από όσους εξ ημών είναι νομικοί περί το Συνταγματικό Δίκαιο. 
      Τι θέλω να σας πω; Εκείνο που προέχει είναι ότι ο ν.2190 είναι αυξημένης τυπικής ισχύος νόμος, αλλά υπάρχει και μία νομική πραγματικότητα που εμπεδώνεται από το συγκεκριμένο νομοσχέδιο. Δεν ακυρώνεται τίποτα ούτε από τη συνταγματική, ούτε από την ηθική, ούτε από την πολιτική τάξη με τη συνέντευξη. Εκτίθενται μόνον εκείνοι που έχουν τις αμαρτωλές σκέψεις εξ ιδίων και νομίζουν, με κεκτημένη φορά, με τον κανόνα της πολιτικής αδράνειας, ότι αυτό είναι το κακό. 
      Οι ακραίοι ισχυρισμοί του κ. Βενιζέλου καταπίπτουν από την ίδια την έκθεση της Επιστημονικής Υπηρεσίας, η οποία δεν ανοίγει συλλαβή για τα θέματα. Το άρθρο 4, το άρθρο 5, το άρθρο 20 και το άρθρο 103 παράγραφος 7 παραμένουν αδιατάρακτα και είναι διαταραγμένα μόνο μέσα στην πολιτική μανία του κ. Βενιζέλου, η οποία θίγει τη συνταγματική και καθηγητική του οντότητα. 
      (Χειροκροτήματα από την πτέρυγα της Νέας Δημοκρατίας)
     Κύριε Πρόεδρε, δεν χρειάζεται τέτοιο μένος, για τον απλούστατο λόγο, ότι συνέντευξη χρειάζεται η ζωή, η εποχή και θα πρέπει να λάβετε υπ’ όψιν σας ότι γίνεται με την έγκριση, με τον ορισμό, με τις εγγυήσεις ενός άλλου οργάνου αυξημένης τυπικής συνταγματικής ισχύος, δηλαδή του ΑΣΕΠ που έχουμε αναγνωρίσει στο Σύνταγμα και που είναι ο πυρήνας του ν.2190. Σε τελεία συνταγματική αρμονία τελεί η πρόβλεψη για τη συνέντευξη που εισηγούμεθα.
      Μην εκτίθεσθε περισσότερο ούτε για τα πολιτικά ζητήματα, ούτε για τα ηθικά ζητήματα, ούτε για το ολίσθημα που ελπίζω να ήταν lapsus linguae που λέει ελέγχει η Κυβέρνηση τη Δημόσια Διοίκηση. Πάλι εξ ιδίων κρίνεται. Δεν νομίζω να ελέγχει τίποτα η Κυβέρνηση της Νέας Δημοκρατίας μέσα στην ΠΑΣΟΚ-κρατούμενη ελληνική Δημόσια Διοίκηση.
      Ας αφήσουμε όλα αυτά τα σχήματα, τα οποία προδίδουν μια πολιτική τρικυμία εν κρανίω και όχι συνταγματική διευθέτηση. Να απορριφθεί λοιπόν αυτή η σουρεαλιστική ένσταση της αντισυνταγματικότητας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, οφείλω να ομολογήσω την έκπληξή μου, διότι αν κύριε Κοινοβουλευτικέ Εκπρόσωπε, μετά την εκκαθάριση των γενικών διευθυντών και προϊσταμένων τμημάτων και την επιλογή που έχετε κάνει με δικά σας υπηρεσιακά συμβούλια, εξακολουθεί να ΠΑΣΟΚοκρατείται η Δημόσια Διοίκηση, τότε είσθε ανίκανοι. Αυτό είναι το μόνο που μπορώ να σας πω!
      (Χειροκροτήματα από την πτέρυγα του ΠΑΣΟΚ)
      ΒΥΡΩΝ ΠΟΛΥΔΩΡΑΣ: Ήταν κομματισμός βάθους. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κύριε συνάδελφε, αλλά θα οφείλατε να γνωρίζετε ότι το 51% τουλάχιστον των γενικών διευθυντών, σύμφωνα με δηλώσεις δικών σας στελεχών ήταν δικοί σας. Αν λοιπόν μετά τις κρίσεις και με δικά σας υπηρεσιακά συμβούλια, εξακολουθεί να έχει τέτοια ισχύ το ΠΑΣΟΚ, σημαίνει ότι κάτι άλλο συμβαίνει πλην της ανικανότητάς σας, προσθέτω τώρα. 
      ΒΥΡΩΝ ΠΟΛΥΔΩΡΑΣ: Επρόκειτο περί αλώσεως. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Καστανίδη, να απευθύνεσθε στο Προεδρείο και σεις, κύριε Πολύδωρα, να μη διακόπτετε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα μου επιτρέψετε να πω λίγα λόγια επί των θεμάτων της αντισυνταγματικότητας που έθεσε εκ μέρους της Κοινοβουλευτικής μας Ομάδας ο κ. Βενιζέλος.
      Ξεκινώ από τις διατυπώσεις της σχετικής έκθεσης του Επιστημονικού Συμβουλίου. Το Επιστημονικό Συμβούλιο έχει υπόψη του μία γενική ρύθμιση, που αφορά την εισαγωγή της συνεντεύξεως. Μία από τις ρυθμίσεις τις ειδικότερες και τις συνέπειες της εισαγωγής της συνεντεύξεως κατά τις αρχικές διατυπώσεις του σχεδίου νόμου, ήταν και ο αποκλεισμός, ο αιτιολογημένος αποκλεισμός από την επιτροπή κάποιου, ο οποίος κατά την κρίση της επιτροπής δεν είχε τα αναγκαία προσόντα για να προχωρήσει.
      Έχοντας υπόψη του το Επιστημονικό Συμβούλιο της Βουλής την ακραία συνέπεια του αποκλεισμού, διατύπωσε με την αφορμή αυτή την εκτίμηση ότι αυτό εγείρει θέματα συνταγματικής νομιμότητας.
      Με αφορμή αυτήν την ακραία συνέπεια της γενικότερης ρύθμισής σας, παρατηρεί το Συμβούλιο της Βουλής κάτι που είναι γενικό. Η διατύπωση του Επιστημονικού Συμβουλίου είναι γενική: «ένα μη τυπικό κριτήριο, όπως είναι η αξιολόγηση της προσωπικότητας του υποψηφίου, έστω και αν είναι η αρνητική εκτίμηση αιτιολογημένη, ανατρέπει όλα τα άλλα τυπικά κριτήρια, όπως είναι οι σπουδές, ο χρόνος της εμπειρίας». Δηλαδή η θέση του Επιστημονικού Συμβουλίου για τη νομική συνέπεια είναι καθολική, έστω και αν ορμάται από την ειδικότερη περίπτωση του αποκλεισμού.
      Πέραν δε αυτού το σχετικό άρθρο του Συντάγματος 103 παράγραφος 7 είναι σαφές: «οι προσλήψεις πρέπει να γίνονται με προκαθορισμένα και αντικειμενικά κριτήρια».
      Είναι δυνατόν κανείς να υποθέσει κατά κοινή και επιστημονική λογική αλλά και κατά την ειδικότερη συνταγματική λογική ότι η συνέντευξη είναι αντικειμενικό κριτήριο, όταν μεσολαβεί υποκειμενική κρίση; Και είναι φυσικό να αποτελεί η συνέντευξη υποκειμενική κρίση. Διότι δεν υπάρχει κανένα απολύτως κριτήριο, που να οργανώνει το αποτέλεσμα της συνέντευξης.
      Δεν θα μπορούσε να είναι αλλιώς. 
      Η συνέντευξη κρίνεται μ΄ έναν απόλυτο υποκειμενικό τρόπο, σύμφωνα με τα πολύ προσωπικά κριτήρια αυτού που λαμβάνει τη συνέντευξη. Δεν υπάρχει τρόπος να οργανωθεί με αντικειμενικά κριτήρια το αποτέλεσμα της συνέντευξης, πολύ περισσότερο που το αποτέλεσμα της συνέντευξης φθάνει μέχρι και το 120% των τυπικών κριτηρίων, ώστε να ανατρέπονται τελικά τα τυπικά κριτήρια. 
      Είναι δυνατόν να υποθέσει κανείς ποτέ, κύριε Πρόεδρε, ότι  μία συνέντευξη μπορεί να είναι αντικειμενικό κριτήριο, όπως απαιτεί το Σύνταγμα; Η απάντησή μου προφανώς είναι όχι. Γι’ αυτό ακριβώς ορθά τίθεται από την πλευρά του ΠΑΣΟΚ η αντισυνταγματικότητα, για τη σειρά λόγων που ανέπτυξε ο κ. Βενιζέλος και ειδικότερα για όσα και εμείς προηγουμένως θίξαμε. Επιμένουμε, λοιπόν, ότι τίθεται θέμα αντισυνταγματικότητας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός, Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, παρατηρήσαμε το εξής φαινόμενο, το οποίο στα τόσα χρόνια που είμαι εγώ στη Βουλή, δεν το έχω ξαναδεί ποτέ. 
      Είδαμε το ΠΑΣΟΚ να διαστρέφει το περιεχόμενο του νόμου για να θέσει θέμα συνταγματικότητας. Το διέστρεψε ο κ. Βενιζέλος, το διέστρεψε ο κ. Καστανίδης. Δηλαδή το έφεραν στα μέτρα της επιχειρηματολογίας τους για να θέσουν θέμα συνταγματικότητας. Από εκεί και πέρα σε δουλειά να βρίσκονται. Γιατί; Θα το δούμε. 
      Άκουσα τον κ. Καστανίδη να λέει ότι η έκθεση της Επιστημονικής Υπηρεσίας λέει αυτό, εκείνο και το άλλο. Μια περίτεχνη προσπάθεια διαστροφής του περιεχομένου της έκθεσης της Επιστημονικής Υπηρεσίας που λέει κάτι απλό. Ότι δεν μπορεί να αποκλείεται εντελώς κάποιος από τη συνέντευξη, που όμως, κύριοι συνάδελφοι, εγώ το παίρνω πίσω, αλλά όμως είναι ισχύουσα διάταξη νόμου του ΠΑΣΟΚ του 1999, για την οποία το Επιστημονικό Συμβούλιο – δεν το κατηγορώ – δεν είχε πει τίποτα τότε. Είναι, όμως, ισχύουσα διάταξη. Και έρχεται ο κ. Καστανίδης – το οποίο σας διαβεβαιώ το παίρνω πίσω από πλευράς περιεχομένου – να θέσει θέμα γενικότερο, διότι ισχυρίζεται τάχα το Επιστημονικό Συμβούλιο ότι πίσω από αυτό λέει κάτι άλλο. 
      Δεν μας είπε όμως ο κ. Καστανίδης ότι το Επιστημονικό Συμβούλιο της Βουλής στο ν. 2190/1994, στα άρθρα 25 και επόμενα, ρητά τους είπε έντεκα αντισυνταγματικότητες και το αγνόησαν επιδεικτικά. Και εδώ πάει να βγάλει επιχείρημα εκ της πλαγίας και χωρίς βέβαια να λέει τίποτα τέτοιο η Επιστημονική Υπηρεσία της Βουλής. 
      Ο κ. Βενιζέλος, ξέχασε να μας πει τι λένε οι ρυθμίσεις. Ξαναλέγω. Οι ρυθμίσεις λένε ότι η συνέντευξη γίνεται μόνο όπου υπάρχει μοριοδότηση και όταν κρίνει και το ΑΣΕΠ με δικαίωμα αρνησικυρίας. Και εκείνο θα κάνει τη συνέντευξη, είτε το ίδιο ή  με πλειοψηφία του ΑΣΕΠ στην περίπτωση του φορέα. Δηλαδή στην ουσία το ΑΣΕΠ αποφασίζει. Δεν είναι γενικευμένη η συνέντευξη παντού. Δεν αφήνει κανένα περιθώριο κερκόπορτας. 
      Έρχεται, λοιπόν, το ΠΑΣΟΚ και μας λέει: Εισάγουμε ένα αυθαίρετο κριτήριο. Ποιος αυθαιρετεί; Το ΑΣΕΠ που αποφασίζει και που είναι συνταγματικώς κατοχυρωμένο όργανο; 
      Επικαλείται ο κ. Βενιζέλος το δεύτερο εδάφιο του άρθρου 103 παράγραφος 7 και λέει ότι μόνο εκεί επιτρέπεται η συνέντευξη, ξεχνώντας ότι το δεύτερο εδάφιο μιλάει για διαδικασίες εκτός ΑΣΕΠ που κατ’ εξαίρεση επιτρέπει. 
      Αλλά αν ήταν έτσι, όπως μας τα έλεγε ο κ. Βενιζέλος, ότι όπου υπάρχει ΑΣΕΠ τότε από εκεί και πέρα δεν επιτρέπεται η συνέντευξη, τότε είναι αντισυνταγματικές και όλες οι διατάξεις που ψήφισε το ΠΑΣΟΚ, οι οποίες κατ’ εξαίρεση προβλέπουν συνέντευξη μεταξύ των οποίων και αυτή που σας έλεγα προηγουμένως.
      Να, λοιπόν, τα συνταγματικά προβλήματα τα θυμάται το ΠΑΣΟΚ μέσα εδώ διαστρέφοντας την πραγματικότητα.
      Είπα για το ν. 2190/1994. Δεν είπαν μια κουβέντα για το τι έλεγε το πρακτικό της Επιστημονικής Υπηρεσίας και τι ακολούθησαν.
      Άκουσα εδώ τον κ. Φλωρίδη προχθές που κραύγαζε για μια απόφαση του Ελεγκτικού Συνεδρίου, που δήθεν έθετε θέμα συνταγματικότητας για το προεδρικό διάταγμα περί συμβασιούχων, το 164/2004. Σήμερα που δημοσιεύθηκε η απόφαση του Ελεγκτικού Συνεδρίου, που τινάζει στον αέρα την αντισυνταγματική διάταξη του κ. Σκανδαλίδη, τον 3051/2000 -και βεβαίως από το σκεπτικό φαίνεται ότι δεν έχει να κάνει τίποτα με το π.δ. 164/04- εκεί δεν υπάρχει κανένα θέμα.
    Άκουσα τον κ. Βενιζέλο να λέει επίσης «να κάνουμε αορίστου χρόνου και εκείνους των οποίων οι συμβάσεις είναι πάνω από τρεις μήνες». Δηλαδή να παραβιάσουμε το νόμο Πεπονή, το ν. 2190/1994, που έλεγε ότι είναι εποχιακοί όλοι εκείνοι των οποίων οι συμβάσεις απέχουν πάνω από τρεις μήνες. Δηλαδή να στείλω διάταγμα στο Συμβούλιο Επικρατείας που ομολογούσε ευθέως ότι το διάταγμα αυτό αφορά συμβασιούχους, οι οποίοι κάλυπταν εποχιακές ανάγκες. 
    Θα μου επιτρέψετε να σας πω ότι αυτό το θέατρο του παραλόγου δείχνει ένα πράγμα: Το ΠΑΣΟΚ, όταν είναι κυβέρνηση, κάνει οτιδήποτε μπορεί για να κρύψει τα προβλήματα. Το έκανε και με τους συμβασιούχους. Τότε έκανε ένα διάταγμα, το 81/2003, το οποίο διάταγμα δεν έλυσε κανένα απολύτως πρόβλημα. Ξαφνικά όταν εμείς λύνουμε το πρόβλημα και με τρόπο συμβατό με το Κοινοτικό Δίκαιο, θυμήθηκε τους συμβασιούχους και άρχισε να υπερθεματίζει με ρυθμίσεις που είναι δεδομένο ότι θα κρίνονταν αντισυνταγματικές. Γιατί βεβαίως, αφού δεν πρόκειται να τις υιοθετήσουμε, τι έχει να χάσει το ΠΑΣΟΚ; Και θέτει θέμα αντισυνταγματικότητας για μια ρύθμιση, που το τονίζω, αναθέτει τα πάντα στο ΑΣΕΠ κατ’ εφαρμογή του άρθρου 103, παράγραφος 7, εδάφιο α΄, το οποίο είναι το κατ’ εξοχήν αρμόδιο όργανο. Κραυγάζουν δε εδώ, μέσα σ’ αυτήν την Αίθουσα, λέγοντας ότι είναι μια συνέντευξη με όρους αυθαιρεσίας, γίνεται με όρους που δεν έχουν κανέναν έλεγχο, όταν, το ξανατονίζω, το ΑΣΕΠ θα κρίνει αν πρέπει να γίνει συνέντευξη και το ΑΣΕΠ θα κάνει τη συνέντευξη. 
    Όλα αυτά δείχνουν ένα πράγμα. Το ΠΑΣΟΚ ούτε είχε ως κυβέρνηση πολιτική στα θέματα αυτά, ούτε έχει πολιτική ως Αντιπολίτευση τώρα. Υπάρχει, όμως, κάτι άλλο. Το είπε ο Βύρων Πολύδωρας και το επαναλαμβάνω. Ξέρετε γιατί τα κάνει όλα αυτά; Γιατί ξέρει ότι αυτό το νομοσχέδιο λύνει τεράστια προβλήματα και με τη μοριοδότηση και με τα θέματα των Οργανισμών Τοπικής Αυτοδιοίκησης. Και προκειμένου να μην ομολογήσει την ορθότητα των ρυθμίσεων τις οποίες κάνουμε, μένει σ’ ένα θέμα το οποίο διαστρέφει. Όχι μόνο πρέπει να απορριφθεί η ένσταση αντισυνταγματικότητας ως αβάσιμη, αλλά πρέπει να απορριφθεί και γιατί στηρίζεται επί εσφαλμένης προϋποθέσεως. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί άλλα θέλει να εμφανίσει ο κ. Βενιζέλος προς τα έξω ότι λέει ο νόμος και άλλα λέει ο νόμος. Ο νόμος είναι συνταγματικός. Αντισυνταγματική είναι η νοοτροπία με την οποία το ΠΑΣΟΚ και ο κ. Βενιζέλος αντιμετωπίζουν το συγκεκριμένο νομοσχέδιο και όλοι ξέρουμε γιατί συμβαίνει αυτό.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Κύριες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρία τριάντα πέντε μαθητές και μαθήτριες και ένας συνοδός καθηγητής από το 1ο Ενιαίο Λύκειο Αμαλιάδος, αφού πρώτα ξεναγήθηκαν στην έκθεση για τα τριάντα χρόνια από το Σύνταγμα του 1975 καθώς και στους λοιπούς χώρους του Μεγάρου της Βουλής των Ελλήνων.
    Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
    Κυρίες και κύριοι συνάδελφοι, ολοκληρώθηκε η συζήτηση κατά το άρθρο 100, παράγραφος 2, του Κανονισμού της Βουλής, για την αντισυνταγματικότητα του νομοσχεδίου. 
    Παρακαλώ οι αποδεχόμενοι ότι το νομοσχέδιο δεν είναι σύμφωνο με το Σύνταγμα να εγερθούν.  
    (Εγείρονται οι αποδεχόμενοι ότι το νομοσχέδιο δεν είναι σύμφωνο με το Σύνταγμα)
    Προφανώς δεν ηγέρθη η πλειοψηφία των Βουλευτών.
    Συνεπώς η ένσταση αντισυνταγματικότητας απορρίπτεται. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Μετρήστε, κύριε Πρόεδρε.
    (Θόρυβος στην Αίθουσα)
    ΑΠΟΣΤΟΛΟΣ ΚΑΚΛΑΜΑΝΗΣ: Να γίνει καταμέτρηση.
    ΠΡΟΕΔΡΕΥΩΝ (Γεώργιος Σούρλας): Παρακαλώ. Ο Προεδρεύων έχει μπροστά του πλήρες οπτικό πεδίο.
    Το λόγο έχει ο κ. Μάρκος Μπόλαρης. 
    ΘΕΟΔΩΡΟΣ ΠΑΓΚΑΛΟΣ: Δεν θα γίνει αυτό. Να γίνει καταμέτρηση. 
    ΠΡΟΕΔΡΕΥΩΝ (Γεώργιος Σούρλας): Κύριε Μπόλαρη, θα πάρετε το λόγο;
    (Θόρυβος στην Αίθουσα)
    ΧΑΡΑΛΑΜΠΟΣ ΚΑΣΤΑΝΙΔΗΣ: Οι περισσότεροι ηγέρθησαν από την πλευρά μας.
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Ο κ. Ντόλιας έχει αλλάξει τον κ. Βενιζέλο. Θα έρθει να μιλήσει ο κ. Μπόλαρης.
    Κύριε Μπόλαρη, ελάτε στο Βήμα.
    ΘΕΟΔΩΡΟΣ ΠΑΓΚΑΛΟΣ: Να γίνει καταμέτρηση.
    ΚΩΝΣΤΑΝΤΙΝΟΣ ΓΕΙΤΟΝΑΣ: Να γίνει καταμέτρηση. Αυτή είναι η λύση.
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
    Το λόγο έχει η κ. Αποστολάκη.
    ΜΙΛΕΝΑ ΑΠΟΣΤΟΛΑΚΗ: Μιλάει ο Κοινοβουλευτικός μας Εκπρόσωπος.
    ΘΕΟΔΩΡΟΣ ΠΑΓΚΑΛΟΣ: Να κάνετε καταμέτρηση. Είναι αίσχος αυτό! Πραξικόπημα. Ντροπή σας!
    ΠΡΟΕΔΡΕΥΩΝ (Γεώργιος Σούρλας): Κυρία Αποστολάκη, έχετε το λόγο. Θα πάρετε το λόγο;
    ΜΙΛΕΝΑ ΑΠΟΣΤΟΛΑΚΗ: Μιλάει ο Κοινοβουλευτικός μας Εκπρόσωπος.
    ΧΑΡΑΛΑΜΠΟΣ ΚΑΣΤΑΝΙΔΗΣ: Να κάνετε καταμέτρηση, κύριε Πρόεδρε.
    (Θόρυβος από την πτέρυγα της Νέας Δημοκρατίας)
    ΒΥΡΩΝ ΠΟΛΥΔΩΡΑΣ: Κάντε άλλη διαδικασία.
    ΠΡΟΕΔΡΕΥΩΝ (Γεώργιος Σούρλας): Η κ. Αποστολάκη έχει το λόγο.
    ΘΕΟΔΩΡΟΣ ΠΑΓΚΑΛΟΣ: Αυτό πάτε να κάνετε. Δεν ντρέπεστε λίγο; Μέσα στη Βουλή πραξικόπημα;
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ορίστε, κυρία Αποστολάκη, έχετε το λόγο. Το Προεδρείο διευθύνει εδώ.
    ΘΕΟΔΩΡΟΣ ΠΑΓΚΑΛΟΣ: Αίσχος!
    ΚΩΝΣΤΑΝΤΙΝΟΣ ΓΕΙΤΟΝΑΣ: Να κάνετε καταμέτρηση, κύριε Πρόεδρε. Αυτή είναι η διέξοδος.
    ΑΝΔΡΕΑΣ ΛΟΒΕΡΔΟΣ: Είμαστε περισσότεροι, κύριε Πρόεδρε. Να κάνετε καταμέτρηση.
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ο κ. Μπούρας έχει το λόγο.
    ΘΕΟΔΩΡΟΣ ΠΑΓΚΑΛΟΣ: Ντροπή σου! ΕΚΟΦίτη! 
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ!
    Ο κ. Μπούρας έχει το λόγο.
    ΘΕΟΔΩΡΟΣ ΠΑΓΚΑΛΟΣ: Είναι αίσχος αυτό που κάνετε. Να γίνει καταμέτρηση.
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ζητώ το λόγο επί προσωπικού.
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Μπούρα, έχετε το λόγο.
    (Θόρυβος από την πτέρυγα του ΠΑΣΟΚ)
    ΜΙΛΕΝΑ ΑΠΟΣΤΟΛΑΚΗ: Να δώσετε το λόγο στον Κοινοβουλευτικό μας Εκπρόσωπο.
    ΠΡΟΕΔΡΕΥΩΝ (Γεώργιος Σούρλας): Όχι, κυρία Αποστολάκη. Τελείωσε!
    Ο κ. Μπούρας έχει το λόγο.
    (Θόρυβος από την πτέρυγα του ΠΑΣΟΚ)
    Παρακαλώ! Δεν έχει κανείς άλλος το λόγο. Ο κ. Μπούρας έχει το λόγο. Τελείωσε! Αυτό επιβάλλει η κοινοβουλευτική τάξη!
    (Θόρυβος από την πτέρυγα του ΠΑΣΟΚ)
    ΑΘΑΝΑΣΙΟΣ ΜΠΟΥΡΑΣ: Κυρίες και κύριοι συνάδελφοι…
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακαλώ το λόγο επί του Κανονισμού.
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Όταν τελειώσει ο κ. Μπούρας, θα πάρετε το λόγο επί του Κανονισμού.
    ΑΘΑΝΑΣΙΟΣ ΜΠΟΥΡΑΣ: Κυρίες και κύριοι συνάδελφοι, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης, που συζητάμε, εντάσσεται στην προσπάθεια της Κυβέρνησης της Νέας Δημοκρατία για τον εκσυγχρονισμό της Δημόσιας Διοίκησης, που μπορεί και πρέπει να παίξει…
    (Θόρυβος από την πτέρυγα του ΠΑΣΟΚ)
    ΘΕΟΔΩΡΟΣ ΠΑΓΚΑΛΟΣ: Αίσχος! Πραξικοπηματία! Ντροπή σου!
    ΧΑΡΑΛΑΜΠΟΣ ΚΑΣΤΑΝΙΔΗΣ: Δεν γίνεται έτσι, κύριε Πρόεδρε.
    ΑΘΑΝΑΣΙΟΣ ΜΠΟΥΡΑΣ: …σημαντικότατο ρόλο στην πρόοδο της χώρας.
    ΕΥΑΓΓΕΛΟΣ ΒΕΝΙΖΕΛΟΣ: Δώστε το λόγο στον Κοινοβουλευτικό μας Εκπρόσωπο.
    (Θόρυβος από την πτέρυγα του ΠΑΣΟΚ)
    ΑΘΑΝΑΣΙΟΣ ΜΠΟΥΡΑΣ: Μπορώ να συνεχίσω;
    Λοιπόν, με τη συζητούμενη νομοθετική ρύθμιση μπαίνουν πραγματικά οι βάσεις για μία αναβαθμισμένη Δημόσια Διοίκηση μέσα από τη σύγχρονη οργάνωση και λειτουργία των δημοσίων υπηρεσιών.
    (Θόρυβος από την πτέρυγα του ΠΑΣΟΚ)
    Στην προσπάθεια επανιδρύσεως του κράτους πρέπει να αλλάξει η λειτουργία της Δημόσιας Διοίκησης, που θα στηρίζεται σε νέες δομές, στην πραγματική αξιοκρατία τόσο στις προσλήψεις όσο και στην αξιοποίηση των ήδη υπηρετούντων.
    Το καθεστώς των συμβασιούχων, που για πολλά χρόνια κρατούσε σε ομηρία χιλιάδες εργαζομένων και καλλιεργούσε πελατειακές σχέσεις εις βάρος της Δημόσιας Διοίκησης, τελειώνει. Ήδη με το προεδρικό διάταγμα 164/2004 μπήκαν οι βάσεις για τη μονιμοποίηση των συμβασιούχων, που εξυπηρετούν πάγιες και διαρκείς ανάγκες. Με τον παρόντα νόμο ρυθμίζεται το θέμα της κατάταξης αυτών, που οι συμβάσεις τους θα θεωρηθούν ως συμβάσεις αορίστου χρόνου.
    Αντιμετωπίζεται, λοιπόν, ένα πρόβλημα που είχε δημιουργηθεί επί πολλά χρόνια από τις δικές σας κυβερνήσεις και υλοποιείται μία από τις προεκλογικές δεσμεύσεις της Νέας Δημοκρατίας.
      (Χειροκροτήματα από την πτέρυγα της Νέας Δημοκρατίας)
     Ας σταματήσουν, λοιπόν, οι συνάδελφοι της Αντιπολίτευσης τις κατηγορίες για αθέτηση υποσχέσεων προς τους συμβασιούχους, γιατί εμείς ποτέ δεν είχαμε υποσχεθεί ότι θα μονιμοποιηθούν όλοι αυτοί, αλλά μόνο αυτοί που καλύπτουν πάγιες και διαρκείς ανάγκες.
      (Χειροκροτήματα από την πτέρυγα της Νέας Δημοκρατίας)
      Κύριοι συνάδελφοι, αυτές οι ρυθμίσεις αποδεικνύουν ότι η Κυβέρνηση της Νέας Δημοκρατίας δεν αντιμετωπίζει το θέμα των προσλήψεων στο δημόσιο και στον ευρύτερο δημόσιο τομέα με κομματική σκοπιμότητα και κομματικά κριτήρια. Εξ ιδίων κρίνετε τα αλλότρια! Και στο σπίτι του κρεμασμένου δεν μιλάνε για σχοινί.
      (Χειροκροτήματα από την πτέρυγα της Νέας Δημοκρατίας)
      Και ακούσαμε πριν λίγο τον κ. Βενιζέλο να θυμάται τους συμβασιούχους και αυτούς που δεν διορίστηκαν το 1998. Ο ίδιος και η κυβέρνησή του έντεκα μήνες πριν τι έκαναν; 
      (Χειροκροτήματα από την πτέρυγα της Νέας Δημοκρατίας)
       Το νομοσχέδιο έχει τριάντα άρθρα και δεν ακούσαμε επί των τριάντα αυτών άρθρων κριτική, συλλογισμούς και προτάσεις, εκτός από μία παράγραφο μόνο ενός άρθρου.
      Κυρίες και κύριοι συνάδελφοι του ΠΑΣΟΚ, έχετε πλήρη σύγχυση. Δεν ξέρετε τι ζητάτε. Ο λαός μάς παρακολουθεί, μας βλέπει, μας κρίνει, μας βαθμολογεί. Μιλάτε εσείς για κομματικό κράτος, όταν οι έξι γενικοί διευθυντές στο Υπουργείο Γεωργίας ήταν και οι έξι στελέχη της ΠΑΣΚΕ; Μιλάτε εσείς για κομματισμό, όταν στο Διοικητικό Συμβούλιο της Cosmote –το ξαναλέω για πολλοστή φορά- στο οποίο ήταν Πρόεδρος η κ. Ματσούκα, η νυν Ευρωβουλευτής σας, τα αποτελέσματα ήταν 11-0; Ήταν 11 η ΠΑΣΚΕ, 0 η άλλη παράταξη.
      (Χειροκροτήματα από την πτέρυγα της Νέας Δημοκρατίας)
      Και έρχεστε σήμερα να μιλήσετε για το βόλεμα των ημετέρων; Κυρίες και κύριοι συνάδελφοι, εξ ιδίων κρίνετε τα αλλότρια! Και πρέπει να σας πω ότι στην κατρακύλα αυτή πριν από δύο-τρεις μέρες παρασύρατε και τον Αρχηγό σας, ο οποίος ομολόγησε εδώ ότι η συνέντευξη εφαρμόζεται σε όλα τα προοδευμένα κράτη και επί λέξει είπε ότι στην Ελλάδα δεν δημιουργήθηκαν εκείνες οι προϋποθέσεις, που θα απαιτούσαν τη συνέντευξη αυτήν την εποχή. 
      (Χειροκροτήματα από την πτέρυγα της Νέας Δημοκρατίας)
       Και εγώ ρωτώ: Ποιος ήταν είκοσι χρόνια στην εξουσία και ποιος ευθύνεται γιατί δεν δημιουργήθηκαν αυτές οι συνθήκες;
      Και επειδή λέτε για τη συνέντευξη ότι τώρα για πρώτη φορά καθιερώνεται και πολλοί συνάδελφοι χρησιμοποίησαν παραδείγματα από την εκπαίδευση, θα πρέπει να θυμίσω -γιατί έτυχε να είμαι παρών, σ’ αυτό το νομοσχέδιο του καλοκαιριού που ήταν εισηγητής ο κ. Λοβέρδος- ότι άνθρωποι με 18 και 20 μόρια, με αντικειμενικά κριτήρια, έπαιρναν από την προσωπική συνέντευξη 3 και 4 και άνθρωποι που είχαν 4 και 5 μόρια, ως υποκειμενική εκτίμηση, με υποκειμενικά στοιχεία έπαιρναν 18 και 20. Και μάλιστα Πρόεδρος στην Επιτροπή Αξιολόγησης των Περιφερειακών Διευθυντών ξέρετε ποιος ήταν; Ο Γενικός Γραμματέας του Υπουργείου Παιδείας και μάλιστα παλαιός συνάδελφός μου, ο κ. Τσουρουπλής. Αυτοί ήσασταν, αυτόν τον κομματισμό κάνατε, αυτό το κράτος θέλατε.
      (Χειροκροτήματα από την πτέρυγα της Νέας Δημοκρατίας)
      Εμείς, κυρίες και κύριοι συνάδελφοι, προχωρούμε με σταθερά βήματα για την επανίδρυση του κράτους. Η νέα διακυβέρνηση με σειρά νομοθετημάτων προχωρά, για να στήσει μια νέα Δημόσια Διοίκηση, υπηρέτη των πολιτών, μια Δημόσια Διοίκηση η οποία θα είναι απαλλαγμένη από νοοτροπίες του παρελθόντος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Τελειώστε, κύριε Μπούρα. Τελείωσε ο χρόνος σας.
      ΑΘΑΝΑΣΙΟΣ ΜΠΟΥΡΑΣ: Εσείς αγωνίζεστε, για να κρατήσετε στη ζωή το σύστημα ΠΑΣΟΚ το οποίο εδραιώσατε. Αυτό το σύστημα πρέπει να φύγει από τη Δημόσια Διοίκηση και σήμερα η Νέα Δημοκρατία με τη νέα διακυβέρνηση προχωρά με σταθερά βήματα μπροστά.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ, ο κ. Καστανίδης, έχει το λόγο.
      Σας παρακαλώ, κύριε Καστανίδη, να συμβάλετε στην εκτόνωση αυτής της έντασης που υπάρχει.
      (Θόρυβος από την πτέρυγα του ΠΑΣΟΚ)
      Σας παρακαλώ πάρα πολύ, κύριοι συνάδελφοι. Άλλωστε βλέπω και το νεύμα του κ. Κακλαμάνη, ότι προς αυτήν την κατεύθυνση πρέπει να κινηθούμε.
      Ορίστε, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι, ηρεμήστε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα περιμένω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Παρακαλώ, ηρεμήστε. Μην κάνετε διακοπές, κύριοι συνάδελφοι.
      Έχετε το λόγο, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, εκ μέρους της Κοινοβουλευτικής Ομάδας του ΠΑΣΟΚ θα ήθελα να επισημάνω ορισμένα θέματα, και να γνωρίσω στο Σώμα σκέψεις και αποφάσεις, που θεωρούμε ότι είναι κρίσιμες:
      Πρώτον, επιθυμούμε σ’ ένα νομοθετικό εγχείρημα, που συνιστά βαρύτατο πολιτικό ολίσθημα και μας γυρίζει σε παλαιολιθικές πολιτικές εποχές, μας να μη συμμετάσχουμε.
      Δεύτερον, τούτη η παράταξη έδωσε ένα μεγάλο και διαρκή αγώνα -με παραλείψεις πολλές φορές, αλλά πάντως ένα διαρκή αγώνα- για να καταπολεμήσει το πελατειακό κράτος, το οποίο υπήρξε μια συστηματική παθογένεια του νεοελληνικού βίου.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ!
      ΓΕΩΡΓΙΟΣ ΒΛΑΧΟΣ: Πού τα λέτε αυτά;
      ΧΑΡΑΛΑΜΠΟΣ ΚΑΣΤΑΝΙΔΗΣ: Και έκανε μάλιστα την τομή…
      ΓΕΩΡΓΙΟΣ ΒΛΑΧΟΣ: Οι δικοί σας πελάτες έρχονται σήμερα!
      ΠΡΟΕΔΡΕΥΩΝ (Γεώργιος Σούρλας): Θα τα πείτε αυτά, κύριε συνάδελφε, όταν πάρετε το λόγο.
      ΓΕΩΡΓΙΟΣ ΒΛΑΧΟΣ: Είναι ντροπή!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Και έκανε μάλιστα την τομή από τη δεκαετία ήδη…
      ΓΕΩΡΓΙΟΣ ΒΛΑΧΟΣ: Έχει καταρρεύσει μια ολόκληρη κοινωνία! Είναι ντροπή! Και τολμάτε να μας λέτε οτιδήποτε;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Ακούστε, κύριε συνάδελφε…
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Καστανίδη. Υπάρχει μια ένταση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κοιτάξτε, δεν γνωρίζω τι γνωρίζει…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ, κύριοι συνάδελφοι, μη διακόπτετε. Να έχετε την αντοχή να ακούτε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όπως βλέπετε, κύριε Πρόεδρε, υπάρχει συγκεκριμένη πλευρά, η οποία συμβάλλει στην ομαλότητα της κοινοβουλευτικής διαδικασίας!!
      ΓΕΩΡΓΙΟΣ ΒΛΑΧΟΣ: Το είδαμε προηγουμένως.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, κύριε συνάδελφε. Αγνοώ πώς σκέφτεσθε, εν πάση περιπτώσει εκδηλούσθε όμως.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Έδωσε, λοιπόν, αυτή η παράταξη μια σκληρή μάχη, κύριε Πρόεδρε, για να περάσουμε από τη σκοτεινή εποχή του «Μαυρογιαλούρου» σε μια καλύτερη εποχή με την εφαρμογή του ν. 1735. Η κορύφωση αυτής της προσπάθειας…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κύριος συνάδελφος έχει το δικαίωμα να εκφράζεται ελεύθερα. Όποιος δεν θέλει να ακούει, μπορεί να απέλθει. Σας παρακαλώ πάρα πολύ. Δεν βοηθάτε έτσι στην εύρυθμη λειτουργία του Κοινοβουλίου.
      ΧΑΡΑΛΑΜΠΟΣ ΚΑΣΤΑΝΙΔΗΣ: Η δικαίωση αυτής της προσπάθειας επήλθε το 1994, όταν ψηφίσαμε νόμο, ο οποίος οριστικά εγκαθιδρύει την αξιοπρέπεια στο καθεστώς των προσλήψεων.
      Κύριε Πρόεδρε, επιθυμούμε να στείλουμε ένα μήνυμα με τη στάση μας στην ελληνική νεολαία, κυρίως: Ότι η ελληνική νεολαία δικαιούται να ελπίζει και να ονειρεύεται. Αλλά ό,τι κερδίζει από τα όνειρά της, τα κερδίζει χωρίς να παρακαλάει κανένα πολιτικό τζάκι ή κανένα πολιτικό μέσο!
      (Χειροκροτήματα από την πτέρυγα του ΠΑΣΟΚ)
      Αυτήν την υπερηφάνεια την παίρνει σήμερα πίσω η Νέα Δημοκρατία με το νομοθετικό εγχείρημα της που εισάγει το στοιχείο της συνέντευξης! Κάτι τέτοιο θέλουμε να το καταγγείλουμε με τον πιο αυθεντικό και πιο απόλυτο τρόπο!
      Την ίδια ώρα, κύριε Πρόεδρε, συνέβη πριν από λίγο σε ένσταση αντισυνταγματικότητας που υπεβλήθη από την πλευρά του ΠΑΣΟΚ, να ζητήσετε την έγερση, όπως προβλέπει το σχετικό άρθρο του Κανονισμού της Βουλής, ώστε το Προεδρείο να διαπιστώσει αν υπάρχει πλειοψηφία ή όχι.
      Είναι, όμως, απολύτως βέβαιο και αυτό το γνωρίζετε, κύριε Πρόεδρε, ότι την ώρα που ζητήσατε την έγερση, μέσα στην Αίθουσα υπήρχε μεγαλύτερος αριθμός συναδέλφων Βουλευτών της Μειοψηφίας.
      (Χειροκροτήματα από την πτέρυγα του ΠΑΣΟΚ)
     Ζητήσαμε, κύριε Πρόεδρε, να κάνετε το απλούστερο, που ήταν μία απλή επιμέτρηση. Το αρνηθήκατε. Εξακολουθούμε να πιστεύουμε και να υποστηρίζουμε ότι συνιστά κοινοβουλευτική ανωμαλία να υπάρχει τη στιγμή της εγέρσεως ή της ανατάσεως μεγαλύτερος αριθμός των Βουλευτών που είναι υπέρ της αντισυνταγματικότητας της σχετικής διατάξεως και να διαπιστώνεται από το Προεδρείο ότι ο αντίθετος αριθμός υπερισχύει.
     ΒΥΡΩΝ ΠΟΛΥΔΩΡΑΣ: Όχι, όχι.
      (Θόρυβος στην Αίθουσα)
     ΧΑΡΑΛΑΜΠΟΣ ΚΑΣΤΑΝΙΔΗΣ: Θεωρούμε, κύριε Πρόεδρε, ότι και για τους ουσιαστικούς λόγους που λίγο πριν ανέφερα, οι οποίοι αφορούν τη σηφασιοδότηση μιας συγκεκριμένης στάσης του ΠΑΣΟΚ, αλλά και για λόγους που κατά την άποψή μας συγκροτούν όχι υπόνοια, αλλά πραγματικότητα κοινοβουλευτικής ανωμαλίας κατά τη διεξαχθείσα πριν ψηφοφορία -έστω- δι’ ανατάσεως, το ΠΑΣΟΚ δεν μπορεί να παραμείνει στην Αίθουσα και αποχωρεί, αφήνοντας τη Νέα Δημοκρατία στον πολιτικό της κατήφορο!
     (Χειροκροτήματα από την πτέρυγα του ΠΑΣΟΚ)
      (Στο σημείο αυτό η Κοινοβουλευτική Ομάδα του ΠΑΣΟΚ αποχωρεί από την Αίθουσα του Κοινοβουλίου)
      (Θόρυβος στην Αίθουσα)
      ΘΕΟΔΩΡΟΣ ΚΑΣΣΙΜΗΣ: Είχε προαναγγελθεί στον Τύπο η αποχώρηση, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, μισό λεπτό! Αν  θέλετε να διαπιστωθεί αν υπάρχει πλειοψηφία ή όχι, προχωρούμε τώρα σε ονομαστική ψηφοφορία!
      (Θόρυβος στην Αίθουσα)
     Κύριοι συνάδελφοι, είναι προφανές ότι το Προεδρείο, που με αντικειμενικότητα χειρίζεται αυτό εδώ το ιερό Βήμα, διαπιστώνει ότι υπήρχε μειοψηφία σε σχέση με τους συναδέλφους που έθεσαν θέμα αντισυνταγματικότητας.  Σας παρακαλώ πάρα πολύ! Διότι εάν ο κ. Καστανίδης και το ΠΑΣΟΚ αμφισβητεί ότι υπήρχε πλειοψηφία από την άλλη πλευρά, να προβούν τώρα σε ονομαστική ψηφοφορία, για να διαπιστωθεί. Αλλά φαίνεται ότι ήταν μία προσχεδιασμένη απόφαση για αποχώρηση!
      (Χειροκροτήματα από την πτέρυγα  της Νέας Δημοκρατίας)
      Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, περισσότερο για τον ελληνικό λαό που μας βλέπει θα ήθελα να πω το εξής: Είναι μακρά κοινοβουλευτική παράδοση -και είμαι πολλά χρόνια εδώ σ’ αυτήν την Αίθουσα- όταν αμφισβητείται το αποτέλεσμα, να υποβάλλεται πρόταση ονομαστικής ψηφοφορίας και να τηρείται ο Κανονισμός! 
      (Χειροκροτήματα από την πτέρυγα  της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το είπε το Προεδρείο, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Αλλά δεν μιλάω μόνο για τον Κανονισμό. Μιλάω για τη μακρά κοινοβουλευτική παράδοση. Ουδέποτε έγινε καταμέτρηση των Βουλευτών για το σε ποια πτέρυγα είναι περισσότεροι και σε ποια λιγότεροι. Να τα ξέρει ο ελληνικός λαός!
      (Χειροκροτήματα από την πτέρυγα της Νέας Δημοκρατίας)
     Δεύτερον, είπε ο κ. Καστανίδης ότι απευθύνεται στους νέους. Απευθύνομαι και εγώ στους νέους εκ μέρους της Νέας Δημοκρατίας, για να τους πω ότι τους ομήρους του ΠΑΣΟΚ τους τακτοποιούμε με τα νομοσχέδια της Νέας Δημοκρατίας!
     (Χειροκροτήματα από την πτέρυγα  της Νέας Δημοκρατίας)
     Και θα πω στους νέους ότι καλά κρατούσε το σύστημα της διαπλοκής. Οι νέοι ήσαν στη γωνία, στην ανεργία και υπήρχε ένας διχασμός στη νεολαία. Έπρεπε να περάσουν από τα κομματικά γραφεία του ΠΑΣΟΚ για να βρουν θέση στον ήλιο. Εμείς ήμασταν τα παιδιά ενός κατώτερου Θεού! Αυτό έχασαν τώρα! 
     (Χειροκροτήματα από την πτέρυγα  της Νέας Δημοκρατίας)
     Τρίτον, για την πρόκληση εντυπώσεων με πλήρη ασέβεια και προς το Προεδρείο και προς τη Βουλή και προς τη δημοκρατία, μία λέξη έχω: Ότι και να κάνουν, ο λύκος ξαναξυπνά, βγάζει τις τρίχες του λυκάνθρωπου και φαίνεται όλος ο τραμπουκισμός τους! Δεν είναι κοινοβουλευτικό ήθος αυτό!
     (Χειροκροτήματα από την πτέρυγα  της Νέας Δημοκρατίας)
     Ούτε και εμείς προτιθέμεθα να υποχωρήσουμε ως προς την κυβερνητική πολιτική μας, η οποία φαίνεται από τα νομοσχέδια και το κοινοβουλευτικό μας ήθος, προκειμένου να χτίσουμε την Ελλάδα.
Ναι, θα επανιδρύσουμε το κράτος του Συντάγματος και της δημοκρατικής νομιμότητας! 
      (Χειροκροτήματα από την πτέρυγα της Νέας Δημοκρατίας)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Υπουργέ. Θα πάρετε το λόγο αμέσως.
      Είκοσι χρόνια που έχω θητεύσει στο Κοινοβούλιο, αυτό το λέω επειδή αναφέρονται στο Προεδρείο, για πρώτη φορά παρατηρείται το φαινόμενο να αμφισβητείται η εκτίμηση του Προεδρείου ως προς την πλειοψηφία της Πλειοψηφίας. Είθισται αυτό να συμβαίνει. Όμως, αγαπητοί συνάδελφοι, στην προκειμένη περίπτωση είναι ορατή η πλειοψηφία στην Αίθουσα και είναι προσβολή για το θεσμό του Προεδρείου και όχι για τον Προεδρεύοντα αυτά που συμβαίνουν!
      Γι αυτό το Προεδρείο και εγώ προσωπικά, εκτελώντας με θρησκευτική ευλάβεια το καθήκον μου, παρακάλεσα τους συναδέλφους του ΠΑΣΟΚ, εάν αμφισβητούν την εκτίμηση του Προεδρείου και του Προεδρεύοντος, να προβούν εδώ και τώρα σε ονομαστική ψηφοφορία, όπως είναι διαμορφωμένη η παρουσία των Βουλευτών. Το αρνήθηκαν. Προφανώς επρόκειτο για προσχεδιασμένη αποχώρηση, αλλά κανείς δεν έχει το δικαίωμα να προσβάλλει το Προεδρείο, ένα θεσμό που έχει καθήκον και υποχρέωση και το κάνει στο ακέραιο- να τηρεί την τάξη προς πάσα κατεύθυνση.
      Κύριε Υπουργέ, έχετε το λόγο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, εγώ θέλω να πω, ιδίως προς τους νεότερους συναδέλφους, εκείνους που βρίσκονται για πρώτη φορά στα έδρανα αυτά, ότι αυτό το οποίο βλέπω σήμερα, είναι η πρώτη φορά που συμβαίνει από το 1996 τουλάχιστον, που εγώ βρίσκομαι μέσα σ’ αυτήν τη Βουλή. Έχω δει αποχωρήσεις Παρατάξεων. Έχει αποχωρήσει και η Νέα Δημοκρατία από τη Βουλή, αλλά έχει αποχωρήσει θέτοντας θέμα αρχής πάνω σε ζητήματα στα οποία διαφωνεί. Δεν αναζήτησε ποτέ προσχήματα. Ήταν προφανές γιατί συνέβη αυτό σήμερα. 
      Πρώτα-πρώτα, θα ήθελα να επισημάνω, επειδή αυτήν τη στιγμή μας βλέπει και μας ακούει ο Ελληνικός Λαός, ότι οι διατάξεις του Κανονισμού της Βουλής είναι σαφείς. Οι διατάξεις προβλέπουν ότι όταν τίθεται θέμα συνταγματικότητας, τότε από εκεί και πέρα η απόφαση λαμβάνεται αποκλειστικά δι’ εγέρσεως ή δι’ ανατάσεως της χειρός, πράγμα που σημαίνει ότι δεν υπάρχει άλλος τρόπος. Και είναι γνωστό ότι υπάρχει το τεκμήριο της πλειοψηφίας, το οποίο ουδέποτε αμφισβητήθηκε σ’ αυτήν την Αίθουσα.
      (Χειροκροτήματα από την πτέρυγα της Νέας Δημοκρατίας)
       Και ξέρετε γιατί δεν αμφισβητήθηκε; Και σήμερα το πρωί ακόμα, κύριοι συνάδελφοι, όταν ψηφίζαμε στο σύνολο ορισμένα νομοσχέδια, δεν διανοήθηκε κανείς από την πλευρά της Αξιωματικής Αντιπολίτευσης, που μπορεί να ήταν περισσότεροι, να βάλει θέμα καταμέτρησης.
      Πραγματικά σήμερα το πρωί, όταν ψηφιζόταν το νομοσχέδιο του Υπουργείου ΠΕΧΩΔΕ, έτυχε, επειδή είχε γίνει προηγουμένως κοινοβουλευτικός έλεγχος, να υπάρξει περισσότερος αριθμός από την πλευρά της Αριστεράς και του ΠΑΣΟΚ και λιγότερος από την πλευρά της Νέας Δημοκρατίας. Και, όμως, κανείς από την πλευρά του ΠΑΣΟΚ δεν αμφισβήτησε αυτό το θέμα, διότι σεβάστηκαν τον κανόνα το πρωί, τον οποίο σεβόμαστε και εμείς τόσα χρόνια. Και λυπάμαι που δεν είναι εδώ ο πρώην Πρόεδρος της Βουλής κ. Κακλαμάνης, για να πει ποια είναι η πρακτική που ακολουθήσαμε όλο αυτόν τον καιρό.
      Και εδώ, κύριοι συνάδελφοι, θέλω να τονίσω κάτι το οποίο έχει ιδιαίτερη σημασία. Και το τονίζω σε σχέση με το πώς θα εμφανισθούν αυτά αύριο. Εγώ θα ήθελα να πω σε όλους σας το εξής: Εάν η Παράταξή μας, όταν ήταν Αντιπολίτευση, είχε συμπεριφερθεί μ’ αυτόν τον τρόπο, προσβάλλοντας το κύρος της Βουλής, ποια θα ήταν η αντιμετώπισή της από πλευράς ενημέρωσης; Τι θα έβγαιναν να πουν; Τι θα έλεγε το Προεδρείο εκείνη την εποχή; 
      Είναι σαφές ότι οι συνάδελφοι του ΠΑΣΟΚ, μην έχοντας άλλα επιχειρήματα, μην μπορώντας να κάνουν κριτική πάνω στο νομοσχέδιο, ήθελαν να φύγουν από την αρχή. Ξέρετε από πού φαίνεται αυτό; Αυτό φαίνεται από αυτό το δικολαβίστικο τερτίπι, το οποίο προσβάλλει το Σύνταγμα, τον Κανονισμό της Βουλής αλλά και την ίδια τη Βουλή.
      Παρακολουθήσατε ότι από την αρχή του νομοσχεδίου δεν έκαναν τίποτα άλλο, παρά να μιλούν μόνο για το θέμα της συνέντευξης, διαστρέφοντας την πραγματικότητα; Για όλο το υπόλοιπο νομοσχέδιο που αφορά, όπως είπε ο Βύρων Πολύδωρας, όλα τα θέματα της μοριοδότησης που αποκαθιστούν συμβασιούχους, που για λόγους συνταγματικούς βρίσκονται εκτός του προεδρικού διατάγματος 164/2004, για όλες τις άλλες διατάξεις που αφορούν Οργανισμούς Τοπικής Αυτοδιοίκησης ή γι’ αυτές που αφορούν το μεγάλο ζήτημα, το οποίο είναι ο έλεγχος της Δημόσιας Διοίκησης, δεν είπαν τίποτα.
    Και όταν θα ερχόταν η ώρα να μπούμε στα άρθρα, τότε έπρεπε να πουν τη γνώμη τους, έπρεπε να μιλήσουν επί της ουσίας, αλλά δεν είχαν να πουν τίποτα. Όπως δεν είχαν ως Κυβέρνηση, έτσι δεν έχουν και ως Αντιπολίτευση και το βλέπετε. Άναρθρες πολιτικές κραυγές είτε εντός είτε εκτός Βουλής. Γράφτηκαν πολλοί -προσχεδιασμένο το ζήτημα- και όταν ήρθε η ώρα και σκέφτηκαν ότι από εκεί και πέρα δεν τους χωράει η Αίθουσα της Βουλής, αποχώρησαν. 
    Κύριοι συνάδελφοι, και το λέω ιδίως για το μέλλον που αφορά τις συζητήσεις εδώ: Θερμή παράκληση το κλίμα που είδατε σήμερα δεν θα ήθελα ποτέ να επηρεάσει αυτή την παράταξη, τους Βουλευτές της και γενικότερα τα κεκτημένα της Βουλής των Ελλήνων χρόνια ολόκληρα. Αυτή η Βουλή στο παρελθόν γνώρισε μεγάλους ρήτορες, αλλά έζησε και στιγμές για τις οποίες δεν ήταν διόλου υπερήφανη, με εγκλήσεις και αντεγκλήσεις, με διαξιφισμούς που δεν τιμούσαν το επίπεδο της Δημοκρατίας. Χρόνια ολόκληρα, κυρίως χάρη σε μας, όταν ήμαστε Αντιπολίτευση και σεβαστήκαμε όλους τους κανόνες της δημοκρατίας, το επίπεδο του Κοινοβουλίου ανέβηκε. Αν κάποιοι τώρα θέλουν, έχοντας συνηθίσει μονίμως να κυβερνούν και ουδέποτε να βρίσκονται στην Αντιπολίτευση, να τραυματίσουν το κύρος και να εισαγάγουν άλλα ήθη στη Βουλή, θερμά σας παρακαλώ, ας μην τους ακολουθήσουμε. Αυτό επιδιώκουν μέσα στη γενικότερη αμφισβήτηση, μέσα στη γενικότερη προσπάθεια, η οποία αφορά ζητήματα για τη λειτουργία των θεσμών. Η Αξιωματική Αντιπολίτευση με τη στάση της έρχεται να προσβάλει το κύρος του Κοινοβουλίου και την παράδοση που είχαμε ακολουθήσει. Θερμά σας παρακαλώ και εδώ και εκτός Βουλής: Να μην ακολουθήσουμε αυτό το παράδειγμα.
    (Χειροκροτήματα από την πτέρυγα της Νέας Δημοκρατίας)
      Κάθε Παράταξη γράφει την ιστορία της. Και εμείς, ιδίως μετά τη Μεταπολίτευση, ξέρουμε και το χρέος μας. Ξέρουμε τι είναι εκείνο, το οποίο μας παρέδωσαν εκείνοι που ίδρυσαν αυτήν την Παράταξη και ξέρουμε τι πρέπει να κάνουμε απέναντι στον ελληνικό λαό. Αν χρειασθεί να είμαστε μόνοι μας σ’ αυτήν την Αίθουσα, λόγω της τακτικής της Αξιωματικής Αντιπολίτευσης, για να υπερασπισθούμε το νομοθετικό και κοινοβουλευτικό έργο, αυτό θα το πράξουμε χωρίς να μπούμε σε καμία περίπτωση στην οξύτητα, στην οποία θέλουν να μας παρασύρουν.
    (Χειροκροτήματα από την πτέρυγα της Νέας Δημοκρατίας)
    Ένα σας ξαναλέω, γιατί οι εικόνες της τηλεόρασης ήταν εδώ: Σκεφτείτε μόνο αν εμείς -το λέω για δεύτερη φορά- ως Αντιπολίτευση είχαμε δημιουργήσει αυτήν την κατάσταση. Σκεφτείτε ποια θα ήταν η κριτική, την οποία θα είχε υποστεί αυτή η Παράταξη. Περιμένω λοιπόν -και περιμένουμε όλοι- τη δίκαιη κρίση της ενημέρωσης σχετικά με τη συμβολή των κομμάτων, τους θεσμούς και ιδίως το μεγάλο θεσμό του Κοινοβουλίου. Εμείς θα συνεχίσουμε τη συζήτησή μας και ξέρετε κάτι; Το λέω, διότι το έχω ανάγκη στο σημείο αυτό και το έχει ανάγκη και η Κυβέρνηση: Στην επεξεργασία των άρθρων θα ήθελα τη συμβολή σας γιατί κανείς δεν είναι τέλειος.
    (Χειροκροτήματα από την πτέρυγα της Νέας Δημοκρατίας)
      Άλλωστε αύριο, όταν θα μπούμε στα άρθρα, θα φέρω τις συγκεκριμένες μεταβολές, που είχαμε δεσμευτεί να φέρουμε στην επιτροπή.
    Να σας πω και κάτι άλλο και κλείνω μ’ αυτό. Ουδέποτε φανταζόμουν, όταν διατυπωνόταν αυτό το νομοσχέδιο και προσπαθούσαμε από πλευράς Υπουργείου Εσωτερικών, Δημόσιας Διοίκησης και Αποκέντρωσης να αποφύγουμε την πλήρη ισοπέδωση και να εισαγάγουμε την αξιοκρατία, ότι το να έρθει μια κυβέρνηση να βάλει τη συνέντευξη υπό την αιγίδα του ΑΣΕΠ, αυτό θ’ αποτελούσε λόγο για να κραυγάζει το ΠΑΣΟΚ. Το ΠΑΣΟΚ με το δικό του παρελθόν, με τη δική του ευνοιοκρατία, ουδέποτε θα φανταζόμουν ότι ερχόταν να πει σ’ αυτήν την παράταξη ότι η συνέντευξη υπό την αιγίδα του ΑΣΕΠ εισάγει τον κομματικό νεποτισμό. Και αυτό κρίνεται, ξέρετε, από τον ελληνικό λαό. Κρίνεται με τρόπο δίκαιο και αυτό θα το δούμε στην πορεία των πραγμάτων.
    Ευχαριστώ πολύ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Όπως είχε συμφωνηθεί, κύριοι συνάδελφοι, η συνεδρίαση θα τελειώσει στις τέσσερις η ώρα. 
      Ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος έχει το λόγο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, θέλουμε ν’ αγιάσουμε και δεν μας αφήνουν! Δεν θα ήθελα σε καμία περίπτωση να κάνω ιστορικές και χρονικές αναδρομές, ούτε να κάνω συγκρίσεις πολιτικών καταστάσεων. Όμως όσα ελέχθησαν αυτές τις ημέρες εντός και εκτός της Βουλής από τους συναδέλφους του ΠΑΣΟΚ και κυρίως η πράξη της αποχώρησης από την Αίθουσα αυτή, που είναι η αίθουσα του πολιτικού διαλόγου, της Αξιωματικής Αντιπολιτεύσεως, που σημαίνει ότι διάλεξαν να βγουν στο «πολιτικό κλαρί», με εξαναγκάζει, παρά τις αντίθετες αρχικές προθέσεις μου, να κάνω μερικές επισημάνσεις και μερικές αναφορές.
     Όταν, αγαπητοί συνάδελφοι, η Νέα Δημοκρατία έρχεται στην εξουσία και το ΠΑΣΟΚ περιέρχεται στις τάξεις της Αξιωματικής Αντιπολιτεύσεως, αναπτύσσεται από τους συναδέλφους του ΠΑΣΟΚ η θεωρία της πολιτικής τεκνογονίας των «γαλάζιων παιδιών». Τι υπονοούν; Ότι αυτοί είναι πολιτικά άγαμοι ή πολιτικά άκληροι; Ή υπονοούν ότι είναι άστοργοι έναντι των δικών τους παιδιών; 
     Επειδή λένε ότι «ανακάλυψαν την Αμερική» της αξιοκρατίας και της πολιτικής απάθειας και αμεροληψίας και ότι ήρθαν να φέρουν το νέο ήθος, θέτω το ερώτημα: Πώς εξηγείται ότι το 1981, όταν ήρθε το ΠΑΣΟΚ στην εξουσία, το συνδικαλιστικό κίνημα στο δημόσιο και στον ευρύτερο δημόσιο τομέα ελεγχόταν ασφυκτικά από το κόμμα του ΠΑΣΟΚ; Πώς δικαιολογείται ότι μετά το νόμο περί ΑΣΕΠ, το ν. 2190/1994, τώρα που ήρθαμε εμείς στην εξουσία, πάλι το συνδικαλιστικό κίνημα είναι ασφυκτικά, παγκυρίαρχα στα χέρια του Πανελληνίου Σοσιαλιστικού Κινήματος; Πώς δικαιολογείται ότι ενώ λειτουργούσε ο ν. 2190/1994 περί αντικειμενικών προσλήψεων, πρώτο μέλημα η Κυβέρνησή μας έχει να αντιμετωπίζει το πρόβλημα της στρατιάς των συμβασιούχων; 
     Πώς προέκυψαν, κυρίες και κύριοι συνάδελφοι, αυτές οι στρατιές των συμβασιούχων; Δεν προέκυψαν από by-pass που έκαναν οι κυβερνήσεις του ΠΑΣΟΚ, για να ξεπεράσουν τις οριοθετήσεις και τις απαγορεύσεις του ν. 2190/1994; Δεν έκαναν κατάχρηση, κατά παράβαση της κείμενης νομοθεσίας, του ν. 2527/1997, των συμβάσεων έργου, που δεν περνούν παντάπασι από το ΑΣΕΠ; Δεν έκαναν κατάχρηση των συμβάσεων εξαρτημένης εργασίας ορισμένου χρόνου εποχικού χαρακτήρα για την αντιμετώπιση εκτάκτων και τρεχουσών αναγκών, κοροϊδεύοντας το ΑΣΕΠ; Το ΑΣΕΠ δεν είχε τη δυνατότητα να διαγνώσει αν πράγματι αυτές οι συμβάσεις εξαρτημένης εργασίας ορισμένου χρόνου κάλυπταν ή όχι πάγιες και διαρκείς ανάγκες. Αυτή τη δυνατότητα την είχε η διοίκηση, η κυβέρνηση του ΠΑΣΟΚ, η οποία ζητούσε την έγκριση προσλήψεων μέσω του ΑΣΕΠ, παρακάμπτοντας όμως ουσιαστικά τις αντικειμενικές προσλήψεις του άρθρου 18 του ν. 2190.
     Παράκαμψη επίσης υπήρξε από το γεγονός ότι έγινε κατάχρηση των απασχολουμένων σε προγράμματα του ΟΑΕΔ. Γέμισαν οι δήμοι και οι κοινότητες, αλλά και άλλοι τομείς της Δημόσιας Διοίκησης και του ευρύτερου δημόσιου τομέα από προσλήψεις αναξιοκρατικές. Ερχόμαστε εμείς και κληρονομούμε μία στρατιά συμβασιούχων. 
     Αυτή η στρατιά των συμβασιούχων, κυρίες και κύριοι συνάδελφοι του ΠΑΣΟΚ, δεν είναι σχεδόν κατ’ αποκλειστικότητα τα δικά τους παιδιά; Γιατί ενώ έληξε η προθεσμία, η απώτατη προθεσμία συμμορφώσεώς μας στην οδηγία 1999 της Ευρωπαϊκής Ένωσης την 1η Ιουλίου 2001, δεν έβγαιναν αυτά τα παιδιά στο δρόμο; Δεν γνώριζαν τις πεζοπορίες, τις συγκεντρώσεις, την αντίδραση και την πάλη, όλα αυτά τα χρόνια που κυβερνούσε το ΠΑΣΟΚ, για τη μονιμοποίησή τους; 
Δεν προέβησαν σ’ αυτές τις μάχιμες εκδηλώσεις, σ’ αυτήν την πάλη του πολιτικού πεζοδρομίου, γιατί ακριβώς ήταν ευγνώμονες, διότι ήταν τα «δικά τους» ακριβώς παιδιά.
      Και ήρθαμε εμείς, με το προεδρικό διάταγμα 164 του Ιουλίου του 2004 και τακτοποιήσαμε με συνταγματικά οριακό τρόπο, όπως έδειξε και η επεξεργασία στο Συμβούλιο της Επικρατείας, δεκάδες χιλιάδες «δικά τους» παιδιά. Και ερχόμαστε μ’ αυτό το νομοθέτημα τώρα και δίνουμε ενισχυμένη μοριοδότηση της τάξεως του 50% και του 55% για τα ΚΕΠ. Και είναι μια ρύθμιση, η οποία δίνει το πλεονέκτημα να προηγηθούν συμβασιούχοι, οι οποίοι είχαν τη δυνατότητα να γίνουν συμβασιούχοι, είχαν δηλαδή τις πολιτικές πλάτες του κινήματος, το οποίο κυβερνούσε μέχρι πέρσι.
      Και έρχονται τώρα και διαμαρτύρονται! Έρχονται τώρα και διαρρηγνύουν τα ιμάτιά τους! Μα, κυρίες και κύριοι συνάδελφοι και ο Καϊάφας, όταν οδηγήθηκε ο Θεάνθρωπος ενώπιόν του, διέρρηξε τα ιμάτιά του. Το δίκιο, όμως, το είχε ο Χριστός. Και η ιστορία και η εξέλιξη σε παγκόσμια κλίμακα, εδώ και είκοσι αιώνες, δεν εδικαίωσε τον Καϊάφα, εδικαίωσε το Θεάνθρωπο.
      Έτσι και τώρα. Έρχονται και ανάγουν σε μεγάλο ζήτημα τη συνέντευξη. Ποια συνέντευξη, κύριοι συνάδελφοι; Αυτή η συνέντευξη είναι οριοθετημένη, ώστε να είναι αμερόληπτη και να ενισχύει τα αντικειμενικά κριτήρια. Έρχεται και προστίθεται στα τέσσερα κριτήρια του άρθρου 18 του ν. 2190. Και έρχεται, γιατί κηδόμεθα του δημοσίου συμφέροντος. Άκουσα πολλά, αγαπητοί συνάδελφοι, σ’ αυτήν την Αίθουσα, αλλά και εκτός Αιθούσης. Δεν άκουσα τίποτα για το δημόσιο συμφέρον.
      Εμείς ερχόμαστε και την οριοθετούμε, ώστε να είναι αμερόληπτη, αφού τη θέτουμε πρώτα-πρώτα υπό την έγκριση του ΑΣΕΠ. Εάν θα γίνει ή όχι συνέντευξη, είτε το ζητήσει είτε δεν το ζητήσει ο φορέας, είναι στη δικαιοδοσία του ΑΣΕΠ να την επιτρέψει ή να την απαγορεύσει. Είναι η ανεξάρτητη και συνταγματικώς κατοχυρωμένη αρχή.
      Και πέραν αυτού, δεν καλεί τον οποιονδήποτε στη συνέντευξη. Δηλαδή για ένα διαγωνισμό εκατό θέσεων, στον οποίο μετέχουν δέκα χιλιάδες, δεν καλείται αυτός που έχει το νούμερο 9.999. Καλείται στη συνέντευξη τόσος αριθμός υποψηφίων όσος είναι ο αριθμός των προκηρυχθεισών θέσεων επί 1,30. Αν είναι εκατό οι προκηρυχθείσες από το διαγωνισμό θέσεις, καλούνται εκατόν τριάντα. Ποιοι καλούνται; Αυτοί οι οποίοι με τα αντικειμενικά κριτήρια είναι μέσα στον κύκλο των προκηρυχθεισών θέσεων ή είναι κοντά στην επιτυχία.
      ΣΟΦΙΑ ΚΑΛΑΝΤΖΑΚΟΥ: Πείτε το αυτό! Να το πείτε ξεκάθαρα!
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έτσι, να το ακούσει ο λαός, διότι δεν το ξέρει! Και μάλιστα αυτή η κρίση της προσωπικότητας τίθεται υπό την κυριαρχία του ΑΣΕΠ, διότι το ΑΣΕΠ θα ορίσει τους δύο από τους τρεις της επιτροπής συνέντευξης, μέσα στους οποίους δύο είναι και ο πρόεδρος της επιτροπής.
      Σας ερωτώ λοιπόν: Αυτές οι εξαλλοσύνες, αυτές οι υπερβολές, που ανέπτυξαν εδώ οι συνάδελφοι του ΠΑΣΟΚ, έχουν θέση; Είναι δυνατόν μια επιτροπή που διορίζει και ελέγχει το ΑΣΕΠ, την ανεξάρτητη και συνταγματικά κατοχυρωμένη αρχή, να έρθει και να πει σ’ έναν, ο οποίος έχει καλούς τίτλους σπουδών, προϋπηρεσία, γλώσσες, ότι θα πάρει 0,8 και ένας άλλος, που δεν έχει τα εχέγγυα της αντικειμενικής κρίσεως, να πάρει 1,20; Μα, τότε πείτε, κύριοι συνάδελφοι του ΠΑΣΟΚ, ότι αμφισβητείτε το θεσμό του ΑΣΕΠ. Πείτε το ξεκάθαρα ότι αμφισβητείτε το θεσμό!
      Εμείς τι κάνουμε και τι λέμε; Μέσα στο Υπουργείο, που είμαι έντεκα μήνες, ξέρετε τι είδα; Ότι ούτε στο δημόσιο ούτε στον ευρύτερο δημόσιο τομέα, μέσα από το σύστημα των αντικειμενικών προσλήψεων όλα αυτά τα χρόνια που ισχύει ο 2190 μέχρι σήμερα, έγινε υπάλληλος πτυχιούχος του Εθνικού Μετσοβίου Πολυτεχνείου. Γιατί για να πάρεις με 6 το πτυχίο στο Εθνικό Μετσόβιο Πολυτεχνείο, πρέπει να «κατεβάσεις κοκαλάκι». Και ποιοι μπαίνουν παρακαλώ; Μπαίνουν αυτοί, οι οποίοι έχουν πτυχία των ανατολικών χωρών.
      Επίσης έχει παρατηρηθεί όλα αυτά τα χρόνια που ισχύει το σύστημα του ΑΣΕΠ, ότι υπάρχουν σχολειά που χορηγούν απολυτήριους τίτλους με εικοσάρια και δεκαεννιάρια κατά κατάχρηση. Τι κάνουμε εμείς λοιπόν; Το τυφλό αντικειμενικό σύστημα ερχόμαστε να το εξορθολογίσουμε με μία αμερόληπτη συνέντευξη, που είναι απόλυτα σύμφωνη με το άρθρο 103 παράγραφος 7 του Συντάγματος. Διότι σας είπα ότι δεν καλείται απεριόριστος αριθμός και αυθαίρετος, καλούνται αυτοί που είτε κρίνονται επιτυχόντες με τα αντικειμενικά κριτήρια ή είναι αυτοί που εφάπτονται της επιτυχίας και κρίνονται αμερόληπτα από επιτροπή την οποία ορίζει το ΑΣΕΠ, η ανεξάρτητη, συνταγματικώς κατοχυρωμένη διοικητική αρχή. Πού είναι, λοιπόν, το πρόβλημα και μάλιστα όταν υπάρχει και άλλη ασφαλιστική δικλείδα, που λέει ότι αν θα γίνει ή όχι συνέντευξη, θα το αποφασίσει το ΑΣΕΠ; Είδατε, λοιπόν, ότι εδώ έρχονται αυτοί οι οποίοι «έθυσαν και άλωσαν», να μας κάνουν μαθήματα περί αξιοκρατίας.
      Κύριοι, δεν θέλουμε να αναβαθμίσουμε το προσωπικό που υπηρετεί στο δημόσιο και στον ευρύτερο δημόσιο τομέα; Θα αφεθούμε, λοιπόν, μόνο σε τυφλά αντικειμενικά κριτήρια; Όχι. Ερχόμαστε, λοιπόν, μ’ αυτήν την αμερόληπτη συνέντευξη, που έχει σωστά οριοθετηθεί και δεν επιτρέπει ακρότητες και αυθαιρεσίες, να εξορθολογίσουμε το αποτέλεσμα του αντικειμενικού συστήματος, του συστήματος των αντικειμενικών κριτηρίων, για τους λόγους που ανέφερα. 
      Δεν είναι εδώ οι συνάδελφοι του ΠΑΣΟΚ, έχουν καθέξει υψηλές θέσεις στο κράτος, στα Υπουργεία, σε οργανισμούς. Πόσες φορές βλέπουμε έναν που έχει πάρει διδακτορικό και όταν του δίνεις ένα γράμμα, δεν μπορεί να το μεταφέρει; Ακόμη και η νομολογία του Συμβουλίου της Επικρατείας, δεν στέκεται κατά τρόπο αυτόματου πιλότου μπροστά στους μεταπτυχιακούς τίτλους και λέει ότι συνεκτιμάται όλη η προσωπικότητα. Δεν σημαίνει ότι επειδή έχεις διδακτορικό θα σε κάνω και γενικό διευθυντή στο Υπουργείο. Μπορεί να μην κάνεις ούτε για τμηματάρχης.
      Να σας πω και ένα άλλο; Εκπρόσωπος της Ελλάδος στον ΟΗΕ προσήλθε με σανδάλια και μπλου τζην και δεν του επέτρεψαν να μπει μέσα. Και εξευτελίστηκε η Ελλάδα. Ποιος από σας και ποιος από τους συναδέλφους του ΠΑΣΟΚ στο πολιτικό του γραφείο ή στη δουλειά του ή στο ιδιωτικό του γραφείο προσλαμβάνει κάποιον για να εργαστεί χωρίς να τον δει; Κανείς. Πώς, λοιπόν, θα στερήσουμε αυτήν τη δυνατότητα από τη Δημόσια Διοίκηση, δηλαδή το να συνεκτιμά και την προσωπικότητα του υποψηφίου, ώστε να τη στελεχώσει; Είναι κάτι που κάνουν όλες οι ευρωπαϊκές χώρες, οι ΗΠΑ, ο Καναδάς, η Ιαπωνία, η Αυστραλία. Κι έρχονται εδώ και μας λένε: «Ξέρετε, εδώ είναι «Ελλαδιστάν».
      Κύριοι, εσείς οι εκσυγχρονιστές που μας φλομώσατε με τις ωραίες κουβέντες τόσα χρόνια -κυβερνήσατε είκοσι χρόνια- την Ελλάδα τη λέτε «Ελλαδιστάν»! Και λέτε ότι δεν μπορεί να αντέξει μία αμερόληπτη συνέντευξη, που οριοθετείται με το υπό συζήτηση νομοθέτημα; Σε ποιους τα λέτε αυτά; Απλώς κάνουν πολιτική σπέκουλα. Ή δεν διάβασαν τις διατάξεις ή κάνουν σπέκουλα, γιατί επιδιώκουν με τη στάση τους να υπονομεύσουν το σύστημα των αντικειμενικών και αξιοκρατικών προσλήψεων.
      Τι κάνουμε εμείς; Το σύστημα των αντικειμενικών προσλήψεων το κάνουμε και αξιοκρατικό, διότι δεν είναι αξιοκρατικό. Θα γίνει συνέντευξη. Ένας έχει βαθμό απολυτηρίου 19 – 20 και του κάνουν τρεις, τέσσερις απλοϊκές ερωτήσεις, μετρίων γνώσεων και «δεν ξέρει πού πάνε τα τέσσερα». Δεν θα βγάλουν συμπέρασμα, δεν θα βρουν ότι ο τίτλος του είναι αγορασμένος; Ξέρετε ότι αγοράζονται διδακτορικά και άλλοι τίτλοι μεταπτυχιακών σπουδών; Γελάτε; Είναι γνωστό. Κι έρχονται και μας λένε, γιατί βάζουμε τη συνέντευξη όπως τη βάζουμε; Είναι χρέος μας και είναι προς τιμήν του Υπουργού, ο οποίος άντεξε όλους αυτούς τους λίβελους και έμεινε ακλόνητος, γιατί εκείνο που πρυτανεύει στην ψυχή του, αλλά στη σκέψη του και των συνεργατών του, είναι ότι αξίζει η Δημόσια Διοίκηση καλυτέρου στελεχιακού δυναμικού.
      (Χειροκροτήματα από την πτέρυγα της Νέας Δημοκρατίας)
      Εμείς θέλουμε μία Δημόσια Διοίκηση άξια της αποστολής της, μία Δημόσια Διοίκηση η οποία να είναι στην υπηρεσία του πολίτη και αυτό κάνουμε. Γι’ αυτό μαχόμεθα, γι’ αυτό ταλαιπωρούμαστε καθημερινώς, από πρωίας μέχρι βαθυτάτου σκότους, γιατί θέλουμε πράγματι η Δημόσια Διοίκηση να ανορθωθεί. Εκεί την κατάντησαν. Προσπαθούμε, λοιπόν, να την ανορθώσουμε, γιατί θέλουμε να βελτιώσουμε την καθημερινότητα του πολίτη σ’ όλους τους τομείς.
      Σηκώθηκαν και έφυγαν. Δεκάξι χρόνια υπηρετώ σ’ αυτήν την Αίθουσα. Ποτέ, κυρίες και κύριοι συνάδελφοι, δεν έγινε καταμέτρηση ψήφων. Υπάρχει η δεδηλωμένη υπέρ της Κυβερνήσεως. Είναι Μειοψηφία. Εμάς ο λαός μας όρισε σ’ αυτά τα έδρανα και τους αντιπάλους μας τους όρισε σ’ εκείνα τα έδρανα. Εάν αμφισβητείται η διαπίστωση του Προεδρείου, έχουν βάσει του Κανονισμού το δικαίωμα να υποβάλουν αίτηση ονομαστικής ψηφοφορίας. Και ερχόμαστε τότε εδώ -όπως λέει ο Κανονισμός- και καταμετρώμεθα. Εγείρεται ο καθένας και λέει: «Ναι» ή «Όχι». 
      Διάλεξαν αυτόν τον εύκολο τρόπο. Μην εκπλαγείτε, εάν δείτε να ξαναθρέφουν μουστάκια και μούσια. Διότι το ΠΑΣΟΚ....
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μα, κύριε Υπουργέ...
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς είστε εξαίρεση. Εσείς έχετε κρητική λεβεντιά. Δεν καλλιεργείτε, αγαπητέ συνάδελφε κύριε Μπαντουβά, την κόμη και το μούσι για πολιτικούς λόγους. Εσείς το καλλιεργείτε κατά παράδοση, κρητική παράδοση. Συνεπώς αυτό που είπα, δεν σας αφορά.
      Σαν παλιός κι εγώ λέω ότι το ΠΑΣΟΚ, όταν είναι κυβέρνηση, έχει συγκεκριμένα χαρακτηριστικά και όταν είναι αντιπολίτευση, έχει πάντα συγκεκριμένα χαρακτηριστικά. Δεν αποδέχεται και ούτε αντέχει το δημοκρατικό διάλογο που αναπτύσσεται,  γι’ αυτό το έβαλε και στα πόδια.
      Ας είστε, λοιπόν, καλά που στηρίζετε τις νομοθετικές πρωτοβουλίες της Κυβέρνησης, της λαοπροβλήτου Κυβέρνησης του Κώστα Καραμανλή. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Προς επιβεβαίωση των όσων λέει ο κ. Ανδρεουλάκος, ως Προεδρεύων, είπα στους αγαπητούς συναδέλφους να θέσουν αμέσως θέμα ονομαστικής ψηφοφορίας. Δεν υπήρχε άλλος τρόπος επιβεβαίωσης της πλειοψηφίας που υπήρχε στη Βουλή εκείνη τη στιγμή. Δεν το θέλησαν όμως. Δικαίωμά τους.
      Το λόγο έχει τώρα ο κ. Ιωαννίδης.
      ΒΥΡΩΝ ΠΟΛΥΔΩΡΑΣ: Τελειώνουμε με τον κ. Ιωαννίδη, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Υποβάλλει μία παράκληση και ο κ. Βασιλείου. Αν το Σώμα το επιτρέπει, να μιλήσει για πέντε λεπτά, γιατί καθίσταται ανέφικτη η παρουσία του στην αυριανή συνεδρίαση.
      Εγκρίνει το Σώμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα ενέκρινε. 
      Κύριε Ιωαννίδη, έχετε το λόγο, με την παράκληση να είστε σύντομος.
      ΙΩΑΝΝΗΣ ΙΩΑΝΝΙΔΗΣ: Κυρίες και κύριοι συνάδελφοι, αυτό που έγινε, μου θύμισε ότι όταν κάποτε έπαιζε ο Ολυμπιακός με τον Παναθηναϊκό, το 1993, ο Παναθηναϊκός δεν κατέβηκε στο τελευταίο παιχνίδι, μας τιμώρησε και πήραμε το πρωτάθλημα. 
      Αναφέρθηκε ο κ. Κακλαμάνης -για να κάνω μία διαφορετική ομιλία- στους θεσμούς, στο ότι η Κυβέρνηση δεν μπαίνει στα της Εκκλησίας κλπ.. Εγώ προσωπικά που μπήκα στην πολιτική, μπήκα γιατί έχουν πληγεί οι θεσμοί. Γιατί οι δικοί μας πατεράδες και οι παππούδες, μέσα από  δύο Παγκόσμιους Πολέμους, ένα Βαλκανικό κι έναν Εμφύλιο, με μπομπότα κατάφεραν και έζησαν. Και η οικογένεια ήταν δυνατή, «γροθιά» και γι’ αυτόν ακριβώς το λόγο ήταν υπερήφανος ο Έλληνας και με όλες αυτές τις κακουχίες κατάφερε και άντεξε όλα αυτά τα οποία τράβηξε όλα εκείνα τα χρόνια.
      Τα τελευταία είκοσι χρόνια, λοιπόν, ο Έλληνας είναι οικονομικά καλύτερα απ’ ό,τι ήταν παλιά. Αλλά εγώ για την κόρη μου, την οποία μπορώ να την εξασφαλίσω οικονομικά, νιώθω τη μεγαλύτερη ανασφάλεια, γιατί σ’ αυτήν την κοινωνία που ζούμε, δεν ξέρω πού μπορεί να οδηγηθεί.
    Επομένως το θέμα -και πρέπει να το καταλάβουμε όλοι μας- είναι υπόθεση θεσμών. Αν τυχόν, λοιπόν, δεν κάνουμε καλύτερη την κοινωνία για να μπορέσουμε και με λιγότερα χρήματα να ζήσουμε και ν’ αφήσουμε την κοινωνία αυτή χωρίς αυτήν τη διαπλοκή, χωρίς αυτήν τη σήψη, τότε…
    Όταν μιλάμε για δικαιοσύνη, μιλάμε για το φάρο της δημοκρατίας. Όταν, λοιπόν, βγάζουν όλα αυτά, αυτά που είπε ο κ. Κακλαμάνης και όλα αυτά που έχουν ειπωθεί για την Εκκλησία, τότε πού οδηγούμαστε; Για όλα αυτά, υπάρχουν κασέτες εδώ και τρία-τέσσερα χρόνια. Αυτό επομένως σημαίνει ότι τα τελευταία είκοσι χρόνια υπάρχει μεγάλη σήψη. Και φθάσαμε στο σημείο ξαφνικά τώρα, έντεχνα, να βγουν όλα αυτά τα οποία υπήρχαν τόσα χρόνια, για να κτυπήσουν τη Νέα Δημοκρατία, η οποία προσπαθεί να σώσει αυτόν τον τόπο!
    (Χειροκροτήματα από την πτέρυγα της Νέας Δημοκρατίας)
      Δυστυχώς -και πρέπει αυτό να γίνει κατανοητό σε όλους- η μοίρα της δικής μας παράταξης είναι τέτοια, που εμείς θα φτιάχνουμε, θα προσπαθούμε να φτιάξουμε τον τόπο και αν τυχόν μετά έρθει η τωρινή Αντιπολίτευση στη διακυβέρνηση, από εκεί και πέρα θα έχουμε όλα αυτά τα φαινόμενα πάλι της διαπλοκής και αδιαφάνειας. ‘Όταν δε ο ελληνικός λαός καταλάβει ότι φθάσαμε πάλι στον πάτο, θα μας ξαναδώσει την εξουσία, για να ξαναφτιάξουμε αυτόν τον τόπο. Και το πιο προοδευτικό κόμμα το οποίο υπάρχει και το λέω -και πρέπει να το λέμε όλοι- είναι η Νέα Δημοκρατία, γιατί πρόοδος σημαίνει τι υπάρχει για το μέλλον, το οποίο το βλέπω και οδηγώ τον τόπο σ’ αυτόν το δρόμο που είναι για το καλό του. Και αυτό το κάνει μόνο η Νέα Δημοκρατία. Αυτό αποδείχθηκε όταν ο ηγέτης της παράταξης οδήγησε στην Ενωμένη Ευρώπη τη χώρα και τότε υπήρχαν αντιδράσεις, ενώ υπήρχαν πανηγυρισμοί, όταν καταφέραμε να μπούμε στην ΟΝΕ. 
     Τους οδηγούμε, λοιπόν, πάντα σ’ ένα μονόδρομο, το μονόδρομο το δικό μας και πανηγυρίζουν για τις πολιτικές τις δικές μας!
     Τώρα, κύριε Υπουργέ, εγώ αισθάνομαι πολύ υπερήφανος, γιατί πράγματι -παρ’ όλη την αντίδραση των Βουλευτών στο νομοσχέδιο αυτό που φέρατε, αντίδραση γιατί πράγματι θα πιέζονται από ανθρώπους, οι οποίοι θα νομίζουν ότι θα μπορούν να βοηθηθούν, ενώ δεν μπορούμε να τους βοηθήσουμε και άλλωστε γι’ αυτό το λόγο αντέδρασαν- θέλω να σας πω ότι αυτό σας καταξιώνει, το ότι δηλαδή φέρνετε ένα αξιοκρατικό νομοσχέδιο και όχι ένα νομοσχέδιο το οποίο θα είναι για τα δήθεν «γαλάζια» παιδιά.
     Οι συνάδελφοι, λοιπόν, της Αξιωματικής Αντιπολίτευσης θα μπορούσαν να είναι καθηγητές στην κωμωδία, στο δράμα και αυτό δεν είναι για γέλια. Δηλαδή ο κ. Βενιζέλος μιλάει για αντισυνταγματικότητα και μιλάει για τους συμβασιούχους, όταν το Υπουργείο Πολιτισμού έχει πέντε χιλιάδες συμβασιούχους -παγκόσμιο ρεκόρ- «ομήρους». Όταν, λοιπόν, έλεγαν ότι το διάταγμα 81/2003 του κ. Ρέππα δεν μπορούν να το αλλάξουν γιατί προσκρούει στο Σύνταγμα, τότε μιλούσαν για το Σύνταγμα. ‘Όταν έφερε το προεδρικό διάταγμα ο κ. Παυλόπουλος, ξέχασαν το Σύνταγμα, το έβαλαν σε δεύτερη μοίρα και έβαλαν σε πρώτη μοίρα το τι λέει η Κοινότητα. «Με λένε Ρίζο και όπως θέλω το γυρίζω»! Εδώ παπάς, εκεί παπάς, τη μια μας βολεύει το Σύνταγμα, την άλλη δεν μας βολεύει και μας ενδιαφέρει η Κοινότητα. Αυτές είναι πρακτικές οι οποίες είναι καταδικαστέες και γι’ αυτόν το λόγο έμειναν άνθρωποι μακροχρόνια άνεργοι.
     Και σ’ αυτούς, κύριε Υπουργέ, εμείς θα θέλαμε, επειδή είναι πολύ μεγάλο κακό για ένα νέο να είναι μακροχρόνια άνεργος, να τους δώσετε μόρια, δηλαδή στους μακροχρόνια ανέργους και να μην τους δίνει μόρια μόνο το απολυτήριο λυκείου. Και το λέω αυτό, γιατί το απολυτήριο λυκείου και ο βαθμός του λυκείου δεν ήταν παλιά κάτι το οποίο ζητούσε η πολιτεία και έτσι δεν χρειαζόταν κάποιος να πολεμάει για να τον πάρει. Η παιδεία έχει αλλάξει μορφές επανειλημμένως. Τα τελευταία χρόνια χρειάζεται ο βαθμός και γι’ αυτό όλοι σκοτώνονται τώρα να πάρουν το βαθμό.
     Άρα, λοιπόν, τι αδικία είναι γι’ αυτούς τους ανθρώπους οι οποίοι τελείωσαν πριν χρόνια και δεν ενδιαφερόταν τότε η πολιτεία για το βαθμό, ώστε να τον κυνηγήσουν; Έτσι, μ’ αυτό που ισχύει σήμερα, φθάνουμε στο σημείο οι μακροχρόνια άνεργοι, αυτοί που δεν έχουν καμία δουλειά να μην μπορούν να κάνουν οικογένεια, να κάνουν παιδιά και έτσι έχουμε να αντιμετωπίσουμε και το πρόβλημα της υπογεννητικότητας. Αυτό, λοιπόν, εμείς παρακαλούμε σαν Νέα Δημοκρατία να το δείτε, ώστε να δώσουμε το δικαίωμα και σ’ αυτούς τους ανθρώπους να πιστεύουν ότι μπορούν να μπουν σε μια δουλειά.
      Κύριε Υπουργέ, σκοτωθήκατε για να πείσετε ότι θα είναι αξιοκρατική αυτή η συνέντευξη, την οποία θα ζητά και θα κάνει το ΑΣΕΠ. Είναι τόσο ανεγκέφαλοι και δεν μπορούν να το καταλάβουν; Είχαν ήδη προετοιμάσει μέσω των εφημερίδων ότι θα αποχωρήσουν. Ό,τι και να γινόταν, αυτοί θα έφευγαν.
      Ως προς τη συνέντευξη, ο εκπρόσωπος του ΠΑΣΟΚ, όσους έχει πάρει στο γραφείο του, τους έχει πάρει από το διαδίκτυο και από τα χαρτιά που του πήγαν ή μήπως τους είδε και συζήτησε μαζί τους, ώστε να τους πάρει ως συνεργάτες;
      Εγώ είμαι τόσα χρόνια στον αθλητισμό. Ποτέ δεν έπαιρνα τους παίκτες μόνο από τα στατιστικά τους, χωρίς να τους δω σε είκοσι και τριάντα κασέτες, μέχρι να τους συναντήσω από κοντά. Ο Νεοζηλανδός Κλαρκ, ο μεγαλύτερος αθλητής που έσπασε δέκα παγκόσμια ρεκόρ, τα κατέρριπτε, όταν έτρεχε μόνος του. Μόλις έμπαινε στη διαδικασία των Ολυμπιακών Αγώνων και του συναγωνισμού, ποτέ δεν κατάφερε να πάρει ούτε ένα μετάλλιο, γιατί δεν άντεχε τον ανταγωνισμό, δεν μπορούσε να ακούει την ανάσα του διπλανού του.
      Άρα, λοιπόν, πίστευαν στο ΑΣΕΠ, αλλά το καταστρατήγησαν. Ο Πεπονής, που έκανε αυτόν το νόμο, κατακρεουργήθηκε και το ίδιο συνέβη με το νόμο του, για να μπαίνουν από τα παράθυρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνοντας λέω ότι τα παιδιά που ζουν εκεί που μοιράζονται τα πάντα, μαθαίνουν να είναι γενναιόδωρα. Τα παιδιά που ζουν μέσα στην ειλικρίνεια και το δίκαιο, μαθαίνουν τι είναι η αλήθεια και η δικαιοσύνη. Τα παιδιά που ζουν μέσα στην ασφάλεια, μαθαίνουν να πιστεύουν στον εαυτό τους και στους ανθρώπους που βρίσκονται γύρω από αυτούς. Γι’ αυτόν το λόγο, επειδή όλοι κάποτε θα πληρώσουμε τα λάθη που κάνουμε, όχι προσωπικά, αλλά διαμέσου της συνέχειάς μας, είτε των παιδιών είτε των εγγονών μας, έχουμε υποχρέωση να παρέχουμε ασφάλεια και αξιοκρατία σε όλα τα παιδιά ανεξαρτήτως χρώματος.
      Κύριε Υπουργέ, σας δίνω συγχαρητήρια, σας λέω να συνεχίσετε και να μη δίνετε σημασία σε κανένα. Εμείς είμαστε στο πλευρό σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ο κ. Ιωαννίδης έθεσε ένα θέμα, στο οποίο θέλω να επανέλθω, γιατί είναι καταλυτικό δείγμα του τι συνέβη σήμερα. Εάν οι συνάδελφοι του ΠΑΣΟΚ έμεναν στην Αίθουσα, έπρεπε να κάνουν συζήτηση πάνω σε συγκεκριμένα άρθρα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μπορεί να επιστρέψουν στα άρθρα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, επιτρέψτε μου να πω το εξής: Στόχος του ΠΑΣΟΚ ήταν και παραμένει, όταν είναι στην Αντιπολίτευση, να μηδενίζει την προσφορά του οιουδήποτε. Το έκανε πάντοτε. Θυμηθείτε την περίοδο 1974-1981, όταν αρνήθηκαν να ψηφίσουν το Σύνταγμα. Εδώ αρνήθηκαν την ένταξη της Ελλάδας στην Ευρωπαϊκή Ένωση. Πείτε μου ένα σοβαρό νομοσχέδιο που να ψήφισαν ποτέ το ο,τιδήποτε. Η τάση τους είναι ο μηδενισμός των πάντων. Οι άνθρωποι δεν έχουν πολιτική, γιατί αν ακούσετε τον Αρχηγό της Αξιωματικής Αντιπολίτευσης, θα παρατηρήσετε ότι είναι ένας γενικόλογος λόγος, χωρίς πολιτικό ειρμό τις περισσότερες φορές και, το κυριότερο, χωρίς καμία συγκεκριμένη πρόταση. Έχετε ακούσει καμία πρόταση;
      Επειδή, λοιπόν, δεν έχουν προτάσεις, αλλά παρελθόν το οποίο βοά, δεν μπορούν να ανεχθούν τίποτα από τα όσα θετικά κάνει σήμερα η Κυβέρνηση. Πώς να τα ανεχθούν; Τα διαστρέφουν, δεν τους βγαίνει η επιχειρηματολογία, δεν ξέρουν τι να πουν και σηκώνονται και φεύγουν.
      Πήρα το λόγο, για να σας πω κάτι, που είναι ενδεικτικό του τρόπου με τον οποίο λειτουργούν. Αυτό το νομοσχέδιο αφορά και το θέμα των συμβασιούχων και τη μοριοδότηση. Ξαναλέω ότι λύσαμε το πρόβλημα των συμβασιούχων, λέγοντας ότι όσοι καλύπτουν πάγιες και διαρκείς ανάγκες, γίνονται αορίστου χρόνου και οι λοιποί μοριοδοτούνται. Ξαφνικά ετέθη το θέμα ότι δεν θα περάσει στο Συμβούλιο της Επικρατείας το διάταγμα 164/2004.
      Υπήρξαν φωνές και κραυγές. Πέρασε το διάταγμα και υπήρξε σιωπή. Είπαν ότι θα κριθεί αντικοινοτικό. Έρχεται, όμως, η Ευρωπαϊκή Ένωση το καλοκαίρι, το εξετάζει και θέτει την υπόθεση των συμβασιούχων στο αρχείο. Μετά από τόσα χρόνια, μέσα σε επτά μήνες από την ημέρα που αναλάβαμε τα καθήκοντά μας, το θέμα ελύθη και υπήρξε πάλι σιωπή. Οι καταγγελίες ήταν είδηση, αλλά η λύση του προβλήματος όχι. Υπήρξαν κραυγές άναρθρες, αριθμοί ανακριβείς. Το σπουδαιότερο, όμως, επειδή συνέβη και εδώ αλλά απάντηση δεν πήρα, είναι μία απόφαση του Ελεγκτικού Συνεδρίου και συγκεκριμένα ένα πρακτικό της ολομέλειας. Ετέθη στο Ελεγκτικό Συνέδριο το θέμα της αντισυνταγματικότητας των διατάξεων του ν. 3051/02, που έδειχνε ότι το ΠΑΣΟΚ άμα ήθελε να κάνει κάτι το έκανε. Δεν έλυσε το θέμα των συμβασιούχων, αλλά για ορισμένες κατηγορίες προέβλεπε μετά την αναθεώρηση την αυτόματη μετατροπή, χωρίς κρίση, για ορισμένες κατηγορίες. Δηλαδή, εκεί που τους βόλευε.
      Όταν έφτιαξαν το διάταγμα 81/03 επικαλούνταν το Σύνταγμα και έλεγαν ότι δεν μπορεί να γίνει αυτόματη μετατροπή. Το 2002 περνάν το ν. 3051 για συγκεκριμένες κατηγορίες συμβάσεων, τις είχαν συγκεκριμένα επιλέξει και έρχεται μετά το Ελεγκτικό Συνέδριο και κρίνει με πρακτικό του Τμήματος ότι η διάταξη αυτή είναι αντισυνταγματική, επειδή τέτοια μετατροπή συμβάσεων, αυτόματη και επιλεκτική, δεν νοείται μετά την Αναθεώρηση του Συντάγματος ούτε και με βάση το Κοινοτικό Δίκαιο. Ξαφνικά έρχεται εδώ ο κ. Φλωρίδης -ενώ το θέμα τελούσε σε διάσκεψη ακόμα- και λέει ανακριβέστατα ότι αυτή η απόφαση αφορούσε δήθεν το διάταγμα 164/2004 για τους συμβασιούχους. Δεν υπήρχε καμία σχέση. Αυτό εν τω μεταξύ το είδαμε και σε πρωτοσέλιδα. Έρχεται σήμερα το Ελεγκτικό Συνέδριο εν ολομελεία, βγάζει πρακτικό και διαχωρίζει σαφέστατα και λέει ότι η αυτόματη συλλήβδην μετατροπή των συμβάσεων αυτών είναι αντισυνταγματική, αντίθετα από το ότι προκύπτει μέσα από το ίδιο σκεπτικό, με τη μετατροπή που γίνεται ύστερα από κρίση για όσους καλύπτουν πάγιες και διαρκείς ανάγκες. 
      Είδατε να είναι κανείς εδώ και να αναγνωρίσει τα έργα και τις ημέρες με τις αντισυνταγματικότητες τις δικές τους και το πόσο είχαμε δίκιο και εμείς που το φέραμε; Είδατε επίσης εκείνους που τους στηρίζουν να αναγνωρίζουν σήμερα ότι το πρακτικό του Ελεγκτικού Συνεδρίου δεν θίγει κατ’ ουδέν, αλλά αντιθέτως επιρρωννύει τη συνταγματική βάση του διατάγματος 164/2004;
      Δεν φθάνει, κύριοι συνάδελφοι, που διορθώνουμε αμαρτίες του παρελθόντος, αλλά έχουμε το πΑΣΟΚ να διαστρέφει τα πάντα. Αυτή είναι η νοοτροπία τους. Αυτή είναι η νοοτροπία γι’ αυτό και έφυγαν. Η έλλειψη επιχειρημάτων οδηγεί στη φυγή.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Κεφαλογιάννης έχει ζητήσει το λόγο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Είναι βέβαιο, κύριε Υπουργέ, ότι όλοι οι συμβασιούχοι διορίστηκαν με αναξιοκρατικά και μόνο κομματικά κριτήρια, παραβλέποντας κάθε νόμιμη διαδικασία, εκτός δηλαδή των περίφημων νόμων του ΑΣΕΠ, που τόσο υπερασπίστηκαν εδώ οι Βουλευτές του ΠΑΣΟΚ πριν από την αποχώρησή τους.
      Με τη μοριοδότηση, το νομοσχέδιο αυτό εξασφαλίζει όσους δεν νομιμοποιηθούν τώρα βάσει του διατάγματος 164, στο 50%. Ουσιαστικά στις όποιες προκηρύξεις αυτοί θα καταλαμβάνουν τις θέσεις. Για τους μακροχρόνια όμως ανέργους που είπε ο κ. Ιωαννίδης και τους νέους που είχαν συνταγματικό δικαίωμα στην εργασία, που είχαν ίσα δικαιώματα, αλλά που ποτέ δεν είχαν τη δυνατότητα να πλησιάσουν και να διεκδικήσουν έστω και υπό τη μορφή μιας σύμβασης εργασίας, θέση γι’ αυτούς ανακύπτει ένα πελώριο θέμα:Τι θα γίνει.
      Η Κυβέρνηση είναι υποχρεωμένη να πάρει θέση γι’ αυτούς τους ανθρώπους, για τους νέους εκείνους που ποτέ δεν είχαν τη δυνατότητα να πλησιάσουν την εξουσία. Νομίζω ότι είναι ένα θέμα που σας το θέτουμε, γιατί στην κατ’ άρθρον συζήτηση που θα επακολουθήσει, η Κυβέρνηση οφείλει να λάβει υπόψη της και τους νέους εκείνους που για λόγους και μόνο ιδεολογικούς ετέθησαν εκτός του συνταγματικού δικαιώματος της ισότητος και του δικαιώματος προς εργασίας, αλλά και εκτός κυβερνητικού ενδιαφέροντος.
      ΠΡΟΕΔΡΕΥΩΝ (Γεώργιος Σούρλας): Δύσκολα μπορεί κανείς να στερήσει τη δυνατότητα του λόγου από τον κ. Κεφαλογιάννη, που έχει τα περισσότερα χρόνια στη Βουλή των Ελλήνων. 
      (Χειροκροτήματα από την πτέρυγα της Νέας Δημοκρατίας)
      Θα κλείσουμε τη συνεδρίαση με τον κ. Βασιλείου και θα ψηφίσουμε επί της αρχής το νομοσχέδιο. 
      Κύριε Βασιλείου, παρακαλώ να μην υπερβείτε το πεντάλεπτο. 
      ΘΕΟΦΙΛΟΣ ΒΑΣΙΛΕΙΟΥ: Θέλω να ευχαριστήσω το Σώμα και εσάς, κύριε Πρόεδρε, που είχατε την καλοσύνη να μου επιτρέψετε να κλείσω αυτήν τη συζήτηση.
      Εν πρώτοις, πέντε χρόνια σ’ αυτήν την Αίθουσα, μου προξένησε κατάπληξη αυτή η συμπεριφορά της Αξιωματικής Αντιπολίτευσης. Και σαφώς προκύπτει διάκριση στη σύγκριση με μας ως Αντιπολίτευση και με την παρούσα Αντιπολίτευση. Ας είναι όμως. Εκτιμώ ότι η ελληνική κοινωνία γνωρίζει και κρίνει και δεν ξεχνά, όπως θέλουν οι συνάδελφοι της Αντιπολίτευσης. 
      Επιτρέψτε μου, κύριε Υπουργέ, να σας συγχαρώ για το συνεχές πείσμα, προκειμένου να οδηγηθούμε σε μία μεταρρύθμιση του ελληνικού κράτους. Τώρα το πώς εννοούν τη μεταρρύθμιση οι συνάδελφοι του ΠΑΣΟΚ, το απέδειξαν επί είκοσι χρόνια. Δεν χρειάζεται άλλη απόδειξη γι’ αυτό. Εμείς πήραμε την εντολή στις 7 Μαρτίου να τα αλλάξουμε όλα, ό,τι έχει σχέση με το κράτος και με τη νοοτροπία. Και αυτό πραγματοποιούμε.  Και όσον αφορά τη σημερινή συμπεριφορά και τις δικές μας προοπτικές, και εγώ θα ζητούσα από τους κονδυλοφόρους των δημοσιογράφων και από τους news casters, που θα δούμε το βράδυ στις τηλεοράσεις, να είναι τουλάχιστον αντικειμενικοί. Πήραμε την εντολή να λειτουργεί το κράτος δημοκρατικά. Πήραμε την εντολή να λειτουργεί σε συνταγματική νομιμότητα. Και πήραμε κυρίως την εντολή να εξυπηρετείται ο πολίτης, όχι ο υπερτροφικός δημόσιος τομέας. Το δημόσιο δεν λειτουργεί για λογαριασμό του. Το δημόσιο πρέπει να λειτουργεί και να υπηρετεί τον πολίτη. Αυτήν, την εντολή πήραμε, αυτήν την εντολή να προωθήσετε, κύριε Υπουργέ. Έτσι θα προχωρήσουμε, έτσι θα αναδιαρθρώσουμε το κράτος.
      (Χειροκροτήματα από την πτέρυγα της Νέας Δημοκρατίας)
      Ακούσαμε και τον κ. Παπανδρέου και τους αγορητές του ΠΑΣΟΚ, χειμαρρώδεις, παθιασμένους, αλλά όχι πειστικούς. Και διέκρινα την έντονη αγωνία τους να ξεχάσουν το χθες, αλλά και σύνδρομα προσπάθειας, προκειμένου να επαναφέρουν διχασμό στην ελληνική κοινωνία. Αν αυτό συνοδευτεί και κατανοηθεί από το απόλυτο σύνδρομο ιδιοκτησίας που τους διακατέχει, τότε μπορώ να πω ότι η πολιτική την οποία ασκούν, έχει έναν υψηλό βαθμό επικινδυνότητας και για την ηθική της πολιτικής και για την αποτελεσματικότητα στην οποία είμαστε υποχρεωμένοι ως Βουλή των Ελλήνων να τραβήξουμε στο μέλλον. 
      Βεβαίως δεν ακούσαμε τίποτα για το νομοσχέδιο. Ακούσαμε μόνο για τη συνέντευξη. Άλλα ζητήματα του νομοσχεδίου, όπως η τακτοποίηση των μέσω του 164 προεδρικού διατάγματος προσλαμβανομένων, η ειδικότερη παράγραφος που αφορά τη μοριοδότηση, και τα άρθρα που αφορούν την Αυτοδιοίκηση δεν απασχολούν κανένα; Απασχόλησαν για το πώς θα φύγουν προσχηματικά με ειδική αναφορά σήμερα στον Τύπο; Ως εδώ πλέον! Μπορούμε, όμως, να πούμε προς αυτήν την κατεύθυνση το εξής: Αυτοί τι έκαναν;
      Όσον αφορά το θέμα της συνέντευξης, κύριοι συνάδελφοι, προς αλήθεια των λεγομένων μου θέλω να πω ότι η συνέντευξη υπήρχε επί ΠΑΣΟΚ συγκεκαλυμμένη νομίμως, παρανόμως κόντρα στο ν. 2190 και κόντρα στο Σύνταγμα του 2001.
    Θα καταθέσω στα Πρακτικά της Βουλής πέντε περιπτώσεις του ΑΣΕΠ, μια εκ των οποίων είναι κραυγαλέα. Δεν αφορά επιστήμονες ΠΕ ή κατόχους masters ή διδακτορικών, αλλά φύλακες του Υπουργείου Πολιτισμού. Ακούστε τι ζητάνε: Πενταμελής επιτροπή ζητά συνέντευξη από τους υποψηφίους, πέραν των μορίων που προβλέπονται για ειδικές δεξιότητες που πρέπει να έχουν. Και δεύτερον, να μην αποδεικνύεται ξένη γλώσσα, αλλά να αναφέρεται «για τη μέτρια γνώση όποιας ξένης γλώσσας». Υπάρχει χειρότερο πιστοποιητικό κοινωνικών φρονημάτων από αυτό που ζητούσε το ΑΣΕΠ επί ΠΑΣΟΚ; Καταθέτω στα Πρακτικά της Βουλής αυτές τις πέντε περιπτώσεις για την αλήθεια των λεγομένων μου.
    (Στο σημείο αυτό ο Βουλευτής κ. Θεόφιλος Βασιλείου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
    Τελειώνοντας, κύριε Πρόεδρε, θα ήθελα να πω ότι είναι δεδομένο το ότι έχουμε σε εξέλιξη τη σχολή ΠΑΣΟΚ -made in ΠΑΣΟΚ- η οποία έχει αρχίσει να αποδίδει σε όσους ενδιαφέρονται -γίνεται εδώ ιδιαίτερη μνεία καθημερινά- master παραπλάνησης και διδακτορικά διπλώματα συνειδητής διαστροφής της πραγματικότητας. Σ’ αυτόν το δρόμο δεν θα τους ακολουθήσουμε. Την εντολή που πήραμε, κύριε Υπουργέ, στις 7 Μαρτίου, είμαστε υποχρεωμένοι να την τηρήσουμε με μεγάλη και πειστική ακρίβεια. Και επιτέλους να μπορούμε να μιλήσουμε για αξιοκρατία, να υπερασπιστούμε την αξιοκρατία, αλλά είμαστε παράλληλα και υποχρεωμένοι να αποκαταστήσουμε κάθε μορφής αδικία, που συνετελέσθη τα τελευταία τουλάχιστον δέκα χρόνια από τα είκοσι χρόνια διακυβέρνησης του ΠΑΣΟΚ. Είμαι βέβαιος ότι αυτό το πνεύμα διακατέχει τον Πρωθυπουργό μας, τον Κώστα Καραμανλή. Είμαι βέβαιος ότι αυτό το πνεύμα διακατέχει εσάς ως αρμόδιο Υπουργό Δημόσιας Διοίκησης και Αποκέντρωσης και είμαι βέβαιος ότι από αυτό το πνεύμα εμφορείται σύμπασα η Κοινοβουλευτική Ομάδα, την οποία στηρίζουν βάσει της αρχής της λαϊκής κυριαρχίας και οι ψηφοφόροι της Νέας Δημοκρατίας και η υπόλοιπη κοινωνία, η οποία δεν έχει σχέση ούτε μπορεί να έχει σχέση με την πολιτική πρακτική εκείνων που διαστρέφουν και το Σύνταγμα και τον Κανονισμό της Βουλής, προκειμένου να δικαιολογήσουν πράξεις, όπως η σημερινή, στη Βουλή.
    Ευχαριστώ.
    (Χειροκροτήματα από τη πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.».
    Ερωτάται το Σώμα: Γίνεται δεκτό το σχέδιο νόμου επί της αρχής;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.» έγινε δεκτό επί της αρχής κατά πλειοψηφία.
    Στην αυριανή συνεδρίαση θα μιλήσουν πρώτα οι εισηγητές και οι ειδικοί αγορητές. Στη συνέχεια θα μιλήσουν όσοι ήταν εγγεγραμμένοι επί της αρχής και δεν είχαν το χρόνο να μιλήσουν -φυσικά θα μιλήσουν και επί των άρθρων- και θα συνεχίσουμε τη συζήτησή μας επί των άρθρων. 
     Κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης  26 Ιανουαρίου 2005 και της Πέμπτης 27 Ιανουαρίου 2005 και παρακαλώ το Σώμα για την επικύρωσή τους. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τετάρτης 26 Ιανουαρίου 2005 και της Πέμπτης 27 Ιανουαρίου 2005 επικυρώθηκαν. 
     Δέχεστε, κύριοι συνάδελφοι, στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 16:18΄ λύεται η συνεδρίαση για αύριο Πέμπτη 10 Φεβρουαρίου 2005 και ώρα 10:30΄ με αντικείμενο εργασιών του Σώματος: α) Κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.», σύμφων με την ημερήσια διάταξη που έχει διανεμηθεί.
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ ΟΛΟΜΕΛΕΙΑΣ 9-2-2005 	ΣΕΛ.72

