(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΙΘ’
Τρίτη 26 Αυγούστου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί του Κανονισμού, σελ.
3. Ο Υπουργός Δικαιοσύνης διεβίβασε στη Βουλή μηνυτήρια αναφορά περί «Ποινικής Ευθύνης των Υπουργών» κατά του πρώην Υπουργού Απασχόλησης και Κοινωνικής Προστασίας κ. Π. Παναγιωτόπουλου, σελ.

 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις», σελ.
2. Κατάθεση Σχεδίου Νόμου.
Οι Υπουργοί Εμπορικής Ναυτιλίας, Αιγαίου και Νησιωτικής Πολιτικής, Οικονομίας και Οικονομικών, Ανάπτυξης, Υγείας και Κοινωνικής Αλληλεγγύης, Δικαιοσύνης και Τουριστικής Ανάπτυξης κατέθεσαν σχέδιο νόμου: «Δικαιώματα-Υποχρεώσεις Επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις», σελ.

ΟΜΙΛΗΤΕΣ
Α. Επί του Κανονισμού:
ΒΕΝΙΖΕΛΟΣ Ε., σελ.
ΣΙΟΥΦΑΣ Δ., σελ.
ΣΟΥΡΛΑΣ Γ., σελ.

Β. Επί του σχεδίου νόμου του Υπουργείου Αγροτικής Ανάπτυξης και Τροφίμων:
ΑΓΟΡΑΣΤΟΣ Κ., σελ.
ΑΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΥΓΕΝΑΚΗΣ Ε., σελ.
ΒΑΡΒΑΡΙΓΟΣ Δ., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΓΕΡΟΝΤΟΠΟΥΛΟΣ Κ., σελ.
ΓΙΑΝΝΑΚΑ Σ., σελ.
ΕΞΑΡΧΟΣ Β., σελ.
ΚΑΛΛΙΩΡΑΣ Η., σελ.
ΚΑΡΑΣΜΑΝΗΣ Γ., σελ.
ΚΑΡΠΟΥΖΑΣ Α., σελ.
ΚΑΤΣΙΦΑΡΑΣ Α., σελ.
ΚΟΝΤΟΣ Α., σελ.
ΚΟΥΤΜΕΡΙΔΗΣ Ε., σελ.
ΛΕΟΝΤΑΡΙΔΗΣ Θ., σελ.
ΜΑΝΩΛΗΣ Ι., σελ.
ΜΑΡΚΟΠΟΥΛΟΣ Κ., σελ.
ΜΠΑΝΙΑΣ Ι., σελ.
ΜΩΡΑΪΤΗΣ Ν., σελ.
ΡΟΝΤΟΥΛΗΣ Α., σελ.
ΣΑΧΙΝΙΔΗΣ Φ., σελ.
ΣΙΔΗΡΟΠΟΥΛΟΣ Α., σελ.
ΣΚΟΠΕΛΙΤΗΣ Σ., σελ.
ΣΚΥΛΛΑΚΟΣ Α., σελ.
ΣΤΡΑΤΑΚΗΣ Ε., σελ.
ΤΖΑΜΤΖΗΣ Ι., σελ.
ΤΣΙΡΩΝΗΣ Δ., σελ.
ΦΩΤΙΑΔΗΣ Η., σελ.
ΧΑΪΔΟΣ Χ., σελ.
ΧΑΡΑΚΟΠΟΥΛΟΣ Μ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ ΙΘ΄
      Τρίτη 26 Αυγούστου 2008
      Αθήνα, σήμερα στις 26 Αυγούστου 2008, ημέρα Τρίτη και ώρα 18.08΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 1η Αυγούστου 2008  εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της ΙΗ΄ συνεδριάσεώς του, της Παρασκευής 1ης Αυγούστου 2008, σε ό,τι αφορά την ψήφιση στο σύνολο των σχεδίων νόμων: 
      1. «Πρόληψη και καταστολή της νομιμοποίησης εσόδων από εγκληματικές δραστηριότητες και της χρηματοδότησης της τρομοκρατίας και άλλες διατάξεις».
      2. «Ίδρυση και λειτουργία Κολλεγίων και άλλες διατάξεις»)
      Παρακαλείται ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τον κ. Νικόλαο Καντερέ, Βουλευτή Νομού Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  Εκδότες πανεπιστημιακών συγγραμμάτων ζητούν την κοστολόγηση και πληρωμή για τα συγγράμματα που έχουν παραδώσει, από το φθινόπωρο του 2007. 
	2) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Πανελλήνια Ένωση Δασολόγων Δημοσίων Υπαλλήλων ζητεί να δημιουργηθεί άμεσα ένας φορέας, ο οποίος θα είναι υπεύθυνος για την πολιτική στα δάση και το φυσικό περιβάλλον.
      3) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  η Ιερά Μονή Άνω Ξενιάς της Ιεράς Μητροπόλεως Δημητριάδος ζητεί οικονομική υποστήριξη για την ολοκλήρωση των έργων ανάπλασης της Μονής.
      4) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά με την οποία  ο Σύνδεσμος Γραμμάτων και Τεχνών Νομού Κοζάνης ζητεί οικονομική ενίσχυση για τις λειτουργικές του δαπάνες.
      5) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Δήμος Ληλαντίων Νομού Εύβοιας διαμαρτύρεται για τα λειτουργικά προβλήματα που προκύπτουν από τις ενέργειες υπαλλήλου της 2ης Υπηρεσίας του Ελεγκτικού Συνεδρίου στο Νομό Εύβοιας. 
      6) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Δήμος Διρφύων Νομού Εύβοιας ζητεί να συμπεριληφθούν στις ειδικές διατάξεις για διορισμό στο δημόσιο και οι εγκαυματίες που επλήγησαν από τις πυρκαγιές.
      7) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  οι κύριοι Παναγιώτης και Ιωάννης Φαρμάκης διαμαρτύρονται για την καθυστέρηση στην έκδοση άδειας που αφορά εκτέλεση έργου αξιοποίησης υδάτινων πόρων.
      8) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Δήμος Ανατολικού Ζαγορίου Νομού Ιωαννίνων ζητεί την αποκατάσταση του βυθού στην έξοδο της σήραγγας εκτροπής του ποταμού Άραχθου.
      9) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Δήμος Παμβώτιδας Νομού Ιωαννίνων ζητεί την αποκατάσταση του οδικού δικτύου της ευρύτερης περιοχής  του κ.λπ..
      10) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Δήμος Ανατολικού Ζαγορίου Νομού Ιωαννίνων ζητεί τη συνέχιση των έργων βελτίωσης της εθνικής οδού Ιωαννίνων Τρικάλων, στο σημείο σύνδεσής της με την επαρχιακή οδό προς Δεμάτι-Πέτρα.
      11) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμος Ηραίας Νομού Αρκαδίας ζητεί την προένταξη τεχνικού έργου, στο πρόγραμμα «ΘΗΣΕΑΣ».
      12) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  ο Δήμος Διρφύων Νομού Εύβοιας ζητεί να συμπεριληφθούν στις ειδικές διατάξεις για διορισμό στο δημόσιο και οι εγκαυματίες που επλήγησαν από τις πυρκαγιές.
	13) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  οι κύριοι Ιωάννης και Παναγιώτης Φαρμάκης διαμαρτύρονται για την καθυστέρηση στην αδειοδότηση ανόρυξης νέας αρδευτικής γεώτρησης, στο Κιάτο Κορινθίας.
	14) Οι Βουλευτές Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  Συμβασιούχοι της Νομαρχίας Αθηνών ζητούν την άμεση πλήρωση των κενών οργανικών θέσεων στη Νομαρχία Αθηνών, με μοριοδότηση του κριτηρίου της εμπειρίας.
	15) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  o Παμποντιακός Σύλλογος «Η ΑΡΓΩ» ζητεί να καταδικαστεί από την Ελληνική Κυβέρνηση η επίθεση του καθεστώτος Σαακασβίλι, στη Νότια Οσετία της Γεωργίας.
      16) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο Δήμος Μοσχάτου Νομού Αττικής διαμαρτύρεται για την υποχρηματοδότηση και γραφειοκρατία που οδηγούν ουσιαστικά, στην κατάργηση των κοινωνικών δομών της Αυτοδιοίκησης.
	17) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί την προώθηση των σχετικών διαδικασιών για την ανέγερση Πρότυπης Τουριστικής Σχολής Ανώτερης Εκπαίδευσης, στην περιοχή Φουρνιά Λακωνίων του Δήμου.
	18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  οι γονείς των βρεφών και νηπίων των Βρεφονηπιακών Σταθμών Αχλιών και Ανάληψης του Δήμου Μακρύ Γιαλού Νομού Λασιθίου Κρήτης ζητούν να συνεχιστεί η λειτουργία των Βρεφονηπιακών αυτών Σταθμών,με κρατική χρηματοδότηση.
	19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί να συνεχιστεί το έργο της αναστήλωσης του νησιού της Σπιναλόγκας κ.λπ..
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης ζητεί την επιμήκυνση της τουριστικής περιόδου, σε συνδυασμό με την ανάπτυξη εναλλακτικών μορφών τουρισμού.
      21) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύλλογος Μονίμων Υπαλλήλων Ενιαίου Φορέα Ελέγχου Τροφίμων ζητεί να ληφθούν υπ΄όψιν οι προτάσεις του, στην τροποποίηση του σχεδίου νόμου για τον έλεγχο  της υγιεινής και ασφάλειας των τροφίμων και την προστασία των καταναλωτών. 
	22) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την ανάκληση και επαναπροκήρυξη του πιλοτικού προγράμματος «ΠΡΑΣΙΝΗ ΠΟΛΗ».
      23) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  ο Πρόεδρος του Δημοτικού Διαμερίσματος Ρουπακίου του Δήμου Γαστούνης Νομού Ηλείας ζητεί τον άμεσο εκσυγχρονισμό του Α2 Αντλιοστασίου του Γ.Ο.Ε.Β. Πηνειού-Αλφειού.
      24) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  ο Δήμος Φιγαλείας Νομού Ηλείας ζητεί την ανάκληση της απόφασης με την οποία τροποποιείται η πενταετής σύμβαση οικονομικής ενίσχυσης των βιοκαλλιεργητών.
      25) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Τ.Ο.Ε.Β. Κόλπου Κισάμου Νομού Χανίων ζητεί χρηματοδότηση, για την αποκατάσταση της ζημιάς στα αντλιοστάσιά του.
      26) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Αγροτικός Σύλλογος Πελασγίας Νομού Φθιώτιδας διαμαρτύρεται για το χαμηλό ποσό της επιστροφής φόρου καυσίμου στην βρώσιμη ελιά στο Νομό Φθιώτιδας κ.λπ..
      27) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Μακρυνίας Νομού Αιτωλοακαρνανίας ζητεί να δοθούν στους σεισμοπαθείς της περιοχής του και των όμορων δήμων, τα ίδια κίνητρα ανοικοδόμησης που εδόθησαν στους δήμους της Δυτικής Ελλάδας.
      28) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Αντιρρίου Νομού Αιτωλοακαρνανίας ζητεί την αναπροσαρμογή της μελέτης της Ιονίας Οδού για την περιοχή του, καθώς και τις περιοχές των όμορων δήμων.
      29) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  η Εθνική Επιτροπή για τα Δικαιώματα του Ανθρώπου ζητεί την τροποποίηση του υπάρχοντος νομοθετικού πλαισίου σχετικά με τα δικαιώματα πρόσβασης και περίθαλψης των μεταναστών στις υπηρεσίες υγείας.
	30) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  το Σωματείο Εργαζομένων του Νοσοκομείου Αγρινίου ζητούν τη δημιουργία Κέντρου Υγείας Αστικού Τύπου στην πόλη του Αγρινίου.
      31) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Ένωση Τεχνολόγων Πληροφορικών ζητεί την ίδρυση Εθνικού Επιμελητηρίου Επικοινωνιών και Πληροφορικής.
	32) Ο Βουλευτής Λαρίσης κ. ΦΙΛΙΠΠΟΣ ΣΑΧΙΝΙΔΗΣ κατέθεσε αναφορά με την οποία  το Σωματείο Εργαζομένων του Εθνικού Αθλητικού Κέντρου Λάρισας ζητεί την κάλυψη των κενών οργανικών  θέσεων του νομικού αυτού προσώπου δημοσίου δικαίου και την τροποποίηση του οργανισμού του.
      33) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Δήμος Φιγαλείας Νομού Ηλείας ζητεί τη διάθεση πίστωσης για τη διαμόρφωση του χώρου γύρω από το ναό του Προφήτη Ηλία, στην Ακρόπολη της Αρχαίας Φιγαλείας.
      34) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Δήμος Πύργου Νομού Ηλείας ζητεί τον καθαρισμό των σιδηροδρομικών γραμμών, στα κεντρικά σημεία της περιοχής του.
      35) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Ένωση Πληροφορικών Ελλάδος ζητεί την ίδρυση Εθνικού Επιμελητηρίου Επικοινωνιών και Πληροφορικής.
      36) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  τα Ιατροκοινωνικά Κέντρα των Δήμων Άνω Λιοσίων, Αχαρνών, Ζεφυρίου και Μεγάρων ζητούν την υποστήριξη των εν λόγω κέντρων για την ομαλή συνέχιση της λειτουργίας τους.
      37) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  το Παράρτημα Χανίων της Ένωσης Απόστρατων Αξιωματικών της Αεροπορίας ζητεί την άμεση απόσυρση του σχεδίου αναθεώρησης του ν.2439/1996,περί ιεραρχίας και εξέλιξης των μονίμων αξιωματικών των ενόπλων δυνάμεων.
	38) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  η Ένωση Υπαλλήλων Πυροσβεστικού Σώματος Νομού Μεσσηνίας ζητεί την άμεση ενίσχυση των Πυροσβεστικών Υπηρεσιών του Νομού Μεσσηνίας με προσωπικό και οχήματα.
      39) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί τη συνέχιση της  λειτουργίας του Κέντρου Πρόληψης Θησέας Κυκλάδων και την ίδρυση παραρτήματος αυτού, στη Σαντορίνη.
      40) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί την αδειοδότηση Ξενοδοχειακών μονάδων μέχρι διακοσίων κλινών για τη Σαντορίνη κ.λπ.. 
      41) Οι Βουλευτές Χίου κ. ΕΛΠΙΔΑ  ΤΣΟΥΡΗ και Έβρου κ. ΓΕΩΡΓΙΟΣ  ΝΤΟΛΙΟΣ κατέθεσαν αναφορά με την οποία  ο Σύλλογος Γεωκτημόνων Χερσαίας Ζώνης Λιμένος Αλεξανδρουπόλεως  ζητεί την απαλλοτρίωση εκτάσεως, στη χερσαία ζώνη του λιμένα της Αλεξανδρούπολης.
      42) Ο Βουλευτής Βοιωτίας κ. ΕΥΑΓΓΕΛΟΣ  ΜΠΑΣΙΑΚΟΣ  κατέθεσε αναφορά με την οποία  ο Δήμος Οινοφύτων του Νομού  Βοιωτίας ζητεί την επαναλειτουργία του Γραφείου Ταμειακών Συναλλαγών,στο Υποπρακτορείο της ΔΕΗ Σχηματαρίου.
      43) Ο Βουλευτής Βοιωτίας κ. ΕΥΑΓΓΕΛΟΣ  ΜΠΑΣΙΑΚΟΣ  κατέθεσε αναφορά με την οποία  ο Δήμος Σχηματαρίου Νομού Βοιωτίας ζητεί την επαναλειτουργία των Ταμειακών συναλλαγών, στο Υποπρακτορείο  Δ.Ε.Η. της περιοχής του.
      44) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  ο Μορφωτικός Σύλλογος Τσαριτσάνης ζητεί οικονομική ενίσχυση για την αποπεράτωση του Πνευματικού Κέντρου  κ.λπ..
      45) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  ο Ιππικός Σύλλογος Τσαριτσάνης «ΠΗΓΑΣΟΣ» ζητεί οικονομική ενίσχυση για την κατασκευή σταυλικών εγκαταστάσεων κ.λπ..
      46) Ο Βουλευτής Α΄ Πειραιώς κ. ΘΕΟΔΩΡΟΣ ΔΡΙΤΣΑΣ κατέθεσε αναφορά με την οποία  το Εργατοϋπαλληλικό Κέντρο Αρκαδίας ζητεί την επάνδρωση με το απαραίτητο προσωπικό, των Τμημάτων Κοινωνικής και Τεχνικής Επιθεώρησης του Νομού Αρκαδίας. 
      47) Ο Βουλευτής Α΄ Πειραιώς κ. ΘΕΟΔΩΡΟΣ ΔΡΙΤΣΑΣ κατέθεσε αναφορά με την οποία  το Εργατοϋπαλληλικό Κέντρο Αρκαδίας ζητεί την ενίσχυση με προσωπικό και υλικοτεχνική υποδομή, της Επιθεώρησης Μεταλλείων Νοτίου Ελλάδας.
      48) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  το Σωματείο Εργαζομένων Εθνικού Αθλητικού Κέντρου Λάρισας ζητεί την άμεση πρόσληψη στο κέντρο αυτό υπαλλήλων καθαριότητας κ.λπ..
      49) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Εμπορικός και Εισαγωγικός Οίκος Αιγίου ζητεί την ένταξη και του Νομού Αιγιάλειας, στους δικαιούχους ευεργετικών μέτρων σεισμόπληκτους νομούς Αχαΐας, Ηλείας και Αιτωλοακαρνανίας.
      50) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ  κατέθεσαν αναφορά με την οποία  ο κ. Μάρκος Σκούφαλος, δάσκαλος, ζητεί την απαλλαγή του, από φορολογικό χρέος.
      51) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  ο Πρόεδρος της Κοινότητας Λιχάδας Νομού Εύβοιας ζητεί την αποστολή κλιμακίου για την εκτίμηση των ζημιών από πυρκαγιά στην περιοχή κ.λ.π..
      52) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Περιφερειακό Τμήμα Αχαΐας της Επιστημονικής Ένωσης Τεχνολογικής Εκπαίδευσης Μηχανικών ζητεί τη διατήρηση των έργων Διακονιάρη και Παραγλαύκιες Αρτηρίες,υπό την αρμοδιότητα της Ε.Υ.Δ.Ε.-Π.Α.Θ.Ε..
      53) Ο Βουλευτής Λαρίσης κ. ΒΑΣΙΛΕΙΟΣ  ΕΞΑΡΧΟΣ  κατέθεσε αναφορά με την οποία  ο Δήμος Τυρνάβου Νομού Λάρισας διαμαρτύρεται για την υποβάθμιση του Υποπρακτορείου της Δ.Ε.Η. στην περιοχή του.
      54) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην εγκατάληψη του χώρου του παλιού μηχανοστασίου του Ο.Σ.Ε., στον Άγιο Διονύσιο της Πάτρας.
      55) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά με την οποία  η Πανελλήνια  Ένωση Εργοληπτών Γεωπόνων Έργων Πρασίνου ζητεί την ανάκληση και επαναπροκήρυξη του πιλοτικού προγράμματος «Πράσινη Ζωή στην Πόλη».
      56) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Αγροτικός Σύλλογος Ορμύλιας Χαλκιδικής ζητεί την αποζημίωση των καλλιεργητών της περιοχής του που οι καλλιέργειές  τους επλήγησαν από χαλαζόπτωση.
      57) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Οδοντιατρικός Σύλλογος Θεσσαλονίκης καταγγέλλει μεθοδεύσεις του Υπουργείου σχετικά με το νέο π.δ.. για τη λειτουργία των φορέων Π.Φ.Υ..
      58) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  η Πανελλήνια Ένωση Δασολόγων Δημοσίων Υπαλλήλων ζητεί τη λήψη μέτρων προστασίας του φυσικού περιβάλλοντος και κυρίως των δασικών οικοσυστημάτων.
      59) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ  κατέθεσαν αναφορά με την οποία  ο Τ.Ο.Ε.Β. Τρύπου Ξυνοροδιάς Αιτωλοακαρνανίας ζητεί τη χορήγηση πιστώσεων για τη τις δαπάνες λειτουργίας αρδευτικών γεωτρήσεων.
      60) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο κ. Βασίλειος Αλεξίου, κάτοικος Φαρσάλων διαμαρτύρεται για παρατυπίες του Προέδρου του ΕΛ.Γ.Α. .
      61) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  η Ένωση Αστυνομικών Υπαλλήλων Νομού Λασιθίου διαμαρτύρεται για την έλλειψη προσωπικού από τα Αστυνομικά Τμήματα της περιοχής της.
      62) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Οροπεδίου Λασιθίου ζητεί τη συνέχιση των ανασκαφών στο Δικταίο Άντρο.
      63) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύνδεσμος Ελαιοκομικών Δήμων Κρήτης ζητεί να αναγνωριστεί  από την Ε.Ε. το ελαιόλαδο Π.Ο.Π. της Κρήτης.
      64) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Επιτροπή Ιατρών για την αναβάθμιση του Εθνικού Κέντρου Αποκατάστασης Αναπήρων ζητεί την αναβάθμιση και συνολική ένταξη του πιο πάνω Κέντρου στο Ε.Σ.Υ..
      65) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Βενζινοπωλών Νομού Λασιθίου διαμαρτύρεται για την επιβολή πλαφόν σε ορισμένους νομούς της χώρας στο στάδιο της λιανικής πώλησης.
      66) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Δήμαρχος Ηρακλείου Κρήτης ζητεί τη χρηματοδότηση μελετών για την ολοκλήρωση και λειτουργία του Αρχαιολογικού Μουσείου Ηρακλείου κ.λπ..
      67) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Δήμος Τυμπακίου Ηρακλείου ζητεί την κατασκευή λιμενικών εγκαταστάσεων στο δήμο του.
      68) Ο Βουλευτής Ευβοίας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία  η Δημοτική  Επιχείρηση Πολιτισμού και Ανάπτυξης Χαλκίδας ζητεί τη χορήγηση ποσού για την εξόφληση έντεκα γυμναστών .
      69) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  η Επιτροπή Παγκρήτιου Συνδέσμου Φωτοβολταϊκών  ζητεί  τη χορήγηση αδειών για τα φωτοβολταϊκά στην Κρήτη.
      70) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Ιατρικός Σύλλογος Χανίων διαμαρτύρεται για την καθυστερημένη απόδοση οφειλομένων από τον Ο.Π.Α.Δ. στους συμβεβλημένους γιατρούς του Νομού Χανίων.
      71) Η Βουλευτής Πέλλης κ. ΘΕΟΔΩΡΑ  ΤΖΑΚΡΗ  κατέθεσε αναφορά με την οποία  το Επιχειρησιακό Σωματείο Εργατοϋπαλλήλων στα Κλωστήρια Ναούσης  ζητεί την καταβολή δεδουλευμένων στα μέλη του.
      72) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Δήμος Τραγανού Ηλείας ζητεί την κήρυξη του δήμου του ως  πυρόπληκτου.
      73) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  Επαγγελματίες του Δημοτικού Διαμερίσματος  Μακρυσίων Ηλείας ζητούν τη ρύθμιση της ασφάλισής τους.
      74) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Μήλου ζητεί  οι ιδιοκτήτες λεωφορείων της Μήλου  να επιδοτούνται για χειμερινά δρομολόγια .
      75) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Μήλου ζητεί την απομάκρυνση της φιλολόγου Φωτεινής Κατσέλη -Παπαϊωάννουαπό το Γυμνάσιο της Σερίφου.
      76) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί τον προγραμματισμό των χειμερινών δρομολογίων της γραμμής Πειραιά- Σύρο-Νάξο-Ίο-Θήρα και αντίστροφα.
      77) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Ένωση Συνεταιρισμών Θηραϊκών Προϊόντων ζητεί την εξαίρεση του αμπελώνα της περιοχής της από την εφαρμογή του μέτρου της πριμοδοτούμενης εκρίζωσης.
      78) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Εμπορικός και Εισαγωγικός Σύλλογος Πατρών διαμαρτύρεται για τη μελετώμενη επιβολή νέων φόρων στις επιχειρήσεις.
      79) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  η Επιτροπή Αγώνα Γονέων και Εργαζομένων στους Βρεφονηπιακούς Σταθμούς Καλίτσα και Σοχιάς Αμαλιάδας διαμαρτύρεται για την Κ.Υ.Α. που αφορά στις δομές φύλαξης παιδιών των δήμων κ.λπ..
      80) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Παγκρήτιος Σύνδεσμος Θεολόγων ζητεί να αποσυρθούν  οι  εγκύκλιοι που μετατρέπουν το μάθημα των Θρησκευτικών σε προαιρετικό.
      81) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Ένωση Ξενοδόχων Ηρακλείου διαμαρτύρεται για τα προβλήματα που δημιουργεί η κυκλοφορία «τετράτροχων» στο Δήμο Μαλίων.
      82) Ο Βουλευτής Λαρίσης κ. ΜΑΞΙΜΟΣ  ΧΑΡΑΚΟΠΟΥΛΟΣ  κατέθεσε αναφορά με την οποία  ο Δήμος Κοιλάδας Λάρισας ζητεί την επίλυση προβλημάτων που δημιουργήθηκαν από την παρατεταμένη ανομβρία στην περιοχή του.
      83) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο Δήμος Τυμπακίου Ηρακλείου ζητεί ενημέρωση για τον τρόπο λειτουργίας των λιμενικών εγκαταστάσεων στο δήμο του.
      84) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο Σύλλογος Γονέων και Φίλων Ατόμων με Ειδικές Ανάγκες Νομού Ηρακλείου Κρήτης ζητεί τη χορήγηση ποσού για την αποπεράτωση και λειτουργία Κέντρου Αποθεραπείας-Αποκατάστασης ,διημέρευσης και ημερήσιας φροντίδας για άτομα με αναπηρία στην περιοχή Καλέσσα του Δήμου Γαζίου.
      85) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο Δήμαρχος Ηρακλείου Κρήτης ζητεί τη χρηματοδότηση μελετών για την ολοκλήρωση και λειτουργία του Αρχαιολογικού Μουσείου Ηρακλείου κ.λ.π..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 12396/20.5.2008 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 2/39579/0022/5.6.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της αριθμ. 12396/20.5.2008 ερώτησης, που κατατέθηκε στη Βουλή των Ελλήνων από το Βουλευτή κ. Στάθη Κουτμερίδη, σας πληροφορούμε τα εξής:
      Σύμφωνα με τις διατάξεις του άρθρου 8 της παρ. Α.12.β του ν.3205/03, καταβάλλεται επίδομα ειδικής αγωγής στο εκπαιδευτικό προσωπικό που υπηρετεί σε σχολικές μονάδες ειδικής αγωγής και ειδικής επαγγελματικής εκπαίδευσης, καθώς και σε σχολικούς συμβούλους που επισκέπτονται σχολικές μονάδες ειδικής αγωγής.
      Το επίδομα αυτό καταβάλλεται με την απαραίτητη προϋπόθεση ότι οι δικαιούχοι αυτού προσφέρουν υπηρεσία με πλήρη και αποκλειστική απασχόληση στους χώρους και στις ειδικότητες που δικαιολογούν την καταβολή τους και σε περίπτωση απομάκρυνσης των υπαλλήλων για οποιονδήποτε λόγο (όπως, ενδεικτικά, απόσπαση) από τα καθήκοντα, τις θέσεις και τις συνθήκες, οι οποίες δικαιολογούν τη χορήγησή του, διακόπτεται ισοχρόνως η καταβολή του, σύμφωνα με τις διατάξεις του αρ. 8 παρ. Β1 του ν. 3205/2003.
      Η διάταξη της παρ. 4 του κεφ. ΣΤ του αρ. 4 του ν. 2817/2000 που προέβλεπε την καταβολή επιδόματος δυσμενών συνθηκών του αρ.10 του ν. 247011997 στο προσωπικό των ΚΔΑΥ και η όμοια της παρ. 3 του ίδιου κεφαλαίου, άρθρου και νόμου που προέβλεπε τη χορήγηση του επιδόματος θέσης ευθύνης της παρ. 1 περ. β' υποπ. β' του άρ.14 του ν. 2470/1997, στους προϊσταμένους των ΚΔΑΥ, καταργήθηκαν με τις διατάξεις των άρθρων 28 παρ. 1 και 9 σε συνδυασμό με τις διατάξεις του άρθρου 8 παρ. Β3 του ν. 3205/2003, από 1.1.2004.
      Ειδικότερα για το επίδομα θέσης ευθύνης στους ανωτέρω, με τις παρασχεθείσες με την αριθ.2/72757/0022/31-12-2003 εγκύκλιο του Υφυπουργού Οικονομίας και Οικονομικών οδηγίες επί του άρθρου 13 παρ. 5 εδ. β του ν.3205/2003, διευκρινίσθηκε ότι στους Προϊσταμένους των Κ.Δ.Α.Υ. καταβάλλεται στο εξής το επίδομα της παρ. Α 10 του άρθρου 8 του ίδιου νόμου, δηλαδή το επίδομα ειδικής απασχόλησης των στελεχών της πρωτοβάθμιας και δευτεροβάθμιας εκπαίδευσης.
      Κατόπιν αυτών, οι εκπαιδευτικοί που υπηρετούν στα Κ.Δ.Α.Υ. ή έχουν αποσπασθεί σε αυτά από τις σχολικές μονάδες ειδικής αγωγής δεν είναι δικαιούχοι του επιδόματος ειδικής αγωγής και οι Προϊστάμενοι των Κ.Δ.Α.Υ. δεν δικαιούνται το επίδομα θέσης ευθύνης.
      Ο Υφυπουργός
      ΝΙΚΟΛΑΟΣ ΛΕΓΚΑΣ»
      2.  Στις με αριθμό 12118/14-5-2008 και 12119/14-5-2008 ερωτήσεις των Βουλευτών κυρίων Βαϊτση Αποστολάτου και Αθανασίου Πλεύρη δόθηκε με το υπ‘ αριθμ. 582/2-6-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση των παραπάνω ερωτήσεων παρακαλώ να ενημερώσετε τους αξιότιμους κ. συναδέλφους για τα εξής:
      1. Είναι αυτονόητο ότι η βελτίωση των συνθηκών διαβίωσης των κρατουμένων (ανδρών και γυναικών) προϋποθέτει υποδομές που πληρούν τα σύγχρονα σωφρονιστικά πρότυπα. Στο πλαίσιο αυτό εντάσσεται η κατασκευή και λειτουργία του Νέου Καταστήματος Κράτησης Γυναικών στον Ελαιώνα Θηβών.
      Το νέο Κατάστημα Κράτησης παρέχει ασύγκριτα καλύτερες συνθήκες διαβίωσης σε σχέση με τις φυλακές Κορυδαλλού και, ταυτόχρονα, πληροί τους όρους και τις προϋποθέσεις για τον αποτελεσματικό σωφρονισμό και, συνακόλουθα, την ομαλή επανένταξη των γυναικών κρατουμένων στην κοινωνία μας.
      Ειδικότερα, στο νέο σύγχρονο Κατάστημα Κράτησης γυναικών, δυναμικότητας 350 κρατουμένων, τα διαθέσιμα τετραγωνικά μέτρα ανά κρατούμενη ανέρχονται σε 7-12 από 2 1/2-3 1/2 τ.μ. στη Γυναικεία Φυλακή Κορυδαλλού. Τα κελιά στο κτίριο της κυρίως φυλακής είναι μονόκλινα και διαθέτουν προσωπικό WC, ενώ για τις κρατούμενες μητέρες με ανήλικα προβλέπονται δίκλινα κελιά με WC σε ξεχωριστό κτίριο. Το κτίριο αυτό, ονομαζόμενο ως «Μητέρων-Ανηλίκων», είναι επιφάνειας 1.350 τ.μ. και περιλαμβάνει επίσης κουζίνα, χώρο ψυχαγωγίας, πλύσης, ιδιαίτερο προαύλιο κ.λπ.
      Επιπλέον, στο Νέο Κατάστημα Κράτησης όλοι οι κοινόχρηστοι χώροι πληρούν όλες τις σύγχρονες προδιαγραφές για την ψυχαγωγία, την εκπαίδευση και την επαγγελματική κατάρτιση των κρατουμένων. Ενδεικτικά αναφέρεται ότι διαθέτει Σχολείο Β΄ Ευκαιρίας με τέσσερις αίθουσες διδασκαλίας, αίθουσα πληροφορικής, βιβλιοθήκη, εργαστήρια κ.λπ.. Σημειώνεται ότι και τα υπόλοιπα κτίρια που στεγάζουν το ιατρείο, τα μαγειρεία και τις λοιπές υποστηρικτικές λειτουργίες του Καταστήματος, καθώς επίσης και οι διαμορφώσεις για την ασφάλειά του, πληρούν τις υψηλότερες των προδιαγραφών σε ένα πραγματικά σύγχρονο Κατάστημα Κράτησης.
      Επισημαίνεται ότι η εγκατάσταση των νέων γυναικείων Φυλακών στον Ελαιώνα κάνει πράξη τη σταδιακή μετατροπή των φυλακών Κορυδαλλού σε φυλακή αμιγώς υποδίκων.
      2. Το ιατρικό και νοσηλευτικό προσωπικό των Καταστημάτων Κράτησης φροντίζουν για την παροχή των προβλεπόμενων από τις σχετικές διατάξεις του Σωφρονιστικού Κώδικα υπηρεσιών στους κρατουμένους, ώστε οι τελευταίοι να απoλαμβάνoυν τον σεβασμό που αφορούν στα δικαιώματά τους και την προσωπικότητα τους.
      Πέραν της ενίσχυσης σε ιατρικό και νοσηλευτικό προσωπικό, το Υπουργείο Δικαιοσύνης προωθεί μια σειρά από δράσεις που αποσκοπούν στη διασφάλιση παροχής των βέλτιστων δυνατών υγειονομικών υπηρεσιών στους ασθενείς κρατούμενους. Ειδικότερα:
      Δρομολογείται η σύσταση Υπηρεσίας Υγείας των Καταστημάτων Κράτησης, με κεντρική Διεύθυνση (Υγειονομικό Επιθεωρητή) για τον αποτελεσματικότερο έλεγχο των παρεχόμενων υγειονομικών υπηρεσιών.
      Προωθείται ρύθμιση για τον καθορισμό κινήτρων για την προσέλευση ιατρικού προσωπικού στα Καταστήματα Κράτησης, καθώς τα κενά που παρατηρούνται στις οργανικές θέσεις ιατρών στα Καταστήματα Κράτησης οφείλονται στη έλλειψη υποψηφίων κατά τους προκηρυχθέντες διαγωνισμούς. Για τον λόγο αυτό, άλλωστε, οι ανάγκες ιατροφαρμακευτικής περίθαλψης των κρατουμένων εξακολουθούν να καλύπτονται σε μεγάλο μέρος από κατ' επίσκεψιν ιατρούς, οι οποίοι ανέρχονται σε 16 στις Γυναικείες Φυλακές Κορυδαλλού.
      Προωθείται η δημιουργία τμημάτων ψυχικής και σωματικής υγείας σε όλα τα Καταστήματα Κράτησης και καθιερώνεται εκπαίδευση των υπό διορισμό επαγγελματιών υγείας και ψυχικής υγείας, καθώς και η συνεχιζόμενη εκπαίδευσή τους καθόλη τη διάρκεια της υπηρεσίας τους.
      Προωθείται η λήψη μέτρων για την αποτελεσματική θεραπευτική αντιμετώπιση των κρατουμένων πασχόντων από χρόνιες νόσους, όπως των υποβαλλόμενων σε νεφροκάθαρση.
      Δρομολογούνται συγκεκριμένα μέτρα για την αποτελεσματικότερη αντιμετώπιση του προβλήματος των ναρκωτικών, όπως αυστηρότεροι έλεγχοι κατά την είσοδο στις φυλακές, συστηματικότερη προληπτική και θεραπευτική αντιμετώπιση των ουσιοεξαρτημένων.
      Επιπλέον, για την αποτελεσματικότερη πρόληψη και θεραπεία ασθενειών όπως η φυματίωση, η ηπατίτιδα και η λοίμωξη ΗIV/AIDS, ενδυναμώνεται η συνεργασία με το ΚΕΛΠΝΟ, ώστε όλοι οι κρατούμενοι φορείς να υποβάλλονται σε σχετική αντιρετροϊκή αγωγή και στον απαραίτητο εργαστηριακό έλεγχο.
      Έχει ήδη συμφωνηθεί με τον Υπουργό Υγείας και Κοινωνικής Αλληλεγγύης η υπαγωγή του Νοσοκομείου και του Ψυχιατρείου Κρατουμένων στο ΕΣΥ. Η υλοποίησή του συγκεκριμένου εγχειρήματος έχει ήδη ανατεθεί στη μικτή Επιτροπή των Υπουργείων Δικαιοσύνης και Υγείας και Κοινωνικής Αλληλεγγύης.
      4. Οι θέσεις εργασίας των κρατουμένων καθορίζονται από το Συμβούλιο Εργασίας Κρατουμένων, σύμφωνα με το άρθρο 40 του Σωφρονιστικού Κώδικα. Επί του παρόντος, πλέον των μισών γυναικών κρατουμένων απασχολούνται σε θέσεις εργασίας. Σημειώνεται, ακόμη, ότι οι εργαζόμενες κρατούμενες εναλλάσσονται ανά τρίμηνο, με αποτέλεσμα να εργάζονται περιοδικά σχεδόν όλες.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
     3. Στην με αριθμό 11837/12.5.2008 ερώτηση του Βουλευτή κ. Γρηγορίου Ψαριανού δόθηκε με το υπ’ αριθμ. 7017/4/8356/5.6.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Ψαριανός, σε ό,τι μας αφορά, σας γνωρίζουμε ότι, για την αντιμετώπιση της μάστιγας των τροχαίων ατυχημάτων στη χώρα μας, μετά την ολοκλήρωση του πενταετούς προγράμματος με την επωνυμία «Στρατηγικό σχέδιο για τη βελτίωση της οδικής ασφάλειας στην Ελλάδα 2001-2005» (ΚΑΘΌΔΟΝ 2001-2005), του οποίου τα αποτελέσματα ήταν θετικά, αφού από το 2000 και μετά υφίσταται μία σταδιακή μείωση των τροχαίων ατυχημάτων και των παθόντων από αυτά, η Κυβέρνηση προχώρησε στην κατάρτιση ενός νέου Στρατηγικού Σχεδίου Οδικής Ασφάλειας για τα έτη 2006-2010, το οποίο αναπτύσσεται από το συνερωτώμενο Υπουργείο Μεταφορών και Επικοινωνιών. Με το Σχέδιο αυτό ορίζονται κατευθύνσεις για τη βελτίωση της οδικής ασφάλειας στη χώρα μας με αντίστοιχα προγράμματα δράσεων, η υλοποίηση των οποίων αποτελεί ευθύνη του κάθε Υπουργείου.
      Από την Ελληνική Αστυνομία τίθενται κεντρικοί στόχοι, τόσο σχετικά με το ποσοστό μείωσης των νεκρών όσο και με τους ελέγχους των παραβάσεων. Eπιπλέoν τίθενται και περιφερειακά επιμέρους στόχοι ελέγχων ειδικών κατηγοριών οχημάτων, ανάλογα με τις επικρατούσες τοπικές κυκλοφοριακές ιδιαιτερότητες. Στόχος του νέου αυτού Σχεδίου είναι η μείωση των νεκρών από τροχαία ατυχήματα κατά 50% έως το 2010, σε σχέση με τον αριθμό των νεκρών του έτους 2000, όπως είναι και ο ευρωπαϊκός στόχος.
      Σύμφωνα με τα ανωτέρω και δεδομένου ότι, σε ό,τι αφορά το Υπουργείο μας, στα συγκεκριμένα μέτρα που λαμβάνει η Κυβέρνηση περιλαμβάνεται η αυστηρότερη και συστηματικότερη αστυνόμευση του οδικού δικτύου της χώρας, κυρίως των σημείων που έχουν χαρακτηρισθεί ως υψηλής επικινδυνότητας και η ενίσχυση των Υπηρεσιών Τροχαίας, προχωρήσαμε στη συγκρότηση Τροχαίας Αυτοκινητοδρόμων, καθώς και στην ίδρυση Ομάδων Ελέγχου και Πρόληψης Ατυχημάτων (Ο.Ε.Π.Τ.Α.) σε κάθε Αστυνομική Διεύθυνση. Η ολοκλήρωση της ανάπτυξης του θεσμού των Τμημάτων Τροχαίας Αυτοκινητοδρόμων και η λειτουργία των Ο.Ε.Π.Τ.Α. αποτελούν τους δύο βασικούς υποστηρικτικούς πυλώνες στην εναλλακτική μορφή δράσης των Υπηρεσιών Τροχαίας, με στόχο τον έλεγχο, την πρόληψη και την αντιμετώπιση των τροχαίων ατυχημάτων σ' ολόκληρο το βασικό εθνικό δίκτυο της χώρας αλλά και το υπόλοιπο εθνικό, υπεραστικό και αστικό δίκτυο.
      Πέραν αυτών, πραγματοποιήθηκε πρόσφατα (27-05-2008) στο Υπουργείο μας, υπό την προεδρία του υπογράφοντος, η 3η ευρεία σύσκεψη για θέματα οδικής ασφάλειας στη συνέχεια των προηγούμενων της 21-01-2008 και 02-04-2008. Στη σύσκεψη συμμετείχαν ο Γενικός Γραμματέας Δημόσιας Τάξης, η ηγεσία της Ελληνικής Αστυνομίας, εκπρόσωποι των Υπουργείων Μεταφορών και Επικοινωνιών, Εθνικής Παιδείας και Θρησκευμάτων , Υγείας και Κοινωνικής Αλληλεγγύης, καθώς και αξιωματικοί της Διεύθυνσης Τροχαίας του Αρχηγείου της Ελληνικής Αστυνομίας και της Διεύθυνσης Τροχαίας Αττικής.
      Κατά τη διάρκεια της σύσκεψης αξιολογήθηκαν τα αποτελέσματα του προγράμματος «Στρατηγικό Σχέδιο Βελτίωσης Οδικής Ασφάλειας 2006-2010», ενώ έγινε ανασκόπηση και ανάλυση της εξέλιξης των θεμάτων που τέθηκαν και αποφασίστηκαν στις δύο προηγούμενες συσκέψεις. Παράλληλα, αξιολογήθηκαν τα αποτελέσματά τους και αποφασίστηκαν συγκεκριμένες προτεραιότητες και περαιτέρω ενέργειες για τη βελτίωση των συνθηκών οδικής ασφάλειας στη χώρα μας.
      Ειδικώς, αξιολογήθηκαν οι ενέργειες επί θεμάτων για τα οποία υπήρξε άμεση υλοποίηση μέτρων επί των αποφασισθέντων στις προηγούμενες συσκέψεις και κυρίως:
      Στην αποστολή των στατιστικών στοιχείων της Διεύθυνσης Τροχαίας του Αρχηγείου της Ελληνικής Αστυνομίας στο Υπουργείο Μεταφορών και Επικοινωνιών με διάκριση, ανά οδικό δίκτυο (εθνικό - περιφερειακό) και της εξέτασης χρηματοδότησης από το εν λόγω Υπουργείο, μελέτης στατιστικής επεξεργασίας τους.
      Στον προγραμματισμό σε συνεργασίας με το Υπουργείο Μεταφορών και Επικοινωνιών της εκπαίδευσης αξιωματικών που θα πραγματοποιούν διαλέξεις στα σχολεία.
      Στη συνεργασία του Υπουργείου Μεταφορών και Επικοινωνιών και του Αρχηγείου της Ελληνικής Αστυνομίας για δημιουργία κοινής ιστοσελίδας με σκοπό την ταχεία και ουσιαστική ενημέρωση των πολιτών για θέματα οδικής κυκλοφορίας (ροής οχημάτων, παροχής πληροφοριών τροχαίας, χρήσιμων δεδομένων κυκλοφορίας, μηνυμάτων κυκλοφοριακής αγωγής κ.α.).
      . Στην ενημέρωση και αποτίμηση εφαρμογής του Σ.Ε.Σ.Ο.
      · Στην ταυτοποίηση στατιστικών στοιχείων Ε.Σ.Υ.Ε. και Διεύθυνσης Τροχαίας του Αρχηγείου της Ελληνικής Αστυνομίας.
      	· Στη συνεργασία με το Εθνικό Μετσόβιο Πολυτεχνείο, καθώς και στη διαπίστωση 	περί της πολύ καλής συνεργασίας με το Ε.ΚΑ.Β., σε υλοποίηση του Μνημονίου Συνεργασίας που έχει υπογραφεί από τον Μάιο του έτους 2007.
      Για την ενημέρωση του αστυνομικού προσωπικού καταρτίστηκε εγκόλπιο με αποσπάσματα του Στρατηγικού Σχεδίου Βελτίωσης Οδικής Ασφάλειας 2006-2010, το οποίο θα διανεμηθεί στις αστυνομικές Υπηρεσίες και στις αστυνομικές Σχoλiς, προκειμένου το αστυνομικό προσωπικό να συνεισφέρει στην αντιμετώπιση των τροχαίων ατυχημάτων και στη βελτίωση της οδικής ασφάλειας.
      Ειδικότερα, κατά τη διάρκεια της σύσκεψης, δόθηκε έμφαση στις διαπιστώσεις που προκύπτουν από τη μελέτη των οδικών τροχαίων ατυχημάτων. Από τη μελέτη των στοιχείων προέκυψε, ότι το διάστημα από 01-01-2008 έως 27-05-2008, συγκριτικά με την αντίστοιχη περσινή περίοδο, υπήρξε μείωση των θανατηφόρων τροχαίων ατυχημάτων κατά 8,5%.
      Πέραν αυτών, στη σύσκεψη αυτή τονίσαμε εκ νέου ότι στόχος, σύμφωνα με το «Στρατηγικό Σχέδιο Βελτίωσης Οδικής Ασφάλειας 2006-2010», είναι η μείωση κατά 50% του αριθμού των θανάτων που προκαλούνται από τροχαία ατυχήματα. Το τροχαίο ατύχημα αποτελεί πολυπαραγοντικό φαινόμενο που απασχολεί επί μακρόν και κρίνεται αναγκαία η συνδρομή κάθε εμπλεκόμενου φορέα για την αντιμετώπισή του. Με εντoλές της φυσικής και πολιτικής ηγεσίας της Αστυνομίας έχει δοθεί έμφαση στο συστηματικό και διαρκή έλεγχο του οδικού δικτύου με σκοπό την πρόληψη τροχαίων ατυχημάτων καθώς και της αναζήτησης των αιτιών, ιδίως σε ατυχήματα εκτροπής και παρασύρσεως πεζών.
      Επίσης, αναφερθήκαμε στην αναγκαιότητα της διασύνδεσης του Ενιαίου Κέντρου Επιχειρήσεων Τάξης και Ασφάλειας, το οποίο πρόκειται να λειτουργήσει από 15-06-2008, με το Εθνικό Κέντρο Επιχειρήσεων Υγείας και στην προετοιμασία κοινής άσκησης των συναρμοδίων φορέων με σενάριο την αντιμετώπιση ατυχήματος μείζονος κλίμακας.
      Η επόμενη σύσκεψη έχει προγραμματιστεί να πραγματοποιηθεί το τελευταίο δεκαήμερο του Ιουνίου.
      Πέραν αυτών, στο πλαίσιο εφαρμογής του εν λόγω νέου Στρατηγικού Σχεδίου και ειδικότερα για το επιμέρους πρόγραμμα που αφορά το Υπουργείο μας (Επιτήρηση για την οδική ασφάλεια) και της Πολιτικής Δημόσιας Τάξης και Ασφάλειας που εφαρμόζουμε για το τρέχον έτος, καθώς και του Τριετούς Προγράμματος Στρατηγικού και Επιχειρησιακού Σχεδιασμού Δράσεων Ελληνικής Αστυνομίας 2008-2010 περιλαμβάνονται σχέδια δράσης, με στόχους και προτεραιότητες.
      Στο πλαίσιο αυτό, οι αρμόδιες Υπηρεσίες μας σε ολόκληρη τη χώρα με βάση τα ανωτέρω προγράμματα, αστυνομεύουν το οδικό δίκτυο, καθημερινά και σε 24ωρη βάση, με εποχούμενες περιπολίες, καθώς και πεζούς τροχονόμους, ενώ διενεργούνται τροχονομικοί έλεγχοι και από τα ειδικά συνεργεία, για τη βεβαίωση, κυρίως, των επικίνδυνων παραβάσεων. Κατά τις ημέρες που η κυκλοφορία είναι αυξημένη, λαμβάνονται πρόσθετα τροχονομικά μέτρα, ενώ σημαντική είναι και η δραστηριότητα των Ομάδων Eλέγχoυ και Πρόληψης Τροχαίων Ατυχημάτων.
      Ειδικότερα επισημαίνεται ότι οι Υπηρεσίες μας, κατά τις περιόδους των μεγάλων εορτών του έτους και τις μαζικές εξόδους των κατοίκων των μεγάλων πόλεων, ιδιαίτερα κατά τη θερινή περίοδο, σύμφωνα με τις λεπτομερείς εντoλές και οδηγίες που τους δίδονται, λαμβάνουν εντονότερα μέτρα τροχονομικής αστυνόμευσης σε όλο το εθνικό και επαρχιακό οδικό δίκτυο της χώρας. Στο πλαίσιο δε αυτό και κατά την πρόσφατη περίοδο των εορτών του Πάσχα και της Πρωτομαγιάς και συγκεκριμένα κατά το χρονικό διάστημα από 18-4 έως 4-5-2008, οι Υπηρεσίες της Ελληνικής Αστυνομίας έλαβαν αυξημένα μέτρα τροχαίας σε όλο το οδικό δίκτυο της χώρας με σκοπό την ασφαλή μετακίνηση των πολιτών και την πρόληψη των τροχαίων ατυχημάτων, ενώ ιδιαίτερη έμφαση δόθηκε στα σημεία εκείνα του οδικού δικτύου που παρατηρείται συχνότητα πρόκλησης τροχαίων ατυχημάτων και ιδιαίτερες κυκλοφοριακές συνθήκες.
      Επίσης, επειδή μία από τις αιτίες πρόκλησης των τροχαίων ατυχημάτων είναι και η κατάσταση του οδοστρώματος του οδικού δικτύου, καθώς και η ελλιπής, φθαρμένη και κακώς συντηρημένη σήμανση (οριζόντια-κατακόρυφη), στις Υπηρεσίες μας έχουν δοθεί συγκεκριμένες εντολές και οδηγίες για τη διενέργεια ελέγχων, προκειμένου να εντοπίζονται τα προβλήματα και να ενημερώνονται οι αρμόδιες για την αποκατάστασή τους Υπηρεσίες των άλλων Υπουργείων και των Ο.Τ.Α. Οι Υπηρεσίες αυτές ενημερώνονται και για τα σημεία εκείνα στα οποία παρατηρείται συχνότητα τροχαίων ατυχημάτων, για τυχόν εκδήλωση εκ μέρους τους βελτιωτικών παρεμβάσεων.
      Πάντως, τα αποτελέσματα της εφαρμογής του νέου Στρατηγικού Σχεδίου Οδικής Ασφάλειας και των σχεδίων δράσεων των Υπηρεσιών Τροχαίας για την οδική ασφάλεια, για το πρώτο τετράμηνο του τρέχοντος έτους, σε σχέση με το αντίστοιχο χρονικό διάστημα του παρελθόντος έτους, κρίνονται σε γενικές γραμμές ικανοποιητικά, τόσο ως προς τις επιμέρους προτεραιότητες δράσεων όσο και ως προς τους τεθέντες στόχους, καθώς παρατηρείται μείωση σε ποσοστό 8,1% του συνόλου των τροχαίων ατυχημάτων και κατά 9,5% του συνόλου των παθόντων από τροχαία ατυχήματα σε ολόκληρη τη χώρα. Επίσης, κατά την φετινή περίοδο των εορτών του Πάσχα, αλλά και της Πρωτομαγιάς, δηλαδή το χρονικό διάστημα 24-04-2008 έως και 04-05-2008, σε σχέση με την αντίστοιχη εορταστική περίοδο του Πάσχα του παρελθόντος έτους, σημειώθηκε μείωση στο σύνολο των τροχαίων ατυχημάτων κατά 9% και των παθόντων κατά 4,5%.
      Πάντως, παρά τα όποια θετικά αποτελέσματα έχουν εmτευχθεί μέχρι σήμερα, επειδή το πρόβλημα των τροχαίων ατυχημάτων στη χώρα μας παραμένει οξύ, πολύπλοκο και με πολλές διαστάσεις πέραν της τροχονομικής και με δεδομένο ότι η αντιμετώπισή του και η αύξηση της οδικής ασφάλειας είναι κατ' εξοχήν υπόθεση της Πολιτείας, η συλλογική προσπάθεια των συναρμόδιων Υπουργείων, για μείωση των τροχαίων ατυχημάτων, συνεχίζεται με συνέπεια μέχρις ότου επιτευχθεί ο στρατηγικός στόχος μας.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     4. Στην με αριθμό  12045/13.5.2008, 12662/22.5.2008 ερώτηση των Βουλευτών κυρίων Γεωργίου Κοντογιάννη, Μιχαήλ Κατρίνη δόθηκε με το υπ’ αριθμ. 7017/4/8366/5.6.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Γ. ΚΟΝΤΟΓΙΑΝΝΗΣ και Μ. ΚΑΤΡΙΝΗΣ, σε ό,τι μας αφορούν, σας γνωρίζουμε ότι οι πυροσβεστικές Υπηρεσίες όλης της χώρας, σήμερα, εμφανίζουν ελλείμματα σε προσωπικό. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα. Σαφώς, η υπάρχουσα έλλειψη δύναμης δημιουργεί υπηρεσιακές δυσλειτουργίες και γι' αυτό, από την πρώτη στιγμή της παρουσίας μας στο Υπουργείο, θέσαμε ως προτεραιότητα τη σταδιακή κάλυψη όλων των κενών οργανικών θέσεων του προσωπικού, ώστε να μπορέσει το Σώμα να επιτελέσει την αποστολή του, όπως απαιτεί ο ρόλος του. Ήδη, ολοκληρώθηκε διαγωνισμός πρόσληψης 1.260 πυροσβεστών για όλη τη χώρα και 720 εξ αυτών την 02-06-2008 εισήχθησαν στην Πυροσβεστική Ακαδημία για να εκπαιδευτούν. Οι υπόλοιπες κενές θέσεις θα πληρωθούν με μελλοντικούς διαγωνισμούς πρόσληψης. Στο πλαίσιο δε αυτό θα αντιμετωπιστεί και το θέμα της περαιτέρω στελέχωσης και των πυροσβεστικών Υπηρεσιών των νομών Αχαίας και Ηλείας.
      Πέραν αυτών, το έργο των πυροσβεστών ενισχύουν και οι 5.500 πυροσβέστες εποχική ς απασχόλησης που επαναπροσλήφθηκαν, ενώ εγκρίθηκαν και τα επί πλέον 22,4 εκατομμύρια ευρώ για την κάλυψη της 8μηνης απασχόλησής τους. Επισημαίνετε ότι, με τις διατάξεις του π.δ. 121/2007, ανανεώθηκε η θητεία του εν λόγω προσωπικού για πέντε (5) χρόνια ακόμα, με δυνατότητα ανανέωσης, ανεξαρτήτως ηλικίας, ενώ και η διάρκεια της υπηρεσίας που θα παρέχουν από πεντάμηνη που ήταν μέχρι το 2007, έγινε οκτάμηνη κατ' έτος, γεγονός πολύ σημαντικό για το ίδιο το προσωπικό, αλλά και για την αποτελεσματικότητα της Υπηρεσίας.
      Για την πυροπροστασία του νομού Αχαΐας λειτουργούν 4 Πυροσβεστικές Υπηρεσίες στην Πάτρα, στο Π/Α Αράξου, στα Καλάβρυτα και στο Αίγιο, καθώς και 2 Πυροσβεστικά Κλιμάκια στην Ακράτα και Χαλανδρίτσα. Καθ' όλη τη διάρκεια της αντιπυρικής περιόδου, θα διατίθενται σε επίκαιρα σημεία 11 περιπολικά πυροσβεστικά οχήματα στο στάδιο επικινδυνότητας 1, στο στάδιο 2 αυξάνονται σε 18 και στο σταδίο 3 σε 23, ενώ στελεχώνονται και 5 πυροφυλάκια, τα οποία στο στάδιο 2 γίνονται 7 για τον εντοπισμό και άμεση αναγγελία της πυρκαγιάς, ώστε να κινητοποιούνται άμεσα οι πυροσβεστικές δυνάμεις. Από πλευράς αεροπυρόσβεσης ο νομός Αχαΐας καλύπτεται από τα εναέρια πυροσβεστικά μέσα, που σταθμεύουν στην Αττική και Ανδραβίδα. Ανάλογα δε με το δείκτη επικινδυνότητας, θα διατίθεται στην περιοχή μικτά εποχούμενα περίπολα, ενώ σε καθημερινή βάση θα ορίζεται επιχειρησιακός αξιωματικός του Πυροσβεστικού Σώματος, για την εποπτεία και άμεση μετάβασή του στον τόπο της πυρκαγιάς.
      Επίσης, για την πυροπροστασία του νομού Ηλείας λειτουργούν 3 Πυροσβεστικές Υπηρεσίες στον Πύργο, την Αμαλιάδα και τα Λεχαινά, καθώς και 2 Πυροσβεστικά Κλιμάκια, στην Ολυμπία και τα Κρέστενα, που καλύπτουν επιχειρησιακά το νομό. Ειδικότερα, κατά τη διάρκεια της αντιπυρικής περιόδου θα διατίθενται 24 περιπολικά πυροσβεστικά οχήματα εντός των δασών και των δασικών εκτάσεων για την κάλυψη όλων των περιοχών και για την άμεση επέμβαση σε περίπτωση έναρξης πυρκαγιάς. Ακόμη, στελεχώνονται 11 πυροφυλάκια στις δασικές περιοχές του νομού, που έχουν ως αποστολή τον άμεσο εντοπισμό οποιασδήποτε πυρκαγιάς, ενώ όταν ο δείκτης επικινδυνότητας έναρξης πυρκαγιάς είναι 1, 2, 3 εκπέμπεται 1 μεικτό εποχούμενο περιπολικό ενώ στο 20 στάδιο επιχειρησιακής ετοιμότητας αυξάνονται σε 2. Από πλευράς αεροπυρόσβεσης καλύπτεται από τα πυροσβεστικά αεροσκάφη του εδρεύουν στα αεροδρόμια του Επιταλίου και της Ανδραβίδας.
      Ειδικότερα το δάσος της Στροφυλιάς καλύπτεται επιχειρησιακά από την Πυροσβεστική Υπηρεσία Λεχαινών, η οποία στελεχώνει 2 πυροσβεστικά οχήματα με σκοπό την άμεση επέμβαση τους σε οποιοδήποτε συμβάν λάβει χώρα εντός αυτού, ενώ σε στάδιο 2 διατίθεται 1 επιπλέον υδροφόρο όχημα πλησίον του δάσους και στο στάδιο 3 διατίθενται συνολικά 3 οχήματα εντός του δάσους και 1 πλησίον αυτού. Επιπρόσθετα, η εν λόγω περιοχή καλύπτεται-εποπτεύεται από το πυροφυλάκιο του Κουνουπελίου, ενώ, εντός του εν λόγω δασικού συστήματος είναι εγκατεστημένες 3 υδατοδεξαμενές. Σύμφωνα με τον επιχειρησιακό σχεδιασμό, σε καθημερινή βάση, θα περιπολεί στη συγκεκριμένη, αλλά και την ευρύτερη περιοχή αξιωματικός της οικείας Υπηρεσίας, με σκοπό την επιτυχέστερη διαχείριση των πυροσβεστικών μέσων, επίγειων και εναέριων σε συντρέχουσα περίπτωση. Σε περίπτωση δε που τυχόν πυρκαγιά λάβει διαστάσεις, προβλέπεται η ενίσχυση των προαναφερομένων δυνάμεων με επιπλέον δυνάμεις από τις όμορες Υπηρεσίες καθώς και η διάθεση από το Συντονιστικό Κέντρο Δασοπυρόσβεσης εναέριων πυροσβεστικών μέσων.
      Σχετικά με τον υλικοτεχνικό εξοπλισμό των Υπηρεσιών, σας πληροφορούμε ότι σε αυτές έχουν χορηγηθεί τα αναγκαία για την εκτέλεση της αποστολής τους μέσα και εφόδια. Ενδεικτικά σημειώνεται ότι, από τον Απρίλιο του 2004 μέχρι σήμερα, το Πυροσβεστικό Σώμα προμηθεύτηκε, μεταξύ άλλων, 430 οχήματα διαφόρων τύπων (υδροφόρα, γερανοφόρα, βοηθητικά κ.λπ.), τα οποία κατανεμήθηκαν στις Υπηρεσίες του. Περαιτέρω ενίσχυση των εν λόγω Υπηρεσιών με οχήματα και λοιπό υλικοτεχνικό εξοπλισμό θα γίνει στα πλαίσια της υλοποίησης των διαφόρων προγραμμάτων προμηθειών του Σώματος που βρίσκονται σε εξέλιξη και θα ολοκληρωθούν σταδιακά.
      Όσον αφορά τα θέματα σχετικά με τον καθαρισμό των δασικών οικοσυστημάτων, σας ενημερώνουμε ότι την 07-04-2008 εξεδόθη εγκύκλιος από τη ΓΓΠΠ «Σχεδιασμός και δράσεις Πολιτικής Προστασίας για την αντιμετώπιση δασικών πυρκαγιών», με την οποία τίθενται σε έγκαιρο συναγερμό όλοι οι εμπλεκόμενοι φορείς για την αντιμετώπιση καταστροφών και καταστάσεων έκτακτης ανάγκης που ενδέχεται να προκληθούν από δασικές πυρκαγιές. Καθορίζονται, μεταξύ άλλων, έργα, δράσεις και μέτρα πρόληψης και ετοιμότητα που αφορούν: τα προγράμματα εκτέλεσης έργων και εργασιών αντιπυρικής προστασίας σε δάση και δασικές εκτάσεις προς διευκόλυνση του έργου της καταστολής, τα προγράμματα μείωσης του κινδύνου πρόκλησης πυρκαγιάς και προστασίας από επερχόμενη πυρκαγιά με απομάκρυνση μέρους ή του συνόλου της βλάστησης γύρω από υποδομές και περιοχές ιδιαίτερης αξίας, τα μέτρα πρόληψης για την αποφυγή πρόκλησης πυρκαγιάς στην ύπαιθρο από τη λειτουργία χώρων εναπόθεσης αστικών απορριμμάτων που ανήκουν στους Ο.Τ.Α., τα μέτρα πρόληψης για την αποφυγή εκδήλωσης πυρκαγιάς από την εκτέλεση γεωργικών και άλλων εργασιών, την ενημέρωση του κοινού για τη λήψη μέτρων πρόληψης και προστασίας από κινδύνους που προέρχονται από δασικές πυρκαγιές, την έκδοση ημερήσιου χάρτη πρόβλεψης κινδύνου πυρκαγιάς, την προληπτική απαγόρευση της κυκλοφορίας οχημάτων και παραμονής εκδρομέων σε εθνικούς δρυμούς, δάση και περιοχές ειδικής προστασίας και τη συμμετοχή εθελοντικών οργανώσεων σε δράσεις επιτήρησης δασών.
      Πέραν αυτών, πρέπει να επισημάνουμε ότι υπογράφηκε από τον Υφυπουργό Εσωτερικών κ. Α. ΝΑΚΟ χρηματοδότηση ύψους 32.042.000,00 ευρώ για δράσεις πυροπροστασίας, των πρωτοβάθμιων Ο.Τ.Α., καθώς και των Αναπτυξιακών Συνδέσμων της χώρας, για το τρέχον έτος. Το ποσό αυτό είναι το μεγαλύτερο που έχει δοθεί ποτέ για το σκοπό αυτό και σχεδόν διπλάσιο από το ποσό που δόθηκε για πρώτη φορά το 2003. Επίσης από το πρόγραμμα «Θησέας» χρηματοδοτούνται και βρίσκονται σε εξέλιξη έργα ύψους 8 εκατ. ευρώ που άπτονται της πυροπροστασίας της χώρας. Οι Ο.Τ.Α. υποχρεούνται να χρησιμοποιήσουν το ποσό αυτό σε δράσεις πρόληψης πυροπροστασίας.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»)
      
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καντερέ.
      Εισερχόμαστε στην ημερήσια διάταξη…
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα ήθελα, αν μου επιτρέπετε, να κάνω μία παρατήρηση.
      ΠΡΟΕΔΡΕΥΩΝ (Γεώργιος Σούρλας): Πριν εισέλθουμε στην ημερήσια διάταξη, κύριε Βενιζέλο;
      ΕΥΑΓΓΕΛΟΣ ΒΕΝΙΖΕΛΟΣ: Μάλιστα, κύριε Πρόεδρε. Αφορά το στάδιο των ανακοινώσεων, αυτό που γίνεται τώρα κατά το άρθρο 63 του Κανονισμού της Βουλής. 
      Τώρα εφαρμόζεται το άρθρο 63 και γίνονται ανακοινώσεις προς τη Βουλή. Και προβλέπει ο Κανονισμός, κύριε Πρόεδρε, ότι ο Πρόεδρος της Βουλής άλλοτε δικαιούται και άλλοτε υποχρεούται να προβαίνει σε ορισμένες ανακοινώσεις προς τη Βουλή. Και θεωρώ –και το περίμενα να συμβεί αυτό σήμερα- πως ένα ζήτημα στο οποίο έπρεπε να αναφερθεί ο Πρόεδρος της Βουλής, είναι αυτό που επί μέρες τώρα απασχολεί τα Μέσα Μαζικής Ενημέρωσης και την κοινή γνώμη, το ζήτημα της μη αποστολής του φακέλου που αφορά τη γνωστή υπόθεση του κ. Παυλίδη στη Βουλή με ευθύνη ανωτάτων εισαγγελικών λειτουργών. 
      Και επειδή κατά το άρθρο 153, παράγραφος 2 του Κανονισμού, αρμοδιότητα γι’ αυτό το θέμα έχει και το Τμήμα Διακοπής των Εργασιών της Βουλής και επειδή δεν πρέπει να αφήνουμε ως Βουλή των Ελλήνων να κατασταλάζει στη συνείδηση του πολίτη η αίσθηση ότι η Βουλή και κάποιοι ανώτατοι εισαγγελικοί λειτουργοί συνεργάζονται ώστε να συγκαλύπτονται τα θέματα…
      ΠΡΟΕΔΡΕΥΩΝ (Γεώργιος Σούρλας): Θα αναπτύξετε την υπόθεση τώρα, κύριε Βενιζέλο;
      ΕΥΑΓΓΕΛΟΣ ΒΕΝΙΖΕΛΟΣ: …γι’ αυτό, σας παρακαλώ πάρα πολύ, για να προστατεύσουμε το κύρος της Βουλής και για να λειτουργήσουμε ως θεματοφύλακες της διαφάνειας και του ήθους που έχει ανάγκη ο τόπος, να προβείτε ως Προεδρεύων της Βουλής στις αναγκαίες ανακοινώσεις, σύμφωνα με το άρθρο 63 του Κανονισμού της Βουλής.
      Και ξέρω ότι και προσωπικά εσείς έχετε πολύ μεγάλη ευαισθησία και ο κύριος Πρόεδρος της Βουλής έχει ευαισθησία, αλλά δυστυχώς φαίνεται ότι πιέζεται από την ακατανόητη για μένα στάση του Πρωθυπουργού και της Κυβέρνησης, που δεν παίρνουν θέση σ’ ένα τόσο μεγάλο θέμα επί μέρες. 
    ΠΡΟΕΔΡΕΥΩΝ (Γεώργιος Σούρλας): Κύριε Kοινοβουλευτικέ Eκπρόσωπε, σας παρακαλώ! 
    Επειδή, λοιπόν, το Προεδρείο σέβεται την κοινοβουλευτική διαδικασία, δεν μπορούσε να διανοηθεί ότι θα ζητούσατε σήμερα να τεθεί αυτό το θέμα. Αδιανόητο, για μένα τουλάχιστον. Εντελώς αδιανόητο! Και πιστεύω ότι εξεπλάγησαν όλοι οι Βουλευτές. Διότι υπάρχει συγκεκριμένη διαδικασία, η οποία προβλέπει…
    ΕΥΑΓΓΕΛΟΣ ΒΕΝΙΖΕΛΟΣ: ..την οποία και επικαλέστηκα.
    ΠΡΟΕΔΡΕΥΩΝ (Γεώργιος Σούρλας): Ο Πρόεδρος της Βουλής κ. Σιούφας πήρε θέση και ανακοίνωσε –νομίζω ότι είστε από τους πρώτους που θα το διαβάσετε- ότι είναι υπόθεση του εισαγγελέα του Αρείου Πάγου αν θα έρθει ή όχι στη Βουλή. Δεν ήρθε. Από εκεί και πέρα, όμως, υπάρχουν άλλες διαδικασίες, τις οποίες πολύ καλά γνωρίζετε και θα μπορείτε να μετέλθετε των διαδικασιών αυτών, για να μπορεί να γίνει συζήτηση επί του θέματος που θίξατε. 
    Άρα ο Κανονισμός εφαρμόζεται κανονικά. Το Προεδρείο σέβεται τη Βουλή και μάλλον, αν αυτό κάνουμε σήμερα, λίγο σεβασμό όσον αφορά το πρόσωπό μου. 
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, επειδή με επιπλήξατε, πρέπει να απαντήσω για ένα λεπτό. 
    ΠΡΟΕΔΡΕΥΩΝ (Γεώργιος Σούρλας): Παρακαλώ μην επιμένετε, κύριε Βενιζέλο!
    ΕΥΑΓΓΕΛΟΣ ΒΕΝΙΖΕΛΟΣ: Μόνο για ένα λεπτό, κύριε Πρόεδρε. Εφαρμόζω αυστηρά τον Κανονισμό και γι’ αυτό επικαλέστηκα το άρθρο 63 και το άρθρο 153 παράγραφος 2 του Κανονισμού της Βουλής. Αν αυτό συμβαίνει για πρώτη φορά, γιατί το θέμα είναι πρωτότυπο, δεν φταίω εγώ. Δεν είναι κάτι απροσδόκητο. Είναι άσκηση κοινοβουλευτικής αρμοδιότητας και οφείλω στο όνομα της Αξιωματικής Αντιπολίτευσης και στο όνομα όλου του Κοινοβουλίου να θέσω το θέμα. 
    Η Βουλή δεν είναι τεχνικό όργανο, που συζητά νομοσχέδια μόνο, θέματα που έχουν πολύ μεγάλη σημασία, αλλά που πάντως έπονται των θεμάτων, των θεσμών και του ήθους στην πολιτεία αυτή. Πρωτίστως εδώ έχουμε ένα χώρο ελεύθερης και δημοκρατικής συζήτησης των μεγάλων θεμάτων του δημόσιου βίου. Πρέπει να διαφυλάξουμε την πολιτική και θεσμική λειτουργία της Βουλής. 
    ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, το ότι είναι ζων Σώμα η Βουλή, επιβεβαιώνεται από το γεγονός ότι ο Προεδρεύων, πριν ακόμη εισέλθουμε στην ημερήσια διάταξη, σας έδωσε το λόγο και θέσατε εκτενώς όχι μόνο το διαδικαστικό αλλά και ουσιαστικά αναφερθήκατε στο θέμα.
    ΕΥΑΓΓΕΛΟΣ ΒΕΝΙΖΕΛΟΣ: Το εκτιμώ και το αναγνωρίζω. 
    ΠΡΟΕΔΡΕΥΩΝ (Γεώργιος Σούρλας): Όχι απλώς είναι ζώσα η Βουλή, αλλά είναι παραζώσα! Επομένως σε αυτό να μην έχετε καμμία ένσταση. 
    Από εκεί και πέρα το άρθρο 63 προβλέπει ότι ο Πρόεδρος της Βουλής –όχι ο Προεδρεύων κάθε φορά- είναι αυτός που κάνει ανακοινώσεις. Ο κ. Σιούφας έχει θέση για το θέμα αυτό, με αίσθημα ευθύνης, σεβόμενος τον Κανονισμό της Βουλής και τις κοινοβουλευτικές διαδικασίες και γνωρίζετε πολύ καλύτερα από μένα ότι παρέχεται η δυνατότητα δι’ άλλων διαδικασιών, που λέει ο Κανονισμός, να έρθει το θέμα προς συζήτηση. Σας παρακαλώ, λοιπόν, μην επιμένετε άλλο!
	ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, δεν καταλογίζω ευθύνη στον Πρόεδρο της Βουλής.  Καταλογίζω ευθύνη στην Κυβέρνηση και θεωρώ ότι η Κυβέρνηση ασκεί πίεση και στο Προεδρείο της Βουλής. 
    	ΠΡΟΕΔΡΕΥΩΝ (Γεώργιος Σούρλας): Αυτό, όμως, κύριε Κοινοβουλευτικέ Εκπρόσωπε,…
      ΕΥΑΓΓΕΛΟΣ ΒΕΝΙΖΕΛΟΣ: Δεν έχει, βεβαίως, πολιτική ευθύνη το Προεδρείο. 
    	ΠΡΟΕΔΡΕΥΩΝ (Γεώργιος Σούρλας): Κύριε Κοινοβουλευτικέ Εκπρόσωπε, ακούστε…
	ΕΥΑΓΓΕΛΟΣ ΒΕΝΙΖΕΛΟΣ: Αναγνωρίζω και την άνεση την οποία μου δώσατε να πω την άποψή μου. 
    	ΠΡΟΕΔΡΕΥΩΝ (Γεώργιος Σούρλας): Το Προεδρείο δεν μπορεί να απαντήσει εν ονόματι της Κυβερνήσεως. Και ξέρετε πάλι πολύ καλά  ότι υπάρχουν διαδικασίες -ερωτήσεις, επερωτήσεις, παρεμβάσεις κοινοβουλευτικές- που δίνουν τη δυνατότητα να θέσετε ένα τέτοιο θέμα. 
    	Σας παρακαλώ να συνεχίσουμε, επιτέλους, τη συζήτηση. 
    	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
    ΝΟΜΟΘΕΤΙΚΗΣ ΕΡΓΑΣΙΑΣ
    	Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις». 
    	Η Διάσκεψη των Προέδρων αποφάσισε στη συνεδρίασή της, την 1. 8. 2008, τη συζήτηση του νομοσχεδίου σε τρεις συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής. 
    	Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Τραγάκης ορίζει Κοινοβουλευτικό Εκπρόσωπο για τη σημερινή συζήτηση τον κ. Μαρκόπουλο. 
    Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος ορίζει Κοινοβουλευτικό Εκπρόσωπο τον κ. Γιάννη Μπανιά και ειδικό αγορητή τη Βουλευτή κ. Ευαγγελία Αμμανατίδου-Πασχαλίδου. 
    Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής ορίζει Κοινοβουλευτικό Εκπρόσωπο τον κ. Σκυλλάκο και ειδικό αγορητή τον κ. Μωραΐτη. 
    Ο Κοινοβουλευτικός Εκπρόσωπος του ΛΑ.Ο.Σ. κ. Μαυρουδής Βορίδης ορίζει Κοινοβουλευτικό Εκπρόσωπο τον κ. Ροντούλη. 
    Το λόγο τώρα έχει ο εισηγητής της Πλειοψηφίας κ. Ιορδάνης Τζαμτζής. 
    ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, κυρίες και κύριοι συνάδελφοι, το προτεινόμενο νομοσχέδιο είναι ένα καινοτόμο και ουσιαστικό νομοσχέδιο, το οποίο ρυθμίζει μία πολύ μεγάλη ομάδα θεμάτων και επιλύει προβλήματα τα οποία είτε παρουσιάστηκαν τα τελευταία χρόνια είτε υπήρχαν από παλαιότερα. Σε όλα αυτά τα προβλήματα δίνονται λύσεις μέσα απ’ αυτό το νομοσχέδιο. Θέματα πολύ σημαντικά, όπως είναι τα θέματα της ζωικής παραγωγής και οι έλεγχοι στο κρέας, θέματα του ΕΛ.Γ.Α., του Ο.Π.Ε.Κ.Ε.Π.Ε., του ΕΛ.Ο.Γ. που από Ελληνικός Οργανισμός Γάλακτος αλλάζει πλέον ονομασία και γίνεται ΕΛ.Ο.ΓΑ.Κ., αντιμετωπίζονται από το νομοσχέδιο αυτό.
    Είναι η πρώτη φορά που έρχεται στη Βουλή ένα νομοσχέδιο το οποίο αναφέρεται σχεδόν στο σύνολό του στα προβλήματα της ελληνικής κτηνοτροφίας. Πολύ σημαντικό στοιχείο το οποίο αναδείχθηκε κατά τη διαδικασία συζήτησης αυτού του νομοσχεδίου στην αρμόδια Επιτροπή Παραγωγής και Εμπορίου ήταν ότι κατά τη διάρκεια ακρόασης των φορέων, που δεν ήταν λίγοι, έγιναν παρατηρήσεις και προτάσεις για επιπλέον ρυθμίσεις που θα έπρεπε να εισαχθούν στο σχέδιο νόμου. Όμως, όλοι οι εκπρόσωποι των φορέων επεσήμαναν ότι το σχέδιο νόμου είναι προς τη σωστή κατεύθυνση και λύνει προβλήματα χρονίζοντα του αγροκτηνοτροφικού τομέα της χώρας μας.
    Συζητούμε, λοιπόν, ένα σχέδιο νόμου το οποίο ρυθμίζει θέματα κτηνοτροφίας αλλά περιλαμβάνει και άλλες ρυθμίσεις και θα έπρεπε τουλάχιστον επί της αρχής του νομοσχεδίου να υπάρχει η σύμφωνη γνώμη όλων των κομμάτων της Βουλής. Η στείρα άρνηση για καθαρά πολιτικούς, κομματικούς λόγους, δηλαδή για να υπάρξει σύγκρουση στη Βουλή, να γράψουν οι εφημερίδες και γενικότερα να υπάρξει συσπείρωση και να ξεπεραστούν εσωκομματικά προβλήματα, δεν οδηγεί πουθενά. 
    Εσείς που δεν ψηφίζετε τουλάχιστον επί της αρχής το παρόν σχέδιο νόμου, πρέπει να δώσετε εξηγήσεις στους αγρότες και τους κτηνοτρόφους μας, οι οποίοι χρόνια τώρα ζητούν να λυθούν τα προβλήματα που αντιμετωπίζουν και τα οποία λύνει σήμερα το νομοσχέδιο αυτό.
    Ρυθμίζονται θέματα ζωικής παραγωγής που αφορούν πρώτα απ’ όλα τον έλεγχο των πρόσθετων υλών στις ζωοτροφές και την υγιεινή διατροφή των ζώων, για να έχουμε θετικά αποτελέσματα στο παραγόμενο κρέας και τα άλλα γαλακτοκομικά προϊόντα. Στόχος είναι η καλή ποιότητα των προϊόντων που καταναλώνουν οι πολίτες. Η αρμοδιότητα για την κυκλοφορία και τον έλεγχο των πρόσθετων υλών μεταβιβάζεται από τον Ε.Ο.Φ. στη Διεύθυνση Εισροών Ζωικής Παραγωγής του Υπουργείου Αγροτικής Ανάπτυξης.
    Υπάρχουν ρυθμίσεις που αφορούν την έκδοση αδειών ίδρυσης και λειτουργίας κτηνοπτηνοτροφικών εγκαταστάσεων, με σκοπό την ταχύτερη και ευκολότερη έκδοσή τους. Στην πρωτοβάθμια και δευτεροβάθμια επιτροπή σταυλισμού θα συμμετέχουν πλέον εκπρόσωποι των εφορειών αρχαιοτήτων και της δασικής υπηρεσίας, καθώς και εκπρόσωποι φορέων διαχείρισης προστατευόμενων περιοχών, εάν αφορά περιοχές αρμοδιότητάς τους.
    Η επιτροπή σταυλισμού ορίζεται ως το όργανο το οποίο γνωμοδοτεί σε όλα τα προβλεπόμενα στάδια. Η έκδοση αδειών ίδρυσης και λειτουργίας των κτηνοπτηνοτροφικών εγκαταστάσεων ανατίθεται στην αρμόδια διεύθυνση αγροτικής ανάπτυξης οικείας νομαρχιακής αυτοδιοίκησης με σαφές χρονοδιάγραμμα έκδοσης άδειας και επιβολή προστίμου για τη μη τήρηση των προθεσμιών.
    Ρυθμίζεται το πρόβλημα των αποστάσεων από τις κατοικημένες περιοχές για να μπορέσουν έτσι όλοι οι κτηνοτρόφοι ή οι πτηνοτρόφοι να αναπτύξουν χωρίς πρόβλημα τις καινούργιες εγκαταστάσεις τους και απλουστεύεται η διαδικασία για την έγκριση των περιβαλλοντικών όρων, που είναι απαραίτητη για τη λειτουργία των εγκαταστάσεων αυτών, διασφαλίζοντας ταυτόχρονα την προστασία του περιβάλλοντος. Ταυτόχρονα δίνουμε λύση σε ένα άλλο σοβαρό πρόβλημα που υπάρχει με τις ήδη εν ενεργεία λειτουργούσες κτηνοπτηνοτροφικές εγκαταστάσεις που βρίσκονται σε μικρότερες αποστάσεις απ’ αυτές που ορίζει το νομοσχέδιο.
    Δημιουργείται κέντρο εφαρμοσμένης εκτροφής γουνοφόρων ζώων στην Καστοριά για τη βελτίωση της ανάπτυξης και της στήριξης της ανταγωνιστικότητας των επιχειρήσεων εκτροφής γουνοφόρων ζώων. 
    Ρυθμίζονται θέματα που αφορούν τον ΕΛ.Γ.Α.. Γνωρίζουμε τη μεγάλη αποστολή και προσφορά του ΕΛ.Γ.Α. στον αγροτικό τομέα με τη στήριξη των αγροτών, για της ζημιές τις οποίες παθαίνουν από διάφορες αιτίες.
      Μέσα από αυτό το νομοσχέδιο προχωρούμε και στην τυπική κατάργηση του Αντασφαλιστικού Οργανισμού «ΟΑΣΙΣ». Ποτέ μέχρι σήμερα δεν εφαρμόστηκαν οι διατάξεις που αφορούν τον «ΟΑΣΙΣ». Ο «ΟΑΣΙΣ» κατ’ ουσίαν δεν υφίσταται. Έξι χρόνια τώρα παρέμενε ανενεργός. Καμμία από τις ασφαλιστικές επιχειρήσεις ή τους συνεταιρισμούς δεν έχει δραστηριοποιηθεί στον τομέα της γεωργικής ασφάλισης. Ο ΕΛ.Γ.Α. είναι αυτός που συνεχίζει να παρέχει ασφαλιστική κάλυψη στους Έλληνες αγρότες. O ΕΛ.Γ.Α. δεν λειτούργησε ποτέ ενταγμένος στο γεωργοασφαλιστικό σύστημα «ΗΣΙΟΔΟΣ». Ο «ΗΣΙΟΔΟΣ» ήταν σίγουρο πως θα αποτύχει, διότι προσπάθησε να εισαγάγει την προαιρετικότητα και την ιδιωτική ασφάλιση στις ιδιωτικές εκμεταλλεύσεις. Τα κράτη της Ευρωπαϊκής ‘Ένωσης δεν έχουν κοινή πολιτική ασφάλισης. Από κανένα όμως σύστημα δεν απουσιάζει το κράτος. Εμείς λοιπόν επιλέγουμε με δεδομένες τις δομές και τις ανάγκες της ελληνικής γεωργίας την ασφάλιση της γεωργοκτηνοτροφικής παραγωγής μέσω του ΕΛ.Γ.Α., όπου θα υπάρχει κρατική επιχορήγηση ως επιδότηση της ειδικής ασφαλιστικής εισφοράς και όχι την προαιρετικότητα και την ιδιωτική ασφάλιση που αποδείχτηκε ότι και το ίδιο το ΠΑ.ΣΟ.Κ., που τη νομοθέτησε, δεν τόλμησε να την εφαρμόσει, γιατί οι αγρότες δεν την ήθελαν. 
      Αυτό που είναι ξεκάθαρο και πρέπει να περάσει ως μήνυμα προς τα έξω είναι ότι ο ΕΛ.Γ.Α. είναι ο ασφαλιστικός φορέας που στηρίζει τον αγρότη όταν αυτός παθαίνει ζημιές. Ακόμα πιο σημαντικό είναι ότι πλέον γίνεται μία μεγάλη τομή από τον ΕΛ.Γ.Α. εντάσσοντας καινούργιες ασθένειες των ζώων, καινούργιες ζημιογόνες αιτίες για τους κτηνοτρόφους, τους μελισσοκόμους και φυσικά τους αγρότες. 
      Οι κτηνοτρόφοι με τις διατάξεις του συγκεκριμένου νομοσχεδίου θα αποζημιώνονται από τον ΕΛ.Γ.Α. για όλες τις ζημιογόνες αιτίες που γνωρίζουμε μέχρι σήμερα και για επιπλέον δεκαέξι νέες αιτίες ζημιάς στα ζώα. 
      Ρυθμίζονται θέματα του ΕΛ.Ο.Γ., ο οποίος μετονομάζεται σε Ελληνικό Οργανισμό Γάλακτος και Κρέατος, ΕΛ.Ο.ΓΑ.Κ. συγκεκριμένα.
      Εισάγονται ρυθμίσεις οι οποίες δίνουν τη δυνατότητα να ενισχυθεί ο φορέας αυτός και να στηριχθούν και πάλι οι κτηνοτρόφοι μας. Σημαντικό στοιχείο σε αυτήν την περίπτωση είναι αφ΄ενός μεν η διενέργεια ισοζυγίων κρέατος από τον ΕΛ.Ο.ΓΑ.Κ. και η δυνατότητα που υπάρχει για να γίνεται ουσιαστικός έλεγχος στα κρέατα τα οποία κυκλοφορούν στην αγορά. Αυτό σημαίνει προστασία του καταναλωτή όσον αφορά τη διατροφή του και προστασία των κτηνοτρόφων από τις ελληνοποιήσεις εισαγόμενων κρεάτων. 
      Με τα άρθρα του κεφαλαίου αυτού του νομοσχεδίου εισάγονται ειδικές εισφορές, οι οποίες θα επιβάλλονται, για να μπορεί να ενισχυθεί ο ΕΛ.Ο.ΓΑ.Κ.. Επιβάλλεται, λοιπόν, ειδική εισφορά 0,2% ανά κιλό αξίας όλων των κιλών κρέατος εγχώριων και εισαγόμενων υπέρ του ΕΛ.Ο.ΓΑ.Κ. καθώς και ειδική εισφορά στην ανά κιλό αξία των παραγόμενων προστατευόμενης ονομασίας προσέλευσης Π.Ο.Π. κτηνοτροφικών προϊόντων, την οποία καταβάλλουν οι παραγωγικές επιχειρήσεις στον ΕΛ.Ο.ΓΑ.Κ. για την προώθηση και προβολή της φέτας και των λοιπών τυριών. Η ειδική εισφορά 1% επί της τιμής του εισκομιζόμενου στις βιομηχανίες, βιοτεχνίες, αγελαδινού και αιγοπρόβειου γάλακτος μειώνεται στο 0,75% και θα καταβάλλει πλέον ο παραγωγός το 0,25%, δηλαδή θα έχει μείωση κατά 50% της εισφοράς αυτής ο παραγωγός και οι επιχειρήσεις θα συνεχίσουν να καταβάλλουν το 0,50%. 
      Για πρώτη φορά υπέρ του ΕΛ.Ο.ΓΑ.Κ. επιβάλλεται ειδική εισφορά 0,50% στην ανά κιλό αξία γάλακτος όλων των ειδών, αγελαδινό, πρόβειο, γίδινο, που προέρχεται από ευρωπαϊκές ή τρίτες χώρες σε όλες τις μορφές του διακινούμενου γάλακτος και της πρώτης ύλης, είτε είναι γάλα στη φυσική του μορφή είτε συμπυκνωμένο είτε σε σκόνη κ.λπ.. 
      Ρυθμίζεται μία σειρά από κτηνιατρικά θέματα, όπως είναι η θεσμοθέτηση του κτηνιατρικού γραφείου παραγωγικών ζώων και η πρόβλεψη ενός ενιαίου εντύπου κτηνιατρικής συνταγής. 
Επιδιώκεται η στελέχωση της ελληνικής υπαίθρου με κτηνιάτρους που θα ασχοληθούν με τα παραγωγικά ζώα. Ακόμα για τις συνεταιριστικές οργανώσεις, τις συνεταιριστικές επιχειρήσεις και τις ομάδες κτηνοτρόφων προβλέπεται η εξομοίωσή τους με τα κτηνιατρικά γραφεία παραγωγικών ζώων που διαθέτουν κτηνιατρικά φάρμακα με στόχο μέσα από την αγορά μεγάλων ποσοτήτων φαρμάκων να υπάρχει μείωση του κόστους παραγωγής και ενίσχυση της ανταγωνιστικότητας των παραγόμενων ελληνικών ζωοκομικών προϊόντων. 
	Τέλος, με απόφαση των Υπουργών Ανάπτυξης και Αγροτικής Ανάπτυξης και Τροφίμων δίνεται η δυνατότητα μέσα απ’ αυτό το νομοσχέδιο να ορίζονται ενδεικτικές τιμές λιανικής πώλησης των κτηνιατρικών φαρμακευτικών προϊόντων. Υπάρχουν ρυθμίσεις που δίνουν τη δυνατότητα να συσταθούν στην πρωτεύουσα κάθε νομού διευθύνσεις αποκεντρωμένων υπηρεσιών του Υπουργείου Αγροτικής Ανάπτυξης. Οι διευθύνσεις αυτές υπάγονται στον Υπουργό Αγροτικής Ανάπτυξης και κατευθύνουν, συντονίζουν, εποπτεύουν και ελέγχουν τη δράση των υπηρεσιών αυτών. Η ρύθμιση αυτή είναι αναγκαία, διότι οι αποκεντρωμένες υπηρεσιακές μονάδες του Υπουργείου Αγροτικής Ανάπτυξης και οι άλλες περιφερειακές μονάδες και νομικά πρόσωπα εποπτείας του Υπουργείου είναι διάσπαρτες κι έτσι υπάρχει καλύτερος συντονισμός και καλύτερη λειτουργία όλων αυτών των υπηρεσιών. 
	Ακόμη, με τις διατάξεις του συγκεκριμένου νομοσχεδίου, δίνεται λύση σ’ ένα σοβαρό πρόβλημα που αφορά τις εισφορές των αγροτικών συνεταιριστικών οργανώσεων στο Ι.Κ.Α.-Ε.Τ.Α.Μ. για τους εργαζόμενους σ’ αυτές. Ρυθμίζεται λοιπόν η καταβολή των οφειλόμενων εισφορών των αγροτικών συνεταιριστικών οργανώσεων λόγω της πραγματικής αδυναμίας κάποιων Α.Σ.Ο. προς το πρώην Ταμείων Συντάξεων και Επικουρικής Ασφάλισης Προσωπικού Γεωργικών Συνεταιριστικών Οργανώσεων. Σήμερα όλες αυτές οι οφειλές εισπράττονται από το Ι.Κ.Α.-Ε.Τ.Α.Μ.. Οι οργανώσεις αυτές καταβάλλουν πολύ μεγάλη προσπάθεια να ορθοποδήσουν και να συνεχίσουν τον επωφελή τους ρόλο για τους αγρότες και τον τόπο μας. 
	Δίνεται ακόμα λύση στο πρόβλημα το οποίο υπάρχει σήμερα με τις ανώμαλες δικαιοπραξίες στις αγοραπωλησίες και μεταβιβάσεις των αγροτών. Αυτή η διαδικασία ανανεώνεται για δύο χρόνια ακόμα και δίνει λύση στο πρόβλημα πάρα πολλών αγροτών. 
	Πολύ σημαντική είναι η ρύθμιση υπέρ των αγροτών της ενεργοποίησης των δικαιωμάτων ενιαίας ενίσχυσης, όπου η πληρωμή του ποσού που απαιτείται υπέρ της Ένωσης Αγροτικών Συνεταιρισμών δεν θα καταβάλλεται από τους αγρότες αλλά πλέον θα καταβάλλεται από τον κρατικό προϋπολογισμό. 
	Ακόμη ρυθμίζονται θέματα του Ο.Π.Ε.Κ.Ε.Π.Ε., ο οποίος ορίζεται ως διαπιστευμένος οργανισμός πληρωμών για τα προγράμματα αγροτικής ανάπτυξης και ως αρχή πιστοποίησης και υπεύθυνος για την είσπραξη και τη διενέργεια πληρωμών για το Επιχειρησιακό Πρόγραμμα Αλιείας. 
	Τέλος, όσον αφορά τις μεταβιβάσεις αγροκτημάτων και τις άρσεις αναδασώσεων, όπου απαιτείται πράξη χαρακτηρισμού, απαιτείται πλέον απόφαση της πρωτοβάθμιας επιτροπής του άρθρου 10 του ν. 998/1979 με στόχο την αυστηροποίηση του καθεστώτος προστασίας των δασικών εκτάσεων. Με την προσφυγή στην απόφαση της πρωτοβάθμιας επιτροπής, η οποία είναι ένα πολυμελές όργανο, επιτυγχάνεται η ορθότερη και δικαιότερη κρίση σε σχέση με την απόφαση ενός μονοπρόσωπου οργάνου που είναι ο δασάρχης. 
	Κυρίες και κύριοι συνάδελφοι, εμείς ψηφίζουμε το νομοσχέδιο, διότι πιστεύουμε ότι εισάγει σημαντικές νέες ρυθμίσεις για την κτηνοτροφία μας και τους κτηνοτρόφους και δίνει ουσιαστικές λύσεις στα προβλήματα που αντιμετωπίζει ο αγροτικός και κτηνοτροφικός κόσμος της χώρας μας. Σας καλώ λοιπόν να ψηφίσετε το νομοσχέδιο. Γνωρίζετε πολύ καλά ότι το νομοσχέδιο δίνει λύσεις. Έχετε κάθε δικαίωμα να ασκήσετε κριτική, να καταθέσετε, ενδεχομένως, προτάσεις για τη συμπλήρωσή του ή την επέκταση των ρυθμίσεων που περιέχει. Δεν έχετε όμως το δικαίωμα να παίζετε πολιτικά και κομματικά παιχνίδια στις πλάτες των αγροτών και των κτηνοτρόφων μας μη ψηφίζοντας ένα νομοσχέδιο το οποίο, εισάγοντας τις ανάλογες ρυθμίσεις, επιλύει προβλήματα που επί πολλά χρόνια ήταν άλυτα, βρίσκονταν σε τέλμα και  σήμερα η Κυβέρνηση του Κώστα Καραμανλή έρχεται και δίνει λύση για το καλό των κτηνοτρόφων μας, για την ανάπτυξη της ελληνικής κτηνοτροφίας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κ. Τζαμτζή. 
      Οι Βουλευτές έχουν το δικαίωμα και να ψηφίζουν και  να καταψηφίζουν. Αυτό είναι το μεγαλείο της δημοκρατίας. 
      Το λόγο έχει ο εισηγητής του ΠΑ.ΣΟ.Κ. κ. Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Είναι αλήθεια ότι χρειάστηκε πάνω από ένας χρόνος για να φέρει ο εν ενεργεία Υπουργός Ανάπτυξης και Τροφίμων σχέδιο νόμου στη Βουλή και μάλιστα με τόσο πομπώδη τρόπο, θεωρώντας ότι επειδή θα κάνει πολλή διαφήμιση, θα λύσουμε και τα προβλήματα. 
      Στην πράξη συμβαίνει το ακριβώς αντίθετο. Και είναι η μόνη φορά που τη στιγμή που έρχεται αυτό το νομοσχέδιο εδώ στο Τμήμα για συζήτηση, τίθεται το θέμα από το σύνολο των συνδικαλιστικών οργανώσεων του Υπουργείου Αγροτικής Ανάπτυξης, το θέμα το ουσιαστικό, γιατί δεν έχουν λυθεί υπαρκτά προβλήματα στον αγροτικό τομέα και ιδιαίτερα στον τομέα της κτηνοτροφίας. Και σας εγκαλούν με χθεσινή ανακοίνωσή τους με δελτίο Τύπου, γιατί δεν αποζημιώσατε το χαμένο ζωικό κεφάλαιο στις πυρόπληκτες περιοχές γιατί δεν αποκαταστήσατε τις ζημιές που έγιναν στις υποδομές και στις εγκαταστάσεις συνολικά και όλα αυτά που πομπωδώς ανακοινώσατε ότι θα  κάνετε και ένα χρόνο τώρα δεν έχετε κάνει απολύτως τίποτα. Και κάνω αυτήν την αναφορά διότι πράγματι συμπίπτει σήμερα ένα χρόνο μετά να μην έχει γίνει τίποτα από όλα αυτά για τα οποία δεσμευτήκατε στις συγκεκριμένες περιοχές που επλήγησαν. Αλλά δεν είναι μόνο αυτές. Στο σύνολο της χώρας υπάρχουν περιπτώσεις κτηνοτροφικών εγκαταστάσεων και μονάδων που κλείνουν στην κυριολεξία και εσείς έρχεστε εδώ να μας πείτε πώς θα ρυθμίσουμε στο μέλλον τα θέματα που θα αφορούν την κτηνοτροφία, όταν σε λίγο με τον τρόπο  που πάμε δεν θα υπάρχει κτηνοτροφία στην Ελλάδα. Και αυτό το αγνοείτε, κύριε Υπουργέ, ή θέλετε να κάνετε ότι το αγνοείτε. Και νομίζετε ότι με τους επικοινωνιακούς τρόπους που αξιοποιείτε και χρησιμοποιείτε κατά κόρον μπορείτε να λύσετε τα προβλήματα που έχει σήμερα ο αγροτικός τομέας και ιδιαίτερα ο τομέας της κτηνοτροφίας, όταν είναι γνωστό ότι με τις τιμές που έχουν οι ζωοτροφές, με τα προβλήματα των τιμών που υπάρχουν στο γάλα, με τις τεράστιες ελληνοποιήσεις πλήττεται στην κυριολεξία αυτός  ο πολύ σημαντικός κλάδος της ελληνικής οικονομίας.
       Και βέβαια αυτά προσπαθείτε να τα ξεπεράσετε. Δεν δίνετε καμμία σημασία και δεν εντοπίζετε κανένα σημείο στο οποίο μπορείτε να δώσετε λύση και νομίζετε ότι με το να φέρετε κάποιες επί μέρους ρυθμίσεις, που μπορεί να λύνουν κάποια θέματα, δίνετε λύσεις στο μεγάλο πρόβλημα του αγροτικού τομέα. Έ, δεν πετυχαίνετε απολύτως τίποτα. Τα πράγματα παραμένουν ως έχουν, οι κτηνοτρόφοι το αντιλαμβάνονται και εκείνο που τους ενδιαφέρει και τους απασχολεί είναι πώς θα απαλλαγούν το συντομότερο δυνατό από το ζωικό κεφάλαιο για να μην υφίστανται ακόμα μεγαλύτερες ζημιές στην πορεία του χρόνου. 
      Εμείς θα περιμέναμε, κύριε Υπουργέ -και σας κάναμε προτάσεις στην επιτροπή- να φέρετε εδώ ένα σχέδιο νόμου που θα είχατε συζητήσει με τους αρμόδιους φορείς στην κυριολεξία, που να λάμβανε υπ΄όψιν του τα μεγάλα ζητήματα που υπάρχουν και κυρίως να βρίσκαμε από κοινού λύσεις πώς  θα τα αντιμετωπίσουμε. Κανείς δεν λέει ότι είναι εύκολα τα πράγματα. Αλλά όμως εδώ γίνεται μια προσπάθεια με επικοινωνιακούς τρόπους να πούμε ότι κάτι κάνουμε, για παράδειγμα αυξάνοντας τους ασφαλιστικούς κινδύνους στον ΕΛ.Γ.Α., ενώ στην ουσία αφήνουμε ακάλυπτο τον ΕΛ.Γ.Α. και ακάλυπτο έναν τόσο μεγάλο αριθμό κινδύνων που δεν ασφαλίζουμε, μέσα από τους οποίους πραγματικά θα μπορούσαμε να καθιερώσουμε διαδικασίες αξιόπιστες και αξιόλογες, αν θέλαμε όντως να λύσουμε τα προβλήματα που αφορούν την ασφάλιση της αγροτικής και κτηνοτροφικής παραγωγής. 
      Το σχέδιο νόμου που συζητάμε, αγαπητοί συνάδελφοι, είναι ένα σχέδιο νόμου που περιλαμβάνει πέντε κεφάλαια. Μόνο στο πρώτο κεφάλαιο γίνεται μια προσπάθεια να καλυφθούν δήθεν θέματα ζωικής παραγωγής, αυτό δηλαδή το κομμάτι που αφορά την κτηνοτροφία. Όλα τα άλλα είναι επί μέρους διευθετήσεις, στις οποίες θα αναφερθούμε βέβαια λεπτομερώς και στη συζήτηση επί των άρθρων. 
      Θέλω όμως να σας επισημάνω την προχειρότητα με την οποία νομοθετείτε. Μας φέρατε εδώ το νομοσχέδιο και μέχρι σήμερα που ήρθε στο Τμήμα της Βουλής έχετε κάνει αρκετές αλλαγές στα δικά σας κείμενα, εσείς ο ίδιος, που σημαίνει δηλαδή στην πράξη ότι ως Υπουργείο, ως αρμόδια πολιτική ηγεσία μαζί με τους υπηρεσιακούς φορείς δεν είχατε καν μελετήσει σε βάθος το νομοσχέδιο για να μπορείτε πράγματι να πείτε ότι αυτό που φέρνετε είναι από κάθε πλευρά σωστό. 
    Σημαντική απόδειξη; Αυτό που κάνετε με τις περιφερειακές υπηρεσίες. Τις κάνατε μια διεύθυνση ανά νομό, εντάξατε και τα γραφεία τοπικής ανάπτυξης εκεί και στη συνέχεια ήρθατε μόνος σας να πείτε ότι τα γραφεία τοπικής ανάπτυξης θα υπάγονται και στην αρμόδια διεύθυνση του Yπουργείου. Όπως ήταν δηλαδή και μέχρι σήμερα. Δεν λαμβάνετε υπ’ όψιν σας, για παράδειγμα, στη συγκεκριμένη περίπτωση, μιας και αναφέρθηκα σ’ αυτό, το ότι σήμερα υπάρχουν υπηρεσίες του Υπουργείου ανά την ελληνική επικράτεια που έχουν διανομαρχιακή εμβέλεια. Και είναι αμφίβολο αν, με τις ρυθμίσεις που εδώ φέρνετε, αυτές μετά την ψήφιση του νόμου θα  μπορούν να λειτουργήσουν στο πλαίσιο τo διανομαρχιακό που λειτουργούν σήμερα. Και τα λέω αυτά ως χαρακτηριστικά παραδείγματα μιας πολιτικής και μιας λογικής που διακατέχει την Κυβέρνηση που δεν έχει στόχο και σκοπό να λύσει πραγματικά προβλήματα, αλλά το πώς θα περάσουμε επικοινωνιακά ότι κάνουμε δήθεν μεταρρυθμίσεις ότι κάνουμε δήθεν πολιτικές που είναι προς το συμφέρον των αγροτών. 
    Στο συγκεκριμένο τομέα, λοιπόν, όλα αυτά τα μέτρα που παίρνετε εδώ και προσπαθείτε να νομοθετήσετε θέλω να σας πληροφορήσω προκαταβολικά ότι δεν θα έχουν καμμία πρακτική σημασία, γιατί δεν πιάνουν το πρόβλημα στη βάση και δεν ρυθμίζουν πραγματικά θέματα που απασχολούν τους αγρότες και τους κτηνοτρόφους σήμερα. 
    Μιλάτε στο πρώτο κεφάλαιο για τις άδειες των σταβλικών εγκαταστάσεων. Είναι θετικό που πάμε να διευκολύνουμε τη διαδικασία έκδοσης των αδειών σταβλικών εγκαταστάσεων. Όμως ποιων σταβλικών εγκαταστάσεων, όταν η μεγάλη πλειοψηφία των αγροτών μας -έχει ή δεν έχει σταβλικές εγκαταστάσεις οι οποίες θέλουν κάποια νομιμοποίηση- θέλει κάποιες διαδικασίες για να βγάλει τους περιβαλλοντικούς όρους ώστε να μπορεί να ενταχθεί στα προγράμματα της Ευρωπαϊκής Ένωσης και να μπορεί να ενταχθεί στις διαδικασίες παραγωγής πιστοποιημένων ποιοτικών προϊόντων. Και προς αυτήν την κατεύθυνση που είναι ένα μεγάλο πρόβλημα σήμερα της ελληνικής υπαίθρου και της ελληνικής ζωοτροφίας δεν κάνετε απολύτως τίποτα. Καμμία παρέμβαση. Τι κάνετε; 
    Με το άρθρο 1 του νομοσχεδίου προσπαθείτε να βγάλετε από τον έλεγχο του Ε.Ο.Φ. τα προσθετικά των ζωοτροφών, γιατί ίσως έχετε στο μυαλό σας να εξυπηρετήσετε κάποιους που θέλουν να βάλουν μεταλλαγμένα στη διαδικασία της διατροφής των ζώων. Γιατί παίρνετε τα από εκεί, τα πάτε στις αρμόδιες διευθύνσεις, σε άλλες διευθύνσεις υποτίθεται, που δεν έχουν καν υποδομές να ελέγξουν αν τα προσθετικά των ζωοτροφών είναι αυτά που πρέπει να είναι. 
    Άρα, λοιπόν στην πράξη, κύριε Υπουργέ, έχετε άλλα πράγματα στο μυαλό σας και προσπαθείτε απλά με το να λέτε ότι αυξάνετε τους κινδύνους που καλύπτει ο ΕΛ.Γ.Α. στον τομέα της κτηνοτροφίας, να λύσετε το πρόβλημα της κτηνοτροφίας. 
    Το πρόβλημα δεν είναι να αυξήσουμε τους κινδύνους. Είναι ένα πρόβλημα που, αν θέλετε να το αντιμετωπίσετε, έπρεπε να το αντιμετωπίσετε συνολικά σε σχέση με τον ΕΛ.Γ.Α.. Το πρόβλημα είναι αν θα μπορέσουμε πράγματι να δώσουμε τη δυνατότητα στην ελληνική κτηνοτροφία να παράγει σωστά προϊόντα τα οποία να μπορεί να διατεθούν και κυρίως να περιορίσουμε τα εισαγόμενα, τα οποία προβλέπεται να κάνουν νέα επιδρομή που θα διαλύσει πραγματικά και στην κυριολεξία τον αγροτικό και κτηνοτροφικό τομέα της χώρας μας. 
    Αυτή την κατάσταση έπρεπε να αντιμετωπίζει το νομοσχέδιο και όχι αυτά τα οποία επικαλείστε εσείς εδώ, κάποια από τα οποία και εμείς, επειδή θεωρούμε ότι είναι προς θετική κατεύθυνση, τα ψηφίζουμε ως άρθρα. Αλλά δεν μπορούμε να ψηφίσουμε ένα νομοσχέδιο επί της αρχής, που υποτίθεται ότι είναι ένα νομοσχέδιο για την κτηνοτροφία, χωρίς να έχει καμμία αρχή για την κτηνοτροφία και πώς θα διατηρηθεί αυτή εν ζωή όταν ξέρουμε καθημερινά ποια είναι τα προβλήματα που αντιμετωπίζει. 
    Ερχόμαστε στο δεύτερο κεφάλαιο που είναι το θέμα του ΕΛ.Γ.Α. και της κατάργησης τους αντασφαλιστικού οργανισμού. Ξέρετε πάρα πολύ καλά, κύριε Υπουργέ, ότι αυτά τα οποία επικαλείστε ως αιτιολογία για να καταργήσετε τον αντασφαλιστικό οργανισμό δεν ισχύουν, γιατί οι προηγούμενοι από εσάς Υπουργοί πήγαν δύο φορές στις Βρυξέλλες, υποστήριξαν μια έκθεση προγράμματος ασφάλισης εκατό σελίδων και την τρίτη απλά συνεδρίαση το απέρριψαν γιατί δεν πήγαν να το υποστηρίξουν. Που σημαίνει στην πράξη ότι αγνοείτε αυτό που ήρθε η ίδια η Ευρωπαϊκή Ένωση και σας λέει σήμερα με βάση τον κανονισμό 1857 του 2006 που σας λέει ότι από 01/10/2010 δεν θα μπορούν οι αγρότες να παίρνουν το 100% της αποζημίωσης αλλά μόνο το 50%, γιατί πρέπει να υπάρχουν διαδικασίες αντασφάλισης αν πραγματικά θέλουμε να πάρουν το 100% των αποζημιώσεων οι αγρότες μας και κυρίως αν θέλουμε να ενταχθούμε στις διαδικασίες εκείνες που βάζει τώρα η Ευρωπαϊκή Ένωση και συζητάει. 
    Και φαίνεται ότι το Υπουργείο Αγροτικής Ανάπτυξης και ο κ. Πρωθυπουργός είναι απόντες για το τι θα γίνει στο μέλλον σε σχέση με τους μεγάλους κινδύνους που προκύπτουν μέσα από τις αλλαγές του περιβάλλοντος και μέσα από τις τεράστιες αλλαγές που δημιουργούνται σήμερα και τις επιπτώσεις που έχουν όλες αυτές οι αλλαγές του περιβάλλοντος σε όλους αυτούς τους τομείς της φυτικής και ζωικής παραγωγής. 
    Αντί λοιπόν να δούμε με ποιον τρόπο, πραγματικά, μπορούμε να αντιμετωπίσουμε τα προβλήματα με τη συνδρομή και της Ευρωπαϊκής Ένωσης, προσπαθούμε να επανέλθουμε σε λογικές της προ προηγούμενης εικοσαετίας οι οποίες βέβαια δεν έχουν καμμία σχέση με την πραγματικότητα, όταν μάλιστα υποσκάπτονται από εσάς τους ίδιους. Υποσκάπτονται διότι, ενώ υποχρεώνετει τον ΕΛ.Γ.Α. να καλύψει τις ανάγκες των αγροτών, δεν έρχεστε στη συνέχεια να καλύψετε το σύνολο των τοκοχρεολυσίων που πρέπει να καλύψετε. Στον προϋπολογισμό του 2006 είχατε 40.000.000 μείον για να καλύψετε τοκοχρεολύσια, το ίδιο και στον προϋπολογισμό του 2007. Και δεν ξέρουμε τι θα γίνει φέτος. Που σημαίνει δηλαδή στην πράξη ότι μετά από λίγο θα έχουμε ένα διαλυμένο ασφαλιστικό οργανισμό, όπως είναι ο ΕΛ.Γ.Α. με ένα ετήσιο κόστος 1.200.000.000 ευρώ, τα οποία δεν ξέρουμε ποιος θα καλύπτει για να έρθετε να μας πείτε ότι δεν έχετε τότε τη δυνατότητα να καλύψετε τους αγρότες ή τους κτηνοτρόφους που θα υποστούν ζημιές. 
      Αυτή την κατάσταση προσπαθείτε να δημιουργήσετε και αυτές τις λύσεις προσπαθείτε να δώσετε, λύσεις που δυστυχώς φαίνονται και από κάτι άλλο, από το ότι όπου οι αγρότες είχαν φωνή και όπου μπορούσαν να πουν μια άποψη προς το συμφέρον τους, προσπαθήσατε και τους εκπαραθυρώσατε. Φέρατε εδώ μια τροπολογία και πάτε να περάσετε συνολικές ρυθμίσεις, επαναφέροντας ένα ακόμα εκπρόσωπο των αγροτών από τους τέσσερις που είχαν, για να μας πείτε ότι καλύψατε τις απαιτήσεις ή τις αιτήσεις που είχαμε στην επιτροπή, όπου σας λέγαμε ότι θα πρέπει οι αγρότες να συμμετέχουν στα όργανα τα οποία τους αφορούν και παίρνουν αποφάσεις που τους αφορούν, όταν μάλιστα είναι γνωστό ότι πολλά από τα χρήματα που διατίθενται -είναι δικά τους χρήματα- είναι εισφορές δικές τους και θα έπρεπε σε αυτούς τους οργανισμούς, αφού αυτοί είναι οι χρηματοδότες των οργανισμών αυτών -ή σε ένα ποσοστό τουλάχιστον- να έχουν μεγαλύτερη συμμετοχή και συνεισφορά στη λήψη των αποφάσεων.
      Κάνετε τον ΕΛ.Ο.ΓΑ.Κ.. Μετατρέπετε τον Ελληνικό Οργανισμό Γάλακτος σε Ελληνικό Οργανισμό  Γάλακτος και Κρέατος. Αυτό γιατί το κάνετε, λίγο καιρό μάλιστα μετά που ήρθατε να ρυθμίσετε με υπουργικές αποφάσεις το θέμα του ισοζυγίου του κρέατος; Κάνετε εδώ αυτό το πράγμα για ένα λόγο. Διότι θέλετε να επιβάλετε αυτήν την πρόσθετη εισφορά συνολικά στο κρέας στο 0,2% και προσπαθείτε να ξεγελάσετε τους κτηνοτρόφους μειώνοντας την εισφορά στο γάλα με την προοπτική, δήθεν, να βάλετε εισφορά στο εισαγόμενο γάλα, όταν γνωρίζετε πάρα πολύ καλά ότι αυτό είναι επισφαλές. Μακάρι να είχατε διερευνήσει εάν μπορούμε να το επιβάλουμε και να το επιβάλουμε όντως. 
      Αλλά δεν είναι ο μόνος τρόπος εάν θέλουμε να περιορίσουμε τις εισαγωγές γάλακτος. Είναι και άλλοι τρόποι που θα μπορούσατε να το κάνετε. Δεν το κάνετε όμως. Εσείς ο ίδιος παραδεχτήκατε στην επιτροπή ότι αυτό είναι κάτι που διερευνάτε, είναι στα όρια της υλοποίησης ή όχι. Το παραδεχτήκατε ευτυχώς μόνος σας. Άρα, λοιπόν, ουσιαστικά προσπαθήσατε σε αυτό το κεφάλαιο να λειτουργήσετε επικοινωνιακά και να βάλετε αυτήν την επιπλέον εισφορά του 0,2% στο κρέας για να καλύψετε το θέμα του ισοζυγίου του κρέατος. 
      Είναι πράγματι ένα τεράστιο πρόβλημα αυτό, διότι εκείνο που θα μπορούσατε να καταπολεμήσετε όντως, ήταν το τεράστιο πρόβλημα των ελληνοποιήσεων, από τις οποίες ουσιαστικά πάσχει σήμερα και πλήττεται η ελληνική κτηνοτροφία. Εάν βρίσκατε τρόπους και μεθόδους να καταπολεμήσουμε το θέμα των ελληνοποιήσεων με το σωστό τρόπο, τότε θα μπορούσαμε να πούμε ότι, ναι, είναι ένα νομοσχέδιο που συμβάλλει στη διατήρηση, όχι στην αύξηση, όχι στη βελτίωση, της ελληνικής κτηνοτροφίας, η οποία φτάνει στο σημείο της κατάρρευσης σήμερα.
      Ερχόμαστε στο άλλο κεφάλαιο, που προσπαθεί να λύσει κάποια θέματα των κτηνιάτρων. Καλώς, αυτά τα θέματα να λυθούν, αλλά οι κτηνίατροι και γενικά ο γεωτεχνικός κόσμος είναι ένας μηχανισμός που μπορεί να βοηθήσει στην ανάπτυξη της κτηνοτροφίας χωρίς να είναι προϋπόθεση η ύπαρξη καλού μηχανισμού για να μπορούμε να αναπτύξουμε την κτηνοτροφία. Η κτηνοτροφία σήμερα χρειάζεται συγκεκριμένα μέσα και  μέτρα, που έπρεπε να αφορούν τους βοσκοτόπους, που έπρεπε να αφορούν τη βοσκοϊκανότητα των βοσκοτόπων για να μπορούν να ξεπεράσουν το τεράστιο κόστος που έχουν οι ζωοτροφές. Θα έπρεπε να υπάρχουν άλλες διαδικασίες που να στηρίζουν πραγματικά τον Έλληνα κτηνοτρόφο, να του δίνουν τη δυνατότητα να παράγει πιστοποιημένα ποιοτικά προϊόντα, να του δίνουν τη δυνατότητα να έχει ηλεκτρικό ρεύμα στις εγκαταστάσεις του, όπου και αν αυτές βρίσκονται, να μπορεί να εφαρμόσει τις σωστές διαδικασίες για την ψύξη και τη βελτίωση της ποιότητας των προϊόντων που παράγει. 
      Για όλα αυτά, όμως, δεν επιλαμβάνεται το νομοσχέδιο σας. Είναι ένα ζήτημα το οποίο πραγματικά εμείς το τονίζουμε, γιατί θεωρούμε ότι εάν θέλατε να συμβάλετε στην αντιμετώπιση των προβλημάτων, είχατε πολλά ζητήματα τα οποία θα μπορούσατε να λύσετε. 
      Ερχόμαστε στο άλλο κεφάλαιο για το οποίο έκανα ήδη μια νύξη, το οποίο αφορά τα θέματα των υπηρεσιών της περιφέρειας. Σας είπα και πριν ότι με τον τρόπο που προσπαθείτε να οργανώσετε τις υπηρεσίες του Υπουργείου, απλά προσπαθείτε να κάνετε ένα μηχανισμό του Υπουργείου για να ελέγξετε κάποια πράγματα, χωρίς να λαμβάνετε υπ' όψιν σας πώς αυτές οι υπηρεσίες μπορούν πραγματικά να αποδώσουν και να συνδράμουν κάποιες εξελίξεις. Ενώ δεν κάνετε, για παράδειγμα –αυτό είναι στο πρώτο κεφάλαιο- τη διαδικασία που προβλέπεται για τα γουνοφόρα ζώα, κάνετε ένα κέντρο για τα γουνοφόρα ζώα –καλώς το κάνετε αυτό καταργώντας το Ινστιτούτο- με σκοπό και στόχο να προσλάβετε κάποιους ανθρώπους, αλλά όμως δεν λέτε ποιους σκοπούς θα υπηρετήσει, όπως έλεγε το ινστιτούτο και το αφήνετε στη διαδικασία του προεδρικού διατάγματος που θα βγάλετε. Άρα, δηλαδή, και αυτό το θέμα που υποτίθεται πως το βάζετε εδώ για να το λύσετε, το προωθείτε με διαδικασίες χρονοβόρες και χωρίς αποτέλεσμα.
      Και το χειρότερο; Σε ό,τι αφορά τις άδειες –και πρέπει και αυτό να το πούμε- ρυθμίζετε με νόμο διατάξεις που προβλέπονται και που μπορούν να εφαρμοστούν με βάση υπουργικές αποφάσεις. Βέβαια αυτό θα δημιουργήσει στο μέλλον, ενδεχομένως, προβλήματα, όταν θα χρειαστούμε ξανά να αλλάξουμε κάποια πράγματα, γιατί η συγκυρία πολλές φορές απαιτεί να αλλάζουν τα δεδομένα. Και, όμως, βάζετε τώρα νόμο, για να ξαναχρειάζεται νόμος για να υπάρξουν οι αλλαγές που, ενδεχομένως, θα πρέπει να υπάρξουν σε κάποια από τα ζητήματα που ρυθμίζετε. 
      Ερχόμαστε στο τελευταίο κεφάλαιο, που όπως και είπα πριν έχει σχέση με τις υπηρεσίες και με κάποια άλλα θέματα που προσπαθείτε να λύσετε. Καταργείτε διατάξεις που εμείς θεωρούμε ότι ήταν διατάξεις οι οποίες συνέβαλαν και στην αξιοπιστία του συνεταιριστικού κινήματος –ξέρετε πάρα πολύ καλά τι εννοώ.
      Και κυρίως προσπαθείτε μέσα από τις μισές ρυθμίσεις που κάνετε, να διευκολύνετε τις συνεταιριστικές οργανώσεις. Κάντε τη ρύθμιση των χρεών στους ασφαλιστικούς φορείς, έστω μέσα στα πλαίσια των δυνατοτήτων των συνεταιρισμών. Με τις εκατόν είκοσι δόσεις δεν έχουν τη δυνατότητα πολλές από τις συνεταιριστικές οργανώσεις να καλύψουν τα χρέη τους στα ασφαλιστικά ταμεία που αφορούν τους εργαζόμενους. Τουλάχιστον κάντε αυτές τις ρυθμίσεις σε εκατόν ογδόντα δόσεις, ώστε να μπορεί ο μεγάλος αριθμός των συνεταιριστικών οργανώσεων να καλύψει αυτές τις απαιτήσεις και τις υποχρεώσεις που έχει προς τα ασφαλιστικά ταμεία.
      Ερχόμαστε τώρα σε κάτι άλλο που θεωρώ ότι είναι σημαντικό και πρέπει να κάνω μία αναφορά, όσον αφορά αυτές τις ρυθμίσεις που προσπαθήσατε να κάνετε για τα δάση. Κάτι κρύβετε. Και θα ήταν σκόπιμο να επιδείξετε το ανάλογο θάρρος που πρέπει να έχουν οι πολιτικοί άνδρες, να μας πείτε τι θέλετε να κάνετε μέσα από αυτήν τη διαδικασία. Διότι αν οι διατάξεις αυτές έχουν αναδρομική ισχύ, τότε κάποιες υποθέσεις θέλετε να περάσετε στα μουλωχτά. Και όταν μάλιστα είναι γνωστό ότι αυτές οι ρυθμίσεις δεν προκύπτουν από εισηγήσεις των υπηρεσιών, κάτι άλλο κρύβεται από πίσω. Και θα θέλαμε πραγματικά, αν διαθέτετε το ανάλογο πολιτικό θάρρος, το αναγκαίο πολιτικό θάρρος, να μας πείτε τι θέλετε να κάνετε με αυτές τις ρυθμίσεις. Διότι μέχρι σήμερα το πλαίσιο θεωρείται επαρκές. Εάν θέλετε να κάνετε κάποιες αλλαγές, μπορείτε να τις κάνετε με άλλο τρόπο, αλλά όχι να βάλουμε μία γενική διαδικασία σε όλες τις περιπτώσεις, έχουν δεν έχουν δίκιο κάποιοι άνθρωποι, με σκοπό ίσως να ξαναφέρουμε στην επιφάνεια περιπτώσεις που δεν καταφέραμε να εξυπηρετήσουμε ή κάποια πελατειακή σχέση να δημιουργήσουμε. 
      Εμείς για όλους αυτούς τους λόγους που επικαλέστηκα και πολλούς άλλους, τους οποίους δεν έχω το χρόνο να αναπτύξω –διότι τελείωσε ο χρόνος μου δυστυχώς- καταψηφίζουμε το σχέδιο νόμου επί της αρχής και βέβαια θα ψηφίσουμε επί των άρθρων, όλα εκείνα τα άρθρα που θεωρούμε ότι, έστω και μερικώς, συμβάλλουν στην επίλυση κάποιων επί μέρους προβλημάτων. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΗΛΙΑΣ ΦΩΤΙΑΔΗΣ:  Τώρα τα άρθρα τα ψηφίζετε ή μερικά δεν τα ψηφίζετε;
      ΠΡΟΕΔΡΕΥΩΝ (Γεώργιος Σούρλας): Ο ειδικός αγορητής του Κομμουνιστικού Κόμματος Ελλάδος κ. Μωραΐτης έχει το λόγο.
      ΝΙΚΟΛΑΟΣ ΜΩΡΑΪΤΗΣ: Κύριε Πρόεδρε, συζητάμε σήμερα στη Βουλή το σχέδιο νόμου για την κτηνοτροφία, σε μια χρονική στιγμή, όπου οι φτωχομεσαίοι κτηνοτρόφοι της χώρας βρίσκονται σε απόγνωση. Ζούνε στο πετσί τους την άγρια αντιαγροτική, αντικτηνοτροφική πολιτική της Ευρωπαϊκής Ένωσης, των ελληνικών κυβερνήσεων, των κομμάτων του ευρωμονόδρομου. Μια πολιτική που στοχεύει ξεκάθαρα στο βίαιο ξεκλήρισμα των φτωχομεσαίων κτηνοτρόφων, στη συγκέντρωση και της κτηνοτροφικής παραγωγής σε λίγα χέρια, σε μεγάλες καπιταλιστικές εκμεταλλεύσεις.  Αυτή η πολιτική που έχει θεό της το κέρδος, την ελεύθερη αγορά, τον δήθεν υγιή ανταγωνισμό, που μεγαλώνει τα κέρδη των πολυεθνικών τροφίμων, των γαλακτοβιομηχανιών, σε μία πολιτική που θεριεύουν τα καρτέλ του γάλακτος και του κρέατος. Και από την άλλη μεριά εξανεμίζει, συρρικνώνει καθημερινά το εισόδημα των κτηνοτρόφων, των καταναλωτών, των φτωχών λαϊκών οικογενειών. 
      Κύριε Υπουργέ, ζω στο μεγαλύτερο νομό της χώρας σε έκταση, στην Αιτωλοακαρνανία και στον πρώτο νομό στην κτηνοτροφία στην εκτροφή αιγοπροβάτων. Πάνω από ένα εκατομμύριο τριακόσιες χιλιάδες ζώα. Ξέρετε, κύριε Υπουργέ, τι λένε οι φτωχοί κτηνοτρόφοι στο Νομό Αιτωλοακαρνανίας; Ψάχνουν απεγνωσμένα αγοραστές να πουλήσουν τα ζώα τους, γιατί όπως λένε χαρακτηριστικά, φοβούνται ότι το χειμώνα θα βελάξουν από την πείνα. Εκεί έχουν φθάσει, κύριε Υπουργέ, οι κτηνοτρόφοι της χώρας. Τα χρέη τούς έχουν πνίξει, είναι θηλιά στο λαιμό τους. Αυτή είναι η πραγματικότητα. Όσο και αν προσπαθείτε να  ισορροπήσετε αυτήν την κατάσταση, να ξηλώσετε την αντιαγροτική πολιτική σας, τα στοιχεία σάς διαψεύδουν με τον πιο κατηγορηματικό τρόπο. Από την ένταξη της χώρας στην Ε.Ο.Κ., η κτηνοτροφία ακολούθησε μία φθίνουσα πορεία, με αποτέλεσμα να μειωθεί η αυτάρκεια της χώρας σε όλα τα ζωοκομικά προϊόντα, να επιβαρυνθεί αρνητικά το αγροτικό ισοζύγιο. Τα ελλείμματα και μόνο στην κτηνοτροφία ξεπερνούν τα 2.000.000.000 δραχμές. Για παράδειγμα στα ζώντα ζώα έχουμε έλλειμμα 91.000.000. Στα κρέατα γύρω στο 1.000.000.000 ευρώ. Γαλακτοκομικά και αυγά 512.000.000. Δέρματα 43.000.000. Σύνολο 1.610.000.000 και μαζί με τις ζωοτροφές αγγίζουμε τα 2.000.000.000 δραχμές.
     Από το 1981 μέχρι σήμερα η αυτάρκεια της χώρας έχει μειωθεί. Για παράδειγμα, στο κρέας των πουλερικών από το 104% στο 75%. Στο χοιρινό κρέας από το 84% στο 38,5%. Στο βοδινό κρέας από 66% στο 25% και στο αιγοπρόβειο από 92% στο 80%. Η στασιμότητα και η συρρίκνωση της κτηνοτροφίας δεν εμπόδισε τη συγκέντρωση της παραγωγής σε λιγότερα χέρια και το μαζικό ξεκλήρισμα των φτωχομεσαίων κτηνοτρόφων της χώρας. 
     Σύμφωνα με στοιχεία του ΕΛ.Ο.Γ., του Ελληνικού Οργανισμού Γάλακτος, που σήμερα, με το προτεινόμενο σχέδιο νόμου, γίνεται «και κρέατος», οι μικροί παραγωγοί του αγελαδινού γάλακτος, με ετήσια παραγωγή μέχρι πενήντα τόνους, μέσα σε μία δεκαετία, από το 1993 έως το 2003, μειώθηκαν κατά 77%, από είκοσι πέντε χιλιάδες σαρανταένα κτηνοτροφικές εκμεταλλεύσεις στις πέντε χιλιάδες οκτακόσιες, ενώ οι μεγαλύτεροι παραγωγοί με ετήσια παραγωγή που ξεπερνούσε τους διακόσιους τόνους, αυξήθηκαν την ίδια περίοδο κατά 300% και το μερίδιο τους, στο σύνολο της παραγωγής, από 20% που ήταν το 1993 έφθασε στο 58,2% το 2004. Παρόμοια συγκέντρωση της παραγωγής συνεχίζεται ιδιαίτερα τα τελευταία χρόνια και σε επιμέρους κλάδους της κτηνοτροφίας, συνδέεται όμως ταυτόχρονα με το αντίστοιχο ξεκλήρισμα των φτωχών κτηνοτρόφων. 
     Στόχος της Κ.Α.Π., της Κοινής Αγροτικής Πολιτικής, ήταν και παραμένει η μετατροπή της χώρας σε μία σταθερή αγορά ζωοκομικών πλεονασματικών κτηνοτροφικών προϊόντων των μεγάλων αναπτυγμένων καπιταλιστικών χωρών και η επιτάχυνση της καπιταλιστικοποίησης της ελληνικής κτηνοτροφίας. Από εκεί που μας είχαν πει το 1980 ότι εκατοντάδες εκατομμύρια Ευρωπαίοι θα γίνουν καταναλωτές των ελληνικών προϊόντων, τα έντεκα εκατομμύρια της χώρας μας έγιναν καταναλωτές των δικών τους προϊόντων και πολλές φορές αμφιβόλου ποιότητας. Θυμάστε τις τρελές αγελάδες, τα κοτόπουλα με τις διοξίνες και άλλες τέτοιες περιπτώσεις.
     Η αρνητική πορεία της κτηνοτροφίας και των μικρομεσαίων κτηνοτρόφων έχει επιταχυνθεί τα τελευταία χρόνια και ειδικότερα μετά την αναθεώρηση της Κοινής Αγροτικής Πολιτικής, για δύο βασικούς λόγους: Ο ένας αφορά την κατακόρυφη αύξηση των τιμών των ζωοτροφών, των λιπασμάτων, των καυσίμων και γενικά όλων των εφοδίων, εκτοξεύοντας στα ύψη το κόστος παραγωγής, ενώ παράλληλα εξανέμισε παραπέρα το ήδη πενιχρό εισόδημα των κτηνοτρόφων. Ο άλλος λόγος αφορά τη δημιουργία ισχυρών μονοπωλιακών καταστάσεων και στον τομέα μεταποίησης ζωοκομικών προϊόντων, βιομηχανία γάλακτος και κρέατος, σαν αποτέλεσμα των εθνικών και κοινοτικών κινήτρων για συγχωνεύσεις, εξαγορές, επενδύσεις με στόχο τη βελτίωση της ανταγωνιστικότητας που επιτάσσει η πολιτικής της Λισαβόνας.
      Η κυριαρχία του μεγάλου κεφαλαίου στη μεταποίηση και στην εμπορία ζωοκομικών προϊόντων εκφράζεται με το άνοιγμα της ψαλίδας ανάμεσα στις τιμές παραγωγού και στις τιμές καταναλωτού και την αύξηση της κερδοφορίας του κεφαλαίου. Για παράδειγμα οι τιμές των αμνοεριφίων στον παραγωγό είναι σε τιμές του 1993. Τότε, η τιμή του αρνιού και του κατσικιού είχε 1.400 με 1.600 δραχμές. Σήμερα, κύριε Υπουργέ, έχει 4 με 5 ευρώ. Οι τιμές του πρόβειου γάλακτος το 1993 ήταν 280 έως 300 δραχμές. Σήμερα είναι 0,86 έως 0,96 λεπτά το κιλό. Στον καταναλωτή φθάνουν στα ύψη και οι τιμές του κρέατος και οι τιμές του γάλακτος. 
     Ένα άλλο τρανταχτό παράδειγμα είναι ότι η τιμή του φρέσκου αγελαδινού γάλακτος στον καταναλωτή είναι 3,5 φορές πάνω από την τιμή παραγωγού. Σύμφωνα με επίσημα στοιχεία το 2004 οι δέκα μεγαλύτερες γαλακτοβιομηχανίες είχαν το 77,4% του συνολικού τζίρου των γαλακτοκομικών προϊόντων που ανέρχονταν σε 2.000.000.000 ευρώ, ενώ οι πέντε μεγαλύτερες είχαν το 77% των συνολικών κερδών του κλάδου. Σύμφωνα με τα ίδια στοιχεία οι δύο μεγαλύτερες γαλακτοβιομηχανίες, η «ΔΕΛΤΑ» και η «ΦΑΓΕ», μέσα σε μία τετραετία, από το 2000 έως το 2003, διπλασίασαν τα καθαρά τους κέρδη. 
Από την άλλη μεριά, έκλεισαν ή ξεπουλήθηκαν στους ιδιώτες μεγάλες συνεταιριστικές βιομηχανίες, όπως έκαναν οι κυβερνήσεις του ΠΑ.ΣΟ.Κ. με τον «ΟΛΥΜΠΟ» και την «ΑΓΝΟ», όπως έκανε η Νέα Δημοκρατία με τη «ΡΟΔΟΠΗ» και άλλες, καθώς επίσης αρνούνται σήμερα να στηρίξουν τη «ΔΩΔΩΝΗ» να παίξει έστω αυτόν το ρόλο συγκράτησης των τιμών σε κάποια επίπεδα προς όφελος των κτηνοτρόφων. 
     Απέναντι σε αυτήν την κατάσταση που δημιουργούν οι αντιαγροτικές πολιτικές της Ευρωπαϊκής Ένωσης, των ελληνικών κυβερνήσεων, που δυστυχώς σιγοντάρισαν και έβαλαν γερά πλάτη να περάσουν και οι ηγεσίες των τριτοβάθμιων οργανώσεων της ΠΑ.Σ.Ε.ΓΕ.Σ., της ΓΕ.Σ.Α.Σ.Ε., της ΣΥ.Δ.Α.Σ.Ε. και τώρα χύνουν κροκοδείλια δάκρυα, φωνάζουν για τις περικοπές στις επιχορηγήσεις, τις χρησιμοποιούσαν σαν αμορτισέρ οι κυβερνήσεις για να πέσει στα μαλακά η δυσαρέσκεια των αγροτών. Τους κόβετε, βλέπεις, σήμερα τα ταξίδια αναψυχής στις Βρυξέλλες και στην Ευρώπη. Είναι αυτές οι ηγεσίες που έχουν έναν κτηνίατρο, δύο γεωπόνους και πέντε δημοσιογράφους. Ήταν για δημόσιες σχέσεις. Είναι άγνωστοι αυτοί οι κύριοι στον φτωχό παραγωγό. Δεν τους γνωρίζουν οι αγρότες. Για παράδειγμα, όταν έπαιρναν αυτές τις επιχορηγήσεις, δεν έδιναν στις πιο ζωντανές ομοσπονδίες αγροτικών συλλόγων της χώρας, στις πιο μεγάλες ομοσπονδίες, στην Ομοσπονδία Αιτωλοακαρνανίας, Λάρισας και Καρδίτσας, γιατί ήταν στην αντίπερα όχθη, αντιπάλευαν με συνέπεια αυτές τις αντιαγροτικές πολιτικές.
     Στόχος αυτού του νομοσχεδίου δεν είναι η ανατροπή αυτής της κατάστασης, επειδή αυτό προϋποθέτει σύγκρουση και ρήξη με την Κοινή Αγροτική Πολιτική. Είναι αδύνατον αυτό και για το ΠΑ.ΣΟ.Κ. και για τη Νέα Δημοκρατία και για τις δυνάμεις του ευρωμονόδρομου, γιατί θεωρούν την Κ.Α.Π. ευαγγέλιο της αγροτικής πολιτικής. Το νομοσχέδιο αυτό δεν απαντάει και στα βασικότερα αιτήματα των μικρομεσαίων κτηνοτρόφων που η επίλυσή τους δεν θα έλυνε οριστικά το πρόβλημα, αλλά θα έδινε μία ανάσα στον κλάδο και στους φτωχούς κτηνοτρόφους. Αντικειμενικός στόχος αυτού του νομοσχεδίου είναι η δημιουργία ψεύτικων εντυπώσεων ότι δήθεν η Κυβέρνηση δεν είναι αδιάφορη στα οξυμένα προβλήματα της κτηνοτροφίας, ο αποπροσανατολισμός των μικρομεσαίων κτηνοτρόφων και η δημιουργία ψευδαισθήσεων ότι κάτι μπορεί να αλλάξει με το προτεινόμενο νομοσχέδιο.
     Εξαγγείλατε, κύριε Υπουργέ, ότι θα δίνετε τα χρήματα από την περικοπή των επιχορηγήσεων σε φτωχούς κτηνοτρόφους. Έχετε φροντίσει όμως με τους ταξικούς φραγμούς της πολιτικής σας στην παιδεία να διώξετε βίαια μέσα από τα σχολειά τα παιδιά των φτωχών κτηνοτρόφων και σήμερα που βγήκαν τα αποτελέσματα των πανελλαδικών εξετάσεων θα δείτε ότι σε φτωχές αγροτικές περιοχές, πράγματι, οι επιτυχίες των μαθητών είναι πολύ χαμηλά, γιατί δεν αντέχουν τα εισοδήματα των κτηνοτρόφων στην παραπαιδεία των φροντιστηρίων. Η εκτίμηση αυτή απορρέει και από το περιεχόμενο του νομοσχεδίου και τα άρθρα που αναφέρονται στην κτηνοτροφία, τα οποία διακρίνονται για το διαχειριστικό τους χαρακτήρα της ίδιας αντικτηνοτροφικής πολιτικής και αφορούν ήσσονος σημασίας θέματα, γι’ αυτό δεν θα συμβάλλουν ούτε στο ελάχιστο στη μείωση του κόστους παραγωγής, της ασυδοσίας των εμποροβιομηχάνων και στην προστασία του εισοδήματος των μικρών κτηνοτρόφων.
     Για όλους τους παραπάνω λόγους θα καταψηφίσουμε το προτεινόμενο νομοσχέδιο και θα τοποθετηθούμε ειδικότερα στην κατ’ άρθρο συζήτηση. Το Κομμουνιστικό Κόμμα Ελλάδας θα ξεκινήσει μία εκστρατεία ενημέρωσης των φτωχομεσαίων κτηνοτρόφων της χώρας μαζί με το συνεπές ταξικό κίνημα, την Παναγροτική Αγωνιστική Συσπείρωση που αποκλείσατε από το διάλογο, γιατί πιστεύουμε ότι μπορεί να υπάρξει μια άλλη ανάπτυξη της κτηνοτροφικής παραγωγής της χώρας μας που θα στηρίζεται σε μια άλλη αγροτική πολιτική, που θα είναι στον αντίποδα αυτής της αγροκτόνας πολιτικής, στα πλαίσια της λαϊκής εξουσίας που θα στηρίζεται στη λαϊκή οικονομία εξυπηρετώντας τις ανάγκες των φτωχών λαϊκών στρωμάτων των πόλεων και της υπαίθρου και όχι τα συμφέροντα των πολυεθνικών και του μεγάλου κεφαλαίου. Mια πολιτική που θα στηρίζεται στις παραγωγικές δυνατότητες της χώρας μας και θα παίρνει υπ’ όψιν τις διατροφικές ανάγκες του λαού μας με φθηνά και υγιεινά προϊόντα που η φυτική παραγωγή θα στηρίζει τη ζωική, μια πολιτική όπου ο παραγωγικός συνεταιρισμός θα παίζει καθοριστικό ρόλο, θα καταπολεμά τον μικρό, τον πολυτεμαχισμένο κλήρο, θα παρεμβαίνει στη συγκομιδή και στην πώληση των προϊόντων.
      Δίπλα του θα λειτουργεί ένας δημόσιος αγροτικός τομέας που θα παρεμβαίνει άμεσα στα προϊόντα, στα μέσα, στα εφόδια, που διαμορφώνουν το κόστος παραγωγής και όχι αυτή η ανεξέλεγκτη αγορά που υπάρχει σήμερα, ένας δημόσιος αγροτικός τομέας που θα κάνει έργα υποδομής και θα στηρίζει επιστημονικοτεχνικά το μικρό και μεσαίο παραγωγό, δίνοντας βάρος στους νέους αγρότες, στους νέους κτηνοτρόφους, που θα στοχεύει στην ανάπτυξη της εγχώριας γεωργικής έρευνας και τεχνολογίας, που θα προστατεύει το περιβάλλον. Θα υπάρχει ένας ενιαίος δημόσιος φορέας για τη διαχείριση των υδάτινων πόρων της χώρας, θα υπάρχει φορέας προστασίας του δασικού πλούτου της χώρας και όχι με τη διάταξη του άρθρου 38 να υπάρχει υπόνοια ότι εκτάσεις θα παραδοθούν όχι για τη χρήση της κτηνοτροφίας αλλά για άλλους λόγους. 
      Χρειάζεται μια πολιτική που θα παρέχει στήριξη και θα δίνει κίνητρα στις ορεινές και στις νησιωτικές περιοχές, θα δίνει κίνητρα στους κτηνοτρόφους με κτηνιάτρους, με κτηνοτροφικές ζώνες.
      Μια τέτοια πολιτική, κύριε Υπουργέ, θα είναι προς όφελος των αγροτών. Οι φτωχοί κτηνοτρόφοι της χώρας σήμερα έχουν αρκετή πείρα. Μπορούν να βγάλουν ασφαλή συμπεράσματα, να διαλέξουν με ποιους πρέπει να πάνε και ποιους πρέπει να αφήσουν, να φτιάξουν το δικό τους μέτωπο απέναντι στο μέτωπο της Ευρωπαϊκής Ένωσης, της Κυβέρνησης, των εμποροβιομηχάνων, των κομμάτων του ευρωμονόδρομου: το μέτωπο της ανυπακοής, της απειθαρχίας απέναντι σ’ αυτές τις αντιαγροτικές, τις αντικτηνοτροφικές πολιτικές και να τις καταδικάσουν όλοι αυτοί που, παρά τις διαβεβαιώσεις σας, σήμερα βρίσκονται σε αδιέξοδο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μωραΐτη. 
      Το λόγο έχει η ειδική αγορήτρια του ΣΥ.ΡΙΖ.Α. κ. Αμμανατίδου-Πασχαλίδου. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, η Κυβέρνηση της Νέας Δημοκρατίας κατέθεσε στο Α΄ Θερινό Τμήμα της Βουλής ένα σχέδιο νόμου για την κτηνοτροφία, για έναν τόσο ευαίσθητο κλάδο του πρωτογενούς τομέα της χώρας μας. Δεν εκπλησσόμαστε πλέον για τίποτα όταν περιμέναμε ένα σχέδιο νόμου τουλάχιστον μία διετία και το φέρνετε, κύριε Υπουργέ, μέσα στο θέρος. Τα ερωτηματικά που προκύπτουν είναι πάρα πολλά: Τι διαπραγματεύεστε εν κρυπτώ, τι φοβάστε και ποιοι είναι οι σκοποί σας. Αυτό που φαίνεται ξεκάθαρα είναι η αδιαφορία για τη βιωσιμότητα του κλάδου της κτηνοτροφίας. Όσο σκληρό και αν ακούγεται τόσο αληθινό είναι. 
      Ως Συνασπισμός Ριζοσπαστικής Αριστεράς και με ερωτήσεις που κατά καιρούς έχουμε κάνει και στην τοποθέτησή μας στην Επιτροπή Παραγωγής και Εμπορίου για το σχέδιο νόμου που αφορά ρυθμίσεις για την κτηνοτροφία εντοπίσαμε και επαναλαμβάνουμε ότι ο συγκεκριμένος κλάδος αντιμετωπίζει τόσο σοβαρά προβλήματα που πάει για αφανισμό, σε σημείο που οι κτηνοτρόφοι να σκέφτονται μέχρι και την εγκατάλειψη του κλάδου.
      Ελάχιστα είναι τα θετικά που διακρίνουμε και αυτά δεν θεωρούμε ότι είναι πρωτεύουσας σημασίας. 
      Εδώ και μια διετία ο κλάδος της κτηνοτροφίας άρχισε να συσπειρώνεται και να κινητοποιείται συλλογικά, να κατεβαίνει σε αποκλεισμούς δρόμων, σε οργανωμένες πλέον διαμαρτυρίες, ενώ αυτό δεν συνέβαινε τα προηγούμενα χρόνια. Και βρίσκεστε σε μια καινούργια κατάσταση που ξεπερνά ακόμη και τις επίσημες συνδικαλιστικές παρατάξεις.
      Όσον αφορά την τροπολογία που καταθέσατε για την επιχορήγηση πεντακοσίων υποτροφιών σε παιδιά αγροτοκτηνοτρόφων με χαμηλό εισόδημα, των οποίων οι σπουδές θα έχουν βέβαια σχέση με την αγροτική παραγωγή, θεωρούμε ότι είναι ένα πρόσχημα για να κόψετε την επιχορήγηση στις συνδικαλιστικές παρατάξεις τη στιγμή που τα χρήματα αυτά δεν προέρχονται από τον κρατικό προϋπολογισμό αλλά από εισφορές των ίδιων των αγροτοκτηνοτρόφων. Άρα με ξένα κόλλυβα, κύριε Υπουργέ, κάνετε μνημόσυνο! 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Από τον κρατικό προϋπολογισμό είναι.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Δεν είναι έτσι, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Έτσι είναι. Είστε αδιάβαστη. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Με συγχωρείτε. Δεν είναι έτσι. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Να διαβάσετε τι λέει.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Σας παρακαλώ!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Εγώ σας παρακαλώ!
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ!
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Πρόκειται για μια λαϊκίστικη τακτική που θυμίζει άλλες εποχές. Κανείς δεν μπορεί να έχει αντίρρηση στις ενισχύσεις των χαμηλών εισοδημάτων, ιδιαίτερα για τα θέματα παιδείας, αλλά αυτές δεν μπορούν να παρουσιάζονται ως κρατικές παροχές όταν προέρχονται από εισφορές των ίδιων των ενισχυόμενων.
      Το ενδιαφέρον σας φαίνεται, άλλωστε, από το 0,5% του προγράμματος «Αγροτική Ανάπτυξη 2007-2013» που αντιστοιχεί στην εκπαίδευση των αγροτών. Ίσως για όποιον ακούει αυτά που εξαγγέλλετε και τους λόγους που προβάλλετε, αφού μέχρι τώρα ευνοήσατε τη διάσπαση του συνδικαλιστικού κινήματος –θυμάστε βέβαια πώς είχε γίνει η ΣΥ.ΔΑ.Σ.Ε.- να του φανεί ότι ενδιαφέρεστε πραγματικά για την ενότητα των αγροτών και των κτηνοτρόφων.
      Όμως, στην πραγματικότητα σας ενοχλεί η οργανωμένη πάλη, διότι όταν αυτή αποκτά δυναμική, ανατρέπει όλες εκείνες τις κυβερνήσεις που μέλημά τους είναι ο πλούτος να περνά στα χέρια των λίγων και των δυνατών. 
      Τα τελευταία χρόνια ζήσαμε λίγο-πολύ τα πιο κρίσιμα προβλήματα της ελληνικής κτηνοτροφίας, ιδιαίτερα με την αποκάλυψη του σκανδάλου με το καρτέλ γάλακτος, τα εισαγόμενα ελληνοποιημένα κρέατα και την αδυναμία των κτηνοτρόφων να ανταποκριθούν στις ραγδαία αυξανόμενες τιμές των ζωοτροφών.
      Τι έπραξε η Κυβέρνηση για την επίλυση αυτού του προβλήματος; Μετά από μια αδικαιολόγητη αδράνεια και δέος μπροστά στις μεγάλες γαλακτοβιομηχανίες που κυριαρχούν στην αγορά, είτε σε επίπεδο αγοράς πρώτης ύλης είτε σε επίπεδο τιμών στην κατανάλωση, πήρατε φραστικά κυρίως μέτρα και αφήσατε την κατάσταση ανεξέλεγκτη. 
      Ανοίγετε την πόρτα της ελληνικής αγοράς στο εισαγόμενο γάλα από χώρες της Ευρωπαϊκής Ένωσης για να δώσετε τάχα φθηνό φρέσκο γάλα στους καταναλωτές, το οποίο θα έχει διάρκεια ζωής πέραν των έξι ημερών. Όλοι γνωρίζουμε πόσο φθηνό είναι το ελληνικό γάλα από τον παραγωγό και μάλιστα πιστοποιημένο. Τι κάνατε για να κρατήσετε τις τιμές κατανάλωσης σε χαμηλά επίπεδα; 
      Βέβαια, στην τελική ρύθμιση του σχεδίου νόμου πρέπει να πούμε ότι συμπεριλαμβάνεται και η επιχορήγηση σε περιόδους κρίσης των ζωοτροφών. Αυτό είναι ένα θετικό στοιχείο, όμως θα θέλαμε να μας πείτε αν με αυτή τη ρύθμιση θα καλύψει ο κτηνοτρόφος το υπερβολικό κόστος και τι θα συμβεί αν αυτή η κρίση είναι μακράς διάρκειας. 
      Το Υπουργείο Αγροτικής Ανάπτυξης και Τροφίμων θεωρεί ότι θα μπορεί να παρεμβαίνει στον ΕΛ.Ο.ΓΑ.Κ. για το παραπάνω θέμα για να διασφαλίζεται η επιχορήγηση των παραγωγών για μεγάλο χρονικό διάστημα, όταν αυτό κριθεί αναγκαίο;
      Ως Συνασπισμός Ριζοσπαστικής Αριστεράς, θέλουμε να διασφαλίζεται επίσης η εγχώρια παραγωγή καθαρών ζωοτροφών απαλλαγμένη από γενετικά τροποποιημένους οργανισμούς. Θέλω εδώ να αναφέρω ότι σήμερα έχουμε αυτάρκεια περίπου στο 20%, όταν ο μέσος όρος στην Ευρωπαϊκή Ένωση είναι το 60% των ζωοτροφών, ώστε να έχουμε μια μεγαλύτερη επάρκεια, κύριε Υπουργέ, μια καλύτερη ποιότητα και χαμηλότερες τιμές, διότι παγκόσμια συζητιέται η ενίσχυση της αγροτικής παραγωγής και οι πολιτικές –αυτό που έλεγα προηγουμένως- της αυτάρκειας των χωρών σε αγροτικά προϊόντα και κάποιοι σφυρίζουν κλέφτικα.
      Το σχέδιο νόμου έρχεται ούτως ή άλλως με καθυστέρηση, χωρίς να μπαίνει σε κρίσιμα ζητήματα που θα βελτιώνουν ουσιαστικά τις συνθήκες και τους όρους της πρωτογενούς κτηνοτροφικής παραγωγής. Επιλέγετε, μάλιστα, να γίνει η ψήφιση στο Β’ Θερινό Τμήμα της Βουλής, λίγες μόνο ημέρες πριν από τη Διεθνή Έκθεση Θεσσαλονίκης, οπότε τα ελάχιστα μέτρα που θα ληφθούν να κατευνάσουν τους κτηνοτρόφους που θα συμμετέχουν και αυτοί στις 6 Σεπτέμβρη στις καθολικές κινητοποιήσεις στη Θεσσαλονίκη, λέγοντάς τους ότι θα τους αποδοθεί μέσα στον επόμενο μήνα ίσως, η εξισωτική.
      Αυτά δεν τα θεωρούμε δεσμεύσεις, αλλά μόνο εξαγγελίες, διότι η αναξιοπιστία της Κυβέρνησης δεν αφήνει περιθώρια πειστικότητας. Αυτό που θέλει όλος ο λαός από μια κυβέρνηση που σέβεται τον πολίτη της είναι η ύπαρξη γενναίων πολιτικών αποφάσεων υπέρ των αδυνάτων που μέρα με την ημέρα περισσεύουν. 
      Θέλουμε τομές τέτοιες που θα στηρίξουν τη μικρομεσαία κτηνοτροφία και θα πατάξουν την ακρίβεια και την αισχροκέρδεια των μεγάλων γαλακτοβιομηχανιών που αγοράζουν το γάλα των παραγωγών με ανοικτές τιμές, εναρμονισμένη πρακτική των καρτέλ. Ανάλογη είναι η κατάσταση και στο κρέας, όταν κοινό μυστικό είναι οι παράνομες ελληνοποιήσεις. 
      Η Επιτροπή Ανταγωνισμού ακόμα και μετά το σκάνδαλο του καρτέλ γάλακτος δεν ανταποκρίνεται στο ρόλο της ως ανεξάρτητη αρχή για τον έλεγχο της αγοράς και τη δημιουργία όρων υγιούς ανταγωνισμού. 
      Η κυβερνητική πολιτική δείχνει αδυναμία και ανικανότητα ακόμα και στον τομέα των επενδύσεων στην κτηνοτροφία. Αναφέρομαι ιδιαίτερα στα κτηνοτροφικά σχέδια βελτίωσης και στο ενδιαφέρον που έχουν εκδηλώσει πολλοί παραγωγοί, οι οποίοι δεν γνωρίζουν αν και πότε θα υλοποιηθούν αυτά τα προγράμματα, δηλαδή επενδύσεις για υποδομές που για την ελληνική κτηνοτροφία είναι μείζονος σημασίας, χωρίς βέβαια να παραβλέπουμε ότι αρκετές σταβλικές εγκαταστάσεις δεν έχουν άδειες. Πρέπει να υπάρξει κι εκεί μια μέριμνα. 
    Για το Συνασπισμό Ριζοσπαστικής Αριστεράς προοπτική και μέλλον για την ελληνική κτηνοτροφία θα υπάρξει μόνον όταν θεσπιστούν μέτρα ενίσχυσης της πρωτογενούς παραγωγής σε υποδομές, ενώ ταυτόχρονα θα εξασφαλίζονται ικανοποιητικά ασφαλή ζωοκομικά προϊόντα και τρόφιμα, δηλαδή να έχουμε και μια μείωση του μεγάλου ελλείμματος στο εμπορικό μας ισοζύγιο. 
    Στο παρόν σχέδιο νόμου αποφασίσατε να καταργήσετε τον Οργανισμό «ΟΑΣΙΣ» δικαιολογημένα, αφού δεν εφαρμόστηκε ποτέ. Το είχαμε ήδη επισημάνει ότι οι ιδιωτικές ασφάλειες δεν μπορεί να έχουν εφαρμογή στον αγροτικό τομέα, γιατί έχει και τις ιδιαιτερότητές του και γιατί δεν προσφέρεται για κερδοσκοπία.
    Μακάρι, κυρίες και κύριοι της Κυβέρνησης, να κρατούσατε το δημόσιο χαρακτήρα σε όλους τους οργανισμούς κοινής ωφέλειας και να μην τους ξεπουλούσατε. Όμως, διατηρείτε τον ΕΛ.Γ.Α. ως έχει, έναν υπερχρεωμένο οργανισμό που κινδυνεύει να γίνει προβληματικός, χωρίς να παίρνετε κανένα μέτρο για την εξυγίανσή του. 
    Ο ΕΛ.Γ.Α. θεωρούμε ότι μπορεί να παίξει πραγματικά το ρόλο ενός σύγχρονου ασφαλιστικού συστήματος της αγροτικής πολιτικής, με όλα τα προβλήματα που παρουσιάζει, ειδικά τα τελευταία χρόνια, εξυπηρετώντας πελατειακές σχέσεις και καλύπτοντας με διάφορα τεχνάσματα κατ’ εξαίρεση ζημίες που δεν προβλέπονται από τον κανονισμό του. Ο ΕΛ.Γ.Α. είναι μια κατάκτηση των Ελλήνων αγροτοκτηνοτρόφων που θα πρέπει να εξελιχθεί σε πραγματικό οργανισμό πρόνοιας και κοινής ωφέλειας, δημόσιου χαρακτήρα, που θα βασίζεται στην αρχή της κοινωνικής αλληλεγγύης.
    Ανέφερα παραπάνω για τις κατ΄ εξαίρεση ζημίες που καλύπτει ο ΕΛ.Γ.Α., ο οποίος είναι καταχρεωμένος στην Αγροτική Τράπεζα. Εμείς θέλουμε διαφάνεια. Θέλουμε να ενταχθούν όσες κατηγορίες σήμερα δεν καλύπτονται από τον κανονισμό, αλλά θα έπρεπε, γιατί είναι άμεσα συνδεδεμένες με την οικονομική καταστροφή του παραγωγού και θα θέλαμε να γνωρίζουμε το ύψος του κονδυλίου προς τον ΕΛ.Γ.Α., μέσα από τον κρατικό προϋπολογισμό. 
    Λαμβάνοντας υπ΄όψιν την τελευταία πενταετία, δηλαδή τα χρήματα που έχει πληρώσει ο ΕΛ.Γ.Α. για καταστροφές, προσθέτοντας και τις νέες κατηγορίες που ίσως θα ενταχθούν σε αυτόν, μέσα από μια αναλογιστική μελέτη, μπορεί να οριστεί το κονδύλι του κρατικού προϋπολογισμού. Αρκεί να υπάρξει πολιτική βούληση.
    Το ΕΛ.Ο.Γ. τον επεκτείνετε σε ΕΛ.Ο.ΓΑ.Κ. για να συμπεριληφθεί εκτός από το γάλα και το κρέας. Στην ουσία δεν κάνετε καμμία τομή. Ούτως ή άλλως είναι ένας οργανισμός, νομικό πρόσωπο ιδιωτικού δικαίου, που εποπτεύεται από το δημόσιο, με έσοδα από τα τέλη στην τιμή του γάλακτος, που επεκτείνεται και στο κρέας.
    Ένας οργανισμός, όμως, κύριε Υπουργέ, πρέπει να ενισχύει την ενιαία διαχείριση και στήριξη της παραγωγής, μεταποίησης, διαφήμισης και διάθεσης όλων των κτηνοτροφικών προϊόντων, σε συνδυασμό με τη φυτική παραγωγή που θα τροφοδοτεί τις κτηνοτροφικές μονάδες με καθαρά κτηνοτροφικά φυτά, ώστε να είναι ανταγωνιστικά, όχι μόνο στην εγχώρια, αλλά και στην παγκόσμια αγορά. Και εκτός των προηγούμενων, να διασφαλίζει και την ονομασία προέλευσης που θα είναι συνυφασμένη με την υψηλή ποιότητα του προϊόντος. Δυστυχώς, τίποτα από όλα αυτά που προανέφερα δεν συμβαίνει, αλλά δεν στηρίζονται ούτε οι κτηνοτροφικοί συνεταιρισμοί, ώστε να τους εμπιστεύονται όσο το δυνατόν περισσότεροι κτηνοτρόφοι.
    Όλα αυτά φυσικά, αν διευθετηθούν, βάζουν φρένο στα κέρδη των μεσαζόντων που στις πλάτες των παραγωγών και καταναλωτών αυξάνονται κατακόρυφα. Μάλλον δεν το θέλετε, κύριε Υπουργέ.
    Στην έρευνα έπρεπε να δοθεί μεγάλη βαρύτητα, όπως και στους ελεγκτικούς μηχανισμούς, διότι έτσι αναβαθμίζεται και ο κτηνοτροφικός τομέας.
    Όσον αφορά στη βιολογική κτηνοτροφία δεν γίνεται καμμία, μα καμμία αναφορά και είναι κρίμα πραγματικά, όταν όλοι αναφέρονται στη μετάβαση, στην εναλλακτική γεωργοκτηνοτροφία, να μην μεριμνούν γι’ αυτή. 
    Στις νομοθετικές βελτιώσεις που κάνατε στην αρχή της συζήτησης του σχεδίου νόμου αναφέρατε ότι δεν δίνεται πλέον η παράταση που προβλεπόταν στο ν. 3147/2003 για τα επόμενα δύο έτη. Επειδή καταλαβαίνω ότι κάποιοι επιμένουν να ζητούν την επανενεργοποίησή του, θέλω να δεσμευτείτε, κύριε Υπουργέ, ότι θα σταματήσει εδώ ο νόμος που καλύπτει καταπατητές και χρησιμοποιεί –και ξανατονίζω τη λέξη «χρησιμοποιεί»- πραγματικά τους αγρότες και τους κτηνοτρόφους. Μην εμπλέκουμε τους καταπατητές με τους απλούς αγρότες και κτηνοτρόφους. Και αυτό είναι για τον εισηγητή της Νέας Δημοκρατίας.
    ΙΟΡΔΑΝΗΣ ΤΖΑΜΤΖΗΣ: Γιατί; 
    ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ήταν από την επιτροπή, κύριε Τζαμτζή, που επιμένατε. 
    Όσον αφορά στους βοσκοτόπους, υπάρχει ανάγκη να απλουστευτεί η διαδικασία που διέπει το ιδιοκτησιακό καθεστώς, καθώς και να δημιουργηθούν υποδομές βελτίωσης και αύξησης της βοσκοϊκανότητας και διαχείρισής τους. 
      Θα πρέπει να επιλυθούν και θέματα που έχουν σχέση με τα εποικιστικά λιβάδια. 
      Ούτε και η βιοποικιλότητα φαίνεται να απασχολεί το νομοθέτη. Σήμερα, οι κτηνοτρόφοι μας και ειδικά οι νέοι επιζητούν ζώα υψηλών αποδόσεων και προσφεύγουν στο εξωτερικό για να τα προμηθευτούν, ενώ αυτά θα μπορούσαν να παρέχονται από τα ελληνικά κέντρα βελτίωσης ζώων, τα οποία αυτή τη στιγμή αδυνατούν να τα παρέχουν λόγω έλλειψης χρηματοδότησης και στελέχωσης εξειδικευμένου προσωπικού. 
      Η έρευνα στον τομέα της γενετικής βελτίωσης και η αξιοποίηση των σύγχρονων μεθόδων βιοτεχνολογίας είναι αναγκαίες. Από την άλλη, υπάρχουν οι αυτόχθονες φυλές ζώων που θα μπορούσαν και αυτές να διατηρηθούν και να υποστηριχθούν από το Υπουργείο Αγροτικής Ανάπτυξης και Τροφίμων για όσους θέλουν να τις αναπαραγάγουν. Και ως επί το πλείστον, αυτές είναι οικογενειακές επιχειρήσεις. 
      Και στο παρόν σχέδιο νόμου απουσιάζει η περιβαλλοντική διαχείριση των κτηνοτροφικών μονάδων και των σφαγείων. Ως γνωστόν, ορισμένες κτηνοτροφικές μονάδες, όταν αυξάνουν το μέγεθός τους, ενώ υπάρχει στενότητα έκτασης, αυτομάτως δημιουργούν σημειακά προβλήματα ρύπανσης του περιβάλλοντος. Τα προβλήματα έγκεινται στη διαχείριση και τη διάθεση των στερεών αποβλήτων, καθώς και των υπολειμμάτων και των ψόφιων ζώων. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Θεωρούμε ότι θα πρέπει να ενισχυθούν οικονομικά συνεταιριστικές δομές και ομάδες κτηνοτρόφων Ο.Τ.Α. και να προμηθευτούν μηχανήματα διανομής των λυμάτων στα χωράφια, όπως παλαιότερα είχαν ενισχυθεί με μηχανήματα κοπής ενσυρώματος. 
      Επίσης, όσον αφορά τα ψόφια ζώα που πρέπει να καταστρέφονται σύμφωνα με τον Κανονισμό 1774/2002, θα πρέπει να διευρυνθούν οι περιοχές που ορίζονται με εγκύκλιο της Διεύθυνσης Κτηνιατρικής Δημόσιας Υγείας του ΥΠ.Α.Τ., συμπεριλαμβάνοντας όλες τις μειονεκτικές και ορεινές περιοχές, τουλάχιστον μέχρι να δημιουργηθούν οι προβλεπόμενες δομές και να ενισχυθούν και εδώ οι συνεταιριστικές δομές, οι ομάδες κτηνοτρόφων Ο.Τ.Α. κ.λπ., για να προμηθευτούν μηχανήματα μεταφοράς και να κατασκευάζουν μηχανήματα καταστροφής ψόφιων ζώων. 
      Αν εξετάσουμε τα κτηνιατρεία μέχρι τα μέσα της δεκαετίας του 1980, αυτό που παρατηρούμε είναι ότι η στήριξη της κτηνοτροφίας απαιτούσε δωρεάν παροχή υπηρεσιών από το κράτος μέσω των αγροτικών κτηνιατρείων. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα χρειαστώ μόνο ένα λεπτό ακόμα για να ολοκληρώσω. 
      Παράλληλα με το δίκτυο των αγροτικών κτηνιατρείων δημιουργούνται αντίστοιχα καταστήματα λιανικής πώλησης κτηνιατρικών φαρμάκων. Η αλλαγή της αγροτικής πολιτικής του 1990 οδηγεί στη σταδιακή συρρίκνωση του δημόσιου και των συνεταιρισμών και μεγάλο μέρος της περίθαλψης περνά στους ιδιώτες. 
      Σε εφαρμογή της πάγιας πολιτικής όλων των κυβερνήσεων των τελευταίων χρόνων να ενισχυθεί η συγκέντρωση του ζωικού κεφαλαίου σε όλο και λιγότερα χέρια, ψηφίζεται ο ν. 2538/1997, ο οποίος θεσμοθετεί το ασυμβίβαστο μεταξύ της κατοχής άδειας λιανικής πώλησης κτηνιατρικών φαρμάκων και οποιασδήποτε άλλης απασχόλησης σχετικής με το αντικείμενο του επαγγέλματος. 
      Ο νόμος παραείναι σκληρός και ανεδαφικός για να εφαρμοστεί η μικροπαραγωγή. Ακόμα και εάν έβρισκαν τις δύο υποκατηγορίες κτηνιάτρων, δεν θα είχαν να τους πληρώσουν. Οπότε αυτήν την πραγματικότητα έπρεπε να αλλάξει όποιος νόμος καταπιανόταν μ’ αυτό. 
      Ένα τελευταίο που θα ήθελα να πω είναι ότι βρισκόμαστε ακριβώς ένα χρόνο μετά από τις καταστροφικές πυρκαγιές στην Πελοπόννησο, την Εύβοια και αλλού και δεν κρατήσατε τις υποσχέσεις σας όσον αφορά τους αγρότες και τους κτηνοτρόφους. Ακόμη οι άνθρωποι περιμένουν να αποκαταστήσουν τις ζημιές με τη στήριξη του κράτους, διότι δεν ήταν δική τους υπαιτιότητα οι  μεγάλες πυρκαγιές που έπληξαν σταβλικές εγκαταστάσεις και ζωικό κεφάλαιο ή η πρωτοβουλία να γίνουν τα αντιπλημμυρικά έργα. Εκτός βέβαια και εάν τα συμπεριλάβετε εκ νέου στις εξαγγελίες σας στη Διεθνή Έκθεση Θεσσαλονίκης. 
      Για όλα αυτά, εμείς καταψηφίζουμε το συγκεκριμένο σχέδιο νόμου. Θα τοποθετηθούμε επί των άρθρων αύριο. 
      Ευχαριστώ πολύ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αμμανατίδου-Πασχαλίδου. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Εμπορικής Ναυτιλίας, Αιγαίου και Νησιωτικής Πολιτικής, Οικονομίας και Οικονομικών, Ανάπτυξης, Υγείας και Κοινωνικής Αλληλεγγύης, Δικαιοσύνης και Τουριστικής Ανάπτυξης κατέθεσαν σχέδιο νόμου: «Δικαιώματα-Υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις». 
      Παραπέμπεται στην αρμόδια Διαρκή Επιτροπή. 
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Κύριε Υφυπουργέ, προφανώς γνωρίζετε το περιεχόμενο και τη σημασία της φράσης «ώδινεν όρος και έτεκεν μυ», διότι αποδίδει πλήρως την πραγματικότητα γύρω από το κτηνοτροφικό νομοσχέδιο που καταθέσατε. 
	Τι θέλω να πω; Θέλω να πω ότι είχε προηγηθεί μια μεγάλη διαφημιστική καμπάνια από το  Υπουργείο γι’ αυτό το πολυαναμενόμενο από τον κτηνοτροφικό κόσμο της χώρας νομοσχέδιο. Είχαν καλλιεργηθεί μεγάλες προσδοκίες στον αγροτικό κόσμο της χώρας, στο γεωργικό και κτηνοτροφικό κόσμο της χώρας και το αποτέλεσμα ήταν αποτέλεσμα αυτονόητο. Ακολουθήσατε τη συλλογιστική του αυτονοήτου. Δηλαδή οι προτάσεις που έχετε καταθέσει στο νομοσχέδιο, οι διατάξεις του νομοσχεδίου κινούνται στη λογική του αυτονοήτου. Πρόκειται για πράγματα που χρόνια πριν θα έπρεπε να είχαν ισχύσει και δυστυχώς -και με ευθύνη της κυβέρνησης του ΠΑ.ΣΟ.Κ.- δεν είχαν υλοποιηθεί, πράγματα τα οποία ανέμενε ο κτηνοτροφικός κόσμος της χώρας. 
	Άρα, με τις αυτονόητες αυτές διατάξεις δεν θα μπορούσε κάποιος να διαφωνήσει. Όμως, το νομοσχέδιο αυτό είναι άκαιρο, διότι ήρθε σε μια στιγμή, κατά την οποία πνέει τα λοίσθια η ελληνική κτηνοτροφία. Δηλαδή το νομοσχέδιο αυτό ήρθε αργά με αυτονόητες διατάξεις. Άρα, δεν θα πρέπει να επαίρεται κάποιος για το περιεχόμενό του. 
	Ήρκησε δε μια τροπολογία που καταθέσατε σε σχέση με πεντακόσιες υποτροφίες που θα δοθούν σε αγροτόπαιδα, που οι οικογένειές τους έχουν μικρό εισόδημα. Ήρκησε αυτή η ανακοίνωση, για να μη γίνεται πλέον λόγος στα Μέσα Μαζικής Ενημέρωσης και στις εφημερίδες για το περιεχόμενο του νομοσχεδίου, διότι είναι το αυτονόητο, και έχουν επικεντρωθεί όλοι πάνω σε αυτήν την ανακοίνωση. 
	Θα ασχοληθώ –θα μου επιτρέψετε- κάνοντας μια κριτική του μέτρου αυτού. Ακούσατε από την πλευρά του ΣΥ.ΡΙΖ.Α. ότι κάνετε παιχνίδι με ξένα κόλλυβα, ότι πρόκειται για εισφορές των αγροτών. Εγώ δεν θα μπω σε αυτή τη λογική. Εγώ θα πιστέψω τον Υπουργό, ο οποίος αντέδρασε εντόνως και είπε «όχι, είναι από χρήματα του κρατικού προϋπολογισμού.» Ναι. Όμως, έχω να σας απευθύνω δύο ερωτήματα. 
	Ερώτημα πρώτο: Παρακολούθησα την ανακοίνωση του Υπουργού σε σχέση με αυτό το μέτρο των υποτροφιών. Ξέρετε τι είπε; Περικόπτω το 1% από τη ΓΕ.Σ.Α.Σ.Ε. και τη ΣΥ.Δ.Α.Σ.Ε., διότι δεν έχουν ισχυρή νομιμοποιητική βάση. 
      Αν ακολουθήσουμε τη συλλογιστική του αξιοτίμου Υπουργού, αβιάστως βγαίνει το εξής ερώτημα: Το 0,5%, δηλαδή 500.000 ευρώ, γιατί συνεχίζετε να τα δίνετε σε δύο τριτοβάθμιες συνεταιριστικές οργανώσεις των αγροτών που δεν έχουν ισχυρή βάση νομιμότητας; Διότι αν συνέβαινε αυτό το οποίο ισχυρίζεται στην ανακοίνωσή του ο Υπουργός, κατά λογική ακολουθία θα έπρεπε να περικόψετε και τις 500.000 ευρώ. Δεν το κάνετε αυτό. Άρα, θα πρέπει ξεκάθαρα να τοποθετηθείτε. Διότι εγώ δεν ξέρω να υπάρχει ολίγον έγκυος. Δεν ξέρω να υπάρχει ολίγον νόμιμος. Είναι ή νόμιμος ή έγκυος. 
      Τώρα το Υπουργείο έχει βγάλει τον όρο «σαθρή νομιμοποιητική βάση». Αυτό πρώτη φορά ακούστηκε. Ή λοιπόν υλοποιείτε την αρχική σκέψη σας μέχρι τέλος ή τα ημίμετρα στα οποία οδηγείστε σας εκθέτουν ανεπανόρθωτα. 
	Όμως, ο Πρόεδρος του Λαϊκού Ορθοδόξου Συναγερμού κ. Καρατζαφέρης σας πρόλαβε, κύριε Υφυπουργέ. Διότι με την πρότασή σας αυτή ανοίγετε την εξής συζήτηση: Γιατί να μην περικόψουμε 50% από τις επιχορηγήσεις που λαμβάνουν τα κόμματα της Βουλής, προκειμένου να δώσουμε αντίστοιχες υποτροφίες σε φτωχά πολύτεκνα παιδιά, σε φτωχά παιδιά τρίτεκνων οικογενειών, σε φτωχά παιδιά μονογονεϊκών οικογενειών, σε παιδιά ανέργων οικογενειών; Άρα, γιατί εφαρμόζετε ένα τέτοιο μέτρο; 
	Θα σας πω εγώ γιατί το εφαρμόζετε. Διότι ο αξιότιμος Πρωθυπουργός της χώρας κ. Καραμανλής θα πρέπει να πάει οσονούπω στην Έκθεση Θεσσαλονίκης. Πώς θα πάει; Τι θα πει; Το καλάθι των παροχών έχει εξασθενήσει. 
      Άρα, λοιπόν, θα έπρεπε να του δώσετε ένα επικοινωνιακό ατού, ένα επικοινωνιακό χαρτί. Και του το δώσατε πράγματι, ως Υπουργείο Γεωργίας, αυτό το επικοινωνιακό χαρτί.
      Όμως, θα πρέπει να καταλάβετε ότι υπάρχει και μία άλλη ανάγνωση -την οποία έχει αντιληφθεί ο κόσμος- και είναι η εξής, κύριε Υφυπουργέ. Θα σας παρακαλούσα να δώσετε ιδιαίτερη προσοχή σ’ αυτό που θα σας πω, διότι απηχεί την πραγματικότητα που έχει διαμορφωθεί στο θεσσαλικό κάμπο σε σχέση με αυτές τις εξαγγελίες που κάνατε, διότι μειδιούν οι αγρότες, οι κτηνοτρόφοι και οι παραγωγοί. Να σας πω γιατί. Διότι, ουσιαστικά, χρησιμοποιείτε ένα επικοινωνιακό τρικ για να αποκρύψετε μία πραγματικότητα. Ξέρετε ποια είναι αυτή; Ότι τους έχετε πάρει από το τραπέζι μπροστά όλο το φαγητό και τους έχετε δώσει ψίχουλα.
      Να σας το πω αλλιώς τώρα αυτό, τους έχετε κλέψει 110.000.000 ευρώ μέσα από τις τσέπες -και θα σας το αποδείξω τώρα- και τους δίδετε 2.000.000 ευρώ ετησίως, αφού πρώτα με απλές κινήσεις, που θα σας περιγράψω τώρα, τους έχετε αφαιρέσει 110.000.000 ευρώ.
      Πρώτον, η πρώτη απώλεια που υπέστη ο αγροτικός κόσμος είναι σε σχέση με τα 85.000.000 ευρώ που αφαιρέσατε από τις τσέπες των αγροτών με την υπόθεση του αγροτικού πετρελαίου. Άρα, λοιπόν, βρεθήκατε σε έναν κυκεώνα αντιδράσεων από όλο τον αγροτικό κόσμο της χώρας. Κάπως έπρεπε να το καλύψετε αυτό το πράγμα. Και επικοινωνιακά ρίχνετε το χαρτί των υποτροφιών -2.000.000 κατ΄ έτος- αφού πρώτα έχετε αφαιρέσει τα 85.000.000 με την υπόθεση του αγροτικού πετρελαίου, για να μην ξεχνιόμαστε.
      Όμως, τι άλλη γκάφα κάνατε και καταστρέψατε τους αγρότες του θεσσαλικού κάμπου και ιδιαίτερα τους τευτλοπαραγωγούς και την Ελληνική Βιομηχανία Ζάχαρης -ακούστε τι γκάφα κάνατε, κύριε Υφυπουργέ- και τους αφαιρέσατε άλλα 30.000.000 περίπου από τις τσέπες. Αν τα αθροίσουμε, γίνονται 110.000.000. Με βάση τον Κανονισμό των Ευρωπαϊκών Κοινοτήτων του 2006, που αναφέρεται στην αναδιάρθρωση της Ελληνικής Βιομηχανίας Ζάχαρης -αναφέρομαι στις ποσοστώσεις που επιστρέψαμε στην Ευρωπαϊκή Ένωση- μπορούσαν να ακολουθηθούν δύο δρόμοι. Ο ένας δρόμος έλεγε ότι, εάν κλείσουν εντελώς οι εγκαταστάσεις της Ελληνικής Βιομηχανίας Ζάχαρης, τα δύο εργοστάσια Λάρισας και Ξάνθης, τότε η Ελλάδα θα πάρει ως επιστροφή από την Ευρωπαϊκή Ένωση -αυτό το πριμ που λέμε για την ποσόστωση- 730 ευρώ ανά τόνο επιστροφής. Επαναλαμβάνω, 730 ευρώ.
      Εσείς ακολουθήσατε το δεύτερο δρόμο που λέει τι; Ότι δεν κλείνουμε εντελώς τα εργοστάσια στη Λάρισα και την Ξάνθη, αφήνουμε ένα τμήμα τους. Είναι η λεγόμενη παράλληλη δραστηριότητα. Σ’ αυτήν την περίπτωση, η Ευρωπαϊκή Ένωση δίνει ένα πριμ των 547,5 ευρώ.
      Και θα μου πείτε: «Βεβαίως, ήταν η επιλογή μας και ακολουθήσαμε αυτόν το δρόμο, δηλαδή, να πάρουμε τα 547,5 ευρώ ανά τόνο επιστρεφόμενο και όχι τα 730 ευρώ ανά τόνο».
      Μόνο που κάνατε μία γκάφα, κύριε Υφυπουργέ, διότι με βάση τις πρόσφατες εξελίξεις, το μεν τμήμα το οποίο αφήσατε και στη Λάρισα και στην Ξάνθη θα καταστεί εντελώς ανενεργό και ασύμφορο, διότι δεν μπορεί να χρησιμοποιηθεί ως πρώτη ύλη το ζαχαρότευτλο -οικονομικά είναι παντελώς ασύμφορο- και δεν μπορεί να χρησιμοποιηθεί και ως πρώτη ύλη ούτε το καλαμπόκι, διότι το τμήμα που αφήσατε στην Ελληνική Βιομηχανία Ζάχαρης, στα εργοστάσια σε Λάρισα και Ξάνθη, είναι για ζαχαρότευτλο, δεν είναι για καλαμπόκι.
      Άρα, λοιπόν, τι γκάφα κάνατε; Ενώ θα έπρεπε να κλείσετε παντελώς και τα εργοστάσια και να επιδοτηθεί η Ελλάδα με 730 ευρώ ανά τόνο επιστρεφόμενης ποσότητας, εσείς επιλέξατε για πολιτικούς λόγους -για να κρατήσετε τον αγρότη υπό έλεγχο, επικοινωνιακά και πάλι, ενώ έχανε από την τσέπη του ο αγρότης- το δεύτερο δρόμο. Δηλαδή, πήρατε τα 547,5 ευρώ ανά τόνο και όχι τα 730.
      Αυτά τα ποσά αθροιζόμενα, δηλαδή τα ποσά που πήρατε από τη τσέπη του αγρότη όσον αφορά το αγροτικό πετρέλαιο και την γκάφα που κάνατε με τα εργοστάσια της Ελληνικής Βιομηχανίας Ζάχαρης σε Λάρισα και Ξάνθη αθροιζόμενα μας δίνουν γύρω στα 115.000.000 ευρώ, 110.000.000 ευρώ, θα πω εγώ. Δίδετε κάθε έτος από τις εισφορές των αγροτών 1.000.000 ευρώ. Από τις εισφορές των αγροτών το τονίζω, γιατί υπάρχει και άλλο 1.000.000 από τον κρατικό προϋπολογισμό μέσω ΕΛ.Γ.Α.. Είχε δίκιο ο Υπουργός. Ξέρετε πόσα χρόνια πρέπει να περάσουν ούτως ώστε να επιστρέψετε τα χρήματα αυτά υπό μορφή υποτροφιών που επιλέγετε στα αγροτόπαιδα και στον αγροτικό κόσμο; Εκατόν δέκα χρόνια. Ένας αιώνας και κάτι για να επιστρέψετε τα ποσά αυτά.
      Έρχομαι τώρα στο θέμα του ΕΛ.Γ.Α.. 
      Επαίρεστε για κάποιες επιπρόσθετες καλύψεις, για παράδειγμα, επίθεση από λύκο. Σοβαρά; Πολύ μεγάλη κάλυψη είναι αυτή, επίθεση από λύκο και είναι τεράστια η απώλεια του κτηνοτρόφου! Πτώση κεραυνού, ακόμα και αν δεν προκληθεί φωτιά. Σοβαρά; Πολύ μεγάλη κάλυψη είναι αυτή! 
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, έχετε φυλάξει πρόβατα; Ξέρετε τι σημαίνει λύκος στο κοπάδι;
      ΑΣΤΕΡΙΟΣ ΡΟΝΤΟΥΛΗΣ:  Προέρχομαι από περιοχή αγροκτηνοτροφική και έχω ζήσει με τον αγρότη, στο μαντρί, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Εγώ, γιος κτηνοτρόφου, είδα να τρώει ο λύκος ενενήντα πέντε πρόβατα του πατέρα μου. 
      ΑΣΤΕΡΙΟΣ ΡΟΝΤΟΥΛΗΣ: Τότε θα ξέρετε, κύριε Πρόεδρε, ότι υπάρχει και η λοιμώδης αγαλαξία, η μαρμάρα, την οποία δεν έχετε συμπεριλάβει, υπάρχει η στρουμπάρα την οποία δεν έχετε συμπεριλάβει, υπάρχει η χλαμυδίαση την οποία δεν έχετε συμπεριλάβει και να μην συνεχίσω να λέω διάφορα. 
      (Στο σημείο αυτό την Προεδρική Έδρα καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Άρα, λοιπόν, θα πρέπει να σταματήσετε πάλι να επαίρεστε. Βέβαια το ενδιαφέρον σας, κύριε Πρόεδρε, είναι αρκούντος συγκινητικό αλλά δεν αρμόζει στον Προεδρεύοντα να διακόπτει έναν ομιλητή για να προασπίσει τον Ε.Λ.Γ.Α., δεν αρμόζει, με όλο το σεβασμό που σας έχω και ξέρετε πόσο σας σέβομαι. 
      ΙΟΡΔΑΝΗΣ ΤΖΑΜΤΖΗΣ: Την αλήθεια υπερασπίζεται. 
      ΑΣΤΕΡΙΟΣ ΡΟΝΤΟΥΛΗΣ: Την αλήθεια θα την ακούσετε τώρα, κύριε Τζαμτζή και να μην ωραιοποιείτε τα πράγματα. 
      ΠΡΟΕΔΡΟΣ (Δημήτριος Σιούφας): Παρακαλώ να μην γίνεται διάλογος μεταξύ σας, κύριε Ροντούλη. Στο Τμήμα απευθύνεστε.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, ξέρετε ότι σας εκτιμώ πάρα πολύ και ως άνθρωπο και ως πολιτική οντότητα, γι’ αυτό θα μου δώσετε και ένα λεπτό που μου κλέψατε. 
      ΠΡΟΕΔΡΟΣ (Δημήτριος Σιούφας): Μάλλον θα πρέπει να σας αφαιρέσω ένα λεπτό γιατί ήσασταν εκτός θέματος. 
      ΑΣΤΕΡΙΟΣ ΡΟΝΤΟΥΛΗΣ: Έρχομαι τώρα στο θέμα της αναδιάρθρωσης του ΕΛ.Ο.Γ. που γίνεται ΕΛ.Ο.ΓΑ.Κ.. 
      Κατ΄αρχάς, κύριε Υφυπουργέ, χρωστάτε μια απάντηση. Πρέπει να μας πείτε, ο πρώην πρόεδρος του ΕΛ.Ο.Γ. κ. Φάσας γιατί παραιτήθηκε; Γιατί έστειλε μια επιστολή στον αξιότιμο Υπουργό και λέει ότι προκειμένου να σας διευκολύνω στην πολιτική σας, παραιτούμαι. Και την έκανε δεκτή ο αξιότιμος Υπουργός την παραίτηση του κ. Φάσα. Και βγαίνουν οι εργαζόμενοι του ΕΛ.Ο.Γ. που εσείς θέλετε να αναβαθμίσετε σε Ε.Λ.Ο.ΓΑ.Κ. και σας καταγγέλλουν, καταγγέλλουν τον Υπουργό δηλαδή, ότι θέλει να βάλει χέρι στα αποθεματικά του οργανισμού που εσείς θέλετε να αναβαθμίσετε σε Ε.Λ.Ο.ΓΑ.Κ.. Και πώς θα αναβαθμιστεί ο ΕΛ.Ο.Γ. σε Ε.Λ.Ο.ΓΑ.Κ. εάν δώσατε 700.000 ευρώ από τα ταμεία του ΕΛ.Ο.Γ. για τους πυρόπληκτους; Πολύ καλά κάνατε, υπάρχει και αναλυτικός κατάλογος των νομαρχιών που έλαβαν τα ποσά. Ζητάει ο Υπουργός από τον ΕΛ.Ο.Γ. 2.000.000 ευρώ για τους σεισμοπλήκτους. Τελικά υπάρχει το ταμείο αντιμετώπισης εκτάκτων αναγκών του κ. Μολυβιάτη ή υπάρχει ο ΕΛ.Ο.Γ. και συνεχώς βάζετε χέρι στα αποθεματικά του; Συνεπώς θα πρέπει να δώσετε εξηγήσεις, τι συνέβη με την υπόθεση αυτή. 
      Οι αγρότες και οι κτηνοτρόφοι περιμένουν, κύριε Υφυπουργέ –δεν έχω χρόνο θα τα πω στη δευτερολογία μου τα υπόλοιπα- να ακούσουν σημαντικά πράγματα. Δεν περιμένουν να ακούσουν μέτρα όπως είναι οι υποτροφίες, για τα οποία μέτρα τα «γαλάζια» παπαγαλάκια που είναι είτε αγροτοσυνδικαλιστές είτε Βουλευτές του κάμπου, σας χειροκροτούν και σας επευφημούν. Τους πήραν χαμπάρι. Με ψίχουλα που πάτε να μοιράσετε υπό μορφή υποτροφιών, για τα οποία κάποιοι σας χειροκροτούν, θυμίζουν άλλες εποχές. Θυμίζουν εποχές Φρειδερίκης που έβαζε 500 δραχμές στα βιβλιάρια απόρων κορασίδων, διότι θα σας θέσω το ερώτημα. 
    Έστω, λοιπόν, ότι παίρνει τα 4.000 ευρώ. Βγάζει το πρώτο έτος η οικογένεια αυτή. Τι θα γίνει το δεύτερο, το τρίτο, το τέταρτο έτος το παιδί που σπουδάζει;
    Άρα, να τα αφήσετε αυτά, να αφήσετε τα επικοινωνιακά τρικ και να ασχοληθείτε με τα σοβαρά προβλήματα του κτηνοτροφικού κόσμου. Διότι το ράπισμα που θα λάβετε στις επόμενες εκλογές θα είναι ηχηρό.
    Ευχαριστώ πολύ.
    (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, κατά την έναρξη της συνεδρίασης ο Kοινοβουλευτικός Eκπρόσωπος του ΠΑ.ΣΟ.Κ., ο πρώην Υπουργός κ. Βενιζέλος, έθεσε στον Προεδρεύοντα στο Τμήμα, θέμα εφαρμογής του άρθρου 63 και 153 του Κανονισμού της Βουλής. Κατά τη διάρκεια της συζήτησης η οποία έγινε, έκανε μία αναφορά και τη διαβάζω από τα Πρακτικά, που έλαβα τώρα γνώση γιατί δεν ευρισκόμουν εκείνη την ώρα εδώ, η οποία λέει: «Και ξέρω ότι και προσωπικά εσείς «δηλαδή ο κ. Σούρλας» έχετε πολύ μεγάλη ευαισθησία και ο κύριος Πρόεδρος της Βουλής έχει ευαισθησία, αλλά δυστυχώς φαίνεται ότι πιέζεται από την ακατανόητη για μένα στάση του Πρωθυπουργού και της Κυβέρνησης που δεν παίρνουν θέση σε ένα τόσο μεγάλο θέμα αυτές τις μέρες».
     Θέλω να σας ενημερώσω, κυρίες και κύριοι συνάδελφοι, για δύο πράγματα επί τους θέματος που συζητήθηκε αλλά για τον όλο χειρισμό του θέματος από τον Προεδρεύοντα τον κ. Σούρλα, ο οποίος υπήρξε άψογος και δεν θα ήταν του παρόντος να αναλύσουμε το τι λέει το άρθρο 63 και το άρθρο 153 του Κανονισμού της Βουλής. 
     Ως Πρόεδρος του Σώματος όταν δημιουργήθηκαν αυτά τα ζητήματα, δημόσια τοποθετήθηκα με όλη τη θεσμική υπευθυνότητα, η οποία με διακρίνει και όχι μόνο τώρα που είμαι Πρόεδρος της Βουλής, αλλά διαχρονικά όλα αυτά τα είκοσι οκτώ χρόνια που βρίσκομαι στην Εθνική Αντιπροσωπεία. 
     Θέλω, επίσης, να πω στον κ. Βενιζέλο με τον αμοιβαίο σεβασμό ότι δεν έχω δώσει πότε μέχρι σήμερα αφορμή για να πιέζομαι στις θεσμικές μου υποχρεώσεις προς καμμία κατεύθυνση. Κι αυτό ισχύει και σήμερα και θα ισχύει και στο μέλλον.
     Επιτελώ την αποστολή μου, την οποία εσείς μου εμπιστευτήκατε, με τρόπο που εκτιμώ ότι είναι κοινοβουλευτικά άψογος και συγχρόνως θεσμικά εναρμονισμένος με τις υποχρεώσεις μου που προβλέπονται από το Σύνταγμα και τον Κανονισμό της Βουλής. Αυτό για να μην αφεθεί καμμία σκιά σε ό,τι αφορά ότι υπαγορεύεται η όποια θεσμική μου συμπεριφορά από οποιονδήποτε εκτός της Αιθούσης, ακόμη και από τον Πρωθυπουργό.
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το λόγο.
     ΠΡΟΕΔΡΟΣ (Δημήτριος Σιούφας): Ορίστε, έχετε το λόγο.
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, καταγράφω με ιδιαίτερη ικανοποίηση τη δήλωσή σας αυτή. Ξέρετε πόσο σέβομαι και το πρόσωπό σας και τον τρόπο με τον οποίο εκτελείτε τα θεσμικά σας καθήκοντα. 
     Υπάρχει θέμα και είμαστε υποχρεωμένοι όλοι στην Αίθουσα αυτή, ό,τι λέμε σε σχέση με τη διαφάνεια να το εννοούμε και να το τηρούμε. Οι πολίτες είναι πια ιδιαίτερα αυστηροί και απαιτητικοί. 
     Το ΠΑ.ΣΟ.Κ., λοιπόν, θα ενεργοποιήσει όλες τις δυνατότητες που του παρέχει ο Κανονισμός της Βουλής προκειμένου το θέμα αυτό να συζητηθεί στη Βουλή και η Βουλή να πάρει θέσει για το θέμα αυτό που ταλανίζει το δημόσιο βίο.
     ΠΡΟΕΔΡΟΣ (Δημήτριος Σιούφας): Ευχαριστώ, κυρίες και κύριοι συνάδελφοι.
     Ο κ. Ελευθέριος Αυγενάκης έχει το λόγο.
     ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κύριε Πρόεδρε. 
     Κύριε Υπουργέ, κυρίες και κύριοι συνάδελφοι, με την ευκαιρία της επανέναρξης των εργασιών της Βουλής των Ελλήνων μετά τις διακοπές του καλοκαιριού, θα ήθελα να εκφράσω πρώτα απ’ όλα τις θερμότερές μου ευχές για ένα πετυχημένο και παραγωγικό υπόλοιπο του Β’ Τμήματος της Βουλής. 
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Η σημερινή μας συζήτηση εστιάζεται σε ένα πολύτιμο και πολύ σημαντικό ζήτημα για τη χώρα μας, τη ρύθμιση θεμάτων για την κτηνοτροφία. Εκλέγομαι στην Κρήτη και μου δίνεται η ευκαιρία να διαπιστώνω καθημερινά και από πολύ κοντά ότι οι Έλληνες κτηνοτρόφοι αντιμετωπίζουν σοβαρά προβλήματα επιβίωσης. Για την Κρήτη, η κτηνοτροφία αποτελεί ιδιαίτερα σημαντικό κλάδο στην οικονομία αλλά και στον πολιτισμό της. Σημαντικό μερίδιο της οικονομίας του νησιού βασίζεται στη γεωργία και την κτηνοτροφία. Μεγάλο μέρος των συμπολιτών μας μάχεται καθημερινά για το βιοπορισμό του, αλλά και για την παραγωγή ποιοτικών προϊόντων. 
      Οι δύσκολες καιρικές συνθήκες, η ραγδαία αύξηση των τιμών των ζωοτροφών, λόγω της άσχημης διεθνούς οικονομικής συγκυρίας, αλλά και των άλλων παραγόντων που επηρεάζουν το κόστος παραγωγής τους, διαμορφώνουν μια δύσκολη κατάσταση για τους κτηνοτρόφους της χώρας μας, ώστε να αντιμετωπίζουν πλέον βιοποριστικές δυσκολίες.
      Χάθηκαν, κύριοι συνάδελφοι, τρία κοινοτικά πλαίσια με ευθύνη και των δύο πλευρών, τόσο από πλευράς πολιτείας των προηγούμενων κυβερνήσεων που μοίραζαν ευρωπαϊκά χρήματα με ευκολία χωρίς τη δημιουργία ελεγκτικών μηχανισμών. Βέβαια, υπάρχουν ευθύνες και από πλευράς κτηνοτρόφων που δεν αξιοποίησαν σε υποδομές όλες αυτές τις επιδοτήσεις και άφησαν να χαθούν πολύτιμα και παραγωγικά χρόνια και φυσικά δεκάδες εκατομμύρια δραχμές και δεκάδες εκατομμύρια ευρώ σήμερα.
      Κυρίες και κύριοι συνάδελφοι, πιστεύω ακράδαντα ότι η σημερινή κατάσταση καθιστά το στρατηγικό σχεδιασμό για την ενίσχυση των Ελλήνων κτηνοτρόφων, εγχείρημα σημαντικό και καθ’ όλα επιτακτικό. Βεβαίως, δεν είναι δυνατόν να αγνοήσουμε τη σημερινή διεθνή οικονομική κρίση. Κατά το παρελθόν, τα χρήματα, όπως ανέφερα, δεν επενδύθηκαν στον εκσυγχρονισμό των υποδομών στο χώρο της γεωργίας και κτηνοτροφίας στο βαθμό που απαιτούσαν, αλλά και που απαιτούν οι εξελίξεις. Παράλληλα, το υπάρχον μη ενιαίο νομικό πλαίσιο δεν υποστηρίζει τη γοργή ανάπτυξη και την επίλυση των προβλημάτων που αντιμετωπίζει ο τομέας αυτός. Η ελληνική Κυβέρνηση, με σοβαρότητα και υπευθυνότητα, αποφάσισε με το παρόν σχέδιο νόμου να αποσαφηνίσει το νομικό πλαίσιο και να το προσαρμόσει στις ανάγκες της νέας κοινής αγροτικής πολιτικής. Επίσης, επιχειρείται η ρύθμιση θεμάτων ζωικής παραγωγής. Βάζει σε τάξη και θέτει ένα ενιαίο νομικό πλαίσιο σε θέματα που ρυθμίζονταν έως σήμερα, αποσπασματικά.
      Στο σημείο αυτό θέλω να υπογραμμίσω ότι είναι η πρώτη φορά που κατατίθεται θεσμικό πλαίσιο για την κτηνοτροφία και αναγνωρίζει επιτέλους μετά από πολλά χρόνια ως διακριτό και αυτόνομο επαγγελματικό κλάδο. Παράλληλα, με το παρόν σχέδιο νόμου, η χώρα μας ανταποκρίνεται στις τρεις προτεραιότητες της κοινής αγροτικής πολιτικής που είναι: Πρώτον, η υγιεινή ασφάλειας ποιοτικών προϊόντων. Δεύτερον η φιλοπεριβαλλοντική γεωργία και τρίτον η ανταγωνιστικότητα χωρίς στήριξη τιμών. 
      Κυρίες και κύριοι συνάδελφοι, οι νέες νομοθετικές ρυθμίσεις υποστηρίζουν την ανάπτυξη της ανταγωνιστικότητας του τομέα και διατηρούν την πιστοποιημένη ποιότητα των προϊόντων. Συγκεκριμένα, με τις προτεινόμενες διατάξεις καταργείται ο πολυκερματισμός των αρμοδιοτήτων για την κυκλοφορία και τον έλεγχο των ζωοτροφών. Παράλληλα, καθορίζεται εκ νέου η διαδικασία έκδοσης των αδειών ίδρυσης και λειτουργίας κτηνοπτηνοτροφικών εγκαταστάσεων, με σκοπό την ευκαιρέστερη και ταχύτερη έκδοσή τους. Ειδικότερα, η αρμοδιότητα έκδοσης αδειών ίδρυσης και λειτουργίας των κτηνοπτηνοτροφικών εγκαταστάσεων ανατίθεται στην αρμόδια διεύθυνση αγροτικής ανάπτυξης της οικείας Νομαρχιακής Αυτοδιοίκησης με τον καθορισμό σαφούς χρονοδιαγράμματος. Ταυτόχρονα, ρυθμίζονται θέματα αποστάσεων μεταξύ κτηνοτροφικών μονάδων και χώρων που χρήζουν προστασίας και απλουστεύονται οι διαδικασίες για την έγκριση των περιβαλλοντικών όρων που είναι απαραίτητα για την έκδοση άδειας. 
      Επίσης, προβλέπεται η σύσταση κέντρου εφαρμοσμένης εκτροφής γουνοφόρων ζώων, προκειμένου να βελτιωθεί η ανάπτυξη των αντίστοιχων επιχειρήσεων. 
      Τέλος, το νέο νομοσχέδιο ρυθμίζει θέματα του πολύπαθου Οργανισμού Ελληνικών Γεωργικών Ασφαλίσεων, του λεγόμενου ΕΛ.Γ.Α., του Ελληνικού Οργανισμού Γάλακτος, του λεγόμενου ΕΛ.Ο.Γ., κτηνιατρικών θεμάτων, καθώς και ζητήματα αρμοδιότητας του Υπουργείου Αγροτικής Ανάπτυξης και Τροφίμων.
      Επιτρέψτε μου, κύριοι συνάδελφοι, όμως στο σημείο αυτό να κάνω μία μικρή παρένθεση. Το προσωπικό μου ενδιαφέρον για τον τομέα της κτηνοτροφίας το έχω εκφράσει πολλαπλά. Σε πρόσφατη συνάντηση που είχα με τους κτηνοτρόφους του Νομού Ηρακλείου, στα γραφεία του Συλλόγου Επαγγελματιών Κτηνοτρόφων, του λεγόμενου Σ.Ε.Κ.Ν.Η., συζητήσαμε διεξοδικά τα θέματα του κλάδου. Γενικότερα, προσωπική μου άποψη είναι ότι για την ενίσχυση του τομέα, πρέπει να απλουστευθούν πλέον οι διαδικασίες νομιμοποίησης και επέκτασης υφισταμένων κτηριακών κτηνοπτηνοτροφικών εγκαταστάσεων, θέμα για το οποίο έχω καταθέσει ερώτηση στη Βουλή, τον Ιούνιο του 2008. Πρέπει να μειωθεί το κόστος καταβολής εισφοράς στο Ι.Κ.Α. των υφισταμένων κτηριακών κτηνοτροφικών εγκαταστάσεων κατά τις διαδικασίες νομιμοποίησής τους, θέμα για το οποίο επίσης έχω καταθέσει ερώτηση στη Βουλή, στις 9 Ιουνίου του 2008.
      Επιβάλλεται να δοθεί, κύριοι συνάδελφοι, έμφαση σε περιβαλλοντικά ζητήματα, ώστε να αρθεί η εντύπωση ότι οι κτηνοτρόφοι ευθύνονται για τις όποιες περιβαλλοντικές ζημιές έχουν υποστεί οι ορεινοί όγκοι της Κρήτης. Πρέπει να παροτρυνθεί με ειδικές και οικονομικές ρυθμίσεις η εγκατάσταση φωτοβολταϊκών συστημάτων στις κτηνοτροφικές μονάδες. Επιβάλλεται να υπάρξει η δυνατότητα προκαταβολής στους δικαιούχους επενδυτές επαγγελματίες κτηνοτρόφους των σχεδίων βελτίωσης κατά την τέταρτη προγραμματική περίοδο, κάτι ανάλογο που συμβαίνει στον αναπτυξιακό νόμο που εφαρμόζεται από το Υπουργείο Οικονομίας, Οικονομικών και Ανάπτυξης και να αναθεωρηθούν οι τιμές των σχεδίων βελτίωσης που έχουν ήδη εγκριθεί. 
      Να εκσυγχρονιστούν τα σφαγεία του Νομού Ηρακλείου, να πραγματοποιηθεί το συντομότερο η καταβολή των επιδοτήσεων του 2008, να αναπτυχθεί το θεσμικό πλαίσιο για ομάδες παραγωγών κτηνοτρόφων ανάλογα με αυτό που ισχύει για τις ομάδες παραγωγών βιοκαλλιεργητών.
      Κυρίες και κύριοι η αντιμετώπιση των προβλημάτων των κτηνοτρόφων και των γεωργών πρέπει να είναι άμεση και καθολική. Η περίοδος ανοχής τελείωσε. Τα προνόμια των κρατικοδίαιτων συνδικαλιστών πρέπει να περιοριστούν. Η αρχή δόθηκε από εσάς, κύριε Υπουργέ, με την περικοπή της κρατικής επιχορήγησης προς τους αγροτοσυνδικαλιστές κατά 1.000.000 ευρώ. Δεν επιτρέπεται, κύριοι συνάδελφοι, οι πολλοί να είναι δέσμιοι των ολίγων.
      Η συγκεκριμένη πρωτοβουλία μάλιστα λειτουργεί υπέρ της ενίσχυσης των αγροτών, καθώς προβλέπει ότι τα χρήματα που θα εξοικονομούνται θα διατίθενται μαζί με άλλα ποσά για τη χορήγηση υποτροφιών σε παιδιά κατά κύριο λόγο γεωργών και κτηνοτρόφων.
      Τέτοιες κινήσεις δείχνουν την ετοιμότητα της Κυβέρνησης και του ίδιου του Πρωθυπουργού να αλλάξει τα κακώς κείμενα του τόπου, τις παγιωμένες δομές που κρατάνε τη χώρα μας αγκυλωμένη στο παρελθόν.
      Το παρόν σχέδιο νόμου επιτελεί αυτόν ακριβώς το σκοπό. Διορθώνει κενά και ελλείψεις του παρελθόντος και αντιμετωπίζει για πρώτη φορά συνολικά τα ζητήματα του κλάδου των κτηνοτρόφων.
      Θεωρώ χρέος και ευθύνη μας να το στηρίξουμε.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Κυρίες και κύριοι συνάδελφοι, η Κυβέρνηση, που όπως είναι γνωστό, δίνει πολύ μεγάλο βάρος στα θέματα της επικοινωνίας και πολύ λιγότερο ή ελάχιστο στα θέματα της ουσίας, προσπάθησε και στη συγκεκριμένη περίπτωση να δημιουργήσει μεγάλες προσδοκίες, ότι δήθεν με το υπό συζήτηση νομοσχέδιο θα αντιμετωπιστούν τα πολύ σοβαρά προβλήματα της κτηνοτροφίας, η οποία είναι αλήθεια ότι καταρρέει. Βρίσκεται στην κυριολεξία σε κατάσταση «εκτάκτου ανάγκης» λόγο της πολύ μεγάλης αύξησης του κόστους των ζωοτροφών, αλλά και των χαμηλών τιμών του κρέατος και του γάλακτος.
      Δεν είναι υπερβολή –και αυτό έρχεται από όλες τις περιοχές της χώρας- ότι οι κτηνοτρόφοι βρίσκονται σε απόγνωση. Και έρχεται αυτό το μήνυμα και από τους κτηνοτρόφους που ψήφισαν τη Νέα Δημοκρατία. Δεν μπορούν να ανταποκριθούν στις υποχρεώσεις τους, δεν μπορούν να ζήσουν τις οικογένειές τους.
      Το μήνυμα, κύριε Υπουργέ, που έρχεται από όλη την Ελλάδα -φαντάζομαι ότι το ζείτε, διότι επισκέπτεστε διάφορες περιοχές- είναι «κάντε κάτι επιτέλους τώρα πριν να είναι πολύ αργά». Διότι επί δύο χρόνια, το ξέρετε, λόγω της πολύ μεγάλης αύξησης του κόστους των ζωοτροφών, αλλά και της λειτουργίας των καρτέλ δεν υπάρχει καμμία αμφιβολία ότι μειώθηκε το εισόδημα των κτηνοτρόφων. Ακόμα και ο Υπουργός Αγροτικής Ανάπτυξης -που δεν είναι εδώ αυτήν τη στιγμή- υποχρεώθηκε να πει τις μέρες του ΠΑΣΧΑ ότι υπάρχει πρόβλημα με τα καρτέλ στο κρέας και ότι παρέπεμψε τα στοιχεία στην Επιτροπή Ανταγωνισμού.
      Αλήθεια, τι είπε η Επιτροπή Ανταγωνισμού; Διότι την ίδια περίοδο ο αρμόδιος Υπουργός Ανάπτυξης είπε ότι δεν υπάρχει πρόβλημα στην αγορά, όλα λειτουργούν ομαλά. Έχουμε κάποιο συμπέρασμα; Έχουμε κάποια απάντηση; Διότι στην επιτροπή δεν μου απάντησε ο κύριος Υπουργός.
      Επιχειρήθηκε, λοιπόν, να δημιουργηθεί η εντύπωση ότι με τις διατάξεις του νομοσχεδίου θα αντιμετωπιστούν τα προβλήματα της κτηνοτροφίας και κάθε τόσο και την προηγούμενη εβδομάδα ο Υπουργός στη συνάντηση με τις οργανώσεις των κτηνοτρόφων είπε ότι εκφράζουμε τη συμπάθειά μας, την κατανόησή μας, όμως ύστερα από τέσσερα χρόνια με συμπάθεια και με κατανόηση δεν αντιμετωπίζονται τα προβλήματα, όπως δεν αντιμετωπίζονται και με τις διατάξεις του νομοσχεδίου. Διότι δεν υπάρχουν διατάξεις που αναφέρονται στα βασικά προβλήματα, και αυτά είναι η μείωση του κόστους παραγωγής, η πάταξη της αισχροκέρδειας των καρτέλ, η μείωση του κόστους του χρήματος, η έγκαιρη καταβολή των επιδοτήσεων.
	Εδώ θέλω να σας θυμίσω ότι πολλές φορές λέτε «τον άλλο μήνα τελειώνουμε με την καταβολή των επιδοτήσεων του 2006 και του 2007». Ξέρετε ότι υπάρχουν κτηνοτρόφοι, όπως υπάρχουν και γεωργοί, που έχουν «λαμβάνειν» επιδοτήσεις προηγούμενων ετών και επιτέλους θέλουμε μία πολύ συγκεκριμένη δέσμευση. Πότε θα εκκαθαριστούν αυτές οι περιπτώσεις γεωργών και κτηνοτρόφων που έχουν να λαμβάνουν επιδοτήσεις προηγούμενων ετών; Τα δικαιώματα δεν είναι ένα χαρτί που το μοιράζει ή το διαχειρίζεται με όποιον τρόπο θέλει –και δεν ξέρω ποιος είναι αυτός- ο κλειδοκράτορας της Αθήνας του Ο.Π.Ε.Κ.Ε.Π.Ε.. Δεν μπορούμε να κάνουμε διόρθωση, διότι «δεν είναι ανοιχτό το σύστημα, δεν μπορούμε να κάνουμε διόρθωση διότι είναι κλειστό το σύστημα». Επιτέλους πότε θα υπάρξει μία συγκεκριμένη απάντηση; Τις επιδοτήσεις θα τις δώσετε πριν τα Χριστούγεννα για τα προηγούμενα έτη ή θα περάσει και άλλος ένας χρόνος; 
	Εξάλλου, κυρίες και κύριοι συνάδελφοι, πρέπει να συμφωνήσουμε στην Αίθουσα, ανεξάρτητα από τις λύσεις που θα προτείνουμε, ότι η κτηνοτροφία έχει ανάγκη υποστήριξης όχι μόνο για οικονομικούς λόγους, όχι μόνο γιατί κάνουμε τεράστιες εισαγωγές και πληρώνουμε τεράστια ποσά για τις εισαγωγές κτηνοτροφικών προϊόντων, όσα σχεδόν πληρώνουμε για καύσιμα μ’ αυτές τις αυξημένες τιμές. Έχει πολύ μεγάλη σημασία να στηρίξουμε την κτηνοτροφία γιατί αναπτύσσεται σε ορεινές και δυσπρόσιτες περιοχές όπου δεν υπάρχει εναλλακτική δυνατότητα απασχόλησης. Είναι λοιπόν και κοινωνικός και αναπτυξιακός ο λόγος για τον οποίον πρέπει να υποστηριχθεί και γι’ αυτό νομίζω ότι δεν πρέπει να υπάρχει διαφωνία σε καμμία από τις πτέρυγες της Βουλής. Με ποια μέτρα όμως; Προφανώς όχι μ’ αυτά που περιλαμβάνει το νομοσχέδιο. Εμείς –σας το είπε και ο εισηγητής μας- στις διατάξεις που έχουν να κάνουν με τις ρυθμίσεις για τη βελτίωση των διαδικασιών της αδειοδότησης δεν έχουμε αντίρρηση. Μακάρι να πετύχουν στην πράξη. 
	Εδώ όμως, κύριε Υφυπουργέ, θέλω να σας πω ότι είναι και οικονομικό το ζήτημα της αδειοδότησης, διότι τα κόστη -φαντάζομαι ότι τα ξέρετε και ότι σας τα λένε στις περιοχές που επισκέπτεσθε- είναι υψηλά σ’ ό,τι αφορά όλη τη διαδικασία της ολοκλήρωσης της αδειοδότησης. Ορισμένοι είναι υπερχρεωμένοι και λένε ότι πρέπει να πουλήσουν το μισό κοπάδι για να μπορέσουν να πάρουν την άδεια εγκατάστασης, όταν γνωρίζουμε ότι η διάρθρωση της ελληνικής κτηνοτροφίας είναι αυτή που ξέρετε. Δεν μιλάμε για εγκαταστάσεις ή για μονάδες που είναι πολύ μεγάλες, μιλάμε για έναν τεράστιο αριθμό μονάδων που είναι μικρές και αυτές πρέπει να επιβιώσουν.
	Αν και το νομοσχέδιο τιτλοφορείται: «Ρυθμίσεις θεμάτων κτηνοτροφίας και άλλες διατάξεις», μάλλον οι άλλες διατάξεις είναι πολύ περισσότερες απ’ αυτές για την κτηνοτροφία. Είναι και αυτό ένα δείγμα του πώς νομοθετεί η Κυβέρνηση και πώς προτάσσει την επικοινωνία που σας έλεγα πριν.
	Εμείς δεν έχουμε αμφιβολία ούτε αντίρρηση να επεκταθεί η αρμοδιότητα του Οργανισμού για το γάλα και στο κρέας. Εδώ όμως θέλουμε να σας ξεκαθαρίσουμε το εξής: Πιστεύουμε ότι πραγματικά οι ελεγκτικοί μηχανισμοί πρέπει να ενισχυθούν. Αυτό είναι ευθύνη και χρέος της πολιτείας. Από την άλλη πλευρά όμως λέμε και κάτι άλλο που δεν υπάρχει στο νομοσχέδιο: Χρειάζονται κίνητρα για να έχουμε ισχυρές οργανώσεις των κτηνοτρόφων που θα παρεμβαίνουν και στη διακίνηση των προϊόντων και στην προμήθεια των εφοδίων και γι’ αυτό χρειάζεται η ενεργοποίηση και η συνευθύνη των κτηνοτρόφων. Εμείς θέλουμε να είμαστε υπεύθυνοι και σοβαροί. Χρειάζεται ενεργοποίηση και των ίδιων, γιατί με τα λόγια μόνο δεν χτυπιούνται τα καρτέλ, όπως δεν χτυπιούνται μόνο με διοικητικά μέτρα. Χρειάζονται, είναι απαραίτητα, αλλά δεν επαρκούν.
Εμείς περιμένουμε και τέτοιου είδους ρυθμίσεις.
	Κλείνω, γιατί δεν μου επιτρέπει ο χρόνος να συνεχίσω. Σ’ ό,τι αφορά τις ρυθμίσεις για τον ΕΛ.Γ.Α., βεβαίως για την επέκταση της κάλυψης και σε άλλους κινδύνους δεν υπάρχει καμμία αντίρρηση, αλλά το πρόβλημα των ΕΛ.Γ.Α. είναι κυρίως αρμοδιότητας άλλου Υπουργείου και το ξέρετε. Είναι οικονομικό το θέμα, είναι η προοπτική του, είναι ο υπερδανεισμός του και το τι θα γίνει και μάλιστα σε μία εποχή όπου λόγω των κλιματικών αλλαγών υπάρχει ανάγκη κάλυψης και άλλων κινδύνων. Αυτό είναι ένα πολύ σοβαρό θέμα και εμείς θεωρούμε –σας το είπαμε και στην επιτροπή- ότι πρέπει να τεθεί και στο επίπεδο της Ευρωπαϊκής Ένωσης. Χρειάζεται πολιτική για την προάσπιση των αγροτών από τους κινδύνους λόγω των κλιματικών αλλαγών και οι νέες πολιτικές στην Ευρωπαϊκή Ένωση σημαίνουν ότι χρειάζονται και νέοι πόροι και σ’ αυτήν την κατεύθυνση πρέπει να κινηθεί η χώρα.
	Ευχαριστώ πολύ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Έξαρχο. 
	Ο κ. Σκοπελίτης έχει το λόγο.
    ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
    Αρκεί κάποιος, κύριοι Βουλευτές να κάνει ένα απλό και μόνο πέρασμα από μία περιοχή όπου η κτηνοτροφία μας αποτελεί βασική ενασχόληση για τους κατοίκους της και αμέσως θα έρθει αντιμέτωπος με τα προβλήματα που βιώνουν όσοι απ’ αυτούς τους κατοίκους ασχολούνται με αυτήν. Βέβαια, πολύ πιο οξυμένα είναι τα προβλήματα των κατοίκων των ορεινών, ημιορεινών και νησιώτικων περιοχών, όπου η κτηνοτροφία αποτελεί μοναδική διέξοδο για τους κατοίκους. Επιτρέψτε μου να πω ότι το γνωρίζω από πρώτο χέρι αυτό όντας νησιώτης ο ίδιος.
    Στην ομιλία του ο ειδικός αγορητής μας, ο σύντροφος Νίκος Μωραΐτης, αναφέρθηκε σ’ αυτά τα προβλήματα και αδρές γραμμές έδωσε την εικόνα της κατάστασης που επικρατεί στην μικρομεσαία κτηνοτροφική παραγωγή της χώρας μας. 
    Εγώ εκείνο που θα ήθελα να πω, κύριοι Βουλευτές, είναι ότι σήμερα και εξαιτίας αυτών των προβλημάτων το φάντασμα της καταστροφής όχι απλά πλανάται, αλλά και συνοδεύει σε κάθε βήμα του τον μικρομεσαίο κτηνοτρόφο της χώρας μας. Αρκετοί είναι βέβαια αυτοί οι μικροί και μεσαίοι κτηνοτρόφοι που εξαναγκάστηκαν εξαιτίας αυτών των προβλημάτων να εγκαταλείψουν την αγροτική τους αυτή ενασχόληση. 
    Και βέβαια τα προβλήματα αυτά δεν δημιουργήθηκαν σήμερα. Πολύ περισσότερο δεν δημιουργήθηκαν από μόνα τους. Δεν έπεσαν από τον ουρανό. Μετράνε χρόνια πολλά. Στην δε δημιουργία τους συνέβαλλαν, έβαλαν το χεράκι τους –να το πούμε έτσι- όλες οι κυβερνήσεις ΠΑ.ΣΟ.Κ. και Νέας Δημοκρατίας και βέβαια η Ευρωπαϊκή Ένωση. Και εδώ ευθύνη ακουμπάει και όλους εκείνους που είναι θιασώτες της ένταξης της χώρας μας στην Ευρωπαϊκή Ένωση. Όλους εκείνους που δούλεψαν τους κτηνοτρόφους, όπως και γενικότερα τον λαό μας, τάσσοντας του «λαγούς με πετραχήλια» με την ένταξη αυτή. 
    Κυριολεκτικά ποτέ μέχρι σήμερα η κτηνοτροφία και ιδιαίτερα αυτή των μικρών ζώων δεν έτυχε και του παραμικρού έστω μέτρου στήριξης από πλευράς ελληνικών κυβερνήσεων. Αντίθετα, όλα τα μέτρα που πάρθηκαν μέχρι και σήμερα, όλες οι αποφάσεις που πάρθηκαν ή δημιούργησαν ή όξυναν προβλήματα. Μάρτυρες γι’ αυτό αποτελούν τα πλαφόν στην παραγωγή και το ζωικό κεφάλαιο, η κατάργηση του όποιου μέτρου υπήρχε και στήριζε τον μικρομεσαίο παραγωγό όπως οι επιδοτήσεις στις ζωοτροφές, η καταστροφή της όποιας υποδομής υπήρχε στον τομέα της τυροκόμησης, το άνοιγμα της αγοράς με τις αθρόες εισαγωγές γαλακτοκομικών και κρεατικών και άλλα βαθιά αντικτηνοτροφικά μέτρα τα οποία βιώνει ο κτηνοτρόφος. 
    Τώρα γιατί είχαμε αυτή την πορεία συρρίκνωσης και καταστροφής της μικρομεσαίας κτηνοτροφικής παραγωγής, ενώ έπρεπε, όπως απαιτούν οι ανάγκες της αγοράς μας αλλά και εκείνες μιας ορθολογικής ανάπτυξης της αγροτικής μας οικονομίας το αναφέραμε πολλές φορές. Το ανέφερε και πριν από μένα ο ειδικός αγορητής του κόμματος. 
    Αυτή η πορεία έχει να κάνει με την υλοποίηση, κύριοι Βουλευτές, των δεσμεύσεων που είχαν αναλάβει τα κόμματα με την ένταξη της χώρας μας στην Ευρωπαϊκή Ένωση. Δεσμεύσεις που ήθελαν τη χώρα μας να μετατρέπει σε σταθερή αγορά των ζωοκομικών πλεονασμάτων των μεγάλων κτηνοτροφικών μονάδων της Ευρωπαϊκής Ένωσης. Αυτή την δέσμευση έγκλημα είχατε αναλάβει και αυτήν υλοποιείτε. Όλα αυτά τα χρόνια, όλες οι κυβερνήσεις αδιαφορούν προκλητικά για τα τεράστια προβλήματα που δημιουργείτε στους μικρομεσαίους κτηνοτρόφους αλλά και στην ίδια τη χώρα μας αφού δαπανάμε τεράστια ποσά για να καλύψουμε τις διατροφικές ανάγκες του λαού μας. Και αυτή η αδιαφορία σας εκφράζεται πλήρως στο υπό συζήτηση νομοσχέδιο. Και μαζί μ’ αυτήν και ο εμπαιγμός στον μικρομεσαίο κτηνοτρόφο. Γιατί πρόκειται για αδιαφορία και εμπαιγμό. 
    Ενώ δεν κάνετε τίποτα για να δοθούν λύσεις σε πραγματικά προβλήματα που αντιμετωπίζουν οι μικρομεσαίοι κτηνοτρόφοι και αυτά δεν είναι άλλα παρά οι τιμές των προϊόντων που είναι πέρα για πέρα εξευτελιστικές και που σε συνδυασμό με το αυξημένο κόστος παραγωγής έχουν κάνει ασύμφορη την ενασχόληση με την κτηνοτροφία. Προσπαθείτε να τους δημιουργήσετε ψευδαισθήσεις ότι κάτι μπορεί να αλλάξει γι’ αυτούς τους κτηνοτρόφους και για να τους αποπροσανατολίσετε από τον αγώνα που πρέπει να κάνουν και επιβάλλετε να κάνουν για τα προβλήματά τους. 
    Αναφέρθηκε σ’ αυτές τις προσπάθειές σας πάλι ο αγορητής μας. Και λόγω και του χρόνου δεν χρειάζεται να σταθώ και εγώ. 
    Απλά θα πω ότι αποτελεί ειρωνεία για τον μικρομεσαίο κτηνοτρόφο, όταν του λέτε ότι με το υπό ψήφιση νομοσχέδιο γίνεται ευχερέστερη και ταχύτερη η έκδοση αδειών ίδρυσης και λειτουργίας των κτηνοτροφικών εγκαταστάσεων και την ίδια στιγμή είναι δύσκολο, αν όχι αδύνατον, να βρεθεί άνθρωπος στην ύπαιθρο και κυρίως νέος άνθρωπος που να προσανατολίζεται στην κτηνοτροφία, που να προσανατολίζεται να ιδρύσει νέα κτηνοτροφική μονάδα. 
    Εάν θέλατε να διευκολύνετε τον κτηνοτρόφο, το νέο άνθρωπο που θα ασχολείται με αυτή τη δουλειά, θα μπορούσατε να το κάνετε, παίρνοντας ορισμένα απλά μέτρα που να στηρίζουν την προσπάθειά του αυτή, να στηρίζουν τις τιμές, να μειώνουν το κόστος παραγωγής, να δημιουργούν καλύτερες συνθήκες ζωής και δουλειάς. Για παράδειγμα στη Λέσβο, όπως και σε όλα τα άλλα νησιά, όπου η κατάσταση είναι πέρα για πέρα δραματική για τον κτηνοτρόφο, μπορούσε να δοθεί μία λύση με την κατασκευή κρατικού εργοστασίου γάλακτος στο νησί, έτσι που να απαλλαγεί ο μικρομεσαίος έμπορος από το βραχνά των γαλακτοβιομηχάνων και από την κερδοσκοπία, εις βάρος του. 
    Βέβαια, με αυτήν την πολιτική που προωθείτε, εσείς κάνατε τη δουλειά σας. Και όταν λέω «εσείς», δεν εννοώ μόνο την Κυβέρνηση, αλλά και όλους τους θιασώτες της πολιτικής της Ευρωπαϊκής Ένωσης και της κάθε μορφής και απόχρωσης κολαούζους αυτής της πολιτικής. Κάνετε, λοιπόν, τη δουλειά σας που δεν είναι άλλη παρά η προώθηση του στόχου που έχετε βάλει και που δεν είναι άλλος από εκείνον της συγκέντρωσης της παραγωγής σε λίγα χέρια. 
    Το πρόβλημα είναι βέβαια να κάνει τη δουλειά του και ο κτηνοτρόφος και πρώτα και κύρια να απαλλαγεί από τις αυταπάτες που μπορεί να εξακολουθεί να έχει ακόμη, δηλαδή ότι στα πλαίσια αυτής της πολιτικής μπορεί να ξημερώσει ένα καλύτερο αύριο γι’ αυτόν. Είναι πέρα για πέρα αυταπάτη αυτό. Και αφού απαλλαγεί απ’ αυτή την αυταπάτη, να πετάξει στον κάλαθο των αχρήστων  τις ψευτοπαροχές και τις κοροϊδίες. Γιατί ψευτοπαροχή και κοροϊδία είναι αυτά περί υποτροφιών κ.λπ. στους αγρότες και να δώσει αγώνα για μία άλλη πολιτική. Μία πολιτική που θα αναπτύξει την κτηνοτροφία μας με στόχο την κάλυψη των διατροφικών αναγκών του λαού μας με ποιοτικά και υγιεινά προϊόντα. Μία ανάπτυξη που θα έχει θετικό αντίκτυπο σε ολόκληρη την αγροτική παραγωγή της χώρας μας και κύρια στη γεωργική, αφού αυτή θα προσαρμοστεί με τις ανάγκες διατροφής των ζώων της κτηνοτροφίας μας. Μία ανάπτυξη που θα συνδυαστεί με την αναβάθμιση ζωής στην ύπαιθρο για να μπορέσουν να ζήσουν και να δημιουργήσουν σε αυτήν ιδιαίτερα οι νέοι άνθρωποι, αλλά να ζήσουν και οι απόμαχοι της κτηνοτροφίας και γενικότερα της αγροτικής παραγωγής, που σήμερα έχουν καταντήσει κυριολεκτικά ζητιάνοι.
    Αυτή την πολιτική προτείνει σήμερα το Κουμουνιστικό Κόμμα της Ελλάδας και γι’ αυτή δίνει τον αγώνα, που η επιτυχής έκβασή του εξαρτάται από την συνειδητοποίηση του από τους φτωχούς και μικρούς αγρότες. Είμαστε σίγουροι ότι αυτό θα γίνει, όσες προσπάθειες και αν καταβάλουν εκείνοι που επιδιώκουν το αντίθετο, προσπάθειες που πέρα από τον εκφοβισμό των αγροτών, τα αγροτοδικεία, την αδιαφορία και τον αποπροσανατολισμό, παίρνουν και τη μορφή δικαστικών αποφάσεων, όπως η πρόσφατη του Μονομελούς Πρωτοδικείου Ναυπλίου που με απαράδεκτους και αντιδημοκρατικούς ισχυρισμούς έθεσε εκτός νόμου την ταξική συνειδητοποίηση.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη. 
    Ο κ. Καλλιώρας έχει το λόγο.
    ΗΛΙΑΣ ΚΑΛΛΙΩΡΑΣ: Αγαπητοί συνάδελφοι, και μόνο το γεγονός ότι εισέρχεται σήμερα στο Τμήμα Θερινών Διακοπών της Βουλής ένα νομοσχέδιο το οποίο αναφέρεται στην κτηνοτροφία, αποτελεί κάτι πρωτάκουστο. Έτσι είναι. Είναι ένα καινοτόμο νομοσχέδιο και εξ ορισμού πρέπει να δώσουμε το ναι, διότι ασχολείται με τους κτηνοτρόφους και γενικότερα με την ύπαιθρο και βεβαίως είναι προς τη σωστή κατεύθυνση. Το έχουν πει και όλοι οι φορείς που έλαβαν το λόγο, όταν τους ακούσαμε  στην επιτροπή.
    (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
    Βεβαίως το ΠΑ.ΣΟ.Κ. και πάλι σήμερα με μία στείρα άρνηση και ένα «όχι», είπε ότι θα δει τα άρθρα και καλά θα κάνει, απλά εγώ θέλω να υπογραμμίσω τη στείρα άρνηση εκ μέρους κυρίως της Αξιωματικής Αντιπολίτευσης. 
    Τι κάνει το νομοσχέδιο; Βοηθάει τους κτηνοτρόφους. Βοηθάει αυτούς που έχουν και όντως σήμερα αντιμετωπίζουν σοβαρά προβλήματα. Υπάρχουν οικογένειες που δεν μπορούν να ανταποκριθούν ακόμη και σε βασικές υποχρεώσεις. Δεν είμαστε ούτε τυφλοί ούτε ζούμε σε άλλη Ελλάδα. Ζούμε σε αυτήν την Ελλάδα και γνωρίζουμε πάρα πολύ καλά τα προβλήματα της και γι’ αυτό νομοθετούμε. 
    Επίσης, έχει σημασία να πω ότι γίνονται παρεμβάσεις στο νομοσχέδιο οι οποίες είναι στοχευμένες προς συγκεκριμένες κατευθύνσεις. Υπήρχαν χρονίζοντα προβλήματα στα οποία ερχόμαστε και λέμε: «Ναι αυτό πρέπει να το λύσουμε με συγκεκριμένους τρόπους». Θα αναφερθώ και ενδεικτικά στη συνέχεια. 
    Αν θέλετε, θα σας πω δύο παραδείγματα επί τροχάδην. 
    Η έκδοση αδειών σε κτηνοπτηνοτροφικές μονάδες.
      Απλό θέμα για τον πολίτη. Έτσι περιμένει, έτσι προσδοκά. Δυστυχώς, μέχρι σήμερα δεν υπήρχε αυτή η απλότητα. Το απλοποιούμε ή αν θέλετε βάζουμε τον ΕΛ.Γ.Α. μοναδικό και μοναχικό άρμα να τραβήξει μπροστά σαν ΕΛ.Γ.Α. που κάνει σωστά τη δουλειά του, ρωτήστε τους παραγωγούς. Βεβαίως, το ΠΑ.ΣΟ.Κ. σύμφωνα με το νόμο του 2001, ούτε το πρόγραμμα «ΗΣΙΟΔΟΣ» περπάτησε, ούτε το σύστημα «ΟΑΣΙΣ» είχε κανένα αποτέλεσμα. Εκ των ενόντων δηλαδή ήταν νεκρό. 
      Τώρα να πω πολύ γρήγορα τι κάνει το νομοσχέδιο. Να πω ορισμένα στοιχεία του ενδεικτικά. Παράδειγμα: ΄Ιδρυση-λειτουργία κτηνοτροφικών μονάδων. Πολύ πιο γρήγορα με σαφήνεια η Νομαρχιακή Αυτοδιοίκηση προχωρά μπροστά με συγκεκριμένες διαδικασίες, οι οποίες είναι και πιο σύντομες και πιο δίκαιες για τους πολίτες. Επίσης, διευρύνεται η ασφαλιστική κάλυψη -το λέω σε μία επικεφαλίδα- από τον Ε.Λ.Γ.Α.. Θα επανέλθουμε και έχει ιδιαίτερη σημασία και πρέπει να το τονίσουμε. Επίσης, ιδρύεται ο Ελληνικός Οργανισμός Γάλακτος και Κρέατος. Ανασυντάσσεται, έχει νέα ταυτότητα να ανταποκριθεί στις σύγχρονες ανάγκες. Βεβαίως, λογικό είναι, καταργείται το σύστημα «ΟΑΣΙΣ», αφού είχε αυτοκαταργηθεί από την ίδια την ιστορία και την πορεία του, μαζί με το πρόγραμμα «ΗΣΙΟΔΟΣ». Να πω ακόμη ενδεικτικά ότι σε κάθε πρωτεύουσα νομού, το Υπουργείο δημιουργεί διευθύνσεις, οι οποίες είναι για την αγροτική ανάπτυξη και τα τρόφιμα κοντά στον πολίτη, κοντά στον παραγωγό, κοντά στον κτηνοτρόφο. Επίσης, στους υγειονομικούς ελέγχους και στις επιθεωρήσεις αλλάζει ο τρόπος και η μορφή που γίνονται, με αποτέλεσμα να έχουμε πιο γρήγορα αποτελέσματα. Αυτό προσδοκά το νομοσχέδιο, η παράταξη της Νέας Δημοκρατίας και φυσικά η Κυβέρνηση. 
      Και ένα τελευταίο. Ενδεικτικά να σας αναφέρω ότι διευκολύνουμε για τις εισφορές, για τα ασφάλιστρα τα οποία οφείλονται από τις αγροτικές συνεταιριστικές οργανώσεις. Δίκαιο, σωστό. Έπρεπε να το κάνουμε και εσείς βέβαια να το ψηφίσετε. 
      Από εκεί και πέρα, θέλω να σταθώ σε δύο-τρία σημεία ειδικότερα. Αγαπητοί συνάδελφοι, ο ΕΛΓΑ αυτήν τη στιγμή με το νομοσχέδιο καλύπτει περισσότερους κινδύνους και θέλω να πω κάποια από αυτά ονομαστικά, γιατί είναι δεκαέξι καινούργιες κατηγορίες που εντάσσονται και κάποιες άλλες κατηγορίες κινδύνων, όπως από τον κεραυνό, σημεία από άγρια ζώα και παθολογικές καταστάσεις τοκετού που δεν περιλαμβάνονταν. Οι κτηνοτρόφοι το ήθελαν. Επίσης, μέσα στις άλλες δεκαέξι κατηγορίες των κινδύνων που άμεσα εκτελεστά, δηλαδή ισχύει με το που θα ψηφιστεί αυτό το νομοσχέδιο και θα γίνει νόμος του κράτους, οι μελισσοκόμοι θα έχουν για τα μελισσοσμήνη τους λύση και για την περίπτωση της αμερικανικής σηψηγονίας -γνωρίζω καλά το θέμα, τι σημαίνει η αγωνία των μελισσοκόμων- και για την περίπτωση της νοζεμίας. Επίσης, για πρώτη φορά μπαίνει ο σεισμός, η κατολίσθηση και η καθίζηση εδαφών και πυρκαγιά από ανωτέρα βία. Δηλαδή καλύπτουμε τους παραγωγούς, τους κτηνοτρόφους, τους μελισσοκόμους σε πολύ περισσότερες και ουσιώδεις πλέον περιστάσεις και γεγονότα. 
      Κύριε Πρόεδρε και αγαπητοί συνάδελφοι αυτόν τον καιρό που περιόδευσα στο Νομό –και θέλω να το πω έτσι πιο απλά- εκεί που σταματούσα στην κάθε περίπτωση, ρωτούσα τους παραγωγούς και ιδιαίτερα τους κτηνοτρόφους: «Τι θα θέλατε να πείτε αν ήσασταν στο Βήμα της Βουλής; Τι σας απασχολεί;» Σας το λέω ευθέως τώρα ότι πήρα έξι απαντήσεις που θέλω να σας τις πω, όπως ακριβώς μου τις ανέφεραν οι παραγωγοί γενικότερα στο Νομό Φθιώτιδας. Μου είπαν ότι υπάρχει πρόβλημα στον Ο.Π.Ε.Κ.Ε.Π.Ε.. Αυτό το ξέρει η Κυβέρνηση. Φέρνει λύσεις, προσδιορίζει τα προβλήματα, οι παραγωγοί περιμένουν περισσότερα σε αυτόν τον τομέα.
      Το δεύτερο πρόβλημα  που αντιμετωπίζουν οι παραγωγοί εννέα δήμων και είκοσι τριών διαμερισμάτων ιδιαίτερα του Νομού Φθιώτιδος –γεγονός που διαπίστωσα κατά την περιοδεία μου στο νομό- είναι οι ζημιές από το χαλάζι και στο συγκεκριμένο πρόβλημα ζητούν να βρούμε λύση. Επίσης θα αναφερθώ σ’ αυτό που λένε οι παραγωγοί: «Θέλουμε να είμαστε σωστοί απέναντι στο κράτος, θέλουμε όμως και δίκαιες εκτιμήσεις για τις ζημιές μας. 
      Επίσης, ένα άλλο θέμα το οποίο μου είπαν είναι για τις γαλακτοβιομηχανίες, οι οποίες πιέζουν τις τιμές προς τα κάτω και κάτι πρέπει να κάνετε, γιατί οι ζωοτροφές πιέζονται προς τα «πάνω» και πρέπει να δείτε εμάς πιο κοντά. Ζητούν πιο γρήγορα τις επιδοτήσεις, όπως πέρσι, για την εξισωτική αποζημίωση και βεβαίως χαίρονται για το άλλο γεγονός ότι 50.000.000 ευρώ από τόκους πληρώνονται από το κράτος. Επίσης για τα 300.000.000 ευρώ που δώσαμε για να  περάσουν φυσικά κάποιες από τις οικονομικές δυσχέρειες που έχουν οι κτηνοτρόφοι.
    Η Κυβέρνηση κάνει πάρα πολύ σωστά, ειδικότερα για τη ρύθμιση που φέρνει με την τροπολογία για να δώσει εκεί τα χρήματα που πρέπει. Πρέπει να δίνονται στη νεολαία, πρέπει να πηγαίνουν προς κατευθύνσεις παραγωγικές και όχι σε άλλες κατευθύνσεις, όπως πλέον η σχετική τροπολογία ορίζει, ούτως ώστε και οι υποτροφίες, πεντακόσιες από αυτές, να πηγαίνουν σε οικογένειες αγροτών με κύριο επάγγελμα.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω σε δεκαπέντε δευτερόλεπτα, κύριε Πρόεδρε.
    Δυστυχώς το ΠΑ.ΣΟ.Κ. και πάλι είπε όχι. Ε, λοιπόν, σας λέω ότι στις περιοδείες που έκανα τον τελευταίο μήνα κάποιο υψηλό στέλεχος του ΠΑ.ΣΟ.Κ. μου είπε το εξής και σας το μεταφέρω: «Ευτυχώς υπάρχουν τα προβλήματα με τα δάνεια στην Αμερική και οι αυξημένες τιμές του πετρελαίου και φαίνεται ότι δήθεν κάνουμε και εμείς αντιπολίτευση. Αν δεν ήταν και αυτά, θα ήμασταν σκορποχώρι».
    Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Απόστολος Κατσιφάρας, Βουλευτής του ΠΑ.ΣΟ.Κ.
    ΑΠΟΣΤΟΛΟΣ ΚΑΤΣΙΦΑΡΑΣ: Αγαπητοί συνάδελφοι, η Κυβέρνηση φέρνει ένα νομοσχέδιο πολυδιαφημισμένο, αναγκαίο, βέβαια που όμως δεν ανταποκρίνεται στις πραγματικές ανάγκες και τις απαιτήσεις του αγροτικού χώρου και κυρίως του κτηνοτροφικού κλάδου. Δεν δίνει λύσεις στα σημερινά υπαρκτά και πιεστικά προβλήματα. Δεν βάζει τον κλάδο σε νέα τροχιά ανάπτυξης, όπως απαιτείται σε μία σύγχρονη και ισχυρή χώρα και δεν ανταποκρίνεται στις προσδοκίες των κτηνοτρόφων και ιδιαίτερα των νέων ανθρώπων που θέλουν να μπουν στον κλάδο παραγωγής, να συνεχίσουν το επάγγελμα όχι μόνο γιατί είναι δεμένοι με τη φύση και τη γενέτειρά τους, αλλά γιατί γνωρίζουν ότι εκεί μπορεί να υπάρχει ένα σταθερό και μελλοντικά εισόδημα, όταν βλέπουν ότι, εάν δεν έχουν ιδιαίτερα προσόντα, θα πρέπει να μπουν στο λουκέτο και στο τσιπάκι του εργαζόμενου των 400 και 500 ευρώ. Το γνωρίζουν αυτό και απαιτούν από το  κράτος, από την Κυβέρνηση να έχει πολιτικές και να έχει πρωτοβουλίες που να τους δίνει διέξοδο και προοπτική στις δικές τους καθημερινές ανάγκες.
    Ποια είναι η πραγματικότητα, αγαπητοί συνάδελφοι και κύριε Υπουργέ, σήμερα στον αγροτικό χώρο; Για πρώτη φορά μπαίνει η ίδια η παραγωγή σε απαξίωση. Ο κλάδος διέρχεται μία από τις μεγαλύτερες κρίσεις των τελευταίων δεκαετιών με βασικά προβλήματα που επηρεάζουν την παραγωγή και την οικονομία στον αγροτικό και κυρίως στον κτηνοτροφικό χώρο, και ένα από αυτά είναι το υψηλό κόστος παραγωγής, όπου το συγκεκριμένο νομοσχέδιο δεν φέρνει τίποτα καινούργιο για να το αντιμετωπίσει. Είναι η ανυπαρξία και οι στρεβλώσεις που υπάρχουν στην αγορά, τόσο σε επίπεδο προμηθειών πρώτων υλών που συμμετέχουν στην παραγωγή, όσο και των αγροτικών προϊόντων στις αγορές. Είναι τα καρτέλ, όπως έχουν διαμορφωθεί σήμερα. Η Κυβέρνηση μιλάει για αντιμετώπιση των καρτέλ, αλλά οι αγρότες δεν τη βλέπουν πουθενά.
    Αλήθεια, πώς δικαιολογούνται τα λιπάσματα να έχουν αύξηση πάνω από 60% μέσα σε ένα χρόνο; Ποιος ελέγχει τη συγκεκριμένη αγορά που επηρεάζει καθοριστικά στη διαμόρφωση του κόστους παραγωγής; Ποιος ελέγχει σήμερα τι γίνεται στο πολλαπλασιαστικό και στο γενετικό υλικό; Ποιος ελέγχει σήμερα πραγματικά από την Κυβέρνηση και από τα δύο Υπουργεία, το Αγροτικής Ανάπτυξης αλλά και το Ανάπτυξης το τι γίνεται με τα αγροτικά εφόδια συνολικότερα; Τα καύσιμα πόσο έχουν επηρεάσει στη διαμόρφωση του κόστους παραγωγής; Αντίθετα, η Κυβέρνηση παρακολουθεί μία αγορά άναρχη που πνίγει την παραγωγή, πνίγει τον παραγωγό, αφαιρεί την ελπίδα και την προοπτική από τον αγροτικό τομέα.
      Η καθήλωση των τιμών είναι ένα πολύ μεγάλο ζήτημα, αγαπητοί συνάδελφοι, και το άνοιγμα της ψαλίδας μεταξύ τιμών παραγωγού και τιμών καταναλωτή έχει ξεπεράσει κάθε προηγούμενο. Ελεγκτικοί μηχανισμοί δεν υπάρχουν και πίσω από αυτό είναι η κερδοσκοπία και άλλες μέθοδοι που πραγματικά προσβάλλουν μία σύγχρονη οικονομία. 
      Τα έργα υποδομής, που πραγματικά θα διαμόρφωναν ένα άλλο περιβάλλον αναπτυξιακό και παραγωγικό στην ύπαιθρο με προτεραιότητες στο περιβάλλον, στους υδατικούς πόρους, αλλά πάνω απ’ όλα σε εκείνους τους τομείς που θα διαφοροποιούσαν το αγροτικό προϊόν, θα το ολοκλήρωναν, θα το έκαναν πιο ποιοτικό για να αντέχει στις πιέσεις της αγοράς, σήμερα είναι ανύπαρκτα. 
      Η μείωση του κόστους είναι ένα μεγάλο ζήτημα, ειδικά σε μία περίοδο όπου όλα τα αγροτικά νοικοκυριά –και πέρα από την όποια νομοθεσία έφερε η Κυβέρνηση με τα πανωτόκια- βρίσκονται υπερχρεωμένα. Δεν έχει ούτε το νομοσχέδιο ούτε η Κυβέρνηση μία πολιτική στήριξης στους νέους που μπαίνουν στην παραγωγή και πάνω από όλα δεν έχει κίνητρα για τις ορεινές και ημιορεινές περιοχές εκεί όπου είναι μονοκαλλιέργεια η κτηνοτροφία, δεν υπάρχει άλλο εισόδημα και δεν είναι εύκολο να μπουν στη λογική, οι αγρότες των ορεινών και ημιορεινών περιοχών, στο συμπληρωματικό εισόδημα. 
      Κύριε Υπουργέ, η Κυβέρνηση και το κράτος έχει ένα μεγάλο  εργαλείο στα χέρια της που είναι ο Ε.Λ.Γ.Α.. Σε μια εποχή μεγάλων περιβαλλοντικών κρίσεων, που δημιουργούν σοβαρές επιπτώσεις και κρίσεις στην παραγωγή, στο εισόδημα, αλλά και στο μέλλον των αγροτικών προϊόντων, δηλαδή αν μπορούν να φτάσουν και να μπουν στο ράφι, εσείς, τι κάνετε εκεί; Μειώνετε μόνο την εκπροσώπηση των αγροτών και των θεσμικών οργάνων τους στα διοικητικά συμβούλια. Κάνετε ένα πιο κρατικό εναγκαλισμό για να περνάτε μόνο πελατειακά όπου θέλετε ότι θέλετε, παράγοντας αδικίες και φέρνοντας μια νέα προσβολή σε ένα καθολικό αίτημα που έχει να κάνει  με τα ίσα δικαιώματα και τις ίσες ευκαιρίες στον Έλληνα αγρότη. Δεν αντιμετωπίζετε επαρκώς την χρηματοδότηση του από τον κρατικό προϋπολογισμό, δεν κάνατε πάταξη στην εισφοροκλοπή και στην εισφοροδιαφυγή που υπάρχει και χάνει πόρους ο ΕΛ.Γ.Α., δεν αντιμετωπίζετε την ενεργοποίηση των προγραμμάτων και πάνω από όλα δεν επανεξετάζετε τις ασφαλιστικές καλύψεις στη φυτική παραγωγή, στην αλιεία, αλλά και στην κτηνοτροφία. 
      Κύριε Υπουργέ, με προθέσεις δεν κάνεις πολιτική. Με προθέσεις δεν αντιμετωπίζεις με επάρκεια αυτό που εμφανίζεται ως κοινωνική αναγκαιότητα σήμερα. Ο αγροτικός χώρος και η περιφέρεια βρίσκεται σε μαρασμό. Έχει εκπέμψει το σήμα κινδύνου προ πολλού. Η Κυβέρνηση δυστυχώς παρακολουθεί, ανακοινώνει ανέξοδες υποσχέσεις, ενώ η εφαρμοσμένη πολιτική της συνεχίζει να παράγει αδικίες μεταξύ περιφέρειας, υπαίθρου και των αποφάσεων που παίρνονται από το κέντρο. 
      Το ΠΑ.ΣΟ.Κ δεν μπορεί να συναινέσει σε ένα τέτοιο νομοσχέδιο. Δεν μπορεί να συναινέσει παρά τις όποιες καλές προθέσεις έχει σε επιμέρους άρθρα, σε ένα νομοσχέδιο που πραγματικά δεν δίνει λύσεις σε κανένα από τα μεγάλα σημερινά πιεστικά προβλήματα. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ιωάννης Μανώλης, Βουλευτής της Νέας Δημοκρατίας.
      ΙΩΑΝΝΗΣ ΜΑΝΩΛΗΣ: Κύριοι συνάδελφοι, κύριε Υπουργέ, πήρα το  λόγο για πολύ λίγο, να κάνω αναφορά σε μια διάταξη του νομοσχεδίου που για μένα είναι πολύ σημαντική και να κάνω και μια αναφορά στον τρόπο με τον οποίο τελικά, ως πολιτικός κόσμος θα έλεγα, αντιμετωπίζουμε τα προβλήματα της κοινωνίας.
      Άκουσα το συνάδελφο του ΠΑ.ΣΟ.Κ., που κατέβηκε πριν από λίγο από το Βήμα να λέει ότι «παρά τις καλές προθέσεις του ΠΑ.ΣΟ.Κ., παρά τα κάποια άρθρα του νομοσχεδίου που μπορεί να αλλάζουν λίγο την κατάσταση, δεν μπορούμε να το ψηφίσουμε, δεν μπορούμε να συμφωνήσουμε». Είναι θεμιτό το να μην μπορείς να συμφωνήσεις. Όμως, κατά την άποψή μου, αγαπητοί συνάδελφοι του ΠΑ.ΣΟ.Κ. –απευθύνομαι σ’ εσάς κυρίως- όταν έρχεται ένα νομοσχέδιο και αντιμετωπίζει, με βάση την προσέγγιση που έχει η Κυβέρνηση, τα προβλήματα του αγροτικού κόσμου και κυρίως της κτηνοτροφίας, πέρα από την κριτική που πρέπει να κάνετε -κι είστε υποχρεωμένοι να κάνετε- πρέπει να προτείνετε και συγκεκριμένες αλλαγές στο νομοσχέδιο. Nα πείτε δηλαδή –αυτό περιμένει ο κόσμος που μας βλέπει αυτή τη στιγμή, ο όποιος κόσμος μας βλέπει– ότι «εμείς…
      (Θόρυβος από την πτέρυγα του ΠΑ.ΣΟ.Κ.)
      ΕΜΜΑΝΟΥΗΛ ΣΤΡΑΤΑΚΗΣ: Προτείναμε, αλλά δεν ακούσατε.
      ΙΩΑΝΝΗΣ ΜΑΝΩΛΗΣ: Δεν άκουσα καμμία πρόταση, αγαπητοί συνάδελφοι, δηλαδή δεν άκουσα να πείτε ότι: «Εμείς αυτό δεν το θέλουμε έτσι. Το θέλουμε αλλιώς», να αποτελείτε δηλαδή –γιατί αυτός είναι ο ρόλος της Αντιπολίτευσης- την εναλλακτική πρόταση για την κοινωνία. Το μόνο που κάνετε είναι να έρχεστε εδώ και να διαμαρτύρεστε, να κάνετε την κριτική –και καλώς την κάνετε- αλλά καμμία πρόταση!
      Εγώ θα περίμενα από σας για ένα σημείο του νομοσχεδίου, που για μένα είναι πολύ σημαντικό, να βγείτε σήμερα και να τοποθετηθείτε και να πείτε ότι «συμφωνούμε», έστω και σ’ αυτό. Ποιο είναι αυτό; 
      Κύριε Υπουργέ, πριν από έναν χρόνο είχα «ανοίξει» έναν πόλεμο με κάποιες Ενώσεις συνεταιρισμών σ’ όλη την Ελλάδα. Γιατί εγώ μιλάω με βάση αυτά που ζω στην περιοχή μου, στην περιφέρειά μου, στην επαφή μου με τους αγρότες και τους κτηνοτρόφους, δεν μιλάω θεωρητικά όπως μπορεί κάποιοι συνάδελφοι εδώ να μιλάνε. Γιατί όταν δεν είσαι μέσα στο πρόβλημα, όταν δεν μιλάς με τον κόσμο, πιθανότατα να έχεις μια διαφορετική οπτική γωνία. Είχαν έρθει λοιπόν αγρότες και μου είχαν φέρει στοιχεία και αποδείξεις, που δήλωναν τα δικαιώματά τους για το λάδι και για άλλα δικαιώματα, όπου είδα με έκπληξη το τιμολόγιο της ΠΑ.Σ.Ε.Γ.Ε.Σ. για τη δήλωση των δικαιωμάτων τους, και διαπίστωσα ότι σε αγρότες με εισόδημα μέχρι 50 ευρώ –έπαιρναν 50 ευρώ το χρόνο οι αγρότες, ψίχουλα δηλαδή, όταν ένας αγρότης δηλαδή που είχε πέντε-δέκα ρίζες ελιές κάπου έπαιρνε 50 ευρώ- τους έπαιρναν 22 ευρώ από τα 50. Είκοσι δύο ευρώ! 
      ΒΑΣΙΛΕΙΟΣ ΚΕΓΚΕΡΟΓΛΟΥ: Χαράτσι!
      ΕΜΜΑΝΟΥΗΛ ΣΤΡΑΤΑΚΗΣ: Η Κυβέρνηση το έκανε αυτό.
      ΙΩΑΝΝΗΣ ΜΑΝΩΛΗΣ: Ακούστε. Ένα λεπτό. Από αυτόν που είχε εκατό του έπαιρναν μέχρι πεντακόσια, νομίζω. Ήταν 18%. Όταν λοιπόν άρχισαν να φωνάζουν και να διαμαρτύρονται πήγα στο Υπουργείο. Η ΠΑ.Σ.Ε.Γ.Ε.Σ. είχε ζητήσει να διαχειριστεί αυτή αυτό το ζήτημα, στη λογική ότι αν το έπαιρνε μία εταιρία θα ήταν πιο ακριβή. Ακούγεται καλά. Κι εγώ έτσι θα το αντιλαμβανόμουν, ότι δηλαδή  οι εκπρόσωποι των ίδιων των αγροτών πρέπει να το χειριστούν. Αλλά το τιμολόγιο, αγαπητοί συνάδελφοι, ήταν χαράτσι! Και έβγαιναν λεφτά μ’ αυτόν τον τρόπο από τους μικρούς αγρότες. Γιατί όσο μεγάλωνε ο αγρότης, δηλαδή τα δικαιώματά του, πλήρωνε λιγότερο επί τοις εκατό. Μιλώ για ποσοστό πάντα. 
      Είχα έρθει σε επαφή με πολλές Ενώσεις και μου είχε κάνει εντύπωση που στην Καλαμάτα –ο κ. Κοντός δεν είναι εδώ, ο γραμματέας όμως το ξέρει πολύ καλά- είχαν μειώσει την περυσινή περίοδο σε σχέση με την προπέρσινη κατά 30% το τιμολόγιο, γιατί στο τέλος της χρονιάς τούς είχαν προκύψει κέρδη –και μιλάμε για πολλά κέρδη- στην ένωσή τους, που τους ανάγκασε να το μειώσουν. Και λέω για την Καλαμάτα επειδή έτυχε να το ξέρω. Συνέβη και σ’ άλλες Ενώσεις. Κι άρχισε ένας πόλεμος από προέδρους ενώσεων που με έπαιρναν τηλέφωνο, γιατί είχα βγει και δημόσια και είχα τοποθετηθεί, και μου έλεγαν: «Τι είναι αυτά;» Κι είχαμε πει τότε στους αγρότες ότι αυτό δεν μπορεί να συνεχίζεται. Και χαίρομαι -και θέλω να χαίρεστε κι εσείς και να το πείτε- που έρχεται ο κύριος Υπουργός με το νομοσχέδιο και λέει ότι οι κατά κύριο επάγγελμα αγρότες δεν θα πληρώνουν. Δηλαδή όταν παίρνεις 50 ευρώ δεν θα πληρώνεις τα 22 στην Ένωση. Τα 22 δεν θα τα πληρώνεις!   
      ΕΜΜΑΝΟΥΗΛ ΣΤΡΑΤΑΚΗΣ: Γιατί δεν το κάνετε αναδρομικά;
      ΒΑΣΙΛΕΙΟΣ ΚΕΓΚΕΡΟΓΛΟΥ: Τα κλεμμένα θα επιστραφούν; Αυτά που τους κλέψατε μέχρι τώρα θα επιστραφούν;
      ΑΝΑΣΤΑΣΙΟΣ ΚΑΡΙΠΙΔΗΣ: Για κλεμμένα μην μιλάτε εσείς!
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ!
      ΙΩΑΝΝΗΣ ΜΑΝΩΛΗΣ: Μην πάτε αλλού την κουβέντα! Πείτε μία λέξη, πείτε «μπράβο σας», πείτε ότι «κι εμείς το θέλουμε».
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, μην διακόπτετε!
      ΙΩΑΝΝΗΣ ΜΑΝΩΛΗΣ: Γιατί αρχίζω να σκέπτομαι ότι υπερασπίζεστε ενώσεις. Κατά την άποψή μου, οι ενώσεις είναι χρήσιμες. Εγώ δεν είμαι κατά των ενώσεων, δεν είμαι κατά του συνεταιριστικού κινήματος, αλλά δεν μπορώ να δέχομαι εκπροσώπους του συνεταιριστικού κινήματος και ενώσεων να προσπαθούν από τον αγρότη των 50 ευρώ το χρόνο να πάρουν τα 22! 
      Δεν το δέχομαι! Και χαίρομαι που καταργείται! 
      ΝΙΚΟΛΑΟΣ ΜΩΡΑΪΤΗΣ: Οι μικροί τα πληρώνουν, κύριε Μανώλη!
      ΙΩΑΝΝΗΣ ΜΑΝΩΛΗΣ: Δεν πληρώνει κανείς! Οι κατά κύριο επάγγελμα αγρότες δεν θα πληρώνουν. Τα προβλέπει το νομοσχέδιο με το άρθρο 32. Θα πληρώνει ο προϋπολογισμός τα έξοδα. Μία δήλωση είναι. Μία απλή δήλωση είναι. Και η δήλωση τώρα είναι εύκολη, για όσο θα ασκούν τα δικαιώματα, γιατί επαναλαμβάνω είναι μια απλή δήλωση. 
      ΝΙΚΟΛΑΟΣ ΜΩΡΑΪΤΗΣ: Οι μικροί θα πληρώνουν πενήντα ευρώ.
      ΙΩΑΝΝΗΣ ΜΑΝΩΛΗΣ: Δεν θα πληρώνουν. Δεν τα ξέρετε καλά. Διαβάστε το νομοσχέδιο. Με συγχωρείτε, αλλά αν δεν το έχετε διαβάσει, εντάξει, έρχεστε προκατειλημμένοι και λέτε το οτιδήποτε. 
      Λέω, λοιπόν, το εξής: Χαίρομαι με το νομοσχέδιο, όπως χαίρομαι επειδή μιλάω με τους αγρότες στην περιοχή μου. Και δεν είναι εδώ ο συνάδελφός μου από το ΠΑ.ΣΟ.Κ.. Οι αγρότες της περιοχής από τον ΕΛ.ΓΑ. -είναι εδώ ο Πρόεδρος- σε σχέση με τα προηγούμενα χρόνια, Πρόεδρε, είναι ικανοποιημένοι. 
      Μπορεί να συγκρουστήκαμε κι εγώ μαζί σας –και το ξέρετε- και να βρεθήκαμε με τους αγρότες και στο δρόμο και να ήλθαμε και να πιέσαμε, γιατί ο αγρότης, όταν παθαίνει ζημιές –Πρόεδρε, το ξέρετε πολύ καλά- προσπαθεί να κερδίσει την αποζημίωσή του. Και κερδίζουν και κάποιοι αγροτοσυνδικαλιστές περισσότερα απ’ αυτά που τους ανήκουν. 
      Γιατί εδώ –και πρέπει να το δεχθείτε, αγαπητοί συνάδελφοι- το συνεταιριστικό κίνημα είχει στηθεί με τέτοιο τρόπο τα προηγούμενα χρόνια που ουσιαστικά αυτοί που κέρδιζαν πολλά ήταν κάποιοι –εντός εισαγωγικών- «εκπρόσωποι», γιατί δεν μπορεί να είναι εκπρόσωποι των αγροτών. 
      Χαίρομαι, λοιπόν, που αυτό καταργείται και χαίρομαι –μιλώντας και με κτηνοτρόφους- με τις ρυθμίσεις του νομοσχεδίου. Εγώ δεν λέω ότι δεν έχει προβλήματα ή ότι δεν θα έχει και αύριο το πρωί προβλήματα ο αγροτικός και κτηνοτροφικός τομέας. Όμως, χαίρομαι γιατί γίνονται βήματα μπροστά. 
      Και επειδή πολλές φορές είμαι επικριτικός σε νομοσχέδια, αυτό είναι ένα από τα νομοσχέδια που ψηφίζω με τα δύο μου χέρια, με καθαρή τη συνείδησή μου ότι γίνονται βήματα μπροστά και ότι καταργείται αυτό το χαράτσι για μία κατηγορία αγροτών των 50 ή των 100 ή των 500 ευρώ το χρόνο, που τα έπαιρναν κάποιοι, για να κερδίζουν οι ενώσεις τους. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, ο Υπουργός θα κάνει αργότερα τη δική του ομιλία;
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων):  Μάλιστα, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Άρα, να συνεχίσουμε τον κατάλογο των ομιλητών.
      Το λόγο έχει ο Βουλευτής του ΠΑ.ΣΟ.Κ. κ. Ευστάθιος Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
      Κυρίες και κύριοι Βουλευτές, κατ’ αρχάς εύχομαι «καλές εργασίες» στη συνέχεια του Β΄ Θερινού Τμήματος και θα ήθελα να πω στον μόλις κατελθόντα αγαπητό συνάδελφο κ. Μανώλη ότι τον βρήκα πολύ διαλλακτικό, αυτοκριτικό και προβληματισμένο. 
      Φαίνεται, αγαπητέ συνάδελφε, το «άδειο καλάθι» που μεταφέρει ο κ. Καραμανλής στη Διεθνή Έκθεση Θεσσαλονίκης, τα τελευταία κρούσματα διαφθοράς, αλλά και αυτά που έρχονται στη συνέχεια σας έχουν μειώσει λίγο την αυτοπεποίθησή σας.
      Κυρίες και κύριοι συνάδελφοι, συζητούμε σήμερα ένα από τα πιο κρίσιμα νομοσχέδια, ένα νομοσχέδιο που θα καθορίσει το μέλλον του κτηνοτροφικού κόσμου της χώρας μας, ενός κλάδου ιδιαίτερα ταλαιπωρημένου, οικονομικά εξαντλημένου, αποφασισμένου ακόμα και να εγκαταλείψει τις κτηνοτροφικές του δραστηριότητες. 
      Δυστυχώς, κύριε Υπουργέ, μετά την εξαθλίωση των αγροτών, σειρά έχουν σήμερα οι κτηνοτρόφοι. Όλοι γνωρίζουμε πως τα προβλήματα που ταλανίζουν τον κτηνοτροφικό κόσμο της χώρας μας είναι η άνοδος των τιμών των ζωοτροφών και του πετρελαίου. Είναι οι μειωμένες τιμές του παραγωγού γάλακτος και κρέατος. Είναι η ασυδοσία των καρτέλ και η δραματική αύξηση των παράνομων ελληνοποιήσεων. 
      Όλα αυτά τα προβλήματα έχουν οδηγήσει σε μία άνευ προηγουμένου κρίση τον Έλληνα κτηνοτρόφο. Έχουν οδηγήσει στην αναγκαστική αποχώρησή του, αλλά και στην ταυτόχρονη έξαρση των εισαγωγών, προκειμένου με αυτό τον τρόπο να καλυφθούν οι αγοραστικές ανάγκες του ελληνικού καταναλωτικού κοινού. 
      Η Κυβέρνηση καθυστερημένα καταθέτει το εν λόγω νομοσχέδιο, ένα νομοσχέδιο πολυδιαφημισμένο, τόσο διαφημισμένο που η διαφημιστική του καμπάνια διήρκεσε περίπου τρία χρόνια, παρά τις διαμαρτυρίες των κτηνοτρόφων που έκρουαν συνεχώς τον κώδωνα του κινδύνου.
      Δυστυχώς, η Κυβέρνηση κινητοποιήθηκε τη στιγμή ακριβώς που γίνεται λόγος για ένα αδιέξοδο και έρχεται σήμερα να θριαμβολογήσει για τις λύσεις που προσφέρει σε αυτό το αδιέξοδο, που εδώ και τέσσερα χρόνια έχει δημιουργήσει για τον Έλληνα κτηνοτρόφο.
      Παρά την καθυστέρηση της Κυβέρνησης, ωστόσο, θεωρούμε ότι είναι αναγκαία η ρύθμιση των θεμάτων της ελληνικής κτηνοτροφίας. Όμως, εδώ τι έχουμε με το εν λόγω νομοσχέδιο; Παρατηρούμε την κατάργηση υπηρεσιών και οργανισμών που θα μπορούσαν να συμβάλλουν στην επίλυση των προβλημάτων που αντιμετωπίζει σήμερα ο Έλληνας κτηνοτρόφος. Έτσι, αντί να αναβαθμίσετε το Ινστιτούτο Γουνοφόρων Ζώων, ιδρύετε μία νέα δομή, το Κέντρο Εφαρμοσμένης Εκτροφής Γουνοφόρων Ζώων, χωρίς να διευκρινίζετε τους στόχους και τις αρμοδιότητές του, χωρίς να αντιλαμβανόμαστε για ποιο λόγο να χαθεί και άλλος πολύτιμος χρόνος με τη σύσταση του νέου φορέα, όταν μπορούσατε να ενισχύσετε και να εκσυγχρονίσετε τον ήδη υπάρχοντα.
      Κύριε Υπουργέ, είναι γεγονός ότι παρατηρούμε τον τελευταίο καιρό έναν οργασμό ιδρύσεων νέων υπηρεσιών. Ιδρύσατε τα Κέντρα Αγροτικής Ανάπτυξης. Σήμερα ιδρύετε το Κέντρο Εφαρμοσμένης Εκτροφής. Πραγματικά, δημιουργείτε νέες υπηρεσίες για τους αγρότες, αλλά αναρωτιόμαστε: Θα υπάρχουν τελικά αγρότες και κτηνοτρόφοι;
      Καταργείτε τον ασφαλιστικό οργανισμό «ΟΑΣΙΣ» με τον ισχυρισμό ότι παρέμεινε ανενεργός, επί δικής σας, όμως, διακυβέρνησης. Το Υπουργείο έχει την πλήρη εποπτεία στο διορισμό ακόμα του νομικού συμβούλου του ΕΛ.Ο.ΓΑ.Κ., ενώ περιορίζεται χαρακτηριστικά η αντιπροσώπευση των αγροτών στη διοίκηση του ΕΛ.Γ.Α.. Η επιβολή ειδικής εισφοράς στο κρέας, το γάλα και τα τυροκομικά προϊόντα έρχεται να επιβαρύνει ακόμα περισσότερο τους κτηνοτρόφους, τους κρεοπώλες και τους τυροκόμους.
      Παράλληλα, έχουμε την αυθαίρετη μεταβίβαση των αρμοδιοτήτων από τον Ε.Ο.Φ. για τον έλεγχο των προσθετικών στις ζωοτροφές στη Διεύθυνση Εισροών Ζωικής Παραγωγής του Υπουργείου Αγροτικής Ανάπτυξης και Τροφίμων. Δεν διευκρινίζετε στο εν λόγω νομοσχέδιο τι μέλλει γενέσθαι με τις υφιστάμενες εγκαταστάσεις οι οποίες δεν έχουν τις απαραίτητες άδειες, ενώ δεν λαμβάνετε κανένα μέτρο για τη διασφάλιση, κατ’ αρχήν, της βιωσιμότητάς τους.
      Έχουμε απαξίωση του συνεταιριστικού θεσμού με την κατάργηση του π.δ. 283/1989, που αφορά τα έργα των συνεταιρισμών. Έχουμε την κατάργηση της επικουρικής και προαιρετικής ασφάλισης και την επακόλουθη αποδιοργάνωση των γεωργικών ασφαλίσεων.
      Τέλος, σ’ όλη αυτή τη νομοθετική σας πρωτοβουλία, που τιτλοφορείται «Ρυθμίσεις θεμάτων κτηνοτροφίας», δεν γίνεται καμμία αναφορά στη βιολογική κτηνοτροφία, ενώ μας δημιουργεί υποψίες ο εκ νέου χαρακτηρισμός των δασικών εκτάσεων για οποιαδήποτε πραγματική ή νομική αιτία.
      Κυρίες και κύριοι συνάδελφοι, εμείς, το ΠΑ.ΣΟ.Κ., καταψηφίζουμε το σχέδιο νόμου επί της αρχής, θεωρώντας ότι η σημερινή πραγματικότητα επιβάλλει τη χάραξη ενός ολοκληρωμένου πολιτικού σχεδιασμού, μιας αναπτυξιακής στρατηγικής για την ελληνική κτηνοτροφία, την οποία τόσο έχει ανάγκη η χώρα μας.
      Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Χρήστος Χάιδος.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριε Υφυπουργέ, κύριοι συνάδελφοι, οι ορεινές και ημιορεινές περιοχές της πατρίδας μας μαραζώνουν, αφού η κτηνοτροφία συρρικνώνεται κάτω από το βάρος των αδιεξόδων που αυξάνονται και οξύνονται. Και οι ρυθμίσεις αυτού του νομοσχεδίου δεν είναι τίποτα περισσότερο από έναν καλό επικήδειο για τον κλάδο που αργοπεθαίνει εξαιτίας της ανερμάτιστης αγροτικής κυβερνητικής πολιτικής.
    Γιατί αυτό το νομοσχέδιο δεν αντιμετωπίζει, παρά τις προεκλογικές υποσχέσεις και τις επανειλημμένες διακηρύξεις της Νέας Δημοκρατίας, κανένα από τα μεγάλα προβλήματα των κτηνοτρόφων, οι οποίοι οδηγούνται στη φτώχεια και στην εξαθλίωση και υποχρεώνονται να εγκαταλείψουν τη δραστηριότητά τους. Αντιθέτως, φέρνει χαράς ευαγγέλια στους μεσάζοντες και τα καρτέλ που θα συνεχίσουν ανενόχλητοι να λυμαίνονται τον κόπο των παραγωγών και να απομυζούν τα εισοδήματα των καταναλωτών.
    Και για να καταδείξω του λόγου το αληθές, θα επαναφέρω στη μνήμη μας τις συγκεκριμένες προεκλογικές δεσμεύσεις της Νέας Δημοκρατίας και του ίδιου του σημερινού Πρωθυπουργού προσωπικά, θα υπενθυμίσω τις μεγαλόστομες εξαγγελίες τους για τους αγρότες, τους κτηνοτρόφους και την ύπαιθρο.
     Μιλούσατε και μιλάτε, κύριοι της Κυβέρνησης, για ενίσχυση του εισοδήματος των κτηνοτρόφων και για στήριξη της υπαίθρου. Τάξατε μείωση των τιμών των εφοδίων, μείωση του Φ.Π.Α. στα αγροτικά μηχανήματα, αύξηση των τιμών των αγροτικών προϊόντων, έργα υποδομής για την κτηνοτροφία και για τη γεωργία, προστασία των εγχώριων προϊόντων από τις ανεξέλεγκτες εισαγωγές ξένων, άτοκα δάνεια στους παραγωγούς για την αντιμετώπιση των μεγάλων και επειγουσών υποχρεώσεών τους και πολλά άλλα. 
     Ο ίδιος ο Πρωθυπουργός διαβεβαίωνε τότε, ως εγγυητής των δικαίων τους, θυμίζοντας σύγχρονο Μαρίνο Αντύπα, ότι με την αυτοπρόσωπη παρουσία του στα συμβούλια της Ευρωπαϊκής Ένωσης θα προάσπιζε τα ελληνικά προϊόντα και θα βελτίωνε τη θέση των κτηνοτρόφων και των γεωργών της χώρας μας στην Ευρωπαϊκή Ένωση. 
     Σήμερα, όμως, πέντε χρόνια μετά την ανάληψη της εξουσίας από τη Νέα Δημοκρατία, η κατάσταση στην κτηνοτροφία επιδεινώθηκε δραματικά. Η κατακόρυφη πτώση της τιμής των κτηνοτροφικών προϊόντων στον παραγωγό, με την ταυτόχρονη αύξηση για τον καταναλωτή, η ανεξέλεγκτη εισαγωγή και ελληνοποίησή τους από τους διάφορους επιτήδειους, η αύξηση των ζωοτροφών, τα υψηλά επιτόκια και τα συσσωρευμένα δάνεια που έγιναν θηλιά, βρόγχος στο λαιμό των κτηνοτρόφων, η εγκατάλειψη των έργων υποδομής για τον κλάδο, η αδιαφάνεια, τα λάθη και οι καθυστερήσεις στις επιδοτήσεις από τη νέα Κ.Α.Π., αλλά και στα προγράμματα των νέων κτηνοτρόφων, στα προγράμματα βελτίωσης των αγροτικών εκμεταλλεύσεων, στα προγράμματα βιολογικής παραγωγής και άλλα, η αύξηση του Φ.Π.Α. στα αγροτικά μηχανήματα που από 18% όχι μόνο δεν έπεσε στο 8%, αλλά πήγε στο 19%, η κατάργηση ουσιαστικά του φθηνού αγροτικού πετρελαίου έφεραν τους κτηνοτρόφους σε απόγνωση και τον κλάδο σε μαρασμό.
     Συγκεκριμένα και για τα Πρακτικά αναφέρω τη φετινή αύξηση σε σχέση με την περσινή τιμή για βασικές ζωοτροφές, οι οποίες τα τέσσερα τελευταία χρόνια υπερτριπλασιάστηκαν. Η μηδική 35 λεπτά φέτος, από 25 λεπτά πέρσι κατά μέσο όρο. Το κριθάρι 30 λεπτά φέτος, από 20 λεπτά πέρσι κατά μέσο όρο. Η βρώμη 35 λεπτά φέτος, από 25 λεπτά πέρσι κατά μέσο όρο, ενώ το καλαμπόκι αναμένεται να αυξηθεί σημαντικά.
     Στο νομό που εκλέγομαι, στα Τρίκαλα, ένα μεγάλο κτηνοτροφικό πάρκο, αυτό του Διασέλου, που ήταν ενταγμένο στο Γ΄ Κοινοτικό Πλαίσιο Στήριξης, απεντάχθηκε και εγκαταλείφθηκε, ενώ τώρα οι τοπικοί παράγοντες το ξανατάζουν στα πλαίσια του Ε.Σ.Π.Α.. 
     Οι κτηνοτρόφοι, όμως και οι γεωργοί διαπιστώνουν ότι εξαπατήθηκαν πολιτικά και αντί για τη γη της επαγγελίας που τους υποσχέθηκε η Νέα Δημοκρατία, οδηγήθηκαν στα τάρταρα της ανέχειας. Αντί να εξασφαλίσουν καλύτερες τιμές για τα σφάγιά τους, οδηγούνται οι ίδιοι ως πρόβατα επί σφαγή. Αντί να προστατευθεί ο κόπος τους και το βιός τους οδηγούνται και οι ίδιοι σαν το σκυλί στο αμπέλι. Και όταν επιχειρούν τα κυβερνητικά στελέχη να αποσείσουν τις ευθύνες τους, κατηγορώντας γι’ αυτά -για τα σημερινά δηλαδή- ως συνήθως το κακό ΠΑ.ΣΟ.Κ. των προηγούμενων δεκαετιών, δεν πείθουν κανέναν, γιατί θυμίζουν τη χαρακτηριστική σκωπτική λαϊκή έκφραση αποδοκιμασίας και απόρριψης «περσινά ξινά σταφύλια που κανένας δεν τα τρώει». 
     Τώρα εσείς είστε υπεύθυνοι γι’ αυτά που συμβαίνουν. Κυβερνάτε τη χώρα πέντε χρόνια και είναι πολύ μακρινό παρελθόν η διακυβέρνηση από το ΠΑ.ΣΟ.Κ., που τότε ήταν καλύτερες μέρες.
     Όταν προσπαθείτε να δικαιολογηθείτε για όλα αυτά, κύριοι της Νέας Δημοκρατίας, λέγοντας ότι είναι συνέπειες της εφαρμογής της νέας Κ.Α.Π., ότι είναι αποτελέσματα των κανόνων του Π.Ο.Ε. και των διεθνών συνθηκών που διέπουν τη διακίνηση αγροτικών προϊόντων, δεν πείθετε επίσης κανέναν. Το επιχείρημα είναι αβάσιμο, ψεύτικο και παραπλανητικό. Γιατί στην Ευρωπαϊκή Ένωση η σχέση τιμής παραγωγού-καταναλωτή για το φρέσκο αγελαδινό γάλα είναι κατά μέσο όρο ένα προς δύο, όσο ήταν και επί ΠΑ.ΣΟ.Κ. στην Ελλάδα δηλαδή; Ο Π.Ο.Ε. είναι ο νονός στα βαφτίσια του εισαγόμενου κρέατος και γάλακτος σε ελληνικό; Απαγορεύουν ή επιβάλλουν οι διεθνείς συνθήκες ελέγχους υγιεινής και ποιότητας για τα εισαγόμενα κτηνοτροφικά προϊόντα;
      Από τα ανωτέρω καταδεικνύεται ότι δεν είναι αυτοί οι κανόνες το αίτιο, αλλά ο κύριος λόγος είναι η κυβερνητική πολιτική, αυτή η αλλοπρόσαλλη κυβερνητική πολιτική. Αυτή ευθύνεται για το ξεκλήρισμα της κτηνοτροφίας. Είναι μία πολιτική λειτουργικά δεξιά που στηρίζεται στη δυσλειτουργία και την αδιαφάνεια και στην κτηνοτροφία, είναι διαχειριστικά ανεπαρκής –οφείλονται ακόμα δικαιώματα του 2006 σε δικαιούχους παραγωγούς- και οικονομικά νεοφιλελεύθερη που ενισχύει τους λίγους και ισχυρούς εις βάρος των πολλών και των αδυνάτων. 
      Είναι μία πολιτική λογική που διευκολύνει το μεσάζοντα εις βάρος του παραγωγού, που βλέπει τον αεριτζή και όχι τον εργαζόμενο, που σκέφτεται τον έμπορο και όχι τον καταναλωτή. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Έτσι, η φέτα, προϊόν σημασίας προέλευσης για την πατρίδα μας, που κινδυνεύει από τη νοθεία που γίνεται από ασυνείδητους, ξεπέρασε τα 10 ευρώ, ενώ το πρόβειο γάλα κατέβηκε στα 0,80 ευρώ έως 0,85 ευρώ το λίτρο περίπου. Και μη μου πείτε ότι τα 10 ευρώ του άτοκου δανείου για κάθε αιγοπρόβατο είναι σοβαρή ρύθμιση!
      Απ’ αυτήν την πολιτική λογική δεν ξεφεύγει και το σημερινό νομοσχέδιο: Αποσπασματικές ρυθμίσεις, επί μέρους διευθετήσεις, αλλά ουσιαστικά τίποτα για τα σημαντικά. Η κτηνοτροφία αποτελεί συγκριτικό πλεονέκτημα της πατρίδας μας και σε συνδυασμό με τη γεωργία και τον τουρισμό, μπορεί να αναπτυχθεί και να ανέβει πάνω από το 30% του συνολικού αγροτικού προϊόντος που κατέχει σήμερα στην Ελλάδα.
      Όμως, εγκαταλείπεται! Και αν συμβεί αυτό, θα είναι τραγωδία όχι μόνο για τους κτηνοτρόφους, αλλά και για την κοινωνία και την πατρίδα μας γενικότερα, γιατί δύσκολα «ξαναστήνεται» η κτηνοτροφική εκμετάλλευση, δύσκολα δημιουργείται νέο ζωικό κεφάλαιο. 
      Τους μεσάζοντες και τα καρτέλ, αυτό δεν τους ενδιαφέρει. Θα κάνουν εισαγωγές και θα αυξήσουν τα κέρδη τους. Εμάς, όμως, πρέπει να μας ενδιαφέρει. Η κτηνοτροφία χρειάζεται γενναία και άμεσα μέτρα για να αναζωογονηθεί. Οι κτηνοτρόφοι εκπέμπουν σήμα κινδύνου για τη διάσωση του κλάδου, βγάζουν κραυγή αγωνίας για το δράμα τους. Καταθέτουν και συγκεκριμένες προτάσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, εσείς δεν τους ακούτε! Το νομοσχέδιο δεν λύνει κανένα από τα σημαντικά προβλήματα. Γι’ αυτό, το καταψηφίζουμε επί της αρχής.
      Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε πολύ.
      Το λόγο έχει ο Βουλευτής της Νέας Δημοκρατίας κ. Ηλίας Φωτιάδης.
    (Χειροκροτήματα από την πτέρυγα της Νέας Δημοκρατίας)
       ΗΛΙΑΣ ΦΩΤΙΑΔΗΣ: Είπε ο Χριστός «πολλοί οι κλητοί, ολίγοι οι εκλεκτοί»! Είναι πολλοί οι κλητοί! 
      Όμως, εν πάση περιπτώσει, σήμερα, καλοκαίρι είναι, γι’ αυτό φορέσαμε και αυτήν την ανοιξιάτικη-θερινή στολή.
      Κύριε Πρόεδρε, ευχαριστώ πάρα πολύ για την πρόσκληση.
      ΕΥΑΓΓΕΛΟΣ ΒΕΝΙΖΕΛΟΣ: Και μαντηλάκι!
      ΗΛΙΑΣ ΦΩΤΙΑΔΗΣ: Κοιτάξτε. Είναι στη μόδα το πράσινο, όχι αυτό που γνωρίζετε, κύριε Πρόεδρε, αλλά λόγω του αγροτικού θέματος και της κτηνοτροφίας που σήμερα συζητούμε. Αυτό το λέω για να μην παρεξηγηθούμε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Μάλλον το μαύρο είναι!
      ΠΡΟΕΔΡΕΥΩΝ (Φίλιππος Πετσάλνικος): Συνεχίστε, κύριε Φωτιάδη.
      ΗΛΙΑΣ ΦΩΤΙΑΔΗΣ: Τα τριάντα δευτερόλεπτα θα μας τα χαρίσει ο συνάδελφος, ούτως ή άλλως.
      Κύριε Πρόεδρε, κυρίες και κύριοι συνάδελφοι, ο τομέας της κτηνοτροφίας, «η ζώσα γεωργία», όπως την ονομάζει ο μεγάλος φιλόσοφος Αριστοτέλης –του οποίου την περίφημη Σχολή θαυμάζουμε στη Νάουσα και σας προσκαλώ προσωπικά- απετέλεσε από αρχαιοτάτων χρόνων έναν από τους θεμέλιους λίθους ανάπτυξης των κοινωνιών, φέρνοντας πολύπλευρη άνθιση στους τόπους που την υιοθέτησαν και την καλλιέργησαν.
      Αυτόν ακριβώς το διαχρονικό θησαυρό, ένα από τα πιο πολύτιμα πετράδια στο αναπτυξιακό στέμμα της χώρας μας, η Κυβέρνηση της Νέας Δημοκρατίας είναι αποφασισμένη να περιφρουρήσει και να ενισχύσει, ξεπερνώντας μικροκομματικά εμπόδια και αναχρονιστικές αντιλήψεις. 
      Τα βήματα που έχουν γίνει είναι ομολογουμένως γοργά και δημιουργούν την προσδοκία για ακόμα μεγαλύτερα άλματα προς όφελος της αγροτικής μας οικονομίας. Ειδικά με το παρόν νομοσχέδιο, ο Έλληνας κτηνοτρόφος βλέπει θέληση και διάθεση για ριζικές τομές σε ζητήματα, των οποίων χρόνια τώρα ζητά την αντιμετώπιση. 
      Τα προβλήματα, βέβαια, δεν είναι δυνατόν να λυθούν στο σύνολό τους από τη μία μέρα στην άλλη. Όμως, αυτοί που σήμερα έρχονται να στηλιτεύσουν αυτό το καινοτόμο και τολμηρό νομοσχέδιο για την κτηνοτροφία, προφανώς ξεχνάνε ότι στα δικά τους χρόνια διακυβέρνησης η ελληνική κτηνοτροφία είχε αφεθεί στην τύχη της. Ξεχνάνε την πλήρη απουσία εκσυγχρονισμού των υποδομών της και την ανύπαρκτη βιολογική κτηνοτροφία, τις αθρόες εισαγωγές προϊόντων ζωικής προέλευσης.
      Όλοι όσοι άφησαν στο παρελθόν τον Έλληνα κτηνοτρόφο να παλεύει αβοήθητος, ξεχνάνε ότι ήρθε η Νέα Δημοκρατία και έσκυψε με αφοσίωση πάνω στα μείζονα προβλήματα του κλάδου, προχωρώντας σε βήματα ουσίας που έδωσαν ώθηση στην κτηνοτροφία της χώρας μας.
	Δώσαμε τη δυνατότητα κατασκευής κτηνοτροφικών εγκαταστάσεων σε ολόκληρη την επικράτεια, με δωρεάν έκδοση πολεοδομικών αδειών. 
	Θεσμοθετήσαμε τη νομιμοποίηση των παλαιών εγκαταστάσεων, ανοίγοντας έτσι το δρόμο για την ηλεκτροδότηση και τον εκσυγχρονισμό τους και δίνοντας τέλος στην αγωνία χιλιάδων κτηνοτρόφων. 
      Παράλληλα, ρυθμίσαμε τα χρέη και αυξήσαμε τις χρηματοδοτήσεις για νέους κτηνοτρόφους, ενώ την ίδια στιγμή αναδιοργανώσαμε τις κτηνιατρικές υπηρεσίες τόσο σε κεντρικό όσο και σε περιφερειακό επίπεδο και δώσαμε ιδιαίτερη έμφαση στην ανάπτυξη των επενδύσεων στον κλάδο, που θα φέρουν οικονομική άνθιση και νέες θέσεις εργασίας. 
      Βλέπουμε πως, επιτέλους, ενθαρρύνεται η βιολογική κτηνοτροφία, η αύξηση της οποίας είναι εντυπωσιακή σε σχέση με τα προηγούμενα χρόνια. 
      Και δεν σταματήσαμε εδώ, γιατί γνωρίζουμε πως ο εχθρός του καλού είναι το καλύτερο και προσπαθούμε γι’ αυτό. Το σχέδιο νόμου που σήμερα φέρνουμε προς ψήφιση είναι μια ακόμη απόδειξη που έρχεται να εξαλείψει τις τυχόν ατέλειες και να  βελτιώσει τα ουσιαστικά βήματα που ήδη έχουν γίνει. 
      Ρυθμίσεις που αφορούν την προστασία και βελτίωση της ζωικής παραγωγής και η έκδοση των αδειών ίδρυσης και λειτουργίας κτηνοτροφικών εγκαταστάσεων. Ρυθμίσεις σταθμός που δίνουν τη δυνατότητα αποζημίωσης από τον ΕΛ.ΓΑ. πλέον των ζημιογόνων αιτιών για τους κτηνοτρόφους. Κάποτε, πριν από επτά χρόνια, ήμουν ο εισηγητής του νομοσχεδίου και σήμερα νιώθω ιδιαίτερη χαρά, κύριοι Υπουργοί. Θυμάστε ότι και εσείς ήσασταν από τους πρωτεργάτες της εποχής εκείνης. Τα ζητούσαμε, αλλά με χλευασμό μας αντιμετωπίζατε και λέγατε ότι αυτά δεν γίνονται. Και όμως ήρθε η ώρα. Περιμένατε τη Νέα Δημοκρατία, όπως περίμενε και ο ελληνικός λαός. 
      Οι ρυθμίσεις αυτές δίνουν τη δυνατότητα αποζημίωσης από τον ΕΛ.Γ.Α. πλέον όλων των ζημιών για τους κτηνοτρόφους. Πρόκειται για ρυθμίσεις που αναβαθμίζουν τον πρώην Ελληνικό Οργανισμό Γάλακτος σε Οργανισμό Γάλακτος και Κρέατος, συμβάλλοντας έτσι αποφασιστικά τόσο στη συντονισμένη διακίνηση όσο και στο συστηματικό έλεγχο του κτηνοτροφικού προϊόντος και την πλήρη προστασία του καταναλωτή. 
      Το νέο νομοσχέδιο αλλάζει το θολό τοπίο του χθες στο χώρο της κτηνοτροφίας και εισάγει το πλαίσιο του μέλλοντος, που θα παρέχει σιγουριά και προοπτικές στον Έλληνα κτηνοτρόφο. 
      Ο ορισμός ενδεικτικών τιμών λιανικής πώλησης κτηνιατρικών φαρμακευτικών προϊόντων, η θεσμοθέτηση κτηνιατρικού γραφείου παραγωγικών ζώων, η πρόβλεψη ενιαίου εντύπου κτηνιατρικής συνταγής και το νοικοκύρεμα των συνεταιριστικών οργανώσεων και επιχειρήσεων αποδεικνύουν τη σοφή και σαφή βούληση να μπουν νέες και υγιείς βάσεις στο πολύτιμο οικοδόμημα της κτηνοτροφίας μας. 
      Τίποτα δεν αφήνεται στην τύχη. Τίποτα δεν μένει στα ημίμετρα. Αυτή είναι η θέλησή μας. Αυτή είναι η απόφασή μας. 
      Ως Βουλευτής ενός κατ’ εξοχήν αγροτικού νομού, του Νομού Ημαθίας, στον οποίο δραστηριοποιούνται πάνω από χίλιες διακόσιες αιγοπροβατοτροφικές μονάδες και πάνω από πεντακόσιες εκμεταλλεύσεις βοοειδών, που αντιστοιχούν περίπου στο 10% της εγχώριας παραγωγής, ως γεωπόνος που υπηρέτησα την ελληνική γεωργία τριάντα χρόνια τουλάχιστον και ως αναπληρωτής γενικός γραμματέας της Κοινοβουλευτικής Ομάδος της Νέας Δημοκρατίας, αισθάνομαι ειλικρινά ότι το παρόν σχέδιο νόμου αποτελεί μια κορυφαία στιγμή για τον κλάδο των κτηνοτρόφων. Δικαιώνει τις προσδοκίες τους και παράλληλα επιβεβαιώνει για μια ακόμη φορά ότι η Κυβέρνηση της Νέας Δημοκρατίας υλοποιεί κατά γράμμα αυτά που υπόσχεται. Είμαι βέβαιος πως η άξια ηγεσία του Υπουργείου Αγροτικής Ανάπτυξης και όλοι οι συνεργάτες του, των οποίων η καταγωγή προέρχεται από γνήσιες αγροτικές οικογένειες, θα ικανοποιήσει ένα πολύ σημαντικό θέμα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δεν λέω ότι μου χρωστάτε ένα λεπτό, γιατί η αγάπη σας θα μου δώσει ενάμιση λεπτό, για να τελειώσω. 
      Ευχαριστώ. 
    ΠΡΟΕΔΡΕΥΩΝ (Φίλιππος Πετσάλνικος): Τριανταπέντε δευτερόλεπτα σας χρωστάω, κύριε Φωτιάδη, έστω και αν δεχθώ να σας δώσω περισσότερο. 
    ΗΛΙΑΣ ΦΩΤΙΑΔΗΣ: Στο θέμα αυτό σας παρακαλώ να εστιάσετε την προσοχή σας, κύριε Υπουργέ. Αφορά το ζήτημα των ελάχιστων απαιτήσεων, που αφορούν, σε ένδειξη του βόειου και μοσχαρίσιου κρέατος, ελληνική εκτροφή άνω των πέντε μηνών. 
    Εκφράζω τη βεβαιότητα, κύριε Υπουργέ, ότι θα εργαστείτε με μεθοδικότητα για την ουσιαστική επίλυση του συγκεκριμένου αιτήματος, δείχνοντας απόλυτο σεβασμό στο μόχθο του Έλληνα κτηνοτρόφου, όπως τον ίδιο σεβασμό και την ίδια αγάπη επιδείξατε επανειλημμένα και για τον ιδρώτα του Έλληνα αγρότη, ξεκινώντας από την οριστική επίλυση της μάστιγας των πανωτοκίων και την αύξηση της αγροτικής σύνταξης και εντάσσοντας για πρώτη φορά στην ιστορία του ΕΛ.ΓΑ. τις αποζημιώσεις των οπορωφόρων δένδρων, όπως η ακαρπία και η ασθένεια του κλαδοσπορίου, που για την ιστορία είναι μια ασθένεια μυκητολογική, κύριε Υπουργέ μου, στις ροδακινιές και στα πυρηνόκαρπα. 
    Και είναι κάτι που προσπαθείτε να κάνετε και φέτος όπως μας έχετε υποσχεθεί και προσωπικά στις συναντήσεις που έχουμε κάνει μέχρι τώρα και αφορούν την ακαρπία των οπωροφόρων δέντρων, που αφορούν τις κερασιές, τις μηλιές, τις δαμασκηνές, τις αχλαδιές και τις βερικοκιές και για τη μονίλια την άλλη ασθένεια της ροδακινιάς η οποία προέρχεται από τις πολλές βροχές και από την υγρασία. 
    Εξάλλου, κύριε Υπουργέ, εσείς και το επιτελείο σας έχετε σαφή εικόνα από το Νομό Ημαθίας τον οποίο επισκεφθήκατε πολλές φορές και όχι μόνον το Νομό Ημαθίας αλλά όλη την Ελλάδα μαζί με τους συνεργάτες σας, τους άξιους. Και δεν είναι τυχαίο ότι σας αποκαλούν το Αεικίνητο Υπουργείο. 
    Κυρίες και κύριοι συνάδελφοι, από την Παλαιά Διαθήκη και τον Προφητάνακτα Ποιμένα Δαυίδ, εσείς γνωρίζετε πάρα πολύ καλά από τον Πεντηκοστό Ψαλμό που λέει «ελέησόν με, ο Θεός, κατά το μέγα έλεόν σου και κατά το πλήθος των οικτιρμών σου εξάλειψον το ανόμημά μου». 
      ΠΡΟΕΔΡΕΥΩΝ (Φίλιππος Πετσάλνικος): Σε ποιόν απευθύνεστε, κύριε Φωτιάδη, όταν λέτε «εσείς γνωρίζετε»;
      ΗΛΙΑΣ ΦΩΤΙΑΔΗΣ: Αυτό αφορά ορισμένα πράγματα. Όπου οι κτηνοτρόφοι μαρτυρούνται ως αγνοί και ειλικρινείς άνθρωποι και από την αρχαία Ελλάδα και το Βυζάντιο μέχρι τη Βρετανική Αυτοκρατορία και τη Νότια Αμερική.
      Η ιστορία της κτηνοτροφίας είναι βαθιά συνδεδεμένη με την εξέλιξη και την πρόοδο του ανθρώπου μέσα στο χρόνο. Η σύγχρονη Ελλάδα οφείλει να περιφρουρήσει και να ενισχύσει την τεράστια αυτή κληρονομιά, μια από τις ευλογίες του τόπου μας. Το υποσχεθήκαμε ότι θα περιφρουρήσουμε αυτήν την κληρονομιά και το εφαρμόζουμε ως Κυβέρνηση, έχοντας συγκεκριμένες και σαφείς προτάσεις…
      ΠΡΟΕΔΡΕΥΩΝ (Φίλιππος Πετσάλνικος): Κύριε Φωτιάδη, ολοκληρώστε. 
      ΗΛΙΑΣ ΦΩΤΙΑΔΗΣ: ..και πάνω απ’ όλα η ισχυρή βούληση να τα πραγματοποιήσουμε. Ολοκλήρωσα την ομιλία μου.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Αναστάσιος Σιδηρόπουλος.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Θα ήθελα να εκχωρήσω, κύριε Πρόεδρε, κυρίες και κύριοι συνάδελφοι, ένα κομμάτι από το χρόνο μου στον αγαπητό πατριώτη τον Ηλία Φωτιάδη, για να δώσει λίγο ηθικό στην παράταξη της Νέας Δημοκρατίας. Μάλλον το χρειάζεται.
      Θα ήθελα να χαιρετίσω την πολιτική ηγεσία του Υπουργείου Γεωργίας, όπου μετά από πέντε χρόνια διακυβέρνησης της χώρας κατάφερε, εδέησε, να φέρει το δεύτερο νομοσχέδιο στη Βουλή των Ελλήνων για τους Ελληνες αγρότες και δη για τους κτηνοτρόφους. Και βέβαια είναι αυτή η Κυβέρνηση η οποία έριχνε πολλά κροκοδείλια δάκρυα πριν από το 2004 όταν εβρίσκετο στην αντιπολίτευση για τα μεγάλα προβλήματα που αντιμετώπιζε τότε ο αγροτικός κόσμος, αλλά βλέπετε πέντε χρόνια τώρα, ήρθαν μόλις δύο νομοσχέδια. Το ένα αφορούσε τα κέντρα αγροτικής ανάπτυξης, τα οποία ακόμα δεν έχουν καταφέρει να μπουν να λειτουργήσουν. Και τίθεται ερωτηματικό εάν θα καταφέρουν να λειτουργήσουν με τη δομή και με την όποια σχέση έχουν με τις άλλες υπηρεσίες της Νομαρχιακής Αυτοδιοίκησης. Και τώρα ήρθε το σημερινό νομοσχέδιο που αφορά την κτηνοτροφία.
      Βέβαια σ’ ένα βαθμό μπορεί κανείς να καταλάβει γιατί δεν προλαβαίνουν να ασχοληθούν με τα σοβαρά προβλήματα των Ελλήνων αγροτών και κτηνοτρόφων, διότι βλέπετε, τους πήραν παραμάζωμα τα σκάνδαλα και προσπαθούν να κουκουλώνουν, να καλύπτουν και να συγκαλύπτουν. Αλλού, λοιπόν, αναλώνουν την ενέργειά τους. 
      Επιτρέψτε μου, κύριε Υπουργέ, μια και σας βρίσκω σήμερα στην Αίθουσα, να κάνω μια παρένθεση και πέρα από το θέμα που αφορά την κτηνοτροφία να αναφερθώ σ’ ένα έγκλημα το οποίο είναι σε εξέλιξη και αφορά τους Νομούς της Ημαθίας και της Πέλλας, κυρίως, και έχει να κάνει με την τιμή του βιομηχανικού ροδάκινου. 
      Κύριε Υπουργέ, τέσσερα χρόνια τώρα η τιμή είναι καθηλωμένη στα 22 με 23 λεπτά, όταν μάλιστα το 2004 οι παραγωγοί πληρώνονταν 28 λεπτά. Στη φετινή δε χρονιά, περιμένουν οι παραγωγοί να πάρουν χρήματα κάτω από τα 20 λεπτά, όταν επισήμως η Νομαρχιακή Αυτοδιοίκηση και οι υπηρεσίες της μπήκαν στη διαδικασία να δουν πόσο είναι το κόστος παραγωγής του βιομηχανικού ροδάκινου και βρήκαν ότι είναι 23 λεπτά.
    Σας ενημερώνω δε ότι φέτος πληρώνουν 33 λεπτά οι Ισπανοί τους ροδακινοπαραγωγούς του βιομηχανικού ροδάκινου. Αφορά ένα προϊόν που δίνει ώθηση στην τοπική οικονομία, στην εθνική οικονομία και αφορά έναν κύκλο εργασιών –ακούστε, κύριοι συνάδελφοι- περί τα 100.000.000.000 δραχμές. 
    Και βεβαίως η χρονιά αυτή πέρασε. Οι παραγωγοί είναι στο έλεος των βιομηχάνων. Υπάρχει μια προκλητική λεηλασία του αγροτικού εισοδήματος. Και βέβαια το Υπουργείο Αγροτικής Ανάπτυξης είναι ανύπαρκτο, αδρανές, δεν έχει κάνει καμμία παρέμβαση και δεν έχει ενδιαφερθεί καθόλου για το όλο ζήτημα.
    Κύριε Υπουργέ, συμβουλευτείτε το συνάδελφο από το γειτονικό νομό να σας πει τι γίνεται. Ίσως από τις ερωτήσεις, τις οποίες έκανα, δεν ξέρατε ακριβώς τι εννοούσα. Και από μία ερώτηση που σας κατέθεσα η απάντησή σας ήταν η εξής: Ο καθορισμός της εμπορικής τιμής για το συμπύρηνο ροδάκινο που οδηγείται στη μεταποίηση, αποτελεί πράξη ελεύθερου διακανονισμού μεταξύ των συμβαλλομένων μερών, παραγωγικοί φορείς και μεταποιητές. Ανακάλυψε την Αμερική ο κύριος Υπουργός.
    Μα, εσείς δεν ήσασταν με προεξέχοντα τον Πρωθυπουργό τον κ. Καραμανλή πριν το 2004 που βγαίνατε και λέγατε ότι εγγυόμαστε το εισόδημα των Ελλήνων αγροτών; Ότι θα μπω μπροστάρης στη μάχη για να στηρίξω το εισόδημα του Έλληνα αγρότη; Αυτά δεν μας λέγατε τότε; Τώρα τι απαντήσεις είναι αυτές που μας δίνετε;
    Κύριε Υπουργέ, μάλλον εξαπατήσατε τους Έλληνες αγρότες, τους Έλληνες ροδακινοπαραγωγούς κι αυτήν τη στιγμή η οικονομία αυτών των νομών και η κοινωνική συνοχή, τίθενται σε αμφισβήτηση. Δεν έχει προοπτική, δεν έχει μέλλον ο νομός όταν υπάρχουν αυτές οι απαγορευτικές, εξαθλιωτικές τιμές, τις οποίες δυστυχώς εσείς απαθείς, άβουλοι και μοιραίοι παρακολουθήσατε εκ του μακρόθεν, χωρίς καμμία παρέμβαση, χωρίς καμμία στήριξη σ’ ένα προϊόν που στήριξε την εθνική οικονομία τόσα χρόνια. Χιλιάδες εργαζόμενοι δουλεύουν εκεί. 
    Και θα σας πω και ένα χαρακτηριστικό παράδειγμα για να καταλάβετε. Δεκατρία με 15 λεπτά αγοράζουν οι βιομηχανίες χυμοποίησης του ροδάκινου και μετά μεταπωλούν στους θερμοκηπιάδες 10 λεπτά, παρακαλώ, το κουκούτσι, τον πυρήνα για να το χρησιμοποιήσουν για τα θερμοκήπια. Φθάσαμε, δηλαδή, το κουκούτσι να είναι ακριβότερο από το παραγόμενο προϊόν του Έλληνα αγρότη. Και το Υπουργείο περί άλλων τυρβάζει. Δεν έχει καμμία μα καμμία, λέει, σχέση με το όλο θέμα.
    Φέρατε, λοιπόν, ένα δεύτερο νομοσχέδιο που αφορά την κτηνοτροφία και θα περίμενα να πάρετε έστω και την ύστατη στιγμή κάποια μέτρα, διότι το προϊόν θα αφανιστεί και μαζί δυο ολάκεροι νομοί, που ζουν τόσα χρόνια και στηρίζονται πάνω σ’ αυτό το προϊόν και στηρίζουν και την εθνική οικονομία.
    Ο χρόνος είναι αμείλικτος, αλλά δυστυχώς δεν μπορούσα να μην κάνω καμμία αναφορά σ’ αυτό το θέμα, διότι, κύριε Υπουργέ, μαζί με όλα αυτά τα ψέματα τα οποία είπατε τα προηγούμενα χρόνια, ήσασταν αυτοί που έξι μήνες τώρα εξαναγκάσατε τους Έλληνες αγρότες να σας δανειοδοτούν πληρώνοντας ενοποιημένη την τιμή του πετρελαίου. Και μου έλεγε προχθές ένας Νεοδημοκράτης «έδωσα 3.000 ευρώ, για να μπορέσω να κάνω καλλιέργεια, σε πετρέλαιο, περίμενα και είπα εντάξει, δεν θα μου δώσουν τα 1.500 ευρώ, αλλά τουλάχιστον 500 ευρώ θα τα πάρω». Πήγε, λοιπόν, πριν δυο μέρες στην Αγροτική Τράπεζα και τι διαπίστωσε, κύριε Υπουργέ; Εκατόν είκοσι ολάκερα ευρώ. Και ξέρετε τι σκέφθηκαν πολλοί; Να τα μαζέψουν και να σας τα επιστρέψουν διότι δεν ζητούν ελεημοσύνη. Τα λεφτά τα οποία υφαρπάξατε με έναν παράνομο τρόπο, αυτά τα λεφτά να τους επιστρέψετε πίσω. Έχουν αξιοπρέπεια οι αγρότες. Τους εξαπατήσατε, κύριε Υπουργέ.
    Βέβαια θα κάνω μια αναφορά στον ΕΛ.Γ.Α. μια και παρίσταται εδώ και ο κύριος Πρόεδρος του ΕΛ.Γ.Α.. Λέγατε ότι εντός τριών μηνών θα αποζημιώνετε τους παραγωγούς. Από πότε; Περνάει ένας χρόνος και ακόμη είναι απλήρωτοι οι παραγωγοί. Και επιτέλους φέρτε ένα νομοσχέδιο εδώ και ξεκαθαρίσετε τι θέλετε με τον ΕΛ.Γ.Α., ποιες πραγματικά ζημιές θα μπορεί να καλύπτει. Και δεν μπορεί να παίρνουμε κάθε φορά μια απάντηση «την προηγούμενη φορά το κάναμε κατ’ εξαίρεση αλλά τώρα δεν το εξαιρούμε, την επόμενη φορά για ένα προϊόν ναι το εξαιρούμε».
      Πρέπει τέλος πάντων να έχετε ένα σαφές σχέδιο να φέρετε ένα νομοσχέδιο και να ξεκαθαρίσει το ζήτημα. Δεν μπορεί να νιώθει ο παραγωγός ότι του κάνετε εκδούλευση. Δεν του κάνετε εξυπηρέτηση. Δεν μπορεί να λειτουργείτε με τη λογική των πελατειακών σχέσεων σε όλα τα επίπεδα.
      Ο χρόνος πέρασε. Απλά θέλω να πω για το νομοσχέδιο αυτό ότι είναι αποσπασματικό, δεν λύνει τα προβλήματα της κτηνοτροφίας. Οι Έλληνες κτηνοτρόφοι αυτήν τη στιγμή βρίσκονται σε απόγνωση. Οι τιμές είναι καθηλωμένες, οι ζωοτροφές βρίσκονται στα ύψη, το πετρέλαιο τα ίδια. Και βέβαια με τα ημίμετρα τα οποία παίρνετε εσείς, κύριε Υπουργέ, προφανώς δεν θέλετε να απαντήσετε στο πρόβλημα. Κάνετε κάποιες μικροπαρεμβάσεις, μικροδιευθετήσεις που τελικά δεν λύνουν κανένα πρόβλημα. Και επειδή άκουσα πριν Βουλευτές της Νέας Δημοκρατίας να λένε σ’ αυτήν την Αίθουσα ότι ψηφίζουν πότε με το ένα χέρι τα νομοσχέδια αλλά σήμερα θα ψηφίσουν με δύο χέρια, θέλω να πω ότι σε λίγο καιρό που θα πάμε σε εκλογές -γιατί δεν αντέχετε- ο ελληνικός λαός θα ψηφίσει με καθαρή τη συνείδησή του και θα γυρίσει σελίδα. Θα στηρίξει μια νέα αλλαγή στον τόπο της αισιοδοξίας, της ελπίδας και της προοπτικής κόντρα σ’ αυτό που εσείς κάνετε, να υποθηκεύετε το μέλλον των νέων γενιών και της πατρίδας μας.
      Ευχαριστώ πολύ, κύριε Πρόεδρε, για την ανοχή σας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος):  Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών», μηνυτήρια αναφορά κατά του πρώην Υπουργού Απασχόλησης και Κοινωνικής Προστασίας κ. Πάνου Παναγιωτόπουλου.
      Ο Υπουργός Αγροτικής Ανάπτυξης και Τροφίμων, κ. Αλέξανδρος Κοντός, έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, θα αναφερθώ καθαρά στο νομοσχέδιο. Όμως, επειδή προκλήθηκα από τον προλαλήσαντα συνάδελφο, θέλω να πω το εξής: την Ημαθία, την Πέλλα και τους άλλους νομούς της ελληνικής περιφέρειας, τους έχω επισκεφθεί πολλές φορές. Ένα είναι βέβαιο ότι τη στήριξη που είδαν από τη σημερινή Κυβέρνηση οι αγρότες της Ημαθίας, οι ροδακινοπαραγωγοί της Ημαθίας, ήταν και είναι πρωτοφανής. Όποιος επισκεφθεί τις περιοχές αυτές, τού το λένε και μάλιστα το λένε βάζοντας το χέρι στην καρδιά. Και δεν μιλώ για το Λ.Α.Ε.Κ., δεν μιλώ για την πρωτοφανή στήριξη που είχαν από τον ΕΛ.Γ.Α.. Δεν μιλώ για τις πολύ μεγάλες προσπάθειες που έγιναν από την Κυβέρνηση έτσι ώστε να δημιουργηθεί κοινοπραξία έντεκα ομάδων παραγωγών και να στηρίζονται οι εξαγωγές των επιτραπέζιων ροδάκινων στη Ρωσία και στις άλλες αγορές. Δεν μιλώ για τις πολύ μεγάλες προσπάθειες που έγιναν για τον εκσυγχρονισμό των συσκευαστηρίων, των διαλογητηρίων, για την αναβάθμιση της ποιότητας, για το γεγονός ότι χρησιμοποιείται σχεδόν σ’ όλη την έκταση του ροδάκινου η ολοκληρωμένη διαχείριση. Οι τιμές του προϊόντος τα τελευταία χρόνια είναι βέβαιο ότι αυξήθηκαν και είναι βέβαιο ότι η παραγωγή των νομών αυτών –και μιλούμε για το ροδάκινο- εξελίσσεται σε πολύ ικανοποιητικά επίπεδα. 
      Κυρίες και κύριοι συνάδελφοι, συζητούμε σήμερα μια σημαντική νομοθετική πρωτοβουλία του Υπουργείου Αγροτικής Ανάπτυξης και Τροφίμων. Συζητούμε το νομοσχέδιο για την κτηνοτροφία που έρχεται να δώσει λύση σε μια σειρά προβλημάτων του κλάδου και να καλύψει ελλείψεις χρόνων που ταλαιπωρούσαν τους ΄Ελληνες κτηνοτρόφους. Για πρώτη φορά μ’ ένα νομοσχέδιο αποκλειστικά για το νευραλγικό αυτό κλάδο αγγίζουμε θέματα που έχουν άμεση σχέση με το παρόν και το μέλλον της ελληνικής κτηνοτροφίας, θέματα που είναι απαραίτητο να επιλυθούν, αν θέλουμε να βλέπουμε τον κλάδο να αναπτύσσεται και να κερδίζει το στοίχημα της ανταγωνιστικότητας. Για την ολοκλήρωσή του υπήρξε διεξοδική συζήτηση με τους εκπροσώπους των κτηνοτρόφων οι οποίοι χαιρετίζουν την πολιτική μας, οι οποίοι μάς εμπιστεύονται, γνωρίζουν ότι είμαστε δίπλα τους και αγωνιζόμαστε για τα συμφέροντά τους. Βλέπουν τις προσπάθειες που γίνονται και μπορούν να τις συγκρίνουν με το παρελθόν. Γνωρίζουν καλύτερα από τον καθένα μας πως όταν αναλάβαμε καθήκοντα ως Κυβέρνηση, η ελληνική κτηνοτροφία πραγματικά βρισκόταν στο χείλος της καταστροφής. Είχε αφεθεί στην τύχη της επί σειρά ετών και η ψυχολογία των ανθρώπων που δραστηριοποιούνται στον κλάδο αυτό ήταν έντονα αρνητική. Και πώς μπορούσε να είναι διαφορετικά όταν η σχέση φυτικής προς ζωική παραγωγή διαμορφωνόταν σε ένα ποσοστό 75%, 25% σε βάρος της ζωικής παραγωγής. Οι εισαγωγές προϊόντων ζωικής προέλευσης ήταν αθρόες και ανεξέλεγκτες. Απουσίαζε κάθε προσπάθεια εκσυγχρονισμού των υποδομών στον τομέα. Δεν υπήρχε κανένα ενδιαφέρον και καμμία ενθάρρυνση προς τους ανθρώπους του κλάδου να εντάξουν τις προσπάθειές τους σε συλλογικές δράσεις.	
      Η βιολογική κτηνοτροφία ήταν ανύπαρκτη και οι νέοι άνθρωποι γύριζαν την πλάτη τους στην κτηνοτροφία. 
      Παρά το ότι η κατάσταση που παραλάβαμε ήταν πολύ δύσκολη, από δύσκολη έως τραγική θα έλεγα, από την πρώτη στιγμή η Κυβέρνηση της Νέας Δημοκρατίας επικέντρωσε την προσοχή της σε μία προσπάθεια ανάπτυξης του κλάδου έχοντας την πεποίθηση ότι μπορεί να αναδειχθεί σε πρωταγωνιστή της αγροτικής οικονομίας της χώρας μας. Τα προηγούμενα χρόνια δουλέψαμε συστηματικά και με στρατηγική για την επίτευξη αυτού του στόχου. Λάβαμε σημαντικά μέτρα για την ανάπτυξη και τον εκσυγχρονισμό του κλάδου σε συνεννόηση και συνεργασία με όλους τους εμπλεκόμενους φορείς και κυρίως με τους εκπροσώπους των κτηνοτρόφων, που μας βλέπουν πλέον σαν συμμάχους στον αγώνα που δίνουν. Προχωρήσαμε στη λήψη δέσμης τριάντα μέτρων για τη στήριξη και την ενίσχυση του κλάδου, τα οποία έβαλαν τις βάσεις για την ανάπτυξή του. Δεν είναι τυχαίο το γεγονός ότι από το 2004 έως το 2007 υπήρξε μία συστηματική αύξηση των επενδύσεων στην κτηνοτροφία ειδικότερα, ενώ από το 2000 έως το Μάρτιο του 2004 εγκρίθηκαν τριακόσια ενενήντα επενδυτικά σχέδια κτηνοτροφικών μονάδων ύψους 25.000.000 ευρώ. Από τον Απρίλιο του 2004 έως το 2007 εγκρίθηκαν περίπου τέσσερις χιλιάδες επενδυτικά σχέδια ύψους 350.000.000 ευρώ. 
      Πέραν αυτών όταν η συγκυρία άρχισε να γίνεται έντονα πιεστική εξαιτίας της κατακόρυφης ανόδου της τιμής των ζωοτροφών και ως εκ τούτου του κόστους παραγωγής, λειτουργήσαμε άμεσα προς την κατεύθυνση της στήριξης των κτηνοτρόφων με όσα μέσα είχαμε στη διάθεσή μας. 
      Ειδικότερα: Πρώτον προχωρήσαμε στην προπληρωμή σε ενενήντα χιλιάδες δικαιούχους κτηνοτρόφους των ορεινών και μειονεκτικών περιοχών της εξισωτικής αποζημίωσης το 2007 συνολικού ποσού 150.000.000 ευρώ και αυτή η πληρωμή έγινε δέκα μήνες νωρίτερα από την κανονική ημερομηνία της πληρωμής ενώ παλαιότερα η εξισωτική αποζημίωση πληρωνόταν δυόμιση και τρία χρόνια αργότερα από την κανονική ημερομηνία της πληρωμής της. 
      Δεύτερον, προχωρήσαμε στη χορήγηση άτοκου δανείου ύψους 300.000.000 ευρώ στους κτηνοτρόφους μας. 
      Τρίτον, επισπεύσαμε την πληρωμή των οικονομικών ενισχύσεων στους αγρότες που έχουν εγκεκριμένα σχέδια βελτίωσης και την περαιτέρω απλοποίηση των διαδικασιών ένταξής τους. 
      Τέταρτον, προχωρήσαμε για πρώτη φορά ως τώρα στη χορήγηση αγροτικού πετρελαίου στους κτηνοτρόφους. 
      Πέμπτον, προχωρά η μελέτη που πραγματοποιείται για λογαριασμό του Υπουργείου Αγροτικής Ανάπτυξης με θέμα την αξιοποίηση των υποπροϊόντων των εργοστασίων παραγωγής βιοκαυσίμων για ζωοτροφές. 
      Έκτον, πέραν αυτών υλοποιήσαμε ένα πάγιο αίτημα των Ελλήνων κτηνοτρόφων προχωρώντας στην απόφαση για την υποχρεωτική αναγραφή της χώρας προέλευσης κατά τη λιανική πώληση κρέατος στις ετικέτες που εκδίδουν οι ζυγιστικές μηχανές στα κρεοπωλεία. Ήταν ένα αίτημα ετών των κτηνοτρόφων, το οποίο υλοποιήσαμε και έτσι αποτρέπονται οι ελληνοποιήσεις των προϊόντων της κτηνοτροφίας. 
      Μέτρα, επίσης, ελήφθησαν και σε επίπεδο Ευρωπαϊκής Ένωσης μετά από μάχη που δώσαμε στο Συμβούλιο των Υπουργών Γεωργίας της Ευρωπαϊκής Ένωσης, όπως η κατάργηση της υποχρεωτικής αγρανάπαυσης για την περίοδο 2007-2008, η προσωρινή αναστολή των εισαγωγικών δεσμών για σιτηρά κατά τη διάρκεια του τρέχοντος οικονομικού έτους. Το μέτρο αυτό έληξε στις 30/6/2008. 
      Η ενεργοποίηση της διαδικασίας της ιδιωτικής αποθεματοποίησης στο χοίρειο κρέας και η χορήγηση εξαγωγικών επιστροφών βοήθησαν έτσι ώστε στην πραγματικά δύσκολη συγκυρία που πέρασε και ακόμα περνάει η ελληνική κτηνοτροφία να στηριχτεί το εισόδημα των Ελλήνων κτηνοτρόφων.
      Κυρίες και κύριοι, το νομοσχέδιο για την κτηνοτροφία το οποίο συζητούμε σήμερα κινείται στην κατεύθυνση της ουσιαστικής στήριξης των Ελλήνων κτηνοτρόφων. Αποτελεί μία από τις βασικές προεκλογικές δεσμεύσεις μας και μπορεί να δώσει λύση σε χρόνια και συσσωρευμένα προβλήματα του κλάδου. Ρυθμίζει ουσιαστικά θέματα, όπως θέματα που αφορούν τον ΕΛ.Γ.Α., που είναι απαραίτητο να ρυθμιστούν για την περαιτέρω απρόσκοπτη λειτουργία του οργανισμού. 
      Πρέπει να σας πω ότι για πολλά χρόνια οι κτηνοτρόφοι ήταν οι φτωχοί συγγενείς των αποζημιώσεων του ΕΛ.Γ.Α.. Διότι ενώ στη φυτική παραγωγή οι εισφορές των αγροτών ήταν κατά πολύ μεγαλύτερες από τις αποζημιώσεις που ελάμβαναν, οι κτηνοτρόφοι πλήρωναν πολύ μεγαλύτερες εισφορές από τις αποζημιώσεις που έπαιρναν. Έτσι, λοιπόν, μέσα στο νομοσχέδιο συμπεριλάβαμε πολλές καλύψεις που αφορούν ζημιές που παθαίνουν οι κτηνοτρόφοι μας.
Η παραφυματίωση των αιγών και των προβάτων, η προϊούσα πνευμονία αιγών και προβάτων, η λιστερίαση αιγών και προβάτων, η λοιμώδης πλευροπνευμονία των αιγών, η νόσος του οιδήματος των αιγών, η γαγγραινώδης μαστίτιδα των βοοειδών, η κολιβακιλική μαστίτιδα των βοοειδών, η μετατόπιση του ηνύστρου, ο ειλεός των βοοειδών, τα ατυχήματα των βοοειδών, η νοζεμίαση των μελισσοσμηνών –για να στηρίξουμε τους μελισσοκόμους- η σηψηγονία, ο σεισμός, η κατολίσθηση εδάφους, η καθίζηση εδάφους, η πυρκαγιά από ανωτέρα βία αποτελούν κινδύνους και ζημιές που μέχρι τώρα δεν καλύπτονταν και που για πρώτη φορά καλύπτονται από τον ΕΛ.Γ.Α.. 
      Ο Ελληνικός Οργανισμός Γάλακτος, ένας οργανισμός που πραγματικά στηρίζει και προστατεύει το ελληνικό γάλα, επεκτείνει τη δράση του και στον τομέα του κρέατος, καλύπτοντας έτσι τόσο από πλευράς ελέγχων όσο και από πλευράς ενημέρωσης και προώθησης των προϊόντων της κτηνοτροφίας πλέον όλον τον κλάδο. Στους σκοπούς του οργανισμού προστίθεται και η αρμοδιότητα διενέργειας ισοζυγίων κρέατος η οποία κρίνεται αναγκαία προκειμένου να λυθεί το πρόβλημα της παραπλάνησης του καταναλωτικού κοινού από την «ελληνοποίηση» των κρεάτων που εισάγονται. Τα ισοζύγια μαζί με την υποχρεωτική αναγραφή στις ετικέτες των ζυγιστικών μηχανών θωρακίζουν τα ελληνικά προϊόντα της κτηνοτροφίας και το γάλα και το κρέας και αποτρέπουν τις «ελληνοποιήσεις». Με απόφαση του Διοικητικού Συμβουλίου του Ελληνικού Οργανισμού Γάλακτος και Κρέατος πλέον επιβάλλεται ειδική εισφορά 0,20% στην ανά κιλό αξία όλων των ειδών κρέατος έτσι ώστε να μπορέσει ο οργανισμός να στελεχωθεί και με χρήματα του κρατικού προϋπολογισμού για να μπορέσει να κάνει πολύ καλύτερα τη δουλειά του. 
	Υπέρ του ΕΛ.Ο.Γ. επιβάλλεται ειδική εισφορά 0,50% στην ανά κιλό αξία όλων των ειδών γάλακτος -αγελαδινού, πρόβειου και γίδινου- που διακινείται από τις ευρωπαϊκές και τρίτες χώρες. Ο ΕΛ.ΟΓ. μέχρι τώρα επέβαλε εισφορά μόνο στη διακίνηση του ελληνικού γάλακτος. Τώρα επιβάλλεται εισφορά και στο γάλα που έρχεται από άλλες χώρες της Ευρωπαϊκής Ένωσης και που εισάγεται και από τρίτες χώρες και έτσι μας δίνεται η δυνατότητα και να ελέγχουμε καλύτερα το εισαγόμενο γάλα αλλά και να μειώσουμε την εισφορά που πληρώνουν οι Έλληνες παραγωγοί. 
      Καθορίζεται εκ νέου η διαδικασία έκδοσης των αδειών ίδρυσης και λειτουργίας κτηνοτροφικών εγκαταστάσεων με σκοπό την ευχερέστερη και ταχύτερη έκδοσή τους. Οι κτηνοτρόφοι μας για πολλά χρόνια παραπονούνταν ότι καθυστερεί αδικαιολόγητα η έκδοση των αδειών. Φεύγει, λοιπόν, η αρμοδιότητα αυτή από την πρωτοβάθμια Τοπική Αυτοδιοίκηση, πάει πλέον στις Διευθύνσεις Αγροτικής Ανάπτυξης και οι επιτροπές που δίνουν τις άδειες πλέον στελεχώνονται και με εκπροσώπους της Υπηρεσίας Αρχαιοτήτων και με εκπροσώπους των Δασαρχείων έτσι ώστε να μην αναγκάζονται οι κτηνοτρόφοι να τρέχουν σε όλες τις υπηρεσίες προκειμένου να εκδώσουν άδειες εγκατάστασης και λειτουργίας, αλλά πλέον μία επιτροπή είναι αρμόδια για να εκδίδει τις άδεις αυτές. Μάλιστα είναι πολύ σημαντικό ότι τίθενται πλέον προθεσμίες που προβλέπονται από το παρόν άρθρο και τις σχετικές κοινές υπουργικές αποφάσεις και επιβάλλονται ποινές για πειθαρχικά παραπτώματα και στους προϊστάμενους των υπηρεσιών αλλά και στους αρμόδιους υπαλλήλους όταν αυτοί καθυστερούν στην έκδοση των αδειών.
	Ορίζεται ότι η αρμοδιότητα για την κυκλοφορία και τον έλεγχο των πρόσθετων υλών μεταβιβάζεται από τον Εθνικό Οργανισμό Φαρμάκων στη Διεύθυνση Εισροών Ζωικής Παραγωγής του Υπουργείου Αγροτικής Ανάπτυξης και Τροφίμων. Ύστερα από συνεννόηση των αρμόδιων υπηρεσιών ο πολυκερματισμός των αρμοδιοτήτων δυσχεραίνει τον έλεγχο των ζωοτροφών δημιουργώντας προβλήματα λόγω επικάλυψης των αρμοδιοτήτων. Σκοπός της μεταφοράς της αρμοδιότητας είναι η κοινή αντιμετώπιση των πρόσθετων υλών ζωοτροφών με τις ζωοτροφές όσον αφορά την κυκλοφορία τους αλλά και τους ελέγχους. 
      Δημιουργείται κέντρο εφαρμοσμένης εκτροφής γουνοφόρων ζώων στην Καστοριά. Για τις ανάγκες του κέντρου αυτού συνιστώνται επτά θέσεις μόνιμου προσωπικού. Σκοπός της προτεινόμενης ρύθμισης είναι η βελτίωση της ανάπτυξης και η στήριξη της ανταγωνιστικότητας των επιχειρήσεων εκτροφής γουνοφόρων ζώων οι οποίες σχεδόν στο σύνολό τους βρίσκονται στην περιοχή της δυτικής Μακεδονίας. Ο κλάδος αυτός παρουσιάζει αυξανόμενη ζήτηση σε προϊόντα τα οποία κυρίως εξάγονται ενώ η ενίσχυσή του θα συντελέσει και στη δημιουργία θέσεων εργασίας στην ευρύτερη περιοχή.
	Θεσμοθετείται κτηνιατρικό γραφείο παραγωγικών ζώων το οποίο θα παρέχει άμεσα στους κτηνοτρόφους συμβουλευτικές υπηρεσίες σχετικά με την ορθή κτηνιατρική υγειονομική διαχείριση των εκτροφών τους.
	Επίσης προβλέπεται ενιαίο και πλήρες έντυπο κτηνιατρικής συνταγής ώστε αφ’ ενός μεν να είναι εφικτή η «ιχνηλασιμότητα» για την ορθή χρήση των φαρμακευτικών προϊόντων και αφ’ ετέρου να αντιμετωπιστούν αποτελεσματικά τα προβλήματα που συνεπάγεται η αλόγιστη και χωρίς έλεγχο χρήση τους.
    Αξιοσημείωτο επίσης είναι ότι με κοινή απόφαση των Υπουργών Ανάπτυξης και Αγροτικής Ανάπτυξης και Τροφίμων καθορίζονται οι ενδεικτικές τιμές λιανικής πώλησης των κτηνιατρικών φαρμακευτικών προϊόντων. 
    Συστήνεται στην πρωτεύουσα κάθε νομού της χώρας διεύθυνση αποκεντρωμένων υπηρεσιών του Υπουργείου Αγροτικής Ανάπτυξης και Τροφίμων στην οποία υπάγονται οι αποκεντρωμένες υπηρεσίες του εν λόγω Υπουργείου που έχουν την έδρα τους στην πρωτεύουσα ή στην περιφέρεια του ίδιου νομού καθώς και στα τοπικά κέντρα αγροτικής ανάπτυξης. Οι παραπάνω διευθύνσεις υπάγονται στον Υπουργό Αγροτικής Ανάπτυξης και Τροφίμων κατευθύνουν, συντονίζουν, εποπτεύουν και ελέγχουν τη δράση των αναφερόμενων υπηρεσιακών μονάδων και του προσωπικού τους και μεριμνούν για τη στέγασή τους και τη συντήρηση των κτηριακών εγκαταστάσεών τους. 
    Ρυθμίζεται η καταβολή οφειλόμενων εισφορών αγροτικών συνεταιριστικών οργανώσεων προς το Ι.Κ.Α. και το Τ.Σ.Ε.Α.Π.Σ.Γ.Ο. έτσι ώστε να τους βοηθήσουμε στην προσπάθεια που καταβάλλουν οι συνεταιριστικές οργανώσεις για την εξυγίανσή τους. 
    Για τους κατά κύριο επάγγελμα αγρότες –και αυτό είναι κάτι πάρα πολύ σημαντικό- προβλέπεται να μην καταβάλλουν στις Ε.Α.Σ. που ανήκουν το προβλεπόμενο ποσό για την ενεργοποίηση των ατομικών δικαιωμάτων τους ενιαίας ενίσχυσης από το επόμενο έτος, αλλά αυτό το ποσό να καλύπτεται από πιστώσεις του κρατικού προϋπολογισμού. 
    Για την προστασία του δασικού πλούτου της χώρας μας ορίζεται πως όταν ανακαλείται πράξη κηρύξεως εκτάσεως αναδασωτέας για οποιαδήποτε πραγματική ή νομική αιτία απαιτείται απόφαση της πρωτοβάθμιας επιτροπής του άρθρου 10 του ν. 978/1979 επί της προτάσεως της οικίας δασικής υπηρεσίας. Μέχρι σήμερα για να προχωρήσει η διαδικασία αυτή χρειαζόταν μόνο η απόφαση του δασάρχη. Τώρα πλέον εισάγεται σε ειδική επιτροπή στην οποία προΐσταται δικαστικός έτσι ώστε με διαφάνεια να λαμβάνονται όλες οι αποφάσεις που αφορούν τις αναδασώσεις των δασών που έχουν καεί. 
    Είναι ιδιαίτερο σημαντικό -πρέπει να πούμε- και απολαμβάνει ήδη της αποδοχής του αγροτικού κόσμου της χώρας ότι με τροπολογία που καταθέσαμε στο σχέδιο νόμου που συζητούμε προβλέπεται η χορήγηση περίπου πεντακοσίων υποτροφιών σε παιδιά κατά κύριο επάγγελμα γεωργών, κτηνοτρόφων, αλιέων και μελισσοκόμων χαμηλού εισοδήματος τα οποία εισάγονται και φοιτούν σε Α.Ε.Ι. και Τ.Ε.Ι.  της χώρας κυρίως με γνωστικό αντικείμενο σχετικό με την αγροτική ανάπτυξη. 
    Οι πόροι για τη χρηματοδότηση των υποτροφιών προέρχονται από τις εξής πηγές: 
    Πρώτον, από την περικοπή του ποσοστού της κρατικής επιχορήγησης των αγροτοσυνδικαλιστών οργανώσεων ΓΕ.Σ.Α.Σ.Ε. και ΣΥ.Δ.Α.Σ.Ε. από το 1,5% επί των εσόδων του ΕΛ.ΓΑ. που ήταν μέχρι σήμερα σε 0,5%. 
    Δεύτερον, από τη διάθεση επιπρόσθετου αντίστοιχου ποσού από τον προϋπολογισμό του ΕΛ.ΓΑ.. Είναι πλάνη να λέγεται ότι τις υποτροφίες αυτές τις πληρώνουν οι αγρότες με τις εισφορές τους στον ΕΛ.ΓΑ., διότι ο προϋπολογισμός του ΕΛ.ΓΑ. κατά τα 4/5 προέρχεται από τον κρατικό προϋπολογισμό και μόνο κατά το 1/5 από τις εισφορές των αγροτών. Κατά συνέπεια εφόσον οι αποζημιώσεις που δίνει ο ΕΛ.ΓΑ. κατά πολύ ξεπερνούν τις εισφορές των αγροτών ο κρατικός προϋπολογισμός είναι αυτός ο οποίος πληρώνει και θα πληρώνει τις υποτροφίες που θα παίρνουν τα παιδιά των, κατά κύριο επάγγελμα, φτωχών αγροτών. 
    Την ευθύνη υλοποίησης της εν λόγω πρωτοβουλίας αναλαμβάνει ειδική επιτροπή που συγκροτείται υπό την προεδρεία του Προέδρου του Ελεγκτικού Συνεδρίου με την συμμετοχή των Γενικών Γραμματέων των Υπουργείων Οικονομίας και Οικονομικών και Αγροτικής Ανάπτυξης και Τροφίμων του Πρύτανη του Γεωπονικού Πανεπιστημίου του Προέδρου του ΕΛ.Γ.Α. και του Προέδρου της ΠΑ.Σ.Ε.Γ.Ε.Σ.. 
    Θεωρούμε τη συγκεκριμένη νομοθετική πρωτοβουλία απαραίτητη για δύο βασικούς λόγους:
    Πρώτον γιατί με τον τρόπο αυτό ενισχύουμε οικονομικά τα παιδιά, κατά κύριο επάγγελμα, αγροτών χαμηλού εισοδήματος ώστε να αντεπεξέλθουν στις δαπάνες της φοίτησής τους και στη συνέχεια να επανέλθουν στην ελληνική περιφέρεια. Διότι κατά προτεραιότητα οι υποτροφίες θα δίνονται σε παιδιά που εισάγονται σε σχολές που έχουν γνωστικό αντικείμενο παρεμφερές με την αγροτική ανάπτυξη. 
    Δεύτερον διότι διαπιστώσαμε ότι οι καταβαλλόμενες επιχορηγήσεις από τον προϋπολογισμό του ΕΛ.Γ.Α. στις συνδικαλιστικές οργανώσεις ΓΕ.Σ.Α.Σ.Ε. και ΣΥ.Δ.Α.Σ.Ε. οι οποίες λειτουργούν διαχρονικά χωρίς την απαραίτητη νομιμοποίησή τους από τους αγρότες, χωρίς νομιμοποίηση από τη βάση, πέρα από το γεγονός ότι ήταν κατανεμημένες ανισομερώς ήταν και κατά πολύ υψηλότερες των πραγματικών λειτουργικών τους αναγκών. 
    Θεωρούμε επιπρόσθετα ότι ένα ανεξάρτητο συνδικαλιστικό κίνημα οφείλει απαραίτητα να αντεπεξέρχεται στις ανάγκες και τις υποχρεώσεις του με πόρους που προέρχονται από τις εισφορές των μελών του και όχι να λειτουργεί και να εξαρτάται από τις κρατικές επιχορηγήσεις. 
    Κύριοι συνάδελφοι, το νομοσχέδιο που συζητούμε αποτελεί ένα γενναίο βήμα για την ουσιαστική στήριξη των κτηνοτρόφων και των αγροτών της χώρας μας δίνοντας παράλληλα και την κοινωνική διάσταση της πολιτικής μας.
      Επίσης, κάνει πράξη τη στρατηγική που ξεκινήσαμε και αναπτύσσουμε με γρήγορους ρυθμούς στο Υπουργείο Αγροτικής Ανάπτυξης και Τροφίμων για τη στήριξη των κατά κύριο επάγγελμα γεωργών, κτηνοτρόφων, αλιέων και μελισσοκόμων, μια στρατηγική η οποία ξεκίνησε και θα συνεχίσει να αναπτύσσεται με ακόμα πιο έντονους ρυθμούς στο μέλλον. 
      Σας καλούμε να το υπερψηφίσετε, συμβάλλοντας με τον τρόπο αυτό και από τη δική σας πλευρά στην ανάπτυξη και την πρόοδο του αγροτικού τομέα της χώρας μας.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Ευάγγελος Βενιζέλος.
      Ορίστε, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, εφόσον ο κύριος Υπουργός Αγροτικής Ανάπτυξης, αφιέρωσε ένα μεγάλο μέρος της αγόρευσής του στις υποτροφίες, που είναι μια πολύ ωραία πρωτοβουλία, αλλά θα δούμε πώς θα έπρεπε να οργανωθεί, εκμεταλλεύομαι κι εγώ την ευκαιρία αυτής της συζήτησης σήμερα που ανακοινώθηκαν οι βάσεις για την εισαγωγή των νέων φοιτητών στα πανεπιστήμια και τα Τ.Ε.Ι. να συγχαρώ τους νέους φοιτητές, να συγχαρώ τις οικογένειές τους για τους κόπους και τις δαπάνες στις οποίες υποβλήθηκαν, να στρέψω τη σκέψη μου στα παιδιά που έμειναν έξω από το σύστημα τριτοβάθμιας εκπαίδευσης και να αναφερθώ στα όσα είπαμε, με αφορμή την πρόσφατη συζήτηση για τα λεγόμενα κολέγια πριν από μερικές βδομάδες στην Αίθουσα αυτή, για την ανάγκη να συζητήσουμε κάποια στιγμή σοβαρά την κατάσταση στο λύκειο, τον τρόπο εισαγωγής στην τριτοβάθμια εκπαίδευση και το μέλλον όλων των παιδιών, αρχής γενομένης από τα παιδιά των φτωχών αγροτικών οικογενειών, αλλά και των φτωχών εργατικών οικογενειών και των φτωχών οικογενειών των πόλεων, που πρέπει να βρουν το δρόμο τους και πρέπει να βρουν ολόθερμη και ολόθυμη τη συμπαράσταση της πολιτείας, όχι με κορπορατίστικα και συντεχνιακά κριτήρια, αλλά μ’ ένα ολοκληρωμένο σχέδιο για τη στήριξη της νέας γενιάς, για τη στήριξη των νέων ανθρώπων στο ξεκίνημά τους.
      Κύριε Υπουργέ, θα αντιλαμβανόμουν την ομιλία σας και θα ήμουν ιδιαίτερα επιεικής σε σχέση με όσα είπατε, εάν τα λέγατε όλα αυτά με την έναρξη της πρώτης θητείας της Κυβέρνησης της Νέας Δημοκρατίας. Εάν βρισκόμασταν πέντε χρόνια πριν, το 2004, θα είχαν νόημα τα όσα είπατε και θα είχαν και ηθικό έρεισμα. Τώρα, όμως, πέντε χρόνια αργότερα, δεν έχετε το δικαίωμα, δεν έχετε την ηθική βάση για να αναπτύξετε αυτού του είδους την επιχειρηματολογία, απευθυνόμενος, όχι στα μέλη της Βουλής των Ελλήνων, αλλά στους Έλληνες αγρότες και κυρίως στους Έλληνες κτηνοτρόφους. Γιατί ο κάθε Έλληνας, το κάθε νοικοκυριό, αλλά ιδίως ο Έλληνας της υπαίθρου, ο Έλληνας αγρότης, ο Έλληνας κτηνοτρόφος γνωρίζει πάρα πολύ καλά ποια ήταν η κατάστασή του το 2004, ποια ήταν η εισοδηματική του δυνατότητα το 2004, η προοπτική του, η αίσθηση ασφάλειας που είχε και η κατάσταση στην οποία έχει περιέλθει πέντε χρόνια αργότερα, το 2008. Υπάρχει μια γενικευμένη αίσθηση κινδύνου και ανασφάλειας στην ελληνική ύπαιθρο, σε όλο τον αγροτικό πληθυσμό είτε ασχολείται με τη φυτική είτε με τη ζωική παραγωγή. 
      Εάν η Κυβέρνηση ήθελε, έστω με καθυστέρηση, να παρουσιάσει ένα ολοκληρωμένο σχέδιο νόμου για την κτηνοτροφία, θα έπρεπε, αν μη τι άλλο, με ειλικρίνεια και με εντιμότητα, να παραδεχθεί την κατάσταση, να ομολογήσει δηλαδή ότι υπάρχει πρόβλημα, ότι υπάρχει πρόβλημα κόστους παραγωγής, υπάρχει πρόβλημα βιωσιμότητας των κτηνοτροφικών επιχειρήσεων, υπάρχει πρόβλημα μοντέλου ανάπτυξης της ελληνικής κτηνοτροφίας. Δεν μπορεί ένα δήθεν ολοκληρωμένο σχέδιο νόμου, το οποίο επωάζεται επί χρόνια να έρχεται στη Βουλή και να ξεκινάει με τον αποσπασματικό τρόπο με τον οποίο ξεκινάει το νομοσχέδιο αυτό, σε σχέση με τις ζωοτροφές ή να ασχολείται μόνο με τις διαδικασίες αδειοδότησης των κτηνοτροφικών επιχειρήσεων. 
      Εάν θέλαμε να συζητήσουμε σοβαρά για το μέλλον -κυρίως για το παρόν, αλλά βεβαίως και για το μέλλον- της ελληνικής κτηνοτροφίας, θα έπρεπε να μας έχετε πει ποια είναι η αντίληψή σας για το  μοντέλο ανάπτυξης της ελληνικής κτηνοτροφίας, πώς το αντιλαμβανόμαστε, πώς το σχεδιάζουμε, πώς το στηρίζουμε, γιατί αυτό αφορά πάρα πολλά πράγματα: από τις διοικητικές υποδομές, δηλαδή, ουσιαστικά από τη διοικητική οργάνωση του κράτους, μέχρι την εμπλοκή του τραπεζικού συστήματος και την ανάπτυξη της αγροτικής και εν προκειμένω της κτηνοτροφικής επιχειρηματικότητας.
     Πρέπει να μιλήσουμε για τις σχέσεις του παραγωγού με τον καταναλωτή, γιατί κάθε τι που αφορά την προστασία του παραγωγού, καταλήγει να είναι προστασία του καταναλωτή. Kαι πρέπει το σύνολο της ελληνικής κοινωνίας να αντιληφθεί ότι όλα όσα επιχειρούμε να ρυθμίσουμε εδώ -δυστυχώς, όχι με τον τρόπο που πρέπει- αφορούν, όχι μία ειδική κατηγορία ανθρώπων, αλλά αφορούν τελικά το σύνολο της ελληνικής οικονομίας και το σύνολο των Ελλήνων πολιτών. Γιατί ό,τι συνδέεται με την υγιεινή και την ασφάλεια των τροφίμων, ό,τι συνδέεται με το κόστος διαβίωσης, ό,τι συνδέεται με τη λειτουργία της αγοράς στον ευαίσθητο χώρο των τροφίμων και των ποτών, συνδέεται με τον πληθωρισμό, με το εισόδημα, με το καλάθι της νοικοκυράς, με τον πληθωρισμό του φτωχού, που είναι πάντα πολύ μεγαλύτερος από τον στατιστικό πληθωρισμό της Εθνικής Στατιστικής Υπηρεσίας. Δεν υπάρχει τίποτα από όλα αυτά ούτε στην αιτιολογική έκθεση του νομοσχεδίου ούτε στη σημερινή σας αγόρευση ούτε στις ρυθμίσεις του σχεδίου που μας καλείται να ψηφίσουμε.
      Διότι, εάν θέλαμε να μιλήσουμε με ειλικρίνεια στην Αίθουσα αυτή, θα έπρεπε τουλάχιστον σήμερα, να δώσουμε απαντήσεις σε ορισμένα κραυγαλέα ζητήματα. Τι γίνεται με τα καρτέλ στο χώρο της κτηνοτροφίας; Ποια είναι η στάση του  Υπουργού Αγροτικής Ανάπτυξης, σε σχέση με το καρτέλ γάλακτος; Τι θα γίνει με τα εισαγόμενα γάλατα; Γιατί δεν ολοκληρώνετε τη ρύθμισή σας, σε σχέση με την υποχρεωτική εισφορά στο εισαγόμενο γάλα, υπέρ του ΕΛ.O.ΓΑ.K.; Γιατί δεν ολοκληρώνετε τη νομοθετική ρύθμιση, ώστε αυτή πράγματι να εφαρμοστεί, χωρίς να προβληθούν ενστάσεις, αναφερόμενες στο κοινοτικό δίκαιο που ενδέχεται -ελπίζω να μη γίνει αυτό, αλλά πολύ το φοβούμαι ότι θα γίνει- να εμφανίσουν αυτή την υποχρεωτική εισφορά, ως ένα μέτρο ισοδυνάμου αποτελέσματος που αντιβαίνει στο ευρωπαϊκό κοινοτικό δίκαιο. 
     Θα μπορούσατε να αιτιολογήσετε στην εισηγητική έκθεση και με τη σημερινή σας αγόρευση, για ποιο λόγο δεν πρόκειται για μέτρο ισοδυνάμου αποτελέσματος και είναι απολύτως αναγκαίο να επιβληθεί, ολοκληρωμένα όμως, άρα εισπράξιμα, αυτή η εισφορά, ώστε να διασφαλίσουμε την εγχώρια παραγωγή, τους ίσους όρους ανταγωνισμού, την ποιότητα των ελληνικών προϊόντων και την προτίμηση της ελληνικής αγοράς προς τα ελληνικά προϊόντα. Τίποτα από αυτά δεν υπάρχει, δυστυχώς, στο νομοσχέδιό σας. 
     Αντιθέτως, υπάρχουν διατάξεις, οι οποίες δεν έχουν καμμία σχέση με την αρχή του νομοσχεδίου, διατάξεις, οι οποίες είναι προβληματικές, οι οποίες είναι αντισυνταγματικές, διατάξεις, οι οποίες νομίζω ότι δίκαια μας κάνουν όλους εξαιρετικά καχύποπτους για τη σκοπιμότητα της πρωτοβουλίας να συμπεριλάβετε τέτοιου είδους ρυθμίσεις στο σχέδιο νόμου.
      Υπάρχουν δύο κραυγαλέα παραδείγματα. Η διάταξη του άρθρου 36 για τα δάση. Καμμία αποσπασματική ρύθμιση για ένα τόσο ευαίσθητο θέμα, όπως τα δάση, ιδίως μετά τις πυρκαγιές και του φετινού καλοκαιριού, ιδίως όταν βρισκόμαστε στην επέτειο των περσινών πυρκαγιών, που είχαν τραγικές συνέπειες για πολλούς νομούς της χώρας, δεν μπορεί να γίνει δεκτή. Η διάταξη αυτή είναι αντισυνταγματική, αντιβαίνει στο άρθρο 24 και στο άρθρο 117 παράγραφος 2 του Συντάγματος, είναι προκλητική, όπως εισάγεται, τη στιγμή που εισάγεται και ανεξαρτήτως της όποιας δικαιολογίας, είστε υποχρεωμένος να την αποσύρετε. Δεν μπορεί να ψηφιστεί από το Τμήμα η διάταξη αυτή. Είναι μία πρόκληση απέναντι στους πολίτες της Ηλείας, της Αχαΐας, της Εύβοιας. Είναι μία πρόκληση απέναντι στους πολίτες της Ρόδου και της Δωδεκανήσου. Δεν δικαιούστε, δεν έχετε το πολιτικό, θεσμικό και ηθικό δικαίωμα να ζητάτε από τη Βουλή, από την πλειοψηφία σας της Νέας Δημοκρατίας να ψηφίσει τη διάταξη αυτή. 
     Και το τέχνασμα των υποτροφιών. Πράγματι χρειάζονται πάρα πολλές υποτροφίες. Εγώ θα σας πω ότι ένα πολύ μεγάλο ποσοστό των φοιτητών που εισάγονται στα πανεπιστήμια και στα Τ.Ε.Ι. πρέπει να βρίσκουν την υποτροφία τους έτοιμη. Μόνο όσοι έχουν εισοδήματα ενός επιπέδου, άνω του μεσαίου, θα μπορούσαν να μην έχουν αξίωση σε μία υποτροφία. Γιατί αυτό ισχύει μόνο για τα παιδιά των αγροτών; Βεβαίως να ξεκινήσουμε από αυτά, αλλά χρειάζεται μία ολοκληρωμένη πολιτική του  Υπουργείου Παιδείας και όχι ένας υπουργικός συντεχνιασμός. Θα έρθει ο Υπουργός Ανάπτυξης να προτείνει υποτροφίες για τα παιδιά των εμπόρων ή των βιοτεχνών και θα έρθει στη συνέχεια ο Υπουργός Υγείας να εισηγηθεί υποτροφίες για τα παιδιά των γιατρών και των άλλων υγειονομικών; Και ο Υπουργός Δικαιοσύνης για τα παιδιά των δικηγόρων και των δικαστών; Είναι αυτό μία αντίληψη τώρα; Αυτά είναι λαϊκισμοί -μία ωραία λέξη που αρέσει στον κ. Καραμανλή και τη μνημονεύει σε κάθε ομιλία του από το Βήμα αυτό- πολύ χαμηλού επιπέδου που νομίζω ότι μας προσβάλλουν όλους. Να έρθει ο Υπουργός Παιδείας και να προτείνει στη Βουλή ένα ολοκληρωμένο σύστημα υποτροφιών για όλα τα παιδιά. 
      Αλλά τώρα έρχεστε με ξένα κόλλυβα να κάνετε μνημόσυνο; Γιατί; Για να δημιουργήσετε τις προϋποθέσεις οικονομικής ασφυξίας των συλλόγων και της ΓΕ.Σ.Α.Σ.Ε. και της ΣΥ.Δ.Α.Σ.Ε.. 
      Πρέπει εδώ να σας πω ότι αυτή η παρέμβασή σας αντιβαίνει ευθέως στο άρθρο 12 του Συντάγματος, δηλαδή στο θεμελιώδες δικαίωμα ίδρυσης σωματείων και συμμετοχής σε αυτά, επηρεάζει την άσκηση του θετικού και  του αρνητικού δικαιώματος του συνεταιρίζεσθαι, είναι μια διάταξη αντίθετη στο Σύνταγμα και αντίθετη στην Ευρωπαϊκή Σύμβαση Δικαιωμάτων του Ανθρώπου. Είναι μια διάταξη που θα καταπέσει δικαστικά, εφόσον οι σύλλογοι και τα δευτεροβάθμια και τριτοβάθμια όργανά τους, διεκδικήσουν τα δικαιώματά τους.
      Εν πάση περιπτώσει, ο αγρότης εθελοντικά μετέχει σε αυτές τις συσωματώσεις και έχει το δικαίωμα να αρνείται και την καταβολή εισφοράς, εάν δεν είναι μέλος των οργανώσεων αυτών. Δεν μπορείτε, όμως, να επιβάλετε εσείς τη μορφή οργάνωσης και την προοπτική αυτών των σχηματισμών, αυτών των νομικών προσώπων. Όλα αυτά τώρα είναι φθηνές μικροκομματικές παρεμβάσεις, οι οποίες αποδεικνύουν ότι δεν έχετε σοβαρό σκοπό. Δηλαδή δεν έρχεστε να δώσετε μια προοπτική στην ελληνική κτηνοτροφία. 
      Υπάρχουν όμως και άλλα θέματα που αφορούν τον κορμό των ρυθμίσεών σας. Είναι σωστό να υπάρχει ένας οργανισμός, ο οποίος να ασχολείται με το γάλα και το κρέας, πρέπει, όμως, αυτός ο οργανισμός να μπορεί να ασκήσει τις αρμοδιότητές του. Για να μπορέσει να ασκήσει τις αρμοδιότητές του πρέπει να εντάσσεται σ’ ένα ολοκληρωμένο σύστημα οργάνωσης του κράτους. Εσείς, ενώ ο Υπουργός των Εσωτερικών και ο Πρωθυπουργός συζητούν τώρα τη μεγάλη μεταρρυθμιστική πρωτοβουλία, δήθεν, του «Καποδίστρια 2» και των νέων περιφερειών κ.ο.κ., έρχεστε και δημιουργείτε το δικό σας κράτος, το κράτος του Υπουργείου Αγροτικής Ανάπτυξης και οργανώνετε ένα τρίτο επίπεδο υπηρεσιών, το οποίο θα παρεμβάλλεται μεταξύ νομαρχιών και περιφέρειας, χωρίς κανείς τελικά να μπορεί να βγάλει άκρη για το ποιος εφαρμόζει μια πολιτική, ποιο είναι το γκισέ του δημοσίου στο οποίο πρέπει να απευθύνεται ο Έλληνας αγρότης.
      Τι δείχνουν αυτές οι προχειρότητες, οι επικαλύψεις, οι αντιφάσεις; Ότι δεν υπάρχει ένα ενιαίο, ολοκληρωμένο και δίκαιο κοινωνικά σχέδιο για τη χώρα, ένα σχέδιο που να αφορά τη δυναμική οικονομία και την δίκαιη κοινωνία, που να δίνει απάντηση στις αγωνίες αυτού του κόσμου.
      Κλείνω, κύριε Πρόεδρε, με την ιστορία του ΕΛ.ΓΑ. που κάθε λίγο και λιγάκι –και ιδίως όταν υπάρχει μια αιτία και δυστυχώς οι αιτίες είναι πολύ συχνές- βρίσκεται στο προσκήνιο μιας πελατειακής διαχείρισης κατά το δοκούν, κατά περίπτωση, αντιφατικά: άλλα κριτήρια για μια περιφέρεια, άλλα κριτήρια για άλλη περιφέρεια, άλλα κριτήρια τη μια στιγμή, άλλα κριτήρια την άλλη. Δεν θέλω να μπω στη συζήτηση αν έπρεπε ή όχι να υπάρχει ο «ΟΑΣΥΣ», αλλά εν πάση περιπτώσει επί πέντε χρόνια θα μπορούσατε να είχατε οργανώσει και την επικουρική ασφάλιση και την αντασφαλιστική διαδικασία, ώστε να υπάρχει επαρκής και γρήγορη κάλυψη των ζημιών, ώστε ο αγρότης και ο κτηνοτρόφος εν προκειμένω να ξέρει ότι έχει απέναντί του ένα έντιμο κράτος που θα τον αντιμετωπίσει με αξιοπρέπεια, με σεβασμό, θα κάνει εκτίμηση της ζημιάς και πολύ γρήγορα θα πάρει την πλήρη αποζημίωσή του. 
      Μας ενδιαφέρει να υπάρχει αυτός ο μηχανισμός. Τώρα, είναι δευτερεύον το εάν αυτός ο μηχανισμός θα οργανώνεται με τη μορφή ενός ή δυο νομικών προσώπων, αν θα υπάρχει  και ο ΕΛ.ΓΑ. και ο «ΟΑΣΥΣ» ή ούτω καθεξής, αλλά μας ενδιαφέρει να υπάρχει εναρμόνιση με το κοινωνικό δίκαιο, να υπάρχει μια προοπτική στα όσα κάνουμε, για να μην έρθουμε σε αντίθεση με τις εξελίξεις στο χώρο της Ευρωπαϊκής Ένωσης και κυρίως μας ενδιαφέρει να πάψει  αυτή η πελατειακή αντιμετώπιση και η κατά περίπτωση και η κατά το δοκούν αντιμετώπιση της αγροτικής και της κτηνοτροφικής ζημιάς και να υπάρχει αυτή η επαρκής κάλυψη, η οποία βεβαίως είναι ευθύνη του κράτους.
      Σε αυτά δεν δίνετε απάντηση. Έρχεστε να καταλογίσετε ευθύνη στην κυβέρνηση του ΠΑ.ΣΟ.Κ. και πάλι γιατί βρήκατε πριν από πέντε χρόνια ένα σύστημα, αυτό έμεινε ανενεργό και τώρα έρχεστε και δεν αιτιάστε τους εαυτούς σας, γιατί το αφήσατε ανενεργό, αλλά ζητάτε και πάλι τα ρέστα από το ΠΑ.ΣΟ.Κ..
      Ε, όχι, δεν υπάρχει συγκυβέρνηση στη χώρα. Δεν κυβερνά η Κυβέρνηση της Νέας Δημοκρατίας και του κ. Καραμανλή και η αχνή ανάμνηση των κυβερνήσεων του ΠΑ.ΣΟ.Κ. πριν το 2004. Ούτε υπάρχει συγκυβέρνηση ούτε θα υπάρξει. Έχετε την ευθύνη των πράξεων και των παραλείψεών σας. Επί πέντε χρόνια έχετε δώσει, όχι δείγματα γραφής, αλλά πλήρεις αποδείξεις της ανεπάρκειας και της ανικανότητάς σας και των κοινωνικά σκληρών και ταξικών επιλογών σας. Αυτά έχουν καταγραφεί στη συνείδηση του κόσμου και η απάντηση θα είναι πολιτική και σκληρή, η απάντηση που θα σας δώσει η ελληνική κοινωνία, ο Έλληνας αγρότης, ο Έλληνας κτηνοτρόφος. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο είχε ζητήσει, κύριε Μαρκόπουλε, πριν από εσάς, ο κ. Σκυλάκος. Εάν επιμένετε και έχετε την κατανόηση και του κ. Σκυλλάκου, να προηγηθείτε, διότι χρονικά είχε διατυπωθεί νωρίτερα το αίτημα του κ. Σκυλλάκου.
      ΑΝΤΩΝΗΣ ΣΚΥΛΛΑΚΟΣ: Εγώ δεν έχω αντίρρηση. 
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος της Νέας Δημοκρατίας κ. Κωνσταντίνος Μαρκόπουλος έχει το λόγο. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε. Ευχαριστώ τον κ. Σκυλλάκο, Κοινοβουλευτικό Εκπρόσωπο του Κομμουνιστικού Κόμματος. 
      Ο εξαιρετικός συνάδελφος κ. Βενιζέλος ως Κοινοβουλευτικός Εκπρόσωπος της Αξιωματικής Αντιπολίτευσης έκανε μια φιλότιμη προσπάθεια να «μαδήσει τη μαργαρίτα» του παρόντος νομοσχεδίου, προσπαθώντας να το υποκαταστήσει στο υποσυνείδητό μας μ’ ένα υποτιθέμενο νομοσχέδιο, το οποίο θα ερχόταν να λύσει με μιας σαν σχέδιο νόμου όλα τα σοβαρά προβλήματα της ελληνικής κτηνοτροφίας. Επίσης, έκανε μια εξαιρετικά φιλότιμη προσπάθεια χρησιμοποιώντας την έκφραση «αχνή ανάμνηση της διακυβέρνησης του ΠΑ.ΣΟ.Κ.» να αποφύγει να κάνει μια σύγκριση ή να αποφύγει να πει ότι αυτά τα οποία ζήτησε να γίνουν σε αυτό το νομοσχέδιο και τα οποία κατά την εκτίμηση της Αξιωματικής Αντιπολίτευσης δεν υπάρχουν μέσα, ήταν όλα αυτά τα οποία έπρεπε να είχε κάνει η απομακρυσμένη πλέον χρονικά διακυβέρνηση του ΠΑ.ΣΟ.Κ., για να εναρμονίσει με το Κοινοτικό Δίκαιο την ελληνική κτηνοτροφία και να εκσυγχρονίσει τις δομές της, διότι αυτό το νομοσχέδιο με τα άρθρα και τα συγκεκριμένα αντικείμενα τα οποία ασχολείται για την ελληνική κτηνοτροφία -και όχι μόνο- δεν κάνει τίποτα άλλο παρά να καλύψει κενά του εκσυγχρονισμού και του εναρμονισμού της ελληνικής κτηνοτροφίας με το Κοινοτικό Δίκαιο. 
      Διότι, κυρίες και κύριοι συνάδελφοι, το 2004 -επειδή ο αξιότιμος συνάδελφος το χρησιμοποίησε ως ορόσημο- τι σκεπτόταν ο Έλληνας κτηνοτρόφος, τι ανησυχίες είχε και πώς έβλεπε την προοπτική του; Είχε, λοιπόν, δομές και στάβλους χωρίς αδειοδοτήσεις, με αδυναμία ουσιαστικά να χρηματοδοτηθούν, διότι δεν θα ήταν αναγνωρισμένοι από την Ευρωπαϊκή Ένωση, έβλεπε το τέλος των ελληνικών επιδοτήσεων για την κτηνοτροφική παραγωγή και ανησυχούσε για το τι θα καταφέρει η δικιά μας Κυβέρνηση. Ξέχασε το ΠΑ.ΣΟ.Κ. να μας πει για τα 20.000.000.000 των επιδοτήσεων για τη γεωργική και την κτηνοτροφική παραγωγή, την οποία πέτυχε η ελληνική Κυβέρνηση. Έβλεπε μια κτηνοτροφία παλαιού τύπου να μαραίνεται και γι’ αυτό το λόγο, όπως είπε ο αρμόδιος Υπουργός, από το 2000 μέχρι το 2004 είχαμε περίπου τριακόσιες με τριακόσιες πενήντα αιτήσεις για σύγχρονες μονάδες κτηνοτροφικής εκτροφής, ενώ από το 2004 και μετά, μετά τις επιδοτήσεις, μετά το καινούριο ξεκίνημα της νέας διακυβέρνησης, μετά τους νέους όρους του παιχνιδιού και την ασφάλεια την οποία έζησαν και ζουν οι Έλληνες, έχουμε τέσσερις χιλιάδες αιτήσεις. 
      Και ερωτώ και δεν είναι ρητορικό, βεβαίως, το ερώτημά μας: Οι άνθρωποι αυτοί πιέστηκαν να κάνουν αιτήσεις, να κάνουν επενδύσεις στην κτηνοτροφία; Ασφαλώς όχι. Τρελάθηκαν; Ασφαλώς όχι. Έκαναν τα αιτήματα αυτά να κάνουν τις επενδύσεις, χωρίς ουσιαστική προηγούμενη οικονομική μελέτη; Ασφαλώς, ναι. Γιατί το έκαναν; Προφανώς γιατί μέτρησαν και αισθάνονται ότι η σύγχρονη κτηνοτροφία, οι νέες προοπτικές της βιολογικής κτηνοτροφίας, η νέα προστασία και ομπρέλα της Ευρωπαϊκής Ένωσης, αλλά και η εναρμόνιση του ελληνικού δικαίου και των  νομοθετημάτων των δικών μας με αυτήν την κατεύθυνση την ευρωπαϊκή προφανώς τους έδινε και τους δίνει μια μεγαλύτερη ασφάλεια. Και ερωτώ και δεν είναι πάλι ρητορικό το ερώτημα, το οποίο θέλω να κάνω: Δηλαδή, εκτός από τη βιωσιμότητα των κτηνοτροφικών μονάδων και την ασφάλεια των κτηνοτρόφων και των γεωργών, δεν είναι ζήτημα δημόσιας υγείας ο έλεγχος και η ιχνηλασιμότητα των ζωοτροφών; Ασφαλώς και είναι.
      Δεν είναι έλεγχος υγείας το γεγονός ότι τα φάρμακα θα δίνονται αποκλειστικά με συγκεκριμένη συνταγή, η οποία θα είναι πιο ισχυρή και θα έχει πιο λεπτομερή στοιχεία ακόμη και από τις συνταγές που δίνει ο γιατρός για τον άνθρωπο, σε σύγκριση μ’ αυτή που θα δίνει ο κτηνίατρος για το ζώο; Ασφαλώς και είναι. Δεν προασπίζεται, λοιπόν, η δημόσια υγεία; Δεν προασπίζεται ο έλεγχος του κράτους σ’ όλο αυτό το πλέγμα παραγωγής κρέατος και των παραγώγων του κρέατος, που καταναλίσκουμε όλοι μας; Δεν είναι αυτός ένας εκσυγχρονισμός της δομής της κτηνοτροφίας στην Ελλάδα; Δεν είναι ένα αίσθημα ασφάλειας για τους πολίτες; Δεν είναι ένα βήμα παραπάνω; Είναι. Γιατί δεν το ψηφίζετε; Γιατί προσπαθείτε «να μαδάτε μια μαργαρίτα» και γιατί δεν επιχειρείτε πάνω σ’ αυτό το νομοθέτημα να κάνετε ουσιαστικές προτάσεις; Δεν το κάνετε όμως. Και αυτό το οποίο αισθάνομαι είναι ότι η δίκαιη και θεσμικά κατοχυρωμένη προσπάθεια της Αξιωματικής Αντιπολίτευσης και γενικότερα της Αντιπολίτευσης να κάνει κριτική, να ζητάει περισσότερα από την Κυβέρνηση, βασίζεται πρώτα σε μια άρνηση, πάνω στην οποία προσπαθεί να κτίσει ένα πολιτικό οικοδόμημα, ενώ στην πραγματικότητα τα βήματα αυτά τα οποία γίνονται δεν είναι τίποτε άλλο, παρά αυτά που γίνονται σ’ ολόκληρη την Ευρώπη. Και βεβαίως, πάνω σ’ αυτό μπορείτε να ζητήσετε κάτι περαιτέρω και ασφαλώς αυτή η Κυβέρνηση και το αρμόδιο Υπουργείο έχει αποδείξει ότι έχει ανοιχτά τα ώτα.
      Δεν είναι δηλαδή παράλογο να μιλάμε για πελατειακή σχέση του ΕΛΓΑ με τους πολίτες, όταν το μόνο για το οποίο ουσιαστικά στήριζε και αποζημίωνε ο ΕΛΓΑ ήταν οι ζημιές από άγρια ζώα και παθολογικές καταστάσεις τοκετού; Πόσες φορές στο παρελθόν, ελλείψει νομοθετικού πλαισίου, προσπαθούσε η εκάστοτε κυβέρνηση -και η δική σας η Κυβέρνηση- να καλύψει νοσήματα, να καλύψει τοπικές επιδημίες, να καλύψει ζητήματα που δεν ήταν καλυμμένα από τη νομοθετική διαδικασία; Πολλές φορές συνέβη. Γιατί αυτό το αποκαλείτε «πελατειακή σχέση» και δεν το αποκαλείτε «νομοθετικό έλλειμμα», το οποίο διορθώνεται; Λέμε το ίδιο πράγμα; Ασφαλώς δεν λέμε το ίδιο πράγμα. Λέμε δυο εντελώς διαφορετικά πράγματα, τα οποία έχουν όμως την ίδια κατεύθυνση. 
      Εγώ αισθάνομαι –και το εννοώ- ότι αυτό το νομοσχέδιο  βάζει για μια ακόμη φορά τις βάσεις μιας σωστής προοπτικής. Και επειδή προέρχομαι από το Νομό της Εύβοιας και κατάγομαι από τη Νότιο Καρυστία, από την περιοχή του Κάβο Ντόρο όπου τα ζώα είναι περισσότερα από τους ανθρώπους και όπου βιώνω δυστυχώς ή ευτυχώς κι εγώ, όπως και πάρα πολλοί συνάδελφοι, την αγωνία αλλά και την προοπτική των κτηνοτρόφων, την ανησυχία την οποία έχουν και την προοπτική την οποία βλέπουν μέσα από παρόμοια νομοθετήματα, θέλω να πω ότι ασφαλώς υπάρχουν πάρα πολλά βήματα, τα οποία πρέπει και μπορούν να γίνουν. Όμως δεν μπορούμε να αρνούμεθα ότι αυτό το νομοσχέδιο, όπως το είπατε εξάλλου κι εσείς, αλλά το είπατε μέσα από την οπτική γωνία μιας προσπάθειας να μειώσετε την προσφορά του νομοθετήματος, έχει ουσιαστικά να προσφέρει. 
      Συμφωνήσατε παραδείγματος χάρη ότι δικαίως ο Οργανισμός Γάλακτος πρέπει να γίνει Οργανισμός Γάλακτος και Κρέατος. Και βεβαίως, πρέπει να μετράμε το ισοζύγιο. Και ασφαλώς το προηγούμενο Πάσχα και με τα νομοθετήματα τα οποία έχουμε από το Υπουργείο Αγροτικής Ανάπτυξης και τα νομοθετήματα του Υπουργείου Ανάπτυξης σταμάτησε αυτό το μπέρδεμα του εισαγόμενου κρέατος με το ελληνικό κρέας, που μπέρδευε τις τιμές και την ποιότητα. Ασφαλώς επετεύχθη αυτό και ασφαλώς στο μέλλον, με τη λειτουργία του παρόντος Οργανισμού, θα είναι πολύ πιο εύκολη η ιχνηλασιμότητα διαφορετικών κατηγοριών, διαφορετικών κρεάτων. Και ασφαλώς είναι σημαντική για τον Έλληνα κτηνοτρόφο και για το επίπεδο το οποίο έχει, η αδειοδότηση μέσα σε τριάντα μέρες των σταβλικών εγκαταστάσεων, για να μπορεί να προχωρήσει, για να μπορεί να πάρει επιδοτήσεις, για να μπορεί να μην έχει προβλήματα στην αναγνώριση αυτή.
      Προστάτευσε μέσω των κτηνιάτρων αυτή η Κυβέρνηση την ελληνική κτηνοτροφία; Ασφαλώς και την προστάτευσε. Το 2004, παραδείγματος χάριν, στο δημόσιο τομέα είχαμε εφτακόσιους δώδεκα κτηνιάτρους. Σήμερα έχουμε χίλιους ενενήντα εννέα, 52% περισσότερους. Αν αυτό, το οποίο είναι χρήμα που πληρώνει ο δημόσιος προϋπολογισμός, το οποίο είναι μια διεύρυνση της βάσης του δημόσιου τομέα στην κατεύθυνση της προστασίας της κτηνοτροφίας,  δεν είναι ένα θετικό βήμα, τότε τι άλλο θα θέλαμε σε αυτό;
      Αμφισβητήσατε ακόμη κι όταν νομοθετήσαμε τη λειτουργία των Κ.Α.Α.. Τα Κ.Α.Α., τα Κέντρα Αγροτικής Ανάπτυξης, ξεκίνησαν. Ακόμη και τώρα αμφισβητείτε και την κατεύθυνση της λειτουργικότητάς τους και  της ωφελιμότητάς τους. Όμως στην πραγματικότητα ξέρετε πάρα πολύ καλά ότι είναι ο καλύτερος τρόπος επιστημονικής επένδυσης πάνω στην κατεύθυνση της ποιότητας και της σύγχρονης γεωργίας και κτηνοτροφίας. 
      Τέλος κατηγορήθηκε και κατηγορείται η Κυβέρνηση ότι δεν έχει μοντέλο ανάπτυξης και δεν μπορεί να το επιδείξει. Δεν ξέρω αν οι συνάδελφοι της Αντιπολίτευσης επιθυμούν μεγαλόστομες εξαγγελίες συνηθισμένοι από το παρελθόν ή δεν δύνανται μέσα από τις γραμμές ενός νομοσχεδίου να αντιληφθούν ποιο είναι το πραγματικό μοντέλο. Εμείς, -κι όχι μόνο στο συγκεκριμένο τομέα, τον οποίο συζητάμε σήμερα, αλλά και γενικότερα- η διακυβέρνηση της Νέας Δημοκρατίας δεν ήρθε να ανακαλύψει κάποιο μοντέλο διακυβέρνησης, το οποίο για πρώτη φορά θα εφαρμόσουμε. Κάνουμε το εξής πάρα πολύ απλό. Προσπαθούμε να εναρμονιστούμε με κράτη τα οποία βρίσκονται περισσότερα βήματα μπροστά από μας. Είναι τόσο απλό, όσο ακριβώς λέγεται. 
      Είναι δύσκολο να το περάσουμε στην ελληνική κοινωνία. Είναι βέβαιο ότι υπάρχουν αντιστάσεις. Είναι βέβαιο επίσης ότι είναι ένα έργο, το οποίο θα το κάνουμε μόνοι μας. Και είναι βέβαιο επίσης, αγαπητέ συνάδελφε που μιλήσατε πριν από μένα, ότι δεν πρόκειται να συγκυβερνήσουμε, γιατί έχουμε εξαιρετικά διαφορετική αντίληψη για τον τρόπο με τον οποίο πρέπει να αναπτυχθεί αυτό το κράτος.
      Και ασφαλώς, έχουμε μεγάλη εμπιστοσύνη σε όλες τις κοινωνικές τάξεις. Έχουμε εμπιστοσύνη ότι τα μέτρα τα οποία παίρνουμε τώρα, ακόμα και αν είναι δύσκολα στην οικονομική συγκυρία, όταν θα αποδώσουν, θα δικαιώσουν αυτόν που τα πήρε. 
      Είμαστε σίγουροι και ήσυχοι ότι οι Έλληνες πολίτες μπορούν να αντιληφθούν και να ξεχωρίσουν τη σοβαρότητα διακυβέρνησης από τον άκρατο λαϊκισμό. Ακόμα κι αν δεν θυμούνται πάρα πολύ καλά, από την αχλή ανάμνηση της προηγούμενης διακυβέρνησης, μπορούν όμως να κάνουν τις απαραίτητες συγκρίσεις, για να αντιληφθούν τη διαφορά. 
      Η διαφορά είναι διαφορά ποιότητας, είναι διαφορά αντίληψης, είναι διαφορά επικοινωνίας με τους πολίτες, είναι διαφορά απόχρωσης του κράτους απέναντι στους πολίτες, είναι διαφορά λειτουργίας και πλησιάσματος των κοινωνικών ομάδων από την κεντρική διακυβέρνηση και είναι εξαιρετικά μεγάλη η διαφορά στο πώς αντιλαμβάνεται ο πολίτης τη νέα διακυβέρνηση. 
      Έχετε κάθε δικαίωμα να ασκείτε την αντιπολίτευση με βάση τις πεποιθήσεις σας. Έχετε υποχρέωση απέναντι σ’ αυτούς που σας ψήφισαν –και εννοώ την Αντιπολίτευση- να κάνετε την κριτική σας. Έχετε υποχρέωση απέναντι σε όλο τον ελληνικό λαό να πιέζετε την Κυβέρνηση –γιατί αυτή είναι η θεσμική σας λειτουργία- να προχωρήσει ένα βήμα παρακάτω. 
      Δεν έχετε, όμως, κατά την εκτίμησή μου, το «πράσινο φως» από κανέναν πολίτη που σας ψήφισε ή δεν σας ψήφισε, να δημιουργείτε εικόνα ανησυχίας, να δημιουργείτε εικόνα ελλείμματος διακυβέρνησης μιας χώρας που προσπαθεί να βρει τον ευρωπαϊκό της βηματισμό, εκεί όπου της λείπει. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Αντώνης Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Το ερώτημα είναι αν αυτό το νομοσχέδιο απαντά στα πραγματικά προβλήματα που έχουν οι κτηνοτρόφοι. Επιμελώς κρύφτηκε –όχι εντελώς, αλλά εν μέρει- το γεγονός ότι καταστρέφονται οι μικρομεσαίοι κτηνοτρόφοι. Υπάρχει φθίνουσα πορεία της κτηνοτροφίας στην Ελλάδα. Συγκεντρώνεται η παραγωγή, η μεταποίηση και το εμπόριο σε λιγότερα χέρια και μεγαλώνει η ψαλίδα ανάμεσα σε τι ανάγκες έχουμε σε κτηνοτροφικά προϊόντα και τι παράγουμε στην Ελλάδα.
      Όλα αυτά δείχνουν την αρνητική πορεία της κτηνοτροφίας στη χώρα μας και δεν είναι έργο μιας κυβέρνησης, της Κυβέρνησης της Νέας Δημοκρατίας. Είναι έργο όλων των τελευταίων χρόνων. Τα δύο τελευταία χρόνια και λόγω της αύξησης των τιμών στις ζωοτροφές το θέμα οξύνθηκε ακόμα περισσότερο. Αυτή είναι η αλήθεια. Όμως, αυτό το νομοσχέδιο, όπως και άλλα νομοσχέδια στο παρελθόν και από άλλες κυβερνήσεις, δεν απαντούν στα πραγματικά προβλήματα. 
      Ποια είναι τα πραγματικά προβλήματα, επιγραμματικά; Μεγάλο κόστος, πολύ χαμηλές τιμές, ύπαρξη καρτέλ -κάτι που οδηγεί σε τιμές καταναλωτή πολύ υπέρογκες σε σχέση με το τι πουλάνε οι παραγωγοί- κατάργηση και κλείσιμο των όποιων συνεταιριστικών επιχειρήσεων παρέμειναν, αθρόες εισαγωγές που γίνονται όλο και περισσότερες. 
      Σε όλα αυτά αν ήθελε μια κυβέρνηση να πάρει μέτρα, θα έπρεπε να συγκρουστεί με την Ευρωπαϊκή Ένωση και την Κοινή Αγροτική Πολιτική σε όλα τα ζητήματα! Γι’ αυτό και παίρνει είτε μέτρα-ψίχουλα είτε μέτρα τα οποία δεν θα έχουν καθόλου αποτέλεσμα. Γι’ αυτό και το νομοσχέδιο αυτό είναι ένα νομοσχέδιο διαχειριστικού χαρακτήρα. Διαχειρίζεται την υπάρχουσα κατάσταση.
      Ειπώθηκε από τον προηγούμενο Κοινοβουλευτικό Εκπρόσωπο και της Νέας Δημοκρατίας και του ΠΑ.ΣΟ.Κ., ότι στόχος στην κτηνοτροφία στην πολιτική των δύο κομμάτων, είναι ταυτόχρονα και η εναρμόνιση με τις πολιτικές της Ευρωπαϊκής Ένωσης. Γι’ αυτό και δεν υπάρχει όραμα και μοντέλο διαφορετικό από αυτό που περπατάει από μόνο του ούτε από την Κυβέρνηση και από το Κόμμα της Νέας Δημοκρατίας ούτε από το ΠΑ.ΣΟ.Κ. Δεν υπάρχει μοντέλο συγκεκριμένο ούτε από το ΣΥ.ΡΙΖ.Α. ούτε από το ΛΑ.Ο.Σ..
      Πού θα πάμε; Πώς θα αντιμετωπιστούν τα μεγάλα προβλήματα, το κόστος; Υπάρχουν επιμέρους προτάσεις, οι οποίες δεν μπορούν να αλλάξουν την κατάσταση. Αυτά που λέω θα ήθελα να τα στοιχειοθετήσω.
      Πρώτο ζήτημα, πώς θα μειώσουμε το κόστος. Τι προτείνει το νομοσχέδιο ή τα μέτρα που έχουν παρθεί εκτός του νομοσχεδίου; Είπε, ο κύριος Υπουργός: «Έφερα μειωμένο πετρέλαιο και στους κτηνοτρόφους». Καλώς, έπρεπε να έχει γίνει. Το θέμα είναι ότι οι επιστροφές είναι πολύ λιγότερες από ό,τι υποσχέθηκαν. Όμως, δεν είναι το κύριο πρόβλημα αυτό, αλλά είναι ότι σε άλλες τάξεις, στους εφοπλιστές, δίνετε πετρέλαιο πολύ φθηνότερο, με τιμές τράνζιτ. Να, ένα παράδειγμα.
      Δεύτερο μέτρο που έχει πάρει είναι ότι θα πουλάνε οι Ενώσεις Συνεταιρισμών και κτηνοτροφικά φάρμακα. Θα αλλάξει η κατάσταση; Πόσο φθηνότερα θα μπορέσουν οι Ενώσεις να τα πουλήσουν, όταν είναι εισαγόμενα και τα μονοπώλια καθορίζουν τις τιμές εισαγωγής, αυτοί, δηλαδή, που τα κατασκευάζουν.
      Τι λέει το Κ.Κ.Ε. και το συνεπές συνδικαλιστικό κίνημα; Να μειώσουμε το κόστος παραγωγής; Βεβαίως, να το μειώσουμε, παραδείγματος χάριν, στο πετρέλαιο, με τιμές τράνζιτ. Και το κυριότερο που λέμε ως προς το πρόβλημα με τις ζωοτροφές, είναι ότι, όταν η τιμή στο καλαμπόκι ή στο κριθάρι είναι πάνω από δεκαοκτώ λεπτά, δηλαδή, 0,18 ευρώ, να επιδοτείται από το κράτος. Γιατί δεν το κάνετε; Και γιατί δεν θέλετε, αλλά και γιατί η επιδότηση αυτών δεν επιτρέπεται από το Ευρωπαϊκό Δίκαιο και θα μας πείτε ότι θα μας πάνε στα δικαστήρια γι’ αυτήν την επιδότηση.
      Το ίδιο ισχύει και με τις τιμές. Τι κάνετε ως τώρα; Άτοκο δάνειο και προπληρωμένη την εξισωτική αποζημίωση κατά δέκα μήνες. Δεν λέω ότι δεν είναι κάτι, αλλά μπορεί να σώσει τον κτηνοτρόφο; Γιατί μειώθηκαν τόσο πολύ οι μικρομεσαίοι κτηνοτρόφοι, ενώ διογκώθηκαν οι μεγάλοι επιχειρηματίες, οι μεγάλες μονάδες που ασχολούνται με την κτηνοτροφία; Γιατί συμβαίνει αυτό το πράγμα; Αυτά δείχνει η Στατιστική Υπηρεσία.
      Εμείς, σαν Κ.Κ.Ε., λέμε, ότι θα έπρεπε να υπάρχει εγγυημένη τιμή για να μπορεί να ζήσει ο κτηνοτρόφος. Αυτό, όμως, αντίκειται στο Ευρωπαϊκό Δίκαιο, αντίκειται στις συνθήκες που υπογράψατε. Γι’ αυτό δεν έχετε, δεν μπορείτε να έχετε διαφορετικό μοντέλο.
      Αναφορικά με τα καρτέλ, τα ακούμε και στην Ευρωπαϊκή Ένωση, τα ακούμε και στις Ηνωμένες Πολιτείες, τα ακούμε και στην Ελλάδα. Μπήκε ποτέ φρένο στα καρτέλ με τις Επιτροπές Ανταγωνισμού, που σε δεύτερο βαθμό χαμηλώνουν πολύ τα πρόστιμα ή τα δικαστήρια αθωώνουν μετά τους συμμετέχοντες στο καρτέλ; Δεν αντιμετωπίζονται αυτά τα προβλήματα στον καπιταλισμό ούτε στην Ελλάδα ούτε στις άλλες ευρωπαϊκές χώρες. Γι’ αυτό συγκεντρώνεται ο πλούτος κατά 80% με 90%, και η παραγωγή, το εμπόριο σε ορισμένους ομίλους, οι οποίοι συνεννοούνται μεταξύ τους.
      Φωνάζετε για τις ελληνοποιήσεις. Έτσι όπως πάμε, με τον Παγκόσμιο Οργανισμό Εμπορίου και τις συμφωνίες που κάνει η Ευρωπαϊκή Ένωση, σε λίγο δεν θα υπάρχει τίποτα το παράνομο. Ήταν να έρχεται τρεις μήνες νωρίτερα στην Ελλάδα το ζώο για να θεωρηθεί ελληνικό και τώρα το έκαναν εκατόν σαράντα πέντε ημέρες. Σε λίγο θα είναι ελεύθερη πλέον. Αφήστε που όλες οι χώρες στην Ευρώπη θα είναι μέλη της Ευρωπαϊκής Ένωσης, αλλά θα γίνεται ακόμα και από τρίτες χώρες.
      Όταν, λοιπόν, ένας λέει «εγώ κάνω κριτική στην Κυβέρνηση, γιατί έχω άλλο όραμα, έχω άλλο μοντέλο», θα πρέπει το μοντέλο να απαντήσει σε αυτά τα προβλήματα. Δεν μπορεί να απαντήσει, όμως, διότι δεν του επιτρέπει η πολιτική ή οι κανόνες ή οι οδηγίες ή το Ευρωπαϊκό Δίκαιο.
    Γι’ αυτό λέμε ότι υπάρχει ευθύνη στα κόμματα του ευρωμονόδρομου. Δεν αρκεί να κλαις και να λυπάσαι τους καημένους τους κτηνοτρόφους ή να κάνεις προτάσεις κυρίως τεχνοκρατικού χαρακτήρα, όπως άκουσα από το ΣΥΡΙΖΑ μερικές τεχνοκρατικού χαρακτήρα προτάσεις. Καλές είναι και οι τεχνοκρατικές προτάσεις, αλλά δεν θα αλλάξουν ριζικά την κατάσταση. 
    Γι’ αυτό και κανένα από τα τέσσερα κόμματα στη Βουλή δεν μίλησε κατά της Κοινής Αγροτικής Πολιτικής, δεν μίλησε κατά της Ευρωπαϊκής Ένωσης. Εκεί είναι η ρίζα του κακού. Θα έρχονται και θα επανέρχονται νομοσχέδια είτε με μονοκομματικές κυβερνήσεις είτε με κεντροδεξιές είτε με κεντροαριστερές, που θα είναι διαχειριστικού χαρακτήρα, γιατί υπάρχει αυτή η λογική. 
    Και έρχομαι πιο συγκεκριμένα στο χρόνο που έχω σε ορισμένα ζητήματα του νομοσχεδίου που επικροτούν αυτή την επιχειρηματολογία, που είπα μέχρι τώρα. 
    Πρώτον, ευχερέστερα και γρηγορότερα να δίνονται για νέες σταβλικές εγκαταστάσεις οι άδειες. Σε ποιους; Πόσοι είναι αυτοί που ενδιαφέρονται να ασχοληθούν με την κτηνοτροφία; Και μιλάμε για μικρά μεγέθη κτηνοτροφικών μονάδων. Κανένας. Άρα, είναι δώρον-άδωρον. Το κύριο πρόβλημα είναι τι θα γίνει με τις παλιές άδειες, με αυτούς που δεν έχουν νομιμοποιηθεί και που χρειάζονται 2000 με 3000 ευρώ για να γίνουν νόμιμοι, να κάνουν τα απαραίτητα χαρτιά, τις περιβαλλοντολογικές μελέτες, τις μελέτες εκσυγχρονισμού και ό,τι χρειάζεται και δεν έχουν αυτά τα λεφτά. Εκεί είναι το ζήτημα. Να έρθει η Κυβέρνηση, να έρθει το ΠΑ.ΣΟ.Κ., να έρθουν τα άλλα κόμματα και να πουν «δώστε τα από τον κρατικό προϋπολογισμό». Αυτό, όμως, μπορεί να θεωρηθεί ενίσχυση. Αντίκεινται στο ευρωπαϊκό δίκαιο. Έτσι θα μας πείτε. Όχι μόνο δεν επαρκεί ο προϋπολογισμός… 
    ΒΑΣΙΛΕΙΟΣ ΚΕΓΚΕΡΟΓΛΟΥ: Αυτά είναι δικαιολογίες. 
    ΑΝΤΩΝΗΣ ΣΚΥΛΛΑΚΟΣ: Δεν είναι καθόλου δικαιολογίες. Διότι όταν πρόκειται να ενισχύσεις, κάθε είδους επιδότηση, όταν δεν είναι ίδια για τους μεγάλους και τους μικρούς και είναι μόνο για μια μερίδα, η Ευρωπαϊκή Ένωση για λόγους ισότητας λέει ότι νοθεύεται ο ανταγωνισμός. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Καλά τώρα! 
    ΑΝΤΩΝΗΣ ΣΚΥΛΛΑΚΟΣ: Έτσι είναι και δεν μας απαντήσατε σε αυτά. Και σεις αν ήσασταν Κυβέρνηση θα λέγατε, πρώτον, «δεν έχουμε χρήματα» και δεύτερον, «δεν το επιτρέπει η Ευρωπαϊκή Ένωση».
    Δεύτερο θέμα, η κάλυψη των κινδύνων από τον ΕΛ.Γ.Α.. Καλώς μπαίνουν κάποιες αρρώστιες για τα ζώα στον ΕΛ.Γ.Α.. Το πρόβλημα, όμως, είναι μεγαλύτερο. Γιατί δεν μπαίνουν όλες; Τι πρέπει να γίνεται κάθε φορά; Έχει κάποιος πρόβλημα στη Θεσσαλία -και όχι μόνο στη Θεσσαλία- με την ξηρασία. Θα παρακαλάει κάθε φορά να δοθούν χρήματα από τα Π.Σ.Ε.Α. που είναι ένα χαρτζιλίκι ουσιαστικά και δεν είναι τα ποσά που θα μπορούσε να πάρει ο αγρότης από τον ΕΛ.Γ.Α.; 
    Το ίδιο πρόβλημα υπάρχει και με τους κτηνοτρόφους και με τους αγρότες, με έναν ΕΛ.ΓΑ. που θα έπρεπε να αλλάξει ο Κανονισμός εδώ και δεκαετίες και εναλλάσσονται οι Κυβερνήσεις και παραμένει ο ίδιος. Ούτε το 100% δίνετε. Ξέρετε πολύ καλά ότι αφαιρείτε το 25% και πολύ περισσότερο είναι χρεωμένος και ανοίγετε το δρόμο για την ιδιωτικοποίησή του και μάλιστα καταργείτε την «ΟΑΣΙΣ», αλλά διατηρείτε τη δυνατότητα να υπάρχει ασφαλιστική κάλυψη των αγροτών από ιδιωτικές ασφαλιστικές ή συνεταιριστικές ασφαλιστικές εταιρείες. 
    Και το λέτε στην εισηγητική έκθεση καθαρά ότι η προοπτική αυτή είναι, να μπουν ιδιώτες στην ασφάλιση των αγροτών. Και το ΠΑ.ΣΟ.Κ. δεν λέει κουβέντα γι’ αυτό το πράγμα. Ίσα-ίσα ο κ. Βενιζέλος εδώ λέει να προχωρήσουμε πιο γρήγορα. Και έτσι όπως τα λέει και τα παρουσιάζει, θα φθάσουμε η αποζημίωση να είναι στο 50% και όχι στο 75%, όταν έχεις πλήρη ζημία. 
    Τρίτο παράδειγμα, η λογική της ανταποδοτικότητας. Να προστίθενται εισφορές στους μικρομεσαίους κτηνοτρόφους, να προστίθενται πρόσθετα τέλη και όλη αυτή η υπόθεση. Θα μου πει κάποιος ότι είναι η γενικότερη λογική που ξεκινάει από τις Βρυξέλλες, την έχουν και τα δυο μεγαλύτερα κόμματα, για κάθε υπηρεσία που προσφέρεται να πληρώνει ο κόσμος. Ακόμη και τις υπερωρίες, ακόμη και τις κυριακάτικες αργίες που εργάζονται κάποιοι, να τα πληρώνονται όχι από τον κρατικό προϋπολογισμό, αλλά με πρόσθετα τέλη είτε στους κτηνοτρόφους, είτε στο καταναλωτικό κοινό. 
    (Στο σημείο αυτό την Προεδρική Έδρα καταλαμβάνει η Β’ Αντιπρόεδρος της Βουλής κ.  ΕΛΙΣΑΒΕΤ ΠΑΠΑΔΗΜΗΤΡΙΟΥ)
    Και τελειώνω με το θέμα της ΓΕ.Σ.Α.Σ.Ε. και της ΣΥ.Δ.Α.Σ.Ε.. Ξέρουμε πολύ καλά όλοι μας ότι και η μια και η άλλη συνδικαλιστική οργάνωση, είναι πρώτον οργανώσεις σφραγίδα, δεν έχουν από κάτω κόσμο, δεν γίνονται καν εκλογές στα σωματεία τους και έπαιρναν τεράστια ποσά, χωρίς να τα δικαιούνται. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Τελειώνω, κύριε Πρόεδρε. Μισό λεπτό. Απλώς τη φράση μου θα ολοκληρώσω. 
	Άκουσα τον κ. Βενιζέλο να λέει ότι πλήττεται το δικαίωμα του συνεταιρίζεσθαι, πλήττεται δηλαδή ο συνδικαλισμός. Ποιος συνδικαλισμός; Σε ανύπαρκτους που τα κάνουν «πλακάκια» με τις κυβερνήσεις ή βάζουν αιτήματα-ψίχουλα, ώστε να ικανοποιηθούν δυο-τρία από την εκάστοτε κυβέρνηση και με ευθύνες και των δύο κομμάτων, αλλά και του ΣΥ.ΡΙΖ.Α., που συμμετέχει στη ΓΕ.Σ.Α.Σ.Ε.. 
      Καλώς γίνεται, λοιπόν, αυτό, αλλά θα έπρεπε να καταργηθεί, κατά τη γνώμη μου, εντελώς και να πληρώνουν, όπως και στα αγροτικά σωματεία και σε κάθε συνδικαλισμό, όπου πληρώνουν οι ίδιοι οι συμμετέχοντες και δεν χρηματοδοτούνται από τον κρατικό προϋπολογισμό. 
	Καταψηφίζουμε, λοιπόν, επί της αρχής και γι’ αυτούς, αλλά και για μια σειρά άλλους λόγους το νομοσχέδιο. 
    	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Σκυλλάκο. 
    Το λόγο έχει ο Kοινοβουλευτικός Eκπρόσωπος του ΣΥ.ΡΙΖ.Α. κ. Μπανιάς. 
    ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, συχνά ακούγεται σε κτηνοτροφικές περιοχές «μπήκαν οι λύκοι στο μαντρί». Μάλιστα, υπάρχει και σχετικό άσμα. Όμως, τα μαντριά και η κτηνοτροφία μας κινδυνεύουν περισσότερο από την κυβερνητική πολιτική της απαξίωσης και της εγκατάλειψης αυτού του νευραλγικού τομέα, παρά από τους λύκους. Οι λύκοι αντιμετωπίζονται. Η πολιτική, όμως, της Κυβέρνησης θα χρειαστεί να υπάρξουν πολλοί μεγάλοι και σκληροί αγώνες, για να αντιμετωπιστεί. 
    Κυρίες και κύριοι της Κυβέρνησης, αφήσατε τα προβλήματα να σωρευθούν, αφήσατε τα αδιέξοδα να πυκνώσουν, αφήσατε τα τρωκτικά να επιδοθούν ανενόχλητα στο έργο τους, στην καταλήστευση δηλαδή των αγροτών, των κτηνοτρόφων και των καταναλωτών, αφήσατε την αγανάκτηση να περισσέψει και τώρα με ασπιρίνες επιχειρείτε να αντιμετωπίσετε τη βαριά αρρώστια αυτού του στρατηγικού για τη χώρα μας κλάδου. Προφανώς είναι συνειδητές οι επιλογές σας. Προφανώς είναι συνειδητός αυτός ο τρόπος αντιμετώπισης. 
    Η κτηνοτροφία είναι καθοριστικός τομέας για μια σωστή και αρμονική ανάπτυξη της οικονομίας της χώρας μας. Είναι καθοριστικός παράγοντας, για να μείνουν οι Έλληνες στον τόπο τους και να πάψει η εγκατάλειψη και ο μαρασμός της υπαίθρου, που απειλεί πραγματικά το μέλλον της πατρίδας μας. Η ενίσχυση της κτηνοτροφίας μπορεί να συμβάλει σημαντικά στην περιφερειακή ανάπτυξη του τόπου μας. Μπορεί να σταματήσει σ’ ένα πολύ σημαντικό ποσοστό την κλιμάκωση της ανεργίας και της υποαπασχόλησης. 
    Σε αντίθεση, όμως, με όλα αυτά που θα έπρεπε να είναι προφανή, η κτηνοτροφία σήμερα περνάει τη χειρότερη μεταπολεμική κρίση, όχι τυχαία, όχι για άλλους εξωτερικούς λόγους κατά τη γνώμη μας, αλλά εξαιτίας της πολιτικής της Κυβέρνησης απέναντι σε αυτό το εθνικής σημασίας πρόβλημα, μιας πολιτικής που υπηρετεί ένα στρεβλό μοντέλο ανάπτυξης, μιας πολιτικής που προτάσσει τα συμφέροντα του κεφαλαίου έναντι των συμφερόντων του κοινωνικού συνόλου και των επιμέρους κοινωνικών στρωμάτων. 
    Επίσης, η κτηνοτροφία σήμερα περνάει μια πολύ σημαντική κρίση εξαιτίας της ολοκληρωτικής εξάρτησης από την Κ.Α.Π. και της απουσίας εθνικών υποστηρικτικών μηχανισμών. 
    Στην Ευρώπη υπάρχει μια γενική τάση μείωσης του αγροτικού κόσμου από το 7% στο 4%. Μάλιστα, με τη νέα Κ.Α.Π. ευνοείται η συγκέντρωση της παραγωγής. Δεν θα επιχορηγούνται όσοι έχουν κάτω από δεκαπέντε στρέμματα κλήρου. Οι μικροί παραγωγοί οδηγούνται σε εξαφάνιση. 
    Με βάση τα συμφωνημένα μάλιστα στον Παγκόσμιο Οργανισμό Εμπορίου, η Ευρώπη θα εισάγει υποχρεωτικά -πρέπει να εισάγει η Ευρώπη- κτηνοτροφικά προϊόντα από τις Ηνωμένες Πολιτείες της Αμερικής. Υπάρχει, όμως, και κάποιο μέτρο προστασίας έναντι αυτού που συμβαίνει σήμερα στην Ελλάδα. Το ποσοστό κέρδους για τα σούπερ μάρκετ είναι γύρω στο 5%. 
    Στην Ελλάδα η κυρίαρχη τάση είναι η συρρίκνωση του αγροτικού κόσμου: από 17% σε 10,7% περίπου. Η κτηνοτροφία επίσης φθίνει συνεχώς και βάλλεται πανταχόθεν, θα μπορούσαμε να πούμε. Τα καρτέλ του γάλακτος είναι ασύδοτα κατά γενική ομολογία. Κανείς ούτε η Κυβέρνηση δεν τολμάει να διαψεύσει αυτή την πραγματικότητα. Είναι χαμηλή η τιμή των προϊόντων για τους παραγωγούς, είναι υψηλή η τιμή για τον καταναλωτή στο γάλα. Αυτό το δίπολο δηλαδή, δείχνει με μεγάλη ενάργεια την εικόνα αυτού που συμβαίνει σήμερα.
      Υπάρχει ένα κέρδος στα σούπερ μάρκετ της τάξεως του 25%. Στην τιμή του τελικού προϊόντος συμμετέχουν κατά 30% ο παραγωγός, κατά 30% η βιομηχανία, κατά 25% το κέρδος των σούπερ μάρκετ και κατά 5% περίπου τα οδοιπορικά. 
      Τα τελευταία δέκα έως είκοσι χρόνια δεν δόθηκε ουσιαστικά καμμία αύξηση στους παραγωγούς. Υπάρχει επίσης ένας διπλασιασμός της τιμής των ζωοτροφών και δεν υπήρξε καμία απολύτως μέριμνα για στήριξη των κτηνοτρόφων και έχουμε την κοροϊδία, ιδιαίτερα σε ό,τι αφορά τα άτοκα επιδοτούμενα δήθεν δάνεια, τα οποία ούτε άτοκα είναι και η επιδότησή τους είναι πολύ χαμηλή.
      Πληρώνουμε, σύμφωνα με τα στατιστικά στοιχεία που υπάρχουν και είναι στη διάθεση πιστεύω και του Κοινοβουλίου και της Κυβέρνησης, περίπου κατά 40% ακριβότερο το γάλα απ’ ό,τι στην υπόλοιπη Ευρώπη. Και γενικά νομίζω ότι το νομοσχέδιο που σήμερα έρχεται στη Βουλή για συζήτηση, για να ψηφιστεί προφανώς από την οριακή όπως έχουμε πει και άλλες φορές, πλειοψηφία της Νέας Δημοκρατίας σε αυτήν τη Βουλή, το νομοσχέδιο είναι κατώτερο των αναγκών, είναι κατώτερο των περιστάσεων και των αιτημάτων των ενδιαφερομένων σε αυτόν τον κλάδο, αλλά και γενικότερα του κοινού, των πολιτών, του ελληνικού λαού, διότι προφανώς είναι, όπως είπα και προηγούμενα, ένας νευραλγικός κοινωνικός κλάδος, που αφορά δηλαδή όλη την κοινωνία μας. 
      Γενικότερα, αυτό το νομοσχέδιο είναι σε ριζικά διαφορετική κατεύθυνση, από μία σωστή κατά τη γνώμη μας –κάθε φορά, βέβαια, κατά τα κόμματα συζητιέται ποια είναι η σωστή πολιτική στρατηγική ανάπτυξης- στρατηγική ανάπτυξης.
      Τα καρτέλ, με βάση αυτό το νομοσχέδιο παραμένουν στο απυρόβλητο και μένει ανοικτός ο δρόμος για τη συνέχιση της υπερεκμετάλλευσης των αγροτών και των κτηνοτρόφων. Είναι απροστάτευτη η μικρή κτηνοτροφική εκμετάλλευση, που είναι πολύ αποδοτική και είναι πολύτιμη στη χώρα μας,  ειδικά στις ορεινές και στις νησιώτικες περιοχές. 
      Το νομοσχέδιο αυτό δεν προβλέπει ουσιαστικά μέτρα για την ανακούφιση των κτηνοτρόφων από την αύξηση της τιμής των σιτηρών και των ζωοτροφών και επίσης, δεν προβλέπει ουσιαστικά μέτρα για την ανάπτυξη της εγχώριας παραγωγής ζωοτροφών. 
      Πρέπει να πούμε ότι σε σχέση με τα μεγάλα, τα κρίσιμα περιβαλλοντικά προβλήματα που μαστίζουν σήμερα από πολλές πλευρές τη χώρα μας, αυτό το νομοσχέδιο δεν παίρνει μέτρα για να υπάρξει η προστασία του περιβάλλοντος από τις υπάρχουσες  μονάδες, που σε πολλές περιπτώσεις ρυπαίνουν και τα ποτάμια και τις λίμνες και τους κόλπους. Χαρακτηριστικές είναι οι περιπτώσεις στις περιοχές των ποταμών, της Άρτας και της Πρέβεζας, στην περιοχή του Αμβρακικού κόλπου επίσης. Έχουμε κάνει σε αυτήν την κοινοβουλευτική περίοδο σχετικές ερωτήσεις. Πήραμε αόριστες, γενικόλογες απαντήσεις, ότι θα αντιμετωπιστούν αυτά τα προβλήματα. Ούτε αντιμετωπίστηκαν μέχρι σήμερα, ούτε και με αυτό το νομοσχέδιο υπάρχει πρόβλεψη για να αντιμετωπιστούν τέτοια προβλήματα, αλλά και άλλα περιβαλλοντικά προβλήματα, που δεν είναι της ώρας τώρα να αναφέρουμε.
    Είναι βέβαιο ότι τα θέματα αυτά γενικότερα δεν μπορούν να ρυθμιστούν και δεν ρυθμίζονται με μεταβατικές διατάξεις, με ασαφείς αρμοδιότητες που δίνονται σε κάποιες επιτροπές και με εξαιρέσεις που θεσπίζει αυτό το νομοσχέδιο.
    Τέλος, πρέπει να πούμε ότι υπάρχει για μια ακόμη φορά πρόβλημα δημοκρατίας για τον τρόπο και για το περιεχόμενο βέβαια, που νομοθετεί η σημερινή Κυβέρνηση της Νέας Δημοκρατίας. Η Κυβέρνηση ουσιαστικά δεν συζήτησε και κυρίως αγνόησε στην τελική κατάρτιση του νομοσχεδίου τα αιτήματα και τις προτάσεις των ενδιαφερομένων. Φέρνει ένα τόσο σημαντικό νομοσχέδιο μέσα στο καλοκαίρι. Το έκανε πια μόνιμη μέθοδο, καθημερινή πράξη αυτό το πράγμα η Κυβέρνηση, με νομοσχέδια που έφερε και για μια σειρά άλλα πολύ σημαντικά ζητήματα, όπως ήταν το τελευταίο για τα Κ.Ε.Σ. (Κέντρα Ελευθέρων Σπουδών). Τώρα μας φέρνει και για ένα τόσο σημαντικό ζήτημα, όπως είναι η αντιμετώπιση του προβλήματος της κτηνοτροφίας, μέσα στο καλοκαίρι, μέσα στον Αύγουστο ερήμην των ενδιαφερομένων. 
    Πρέπει να σας πω ότι τις προηγούμενες ημέρες, πολλές από τις ημέρες του Αυγούστου, ήμουν στην ορεινή Ήπειρο, όπου υπάρχει ακόμη πολύς κόσμος που ασχολείται με την κτηνοτροφία. Κανείς, πρέπει να σας διαβεβαιώσω, δεν πήρε χαμπάρι, όπως λένε οι κτηνοτρόφοι αλλά και ο λαός μας, ότι θα συζητηθεί αυτή την περίοδο στη Βουλή ένα τόσο σημαντικό γι’ αυτούς, αλλά και για τη χώρα μας γενικότερα, νομοσχέδιο. 
    Εσείς όμως, κυρίες και κύριοι της Κυβέρνησης, κάνετε αγώνα δρόμου για να παρουσιάσετε έργο στις επιμέρους παραγωγικές τάξεις ενόψει της Διεθνούς Έκθεσης Θεσσαλονίκης, ενώ πραγματικά η αξιοπιστία της Κυβέρνησής σας βρίσκεται στο χαμηλότερο δυνατό σημείο σήμερα.
    Είχαμε στις αρχές αυτού του χρόνου το συλλαλητήριο των κτηνοτρόφων, είχαμε επί πολύ μεγάλο χρονικό διάστημα άρνηση της Κυβέρνησης να δεχθεί τους κτηνοτρόφους και να συζητήσει μαζί τους. Τελικά δόθηκαν κάποιες υποσχέσεις. Και πρέπει να πούμε ότι με αυτό το νομοσχέδιο –και δεν το λέμε εμείς μόνο, το λένε οι ίδιοι οι ενδιαφερόμενοι- τα αιτήματα των κτηνοτρόφων και οι υποσχέσεις της Κυβέρνησης πετιούνται ουσιαστικά στον κάλαθο των αχρήστων. 
    Τα αιτήματα αναφέρθηκαν και από την εισηγήτριά μας, από την εισηγήτρια του ΣΥ.ΡΙΖ.Α.. Είναι η μείωση του κόστους παραγωγής, που μπορεί να γίνει με πολλούς τρόπους και με συγκεκριμένα μέτρα που έχουμε ήδη προτείνει και στην Επιτροπή και ακούστηκαν και στην κεντρική εισήγηση και θα ακουστούν και αύριο στη συζήτηση που θα γίνει για τα επιμέρους άρθρα, με την επιδότηση των ζωοτροφών, με την αύξηση της τιμής των προϊόντων, με τον αυστηρό έλεγχο στα καρτέλ, με την καταπολέμηση των ολιγοπωλιακών δομών, με την απλούστευση των γραφειοκρατικών διαδικασιών, με την επιστροφή του φόρου του πετρελαίου, με τον έλεγχο του ισοζυγίου γάλακτος, κρέατος, με συχνές επισκέψεις κτηνιάτρων στις μονάδες, με κλαδικούς παραγωγικούς συνεταιρισμούς που θα λειτουργούν με ένα συγκεκριμένο, όμως, θεσμικό πλαίσιο και με μια σειρά άλλα μέτρα, που θα έχουμε την ευκαιρία και αύριο να αναφερθούμε σ’ αυτά.
    Κυρίες και κύριοι συνάδελφοι, στην εποχή μας, στη χώρα μας, όπου η ακρίβεια καλπάζει, όπου η ανεργία έχει πάρει πολύ μεγάλες και πολύ ανησυχητικές διαστάσεις, όπου η  διασπάθιση του δημόσιου χρήματος σε μίζες και σε κάθε λογής σκάνδαλα είναι στην ημερήσια διάταξη, η Κυβέρνηση με το νομοσχέδιο που κατέθεσε για την κτηνοτροφία, αποκαλύπτει για μια ακόμη φορά το σκληρό ταξικό της πρόσωπο, την επιμονή στην αντίληψή της για μια στρεβλή ανάπτυξη της χώρας, την εχθρότητά της απέναντι στον πρωτογενή τομέα της παραγωγής, την εχθρότητά της απέναντι στην κτηνοτροφία και στους Έλληνες κτηνοτρόφους. 
    Η κτηνοτροφία παραδοσιακά υπήρξε για τη χώρα μας ένας από τους πιο σημαντικούς τομείς που συνέβαλαν στην ανάπτυξή της με αξιοποίηση των δυνατοτήτων που πλούσια της χάρισε η φύση. Βαθμιαία ο τομέας αυτός ακολουθεί μια φθίνουσα πορεία και εγκαταλείπεται. Από αυτάρκεια της χώρας μας σε κτηνοτροφικά προϊόντα οδηγούμαστε και σ’ αυτόν τον τομέα σε μεγάλη εξάρτηση από το εξωτερικό. 
    Το ερώτημα που αναδεικνύεται –και με αυτό τελειώνω- από την πολιτική που ακολουθεί η Κυβέρνηση και σ’ αυτόν τον τομέα, είναι αμείλικτο: με ποιο όραμα, με ποια στρατηγική βλέπει η Κυβέρνηση το μέλλον της χώρας μας; Η απάντηση σε αυτό το ερώτημα είναι πλέον προφανής. Βλέπει ως όραμα μια χώρα χωρίς αξιοποίηση των πρωτογενών πηγών πλούτου και των παραγωγικών δυνατοτήτων της, μια χώρα εξαρτημένη από τους ξένους, μια χώρα εργολάβων.
      ΠΡΟΕΔΡΕΥΟΥΣΑ (΄Ελσα Παπαδημητρίου):  	Κύριε συνάδελφε, σας παρακαλώ.
      ΙΩΑΝΝΗΣ ΜΠΑΝΙΑΣ: Εμείς έχουμε μια ριζικά διαφορετική αντίληψη, έχουμε ένα ριζικά διαφορετικό όραμα. Για όλους αυτούς τους λόγους θα καταψηφίσουμε το νομοσχέδιο.
      Ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (΄Ελσα Παπαδημητρίου):  	Ευχαριστώ πολύ, κύριε Μπανιά.
      Ο Κοινοβουλευτικός Εκπρόσωπος του Λ.Α.Ο.Σ., ο κ. Βορίδης, έχει το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, επιτρέψτε μου να καταθέσω ορισμένες σκέψεις από έναν άνθρωπο ο οποίος είναι κατ’ εξοχήν μη ειδικός στο συγκεκριμένο θέμα και θα έχω μάλλον μια, ας το πω, γενικότερης τάξης προσέγγιση. Αυτή είναι η εξής: Ένας πρώτος προβληματισμός που θα ήθελα να καταθέσω, κύριε Υπουργέ, είναι ότι αυτό το σχέδιο νόμου αντιλαμβάνομαι ότι έρχεται να ρυθμίσει διάφορα θέματα κτηνοτροφίας. Ένα βασικό ερώτημα, ένα πρώτο ερώτημα το οποίο νομίζω ότι πρέπει να μας απασχολήσει είναι το εξής: κάτω από ποιες συνθήκες προσπαθούμε να διευκολύνουμε, εάν κρίνουμε ότι είναι αυτό σκόπιμο, την παραμονή ανθρώπων στην κτηνοτροφία; Αυτό θα σας έλεγα ότι ευρύτερα αφορά τον πρωτογενή τομέα. Ένας προβληματισμός ο οποίος προφανώς δεν σας είναι ξένος καθώς ούτως ή άλλως αφορά τον τρόπο που θα αναπτυχθεί από εδώ και πέρα σε ολόκληρη την Ευρωπαϊκή Ένωση ο πρωτογενής τομέας. 
      Επιτρέψτε μου να σας πω μερικά πράγματα από εμπειρίες όχι προσωπικές, αυτές που έχω εξ ακοής που μιλούν για την τραχύτητα της δουλειάς, που μιλούν για τη δυσκολία της, που μιλούν για το μεγάλο πρόβλημά της και για τα μεγάλα ζητήματα τα οποία αντιμετωπίζουν οι κτηνοτρόφοι και αν θέλετε τον τρόπο με τον οποίο προσπαθούν να ανταπεξέλθουν σε αυτήν τη δύσκολη δουλειά. Εφόσον αυτή η δουλειά είναι τόσο δύσκολη και έτσι το μεταφέρουν και αυτή είναι η πραγματικότητα, θα πρέπει ή να είναι άνθρωποι οι οποίοι δεν έχουν καμμία άλλη λύση και τους καταδίκασε ο Θεός να κάνουν αυτήν τη δουλειά, ή θα πρέπει να είναι άνθρωποι που θα μπορέσουν επιτέλους να διαμορφωθούν οι συνθήκες που θα καταστήσουν ελκυστική από κάθε πλευρά αυτήν τη δραστηριότητα. Από κάθε πλευρά κυρίως θα πρέπει να την κάνουμε αν μη τι άλλο, οικονομικά ελκυστική. 
      Για να γίνει μια δουλειά οικονομικά ελκυστική, επειδή είναι προφανές ότι λειτουργούμε σε ανταγωνιστικό περιβάλλον, επειδή δεν μπορούμε να ξεφύγουμε όσο και αν ορισμένες πτέρυγες του Κοινοβουλίου μπορεί να το ήθελαν αυτό, γιατί θα ήθελαν να οικοδομήσουν ένα διαφορετικό κόσμο, αλλά βρισκόμαστε μέσα στην αγορά, βρισκόμαστε μέσα στην ελεύθερη αγορά, βρισκόμαστε μέσα στις συνθήκες μιας ανταγωνιστικής παραγωγής, είναι προφανές ότι η στήριξη που πρέπει να δοθεί στους κτηνοτρόφους, η στήριξη που πρέπει να δοθεί σε όλους τους ανθρώπους που ασχολούνται με την πρωτογενή παραγωγή, είναι στην πραγματικότητα η δυνατότητά τους να μπορούν να παράγουν καλά προϊόντα σε συνθήκες οι οποίες αν μη τι άλλο, αν και είναι τραχείες, πάντως δεν επιβαρύνονται από το κρατικό περιβάλλον και από πρόσθετες επιβαρύνσεις. 
      Δεν αποτελεί κατά την άποψή μου λύση και δεν αποτελεί μακροπρόθεσμη λύση, η λύση της στηρίξεως με την έννοια της κρατικής στηρίξεως μιας παραγωγής. Μπορεί να είναι μια βραχυπρόθεσμη λύση ή μια μεσοπρόθεσμη λύση, αλλά δεν μπορεί να είναι μια λύση στο διηνεκές. Άρα, θα πρέπει να δοθούν εδώ απαντήσεις στο πώς πραγματικά η πρωτογενής μας παραγωγή σε όλα τα επίπεδα και σε ποιους τομείς μπορεί να γίνει παραγωγική. 
      Για μια ακόμη φορά θα πω ότι ο βασικός ρόλος του κράτους εδώ είναι να διαμορφώνει θεσμικά πλαίσια, να διαμορφώνει συνθήκες όπου η αγορά μπορεί να λειτουργήσει και να διευκολύνει τελικά τους παραγωγούς και όσους ασχολούνται με αυτό προκειμένου να παράγουν εύκολα και αποτελεσματικά καλό προϊόν το οποίο μπορεί να τους δίνει μια επικερδή δραστηριότητα.
      Εγώ δέχομαι ότι με το συγκεκριμένο σχέδιο νόμου προσπαθεί το Υπουργείο να αντιμετωπίσει ορισμένα τέτοια ζητήματα. Επομένως υπάρχουν θετικές ρυθμίσεις σ’ αυτήν την κατεύθυνση στις οποίες αναφέρθηκε ο εισηγητής μας και νομίζω θα αναφερθούμε και στην κατ’ άρθρον συζήτηση. Επιτρέψτε μου όμως να πω ορισμένα πράγματα.
      Έχω θητεύσει νομαρχιακός σύμβουλος και έχω εμπειρία του τι ακριβώς σημαίνει περιβαλλοντική μελέτη. Πρόκειται για μια απολύτως άχρηστη κατάσταση. Οι περιβαλλοντικές μελέτες είναι αυτήν τη στιγμή αποθηκευμένες και αφημένες σε γραφεία περιβαλλοντικών μελετών, είναι εντελώς τυποποιημένες. Πηγαίνουν στις νομαρχιακές επιτροπές ουδείς τις εξετάζει επί της ουσίας και εν συνεχεία ουσιαστικά γίνονται τμήμα ενός φακέλου για να λέμε ότι υπάρχει και περιβαλλοντική μελέτη.
      Πρόσθετο κόστος χωρίς στην πραγματικότητα να εξυπηρετείται τίποτα. Και μάλιστα κόστος σε ανθρώπους οι οποίοι έχουν ανάγκη να φύγουν πίσω από αυτήν τη λογική. Δεν χρειάζεται αυτήν την στιγμή περιβαλλοντική μελέτη, χρειάζεται η τήρηση της περιβαλλοντικής νομοθεσίας. Αυτό είναι ένα διαφορετικό ζήτημα. Εποπτεύστε την εκτέλεση και την τήρηση της περιβαλλοντικής νομοθεσίας από τις κτηνοτροφικές μονάδες παραγωγής. Μη φορτώνετε τους ανθρώπους με πρόσθετα χαρτιά τα οποία δεν τα εξετάζει κανείς, με πρόσθετο κόστος το οποίο δεν το κοιτάει κανείς. Καταργείστε τελείως αυτήν την προσέγγιση. Πηγαίνετε απλώς στις κτηνοτροφικές μονάδες και δείτε, κάνουν αυτά που πρέπει να κάνουν; Φροντίζουν αυτά που πρέπει να φροντίζουν; Είναι καθαρές; Τηρούν τις συνθήκες υγιεινής; Τηρούν τους όρους της λειτουργίας τους; Αυτό είναι που πρέπει να τεθεί και όχι σε τελευταία ανάλυση να τους επιβαρύνουμε με τέτοια  πράγματα. 
      Ένα δεύτερο ζήτημα που θα ήθελα να επισημάνω μέσα σε αυτές τις γενικές σκέψεις: Θεωρώ εξαιρετικά θετική τη ρύθμιση που κάνετε για το ζήτημα των δασικών εκτάσεων. Έχω κατ’ επανάληψη πει ότι αυτή η προσέγγιση που υπάρχει από ορισμένες πτέρυγες ότι το δάσος είναι ένας κόσμος μακριά από την πραγματικότητα, είναι ένας κόσμος αποστεωμένος, ένας κόσμος αποστειρωμένος τον οποίο πρέπει να τον έχουμε εκεί και να τον κοιτάμε, είναι μία εντελώς λανθασμένη προσέγγιση και λειτουργία. Το δάσος είναι ζωντανό και μέσα σε αυτά τα πλαίσια θα μπορούν κάτω από ορισμένους όρους και κάτω από ορισμένες προϋποθέσεις να λειτουργούν και ορισμένες παραγωγικές διαδικασίες αυτού του τύπου προφανώς ήπιας παραγωγής και μέσα στο δάσος. Εγώ θεωρώ ότι σε αυτήν την κατεύθυνση και με τους όρους που τίθενται η ρύθμιση είναι θετική. 
      Επιτρέψτε μου να πω κάτι άλλο. Είμαι από αυτούς που θα προσυπογράψω ανεπιφύλακτα ότι δεν μπορεί να υπάρχουν συνδικαλιστικά κινήματα τα οποία εκπροσωπούν κοινωνικές τάξεις, τα οποία στηρίζουν την ύπαρξή τους στην κρατική επιχορήγηση. 
      Διάβασα κάπου στην αιτιολογική σας έκθεση ένα τέτοιο ακριβώς σκεπτικό. Το βάζετε ίσως κομψότερα από ό,τι το τοποθετώ εγώ, με την έννοια ότι μιλάτε για την αντιπροσωπευτικότητά του, στην πραγματική τους αντιπροσωπευτικότητα. Εγώ αυτήν τη σκέψη την πηγαίνω ένα βήμα παραπέρα και λέω ότι εάν πράγματι ένα συνδικαλιστικό κίνημα εκπροσωπεί τους εργαζομένους, τότε πρέπει να μπορεί και να χρηματοδοτείται, γιατί εξυπηρετεί μία πραγματική ανάγκη και δεν υπάρχει καμμία ανάγκη να έρχεται ο κρατικός προϋπολογισμός ή ακόμα και οι εισφορές, τις οποίες εισπράττει το κράτος για να αποδίδονται. Γιατί διάβασα τα υπομνήματα των συνδικαλιστικών οργανώσεων τα οποία ισχυρίζονται ότι σε τελευταία ανάλυση αυτά τα οποία τους αποδίδετε είναι παρακρατήσεις που ακριβώς προβλέπονται για να γίνονται με αυτόν τον όρο. Δεν είναι δουλειά του κράτους να παρακρατά καμμία εισφορά για λογαριασμό κανενός συνδικαλιστικού κινήματος, δεν είναι δουλειά καμμίας υπηρεσίας να εκτελεί τέτοιου είδους καθήκοντα, είναι ευθύνη των συγκεκριμένων παραγωγών και της κάθε τάξης να στηρίζει με τις εισφορές του τα σωματεία του, γιατί ακριβώς θεωρούν ότι έχουν να κάνουν δουλειά. 
      Εκεί δεν είναι η αντίρρησή μου, ή αν θέλετε η αντίρρησή μου είναι ότι αυτήν τη σκέψη την αφήνετε στη μέση. Δηλαδή, λέτε μεν ότι υπάρχει ένα τέτοιο ζήτημα, απλώς όμως πάτε σε μία μείωση και όχι σε μία ολική λύση. 
      Ένα δεύτερο, όμως, πρόβλημα το οποίο ανακύπτει και το συνδέετε -κι εκεί θα έλεγα ότι  υπάρχει μία λογική να χρυσώσουμε το χάπι- είναι το ζήτημα των υποτροφιών. Να διευκρινίσω εξ αρχής τη θέση μου:
       Θεωρώ πολύ σημαντικό να υπάρχουν υποτροφίες και το έχουμε υποστηρίξει ως Λαϊκός Ορθόδοξος Συναγερμός εδώ όταν συζητούσαμε τα θέματα των πανεπιστημίων. Υποστηρίξαμε μάλιστα, επειδή εμείς έχουμε μία ξεκάθαρη θέση υπέρ των ιδιωτικών πανεπιστημίων και μάλιστα εμείς έχουμε και μία θέση υπέρ των κερδοσκοπικών πανεπιστημίων, ότι θα έπρεπε να υπάρχει μία ρύθμιση στο ζήτημα αυτό, η οποία να λέει ότι πρέπει να προβλέπεται να υπάρχει ένα συγκεκριμένο ποσοστό υποτροφιών, οι οποίες θα αποτελούν ευθύνη των πανεπιστημίων, επομένως ένα κονδύλι των εσόδων του να πηγαίνει προκειμένου να γίνονται υποτροφίες. Τώρα, ο τρόπος με τον οποίο θα μπορούσαν να αποδίδονται αυτές οι υποτροφίες είναι μία συζήτηση αλλά σε τελευταία ανάλυση είναι σημαντικό. 
      Είναι σημαντικό, λοιπόν, να υπάρξουν χορηγίες, υποτροφίες, οι οποίες θα στηρίζουν φοιτητές, παιδιά τα οποία θέλουν να σπουδάσουν και δεν έχουν τα μέσα να σπουδάσουν. Αυτό είναι εξαιρετικά σημαντικό. Δεν είναι όμως σωστό αυτό να συνδέεται με την ταξική τους καταγωγή και προέλευση, άρα να λέμε ότι αυτός ο οποίος είναι γιός κτηνοτρόφου παίρνει χρήματα, ο άλλος ο οποίος είναι γιος γεωργού δεν παίρνει χρήματα, ο άλλος ο οποίος είναι γιος εργάτη δεν παίρνει χρήματα κ.λπ..
      Εδώ, λοιπόν, θα έπρεπε να υπάρξει μία ενιαία ρύθμιση γι’ αυτούς που δεν έχουν χρήματα και όχι μερικότερες ρυθμίσεις, διότι τότε η απάντηση θα έπρεπε να είναι ότι πρέπει να κόψουμε κάτι από τη Γ.Σ.Ε.Ε. για να δίνουμε στους γιούς των εργατών και στις κόρες των εργατών, θα έπρεπε να κόψουμε κάτι ίσως από άλλες επιχορηγίες που δίνονται σε άλλους συνδικαλιστικούς φορείς, προκειμένου να δώσουμε αντίστοιχα στα παιδιά εκείνων των παραγωγικών τάξεων.
      Αυτή η μερική ρύθμιση, πέραν του ότι κατά τη γνώμη μου προσβάλλει τη συνταγματική αρχή της ισότητας και θα δημιουργήσει ζητήματα -εγώ έχω πει όμως ότι κατά τη γνώμη μου ο χώρος της Βουλής δεν είναι χώρος διαλόγου για τη συνταγματική νομιμότητα παρά μόνο δευτερευόντως, ο χώρος της Βουλής είναι κατ’ εξοχήν ένας χώρος στον οποίο γίνονται πολιτικές συζητήσεις, άρα γίνονται συζητήσεις σκοπιμότητας, γίνονται συζητήσεις για το πώς πρέπει να είναι οι ρυθμίσεις- δείχνει να κάνει το εξής:
Ενώ η ιδέα και η κατεύθυνσή της είναι σωστή, δηλαδή να ενισχυθούν τα φτωχά στρώματα, τα παιδιά που δεν έχουν χρήματα για να σπουδάσουν και που θα πάρουν υποτροφίες, ωστόσο ο τρόπος με τον οποίο εφαρμόζεται φαίνεται να είναι ένα είδος –ας το πω- αντιπαροχής, κόβω τα χρήματα από τις συνεταιριστικές και κλαδικές οργανώσεις και τα δίνω στην υποτροφία. Κατά τη γνώμη μου είναι άσχετο το ένα θέμα με το άλλο. Αυτό είναι το ένα. 
      Το δεύτερο ζήτημα που κατά τη γνώμη μου δημιουργείται είναι ότι δεν μπορείς να δώσεις τα χρήματα αυτά από τη στιγμή που στην πραγματικότητα προέρχονται από τον κρατικό κορβανά υπό οιανδήποτε εκδοχή. Έστω υπό την εκδοχή των εισφορών που παρακρατούνται από τους Οργανισμούς αυτούς, δεν μπορείς να τα δώσεις εκεί που θες εσύ. Αυτό θα έπρεπε να δοθεί μ’ ένα γενικό ενιαίο κριτήριο για το οποίο θα έπρεπε να υπάρχει μία τοποθέτηση και μία συνεργασία μεταξύ της διοικήσεως και του Υπουργείου Παιδείας. Αυτό νομίζω ότι θα δημιουργήσει ζητήματα στο μέλλον σαν ρύθμιση και βρίσκω ότι είναι άστοχο.
	Τέλος θεωρώ ότι αν θέλουμε να μιλήσουμε ειλικρινά και συγκεκριμένα για το πώς πρόκειται να εξελιχθεί αυτός ο τομέας στη χώρα μας –ο τομέας της κτηνοτροφίας αλλά και ευρύτερα και γενικότερα ο πρωτογενής τομέας- νομίζω ότι είναι πάρα πολύ σημαντικό να πούμε τα πράγματα στα ίσα. Πρέπει να φτιαχτούν προϊόντα ανταγωνιστικά. Εδώ, λοιπόν, πρέπει να γίνει κάτι άλλο το οποίο είναι πολύ σημαντικό διότι βλέπετε ότι εγώ λόγου χάριν που έχω μία σταθερή και συνεπή θέση υποστηρίξεως της λειτουργίας της αγοράς ενοχλούμαι πάρα πολύ να ακούω ότι πηγαίνουν και διαμορφώνονται ενιαίες και ομοιόμορφες πρακτικές που πλήττουν τους παραγωγούς. Αυτό είναι απαράδεκτο. Αυτό καταλύει την ίδια την έννοια της αγοράς. Αυτό μπορεί να μην αφορά την Αριστερά γιατί η Αριστερά δεν πιστεύει στην αγορά, αλλά για όλους εμάς που πιστεύουμε στη διαδικασία αυτή, που πιστεύουμε στη διαδικασία της αγοράς, που πιστεύουμε ότι έτσι πρέπει να λειτουργεί, οι στρεβλώσεις αυτές δεν δέχομαι ότι είναι εγγενείς, δεν δέχομαι ότι είναι συστατικά στοιχεία, αν θέλετε, του οικονομικού συστήματος, όμως δέχομαι ότι μπορούν να διορθωθούν. Εκεί θέλουμε την κρατική παρέμβαση, εκεί θέλουμε ισχυρό κράτος, εκεί θέλουμε το κράτος να τηρεί το νόμο, εκεί μας χρειάζεται να πατάσσουμε πραγματικά όλους αυτούς τους ισχυρούς και εκεί το κράτος είναι υπερασπιστής των αδυνάτων. 
      Το κράτος δεν βρίσκεται εδώ για να παίρνει και για να συγκεντρώνει όλα τα λεφτά όπως είναι το όραμα της Αριστεράς και να κάνει αυτό την αναδιανομή. Δεν είναι αυτή η δουλειά του. Το κράτος υπάρχει για να προστατεύσει τη λειτουργία μέσα από θεσμικά εργαλεία και όπλα, μέσα από το νόμο. Όταν λοιπόν αυτοί οι άνθρωποι οι οποίοι είναι πάνω στο βουνό, οι οποίοι περνάνε δύσκολα, οι οποίοι ζουν κάτω από τέτοιες δύσκολες συνθήκες, έρχονται να εισπράξουν αυτό που πρέπει να εισπράξουν και απέναντί τους συναντούν οργανωμένα καρτέλ τα οποία αγοράζουν σε ενιαίες τιμές, εκεί θέλουμε την παρέμβαση του κράτους να τσακίσει όσους το πράττουν αυτό, να τους συντρίψει, να μην επιτρέψει τη εκμετάλλευση του παραγωγού. Τότε πράγματι θα μπορούσαμε να έχουμε και καλές τιμές και καλά προϊόντα και όντως θα μπορούσαμε να είμαστε ανταγωνιστικοί σ’ ένα ευρύτερο διεθνές επίπεδο και στον συγκεκριμένο τομέα.
	Σας ευχαριστώ πολύ.
(Χειροκροτήματα από την πτέρυγα του Λαϊκού Ορθόδοξου Συναγερμού)
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Βορίδη.
	Επανερχόμαστε στο κατάλογο των ομιλητών. Θέλω να σας υπενθυμίσω ότι θα ομιλήσει και ο εικοστός εγγεγραμμένος Βουλευτής, ο συνάδελφος κ. Αγοραστός. Αυτό σημαίνει ότι έχουμε ακόμα δέκα αγορητές για απόψε. Εκεί θα διακόψουμε για να επανέλθουμε αύριο το πρωί στις δέκα.
	Ο κ. Χαρακόπουλος έχει το λόγο.
	ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κυρία Πρόεδρε.
	Κυρίες και κύριοι συνάδελφοι, επιτρέψτε μου πριν μπω στη συζήτηση του σχεδίου νόμου να αξιοποιήσω την παρουσία της ηγεσίας του Υπουργείου Αγροτικής Ανάπτυξης και Τροφίμων στην Αίθουσα του Κοινοβουλίου και να ζητήσω κάποιες διευκρινίσεις όσον αφορά το λεγόμενο αγροτικό πετρέλαιο, διευκρινίσεις που πιστεύω ότι αναμένουν με ιδιαίτερο ενδιαφέρον και προσοχή οι αγρότες μας.
	Όπως είναι γνωστό, κυρίες και κύριοι συνάδελφοι, η πολιτεία προκειμένου να πατάξει το λαθρεμπόριο καυσίμων προχώρησε στην κατάργηση του κόκκινου πετρελαίου που χρησιμοποιούσαν μέχρι πρότινος οι αγρότες μας και τους έδωσε τη δυνατότητα να χρησιμοποιούν το πετρέλαιο κίνησης με την καθιέρωση της επιστροφής του φόρου στους αγρότες, προκειμένου έτσι να αντεπεξέλθουν στο υψηλό κόστος παραγωγής.
    Από τη φετινή πιλοτική εφαρμογή του μέτρου διαπιστώθηκαν λάθη και αδικίες τις οποίες επισημάναμε τόσο εμείς όσο και εκπρόσωποι της Ένωσης Αγροτικών Συνεταιρισμών Λάρισας αλλά και συνάδελφοι από άλλες αγροτικές περιφέρειες. 
    Και ακούσαμε με ιδιαίτερη προσοχή τις δηλώσεις του Υπουργού Αγροτικής Ανάπτυξης και Τροφίμων, εξερχόμενου από το γραφείο του Πρωθυπουργού, ότι θα λάβει σοβαρά υπ’ όψιν του τις παρατηρήσεις που και εμείς κάναμε και εκπρόσωποι των αγροτών έτσι ώστε από του χρόνου να καταβάλλεται η επιστροφή αυτή στους πραγματικούς δικαιούχους που είναι οι κατά κύριο επάγγελμα αγρότες, γιατί είναι άδικο στο ίδιο καζάνι να μπαίνουν οι πραγματικοί αγρότες με μεγαλο-ιδιοκτήτες κατόχους γης που ασκούν αλλότρια επαγγέλματα. 
    Την επομένη όμως με έκπληξη διαβάσαμε δημοσιεύματα στον τοπικό Τύπο της Λάρισας σύμφωνα με τα οποία υπάρχει non paper από το Υπουργείο Οικονομικών που ουσιαστικά καταρρίπτει την επιχειρηματολογία, τις σκέψεις και τις θετικές προθέσεις που Υπουργείου Αγροτικής Ανάπτυξης. 
    Στις 12 Αυγούστου πρωτοσέλιδο στην εφημερίδα «ΕΛΕΥΘΕΡΙΑ»: «Μπέζας αδειάζει Κοντό». Καταθέτω στα πρακτικά το σχετικό non paper  το οποίο την επαύριον διεψεύσθη από την εφημερίδα «ΕΛΕΥΘΕΡΟΣ ΤΥΠΟΣ» με δηλώσεις του περιβάλλοντος του Υπουργείου Οικονομικών.
    (Στο σημείο αυτό ο Βουλευτής, κ. Μάξιμος Χαρακόπουλος                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
    Νομίζω ότι οι αγρότες και οι κτηνοτρόφοι –γιατί φέτος είναι πολύ θετικό το ότι και οι κτηνοτρόφοι είναι αποδέκτες του λεγόμενου αγροτικού πετρελαίου, κάτι που δεν ίσχυε μέχρι τώρα- αναμένουν, κύριε Υπουργέ, τις αναγκαίες διευκρινίσεις. 
    Κυρίες και κύριοι συνάδελφοι, εισέρχομαι τώρα στο νομοσχέδιο που έχουμε την τιμή να συζητούμε. Είναι ένα νομοσχέδιο που αντιμετωπίζει χρόνια προβλήματα, παθογένειες που επί χρόνια αντιμετωπίζουν οι κτηνοτρόφοι μας. Η ελληνική κτηνοτροφία βρίσκεται σε μια δύσκολη συγκυρία. Γνωρίζετε ότι βρίσκεται σε συμπληγάδες. 
    Από τη μια μεριά έχουμε το αυξημένο κόστος παραγωγής και από την άλλη έχουμε συμπίεση στις τιμές παραγωγού, στις τιμές που πουλούν οι κτηνοτρόφοι το γάλα τους. Έχουμε, δηλαδή, εκτίναξη στις τιμές των καυσίμων –διεθνές πρόβλημα- αλλά και στις ζωοτροφές αλλά και από τη άλλη τη λειτουργία του καρτέλ το οποίο καλά κρατεί. 
    Διαβάζω στον σημερινό «ΕΛΕΥΘΕΡΟ ΤΥΠΟ» πρωτοσέλιδο: 138.556.000 ευρώ το ετήσιο καπέλο στο γάλα. Παρά τα πρόστιμα των 50.000.000 ευρώ στο καρτέλ από την Επιτροπή Ανταγωνισμού πληρώνουμε κατά 40% ακριβότερο το γάλα απ’ ό,τι η υπόλοιπη Ευρώπη. Και τη στιγμή που γίνεται αυτό οι κτηνοτρόφοι μας έχουν μείωση του εισοδήματός τους. Συνεχίζω την ανάγνωση: Το 2008 οι γαλακτοβιομηχανίες αγόρασαν 5 λεπτά πιο φτηνά από τους παραγωγούς το γάλα και πούλησαν 9 λεπτά ακριβότερα στον καταναλωτή. 
    Κύριε Υπουργέ, έχει αποθρασυνθεί το καρτέλ και νομίζω ότι θα πρέπει να είναι δραστικότερα τα μέτρα της Επιτροπής Ανταγωνισμού. 
    Και θέλω και από το Βήμα αυτό να επαναλάβω για ακόμη μια φορά την πρόταση που καταθέσαμε μαζί με συναδέλφους Βουλευτές. Τα πρόστιμα αυτά, τα 50.000.000 που επεβλήθησαν στις γαλακτοβιομηχανίες που αποδεδειγμένα λειτουργούσαν με εναρμονισμένες πρακτικές, να επιμεριστούν στα θύματα της λειτουργίας του καρτέλ, στους κτηνοτρόφους και νομίζω ότι είναι πραγματικά μια πράξη ηθικής δικαίωσης που την αναμένουν. 
    ΔΗΜΗΤΡΙΟΣ ΤΣΙΡΩΝΗΣ: Δεν έχουν εισπραχθεί, ακόμα. 
    ΜΑΞΙΜΟΣ ΧΑΡΑΚΟΠΟΥΛΟΣ: Κυρίες και κύριοι συνάδελφοι, έρχομαι στην τροπολογία η οποία αποτέλεσε την αφορμή για θόρυβο τα τελευταία εικοσιτετράωρα. Μιλώ για την τροπολογία για την μείωση της κρατικής ενίσχυσης προς τις αγροτοσυνδικαλιστικές οργανώσεις Γ.Ε.Σ.Α.Σ.Ε. και Σ.Υ.Δ.Α.Σ.Ε. και την καθιέρωση πεντακοσίων υποτροφιών για φτωχά παιδιά αγροτών και κτηνοτρόφων. 
    Περίσσεψε ο λαϊκισμός αυτές τις μέρες, δυστυχώς και σ’ αυτήν την Αίθουσα από την πλευρά της Αξιωματικής Αντιπολίτευσης. Κάποιοι ακόμα θυμήθηκαν και τα επιδόματα, τα βιβλιάρια που έδινε η βασιλομήτωρ Φρειδερίκη για να προικοδοτήσει άπορες κορασίδες. 
    Γιατί όμως τέτοια ενόχληση, κύριοι συνάδελφοι; Προτιμάτε να ενισχύονται συνδικαλιστικές οργανώσεις χωρίς ουσιαστικές λαϊκές αναφορές στον αγροτικό κόσμο; Προτιμάτε να χρηματοδοτούνται οργανώσεις-σφραγίδες που δεν εκφράζουν τους αγρότες; Ή μήπως ενοχληθήκατε από την θετική απήχηση που είχε το μέτρο αυτό στον αγροτικό κόσμο; 
    Το τελευταίο που ενδιαφέρει, κύριε Υπουργέ, θέλω να σας διαβεβαιώσω, τους αγρότες, είναι ο κρατικοδίαιτος συνδικαλισμός, ο επαγγελματικός αγροτοπατερισμός. Χαιρετίζω, λοιπόν, αυτήν τη ρύθμιση και βεβαίως πιστεύω ότι θα πρέπει να ενισχυθεί η διαφάνεια στη διαδικασία χορήγησης αυτών των υποτροφιών με την υπαγωγή τους στο Ι.Κ.Υ.. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Επειδή ο χρόνος είναι αμείλικτος, θέλω επιγραμματικά να θέσω μερικά ακόμη ζητήματα που ρυθμίζονται με αυτό το νομοσχέδιο. Είναι πολύ βασικό το ότι επεκτείνονται οι ασφαλιστικοί κίνδυνοι που καλύπτονται από τον ΕΛ.Γ.Α., ο οποίος κάνει πολύ σημαντική δουλειά τα τελευταία χρόνια. 
      Στις ζωονόσους, όμως αυτές, κύριε Υπουργέ, δεν συμπεριλαμβάνεται η λοιμώδης αγαλαξία, η λεγόμενη παρμάρα, που είναι πραγματικά εφιάλτης για τους κτηνοτρόφους μας. Ενδεχομένως είναι πολύ μεγάλο το κόστος για την ανάληψη αυτής της πρωτοβουλίας, πιστεύω, όμως, ότι θετικό θα είναι τουλάχιστον να υπάρχει μια επιδότηση στον εμβολιασμό από τη λοιμώδη αγαλαξία.
      Επειδή ασκήθηκε άδικη κριτική στον ΕΛ.Γ.Α., θέλω να επισημάνω το ιδιαίτερα σημαντικό έργο, που επιτελεί ο Οργανισμός, ο οποίος είναι αρωγός και συμπαραστάτης του αγρότη την ώρα της δοκιμασίας. 
      Θέλω να πω ότι είναι ιδιαίτερα θετικό επίσης το γεγονός ότι απαλλάσσονται από το κόστος ενεργοποίησης των δικαιωμάτων οι κατά κύριο επάγγελμα αγρότες. Είναι κάτι το οποίο είχαμε επισημάνει πολλές φορές στο παρελθόν, κύριε Υπουργέ. Χαίρομαι που υιοθετείτε την πρότασή μας αυτή, αλλά πιστεύω ότι είναι άδικο να εξαιρούνται από αυτήν την ευνοϊκή ρύθμιση οι συνταξιούχοι του Ο.Γ.Α.. Το λέω αυτό, διότι γνωρίζετε πολύ καλά ότι με τα 330 ευρώ της σύνταξης, την οποία διπλασίασε βεβαίως την προηγούμενη τετραετία ως Κυβέρνηση η Νέα Δημοκρατία, είναι δύσκολο να τα φέρει βόλτα και να ζήσει αξιοπρεπώς ένας αγρότης ή κτηνοτρόφος. Γι’ αυτό και πιστεύω ότι θα πρέπει να απαλλαγούν από το βάρος αυτής της ποινής.
      Βεβαίως να χαιρετίσω και τη δυνατότητα επιχορήγησης των κτηνοτρόφων για προμήθεια ζωοτροφών σε περιόδους κρίσης από τον ΕΛ.Ο.Γ.Α.Κ.. Είναι επίσης ένα δίκαιο μέτρο. Μένει μόνο να διευκρινιστούν οι διαδικασίες και ο τρόπος που θα χορηγηθεί αυτή η βοήθεια. 
      Επίσης θετική είναι και η ρύθμιση για τα χρέη των συνεταιρισμών στα ασφαλιστικά ταμεία, που τους δίνει τη δυνατότητα να κάνουν ένα νέο ξεκίνημα, όπως επίσης στη θετική κατεύθυνση κινείται και το γεγονός ότι απλοποιείται η διαδικασία έκδοσης αδειών λειτουργίας και ηλεκτροδότησης των πτηνο-κτηνοτροφικών μονάδων.
      Πιστεύω ότι σε γενικές γραμμές το νομοσχέδιο κινείται προς τη σωστή κατεύθυνση. Αντιμετωπίζει χρόνια προβλήματα. Δεν τα λύνει βεβαίως όλα, αλλά σίγουρα είναι ένα νομοσχέδιο που δίνει απαντήσεις, που δίνει λύσεις. Το υπερψηφίζω και πραγματικά αναρωτιέμαι πώς η Αξιωματική Αντιπολίτευση θα δικαιολογήσει την αρνητική της ψήφο στον κτηνοτροφικό κόσμο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ, κύριε Χαρακόπουλε. 
      Ο κ. Θεόφιλος Λεονταρίδης έχει το λόγο.
      ΘΕΟΦΙΛΟΣ ΛΕΟΝΤΑΡΙΔΗΣ: Κυρίες και κύριοι συνάδελφοι, είναι γνωστό ότι η κτηνοτροφία μας έχει ιδιαίτερα υψηλή σημασία, διότι παράγει προϊόντα υψηλής βιολογικής αξίας, αλλά και σταθερής και αδιαμφισβήτητης ποιότητας, αλλά και γιατί στηρίζει διά του γεωργικού εισοδήματος που παράγει τους κατοίκους απομακρυσμένων ορεινών και μειονεκτικών περιοχών. 
      Η κτηνοτροφία σήμερα καλείται να αντιμετωπίσει νέες προκλήσεις. Μετά την πρόσφατη αναθεώρηση της Κ.Α.Π. και τον περιορισμό της καλλιέργειας του καπνού δεν είναι υπερβολή να διατυπωθεί ότι η κτηνοτροφία αποτελεί την σταθερότερη πηγή εισοδήματος σε αυτές τις περιοχές. 
      Συμπερασματικά τονίζεται ότι δεν μπορούν να νοηθούν οι έννοιες της ανάπτυξης της υπαίθρου και της περιφερειακής ανάπτυξης χωρίς την παραγωγική διάσταση της κτηνοτροφίας στις ορεινές και μειονεκτικές αυτές περιοχές της χώρας. Δεν είναι υπερβολικό να πούμε ότι ο τομέας της κτηνοτροφίας είναι ο περισσότερο συναλλαγματοφόρος. Ξοδεύουμε περισσότερα χρήματα για εισαγωγή τροφίμων ζωικής προέλευσης από ότι για πετρέλαιο και τα παράγωγά του.
      Με το παρόν νομοσχέδιο επιχειρείται η κατάρτιση ενός εθνικού στρατηγικού σχεδίου που λαμβάνει υπ’ όψιν τα νέα δεδομένα, δηλαδή την ισχυρή ζήτηση για ποιοτικά, υγιή, ασφαλή τρόφιμα ζωικής προέλευσης, αλλά ταυτόχρονα υπολογίζει την υπάρχουσα οικονομική, κοινωνική, περιβαλλοντική κατάσταση και επιλέγει προτεραιότητες ανά άξονα ανάπτυξης. Ομολογούμε ότι οι συγκυρίες είναι δύσκολες και δυσοίωνες. Η εκτίναξη των τιμών του πετρελαίου και των ζωοτροφών έχει δημιουργήσει εδώ και καιρό μια δύσκολα αναστρέψιμη κατάσταση. Το εισόδημα του κτηνοτρόφου μας μειώνεται συνεχώς. Οι τιμές στο χώρο του γάλακτος συμπιέζονται διαρκώς, ενώ με την αύξηση του κόστους παραγωγής τίθεται θέμα επιβίωσης για πολλές από τις κτηνοτροφικές εκμεταλλεύσεις. 
      Όμως, πιστεύουμε ότι αν υπάρχει πολιτική βούληση, κάτι το οποίο δείχνει και το παρόν νομοσχέδιο, είμαστε στη σωστή κατεύθυνση. Στα πρώτα άρθρα του νομοσχεδίου ρυθμίζονται θέματα που έχουν σχέση με την έκδοση των αδειών ίδρυσης και λειτουργίας των κτηνοτροφικών εγκαταστάσεων, ένα θέμα που απασχολεί τους κτηνοτρόφους και δημιουργεί πολλά γραφειοκρατικά προβλήματα. Στόχος είναι η γρηγορότερη έκδοση αυτών των αδειών, χωρίς ταλαιπωρία για τους πτηνοκτηνοτρόφους, οι οποίοι υποβάλλουν αίτηση για έκδοση αδείας.
       Ταυτόχρονα, δίνουμε λύση σ’ ένα άλλο πρόβλημα που υπάρχει, με τις ήδη πτηνοκτηνοτροφικές εγκαταστάσεις που υπάρχουν και βρίσκονται σε μικρότερες αποστάσεις, από αυτές που ορίζει το νομοσχέδιο. Βασική παράμετρος που πρέπει να επισημανθεί αποτελεί το γεγονός ότι παρέχεται η δυνατότητα έγκρισης περιβαλλοντικών όρων για υφιστάμενες πτηνοκτηνοτροφικές μονάδες, οι οποίες διαθέτουν άδεια λειτουργίας, εφόσον αυτές συμμορφωθούν με τις συστάσεις της επιτροπής σταυλισμού μέσα σ’ ένα εύλογο χρονικό διάστημα. 
      Το δεύτερο μέρος του σχεδίου νόμου περιλαμβάνει την επέκταση των ασφαλιστικών κινδύνων από τον ΕΛ.Γ.Α. και ανταποκρίνεται στο πάγιο αίτημα των κτηνοτρόφων για την κάλυψη ασθενειών, αλλά και φυσικών φαινομένων και καταστροφών. Είναι ότι το Υπουργείο Αγροτικής Ανάπτυξης και ο ΕΛ.Γ.Α., υπό την προεδρία του κ. Κατσαρού, τα τελευταία χρόνια στήριξε τον αγροτικό κόσμο στον τομέα των αποζημιώσεων. Καλύφθηκαν ζημίες με δίκαιο και αντικειμενικό τρόπο, ο αγρότης ένιωσε από κοντά το έμπρακτο ενδιαφέρον του ΕΛ.Γ.Α. και η Κυβέρνηση αντιμετώπισε με ευαισθησία το δοκιμαζόμενο αγρότη. Έρχεται τώρα η Κυβέρνηση σε μια δύσκολη περίοδο για την κτηνοτροφία και νομοθετεί, καλύπτοντας περισσότερους ασφαλιστικούς κινδύνους, στις ασθένειες των ζώων. Όμως, κύριε Υπουργέ, το σύστημα της ασφάλειας της φυτικής παραγωγής χρειάζεται αναθεώρηση και εκσυγχρονισμό, μετά και τις νέες κλιματολογικές συνθήκες  που επικρατούν και δημιουργούν νέους κινδύνους για την παραγωγή. 
      Τις τελευταίες μέρες στο Νομό Σερρών, όπως και πριν από τέσσερα χρόνια υπάρχει επιδημία πράσινου σκουληκιού στις καλλιέργειες του βαμβακιού. Αυτό έχει ως αποτέλεσμα την καταστροφή των καλλιεργειών και τη μείωση της παραγωγής, παρ’ ότι οι βαμβακοπαραγωγοί ψεκάζουν επανειλημμένα με φάρμακα τις παραγωγές τους. Η Κυβέρνηση και το Υπουργείο, δείχνοντας υψηλό αίσθημα ευθύνης, πριν από τέσσερα χρόνια για το ίδιο ζημιογόνο αίτιο, υπέβαλε στην Ευρωπαϊκή Ένωση φάκελο με τεκμηριωμένα στοιχεία που βασιζόταν επιστημονικά στις κλιματολογικές συνθήκες, με την έντονη τότε ξηρασία που τροφοδοτούσε την ανάπτυξη του πράσινου σκουληκιού, για την έγκριση αποζημιώσεων, μέσω του Π.Σ.Ε.Α. και αποζημίωσε τους αγρότες. Ήδη οι υπηρεσίες του ΕΛ.Γ.Α. και εσείς, κύριε Υπουργέ, που γνωρίζετε με λεπτομέρεια το δυσάρεστο αυτό φαινόμενο, με τον ίδιο θετικό τρόπο αντιμετωπίζετε και τώρα την κατάσταση. Οι αγρότες περιμένουν, αφού ολοκληρωθεί ο κύκλος της συνεχιζόμενης καταστροφής, το Υπουργείο να υποβάλει το φάκελο στην Ευρωπαϊκή Ένωση, ώστε να αποζημιωθούν για τις παραγωγές τους. Υπάρχει, όμως, και ένα ανοικτό θέμα που αφορά την ακαρπία των δένδρων σε πανελλήνιο επίπεδο, όπου έχουν επιληφθεί οι επιτροπές  για την έκταση και τις αιτίες μείωσης της καρποφορίας και περιμένουμε την απόφαση της Κυβέρνησης για τον τρόπο αντιμετώπισης των ζημιών. 
      Στο τρίτο μέρος του νομοσχεδίου με τη δημιουργία του ελληνικού οργανισμού γάλακτος, κρέατος ΕΛ.Ο.ΓΑ.Κ. θεσμοθετείται η κοινή διαχείριση των βασικών κτηνοτροφικών προϊόντων, γάλα και κρέας, σ’ ένα νομικό πρόσωπο με διενέργεια ισοζυγίων και για το κρέας που είναι επίσης ένα πάγιο αίτημα των κτηνοτρόφων. Έτσι αποφεύγονται φαινόμενα παραπλάνησης του καταναλωτικού κοινού από την ελληνοποίηση κρεάτων που προέρχονται από την Ευρωπαϊκή Ένωση, ή εισάγονται από τρίτες χώρες. Πρώτη προτεραιότητα είναι ο καταναλωτής να γνωρίζει τι αγοράζει και τι πληρώνει, δηλαδή να πληρώνει το ελληνικό για ελληνικό και το ξένο για ξένο. Η εξομοίωση των ειδικών εισφορών  που θα καταβάλλονται, υπέρ του ΕΛ.Ο.ΓΑ.Κ., στην ανά κιλό αξία, τόσο του εισαγόμενου, όσο και του εγχώριου γάλακτος και του κρέατος, αλλά και οι έλεγχοι στην ποιότητα του εισαγόμενου γάλακτος αποκαθιστούν την αδικία με την οποία αντιμετωπιζόταν η ελληνική παραγωγή, σε σχέση με την εισαγόμενη. 
      Επίσης η δυνατότητα επιχορήγησης των κτηνοτρόφων για την προμήθεια ζωοτροφών με απόφαση του Διοικητικού Συμβουλίου του ΕΛ.Ο.ΓΑ.Κ. προστατεύει το εισόδημα των κτηνοτρόφων από δυσμενείς οικονομικά συγκυρίες, όπως οι πρόσφατες. Ακόμη πραγματοποιείται μια μεγάλη τομή στο χώρο την κτηνιατρικής μέριμνας στη χώρα μας, προς όφελος της ανάπτυξης της κτηνοτροφίας, αλλά κυρίως για την προστασία της δημόσιας υγείας. 
      Ανάσα για τους αγροτικούς συνεταιρισμούς είναι η ρύθμιση για τις οφειλές τους στο Ταμείο Συντάξεων Επικουρικής Ασφάλισης Προσωπικού Γεωργικών Συνεταιριστικών Οργανώσεων και στο Ι.Κ.Α.-Ε.Τ.Α.Μ. και η δυνατότητα που δίνεται στους συνεταιρισμούς της πώλησης, ακόμη και δεσμευμένων περιουσιακών τους στοιχείων. 
      Παρατείνεται για δύο ακόμη χρόνια η προθεσμία για την επικύρωση ανώμαλων δικαιοπραξιών. Θετική επίσης είναι η ρύθμιση για την ανάληψη από πλευράς πολιτείας του κόστους ενεργοποίησης των ατομικών δικαιωμάτων των, κατά κύριο επάγγελμα αγροτών. Ήταν μια δέσμευση του Υπουργείου, η οποία υλοποιείται και μειώνει τις δαπάνες των αγροτοκτηνοτρόφων. 
      Τέλος, θέλω να συγχαρώ την ηγεσία του Υπουργείου Αγροτικής Ανάπτυξης και Τροφίμων για την τροπολογία που εντάσσει στο σχέδιο νόμου όπου διευρύνονται οι σκοποί λειτουργίας του ΕΛ.Γ.Α. με την προσθήκη σ’ αυτούς και της χορήγησης από τον Οργανισμό πεντακοσίων υποτροφιών σε τέκνα κατά κύριο επάγγελμα γεωργών, κτηνοτρόφων, μελισσοκόμων και αλιέων χαμηλού εισοδήματος, τα οποία φοιτούν κατά προτεραιότητα σε σχολές Πανεπιστημίου, Τ.Ε.Ι. που έχουν γνωστικό αντικείμενο σχετικό με τον γεωργικό τομέα. 
      Κυρίες και κύριοι συνάδελφοι, έχουμε –πιστεύω- όλοι μια κοινή αγωνία για να στηρίξουμε τον Έλληνα κτηνοτρόφο να μείνει στην ελληνική περιφέρεια με ουσιαστικά μέτρα και κίνητρα. Το παρόν νομοσχέδιο στοχεύει στην ανάπτυξη όλων των παραγωγικών κλάδων της ελληνικής κτηνοτροφίας, προσεγγίζει μείζονος σημασίας ζητήματα που αφορούν την κτηνοτροφία και πιστεύω ότι μαζί με άλλες παρεμβάσεις, όπως τη διαχείριση βοσκοτόπων, τη γενετική βελτίωση του ζωικού κεφαλαίου, ζητήματα που αφορούν τις κτηνοτροφικές εκμεταλλεύσεις αλλά και την ποιότητα των παραγομένων προϊόντων, καθώς και θέματα που ευρύτερα αφορούν τη διάθεση και την εμπορία τους στην αγορά, μπορεί να αποτελέσει τη βάση μιας αναπτυξιακής στρατηγικής της ελληνικής κτηνοτροφίας την οποία έχει ανάγκη ο τόπος. 
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ. 
      Το λόγο έχει ο κ. Δημήτριος Τσιρώνης. 
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, πριν εισέλθω στη συζήτηση του προτεινόμενου νομοσχεδίου, εκμεταλλευόμενος την παρουσία του Υπουργού Αγροτικής Ανάπτυξης και Τροφίμων, του κ. Κοντού, να  θέσω και εγώ ένα ζήτημα που απασχολεί έντονα τους αγρότες και την τοπική κοινωνία της Άρτας. Είχα υποσχεθεί κύριε Υπουργέ την εβδομάδα που πέρασε στους συμπατριώτες μου αγρότες-παραγωγούς της περιοχής μου ότι θα σας επισκεφθώ στο γραφείο σας για να σας θέσω τα ζητήματα που ταλαιπωρούν τους παραγωγούς τους περιοχής μου από τον παγετό του περασμένου Φεβρουαρίου. Αυτά που ανακοίνωσε ο ΕΛ.Γ.Α. πριν από λίγες μέρες σχετικά με την κάλυψη των ζημιών και την υποβολή αιτήσεων για τη χορήγηση αποζημιώσεων μέσω των Π.Σ.Ε.Α. για τον παγετό του περασμένου Φεβρουαρίου, δεν μας ικανοποιούν καθόλου. Δεν ικανοποιούν καθόλου τους παραγωγούς εσπεριδοειδών και ελιάς της περιοχής μου. Δεν συμπεριλαμβάνει ακόμα τους αλιείς των αλιευτικών συνεταιρισμών των λιμνοθαλασσών Λογαρού και Τσουκαλιό. 
      Σας είχαμε πει, κύριε Υπουργέ, ότι υπάρχει τρόπος, αν θέλετε πραγματικά να βοηθήσετε τους παραγωγούς. Είναι η πρώτη φορά στα χρονικά που δεν πέρασαν συνεργεία του ΕΛ.Γ.Α. να καταγράψουν τις ζημιές από τον παγετό. Δεν έχει ξαναγίνει ποτέ, ούτε ακόμη και επί των ημερών σας, τα προηγούμενα χρόνια. Από τον περασμένο Φεβρουάριο δεν έχει παρουσιαστεί κανένα συνεργείο του ΕΛ.Γ.Α. στην περιοχή να καταγράψει τις ζημιές και μας είχατε υποσχεθεί τη Μεγάλη Τρίτη που μας είχατε καλέσει εσείς και τους άλλους φορείς της περιοχής, τους Βουλευτές, τους δημάρχους, τις ενώσεις αγροτικών συνεταιρισμών ότι μετά του Θωμά, μετά το Πάσχα θα στείλετε τα περιφερειακά συνεργεία του ΕΛ.Γ.Α. να καταγράψουν τις ζημιές για να δοθούν οι αποζημιώσεις στους παραγωγούς. Δυστυχώς δεν έχει γίνει τίποτα. 
      Για αυτόν το λόγο, εάν πραγματικά θέλετε να βοηθήσετε τους παραγωγούς, πρέπει να δώσετε ακαρπία στα εσπεριδοειδή και στην ελιά, αλλά σε κάθε περίπτωση οπωσδήποτε στα εσπεριδοειδή. Δεν υπάρχουν καθόλου πορτοκάλια. Στείλτε τα συνεργεία να το δουν. Δεν έχει ξαναγίνει, δεν υπήρχε ποτέ τέτοιο φαινόμενο. Ξεπερνάει το 90% η ακαρπία στα δέντρα. Πραγματικά είναι σοβαρό το πρόβλημα και θα πρέπει να το αντιμετωπίσετε -θα το δείτε μπροστά σας από τα συνεργεία που θα επισκεφθούν την περιοχή. Με γενική εκτίμηση να δοθούν μέσω του ΕΛ.Γ.Α. για να πάρουν γρήγορα αποζημιώσεις και όχι μέσω των Π.Σ.Ε.Α., τα οποία κάνουν τρία και τέσσερα χρόνια για να πάρουν αποζημιώσεις οι παραγωγοί. Και δώστε, όπως και πέρυσι που είχατε δώσει 3 λεπτά ανά κιλό χυμοποιήσιμου πορτοκαλιού που εισκομίστηκε στη μεταποίηση για χυμοποίηση, 3 λεπτά. Σας ζητήσαμε 5 λεπτά, δώστε τουλάχιστον τρία λεπτά ανά κιλό χυμοποιήσιμου πορτοκαλιού, για την ποιοτική και ποσοτική υποβάθμιση της παραγωγής. 
      Τώρα σε ό,τι αφορά το προτεινόμενο νομοσχέδιο θα ήθελα να πω ότι πραγματικά το νομοσχέδιο αυτό ρυθμίζει κάποια ζητήματα, αλλά ουσιαστικά δεν μεταρρυθμίζει τίποτα, δεν αλλάζει τίποτα και δεν επιλύει τίποτα, κύριε Υπουργέ. Και πραγματικά θα περίμενα να πείτε σήμερα εδώ, στο ελληνικό Κοινοβούλιο, ότι «μ’ αυτό το νομοσχέδιο λύνουμε κάποια προβλήματα, επιλύουμε κάποια δευτερευούσης σημασίας ζητήματα, τα οποία χρονίζουν. Θέλαμε να τα λύσουμε, τα προωθήσαμε και πολύ σύντομα θα φέρουμε ένα συνολικό νομοσχέδιο για να αντιμετωπίσουμε τα προβλήματα της ελληνικής κτηνοτροφίας, τα προβλήματα των Ελλήνων κτηνοτρόφων». Γιατί πραγματικά αν ένας κλάδος του αγροτικού τομέα υποφέρει σήμερα αυτός είναι ο κλάδος της κτηνοτροφίας. Οι Έλληνες κτηνοτρόφοι έχουν φθάσει «στο κόκκινο». Και ειδικά σε περιοχές που δεν έχουν εκτάσεις για να παράγουν ζωοτροφές, όπως στην Ήπειρο, υποφέρουν ακόμη περισσότερο. Και είναι πραγματικά λυπηρό γιατί το κόστος παραγωγής, των ζωοτροφών, έχει ανέβει τόσο πολύ ψηλά! Από τη μια πλευρά συμπιέζονται απ’ αυτό και από την άλλη μεριά ουσιαστικά το αγροτικό πετρέλαιο έχει καταργηθεί. Αυτή είναι η αλήθεια. Αν θέλουμε να λέμε την αλήθεια στους Έλληνες αγρότες θα πρέπει να πούμε ότι είχαμε αγροτικό πετρέλαιο που χορηγούσαμε στους παραγωγούς και σήμερα έχει καταργηθεί. Το πληρώνουν κανονικά σήμερα οι Έλληνες παραγωγοί και παίρνουν ελάχιστα. 
      Θέλετε, κύριε Υπουργέ, να σας πω ποια είναι η επιστροφή για τους κτηνοτρόφους; Είναι 0,60 ευρώ ανά κεφάλι ζώου, εξήντα λεπτά δηλαδή ανά κεφάλι ζώου. Δηλαδή ένας που έχει μια μέση εκμετάλλευση τριακόσια αρνιά, τριακόσια πρόβατα, αιγοπρόβατα, ουσιαστικά θα πάρει πίσω  180 ευρώ. Αν θελήσουν τώρα να κατεβάσουν τον επόμενο μήνα τα ζώα τους στα χειμαδιά οι παραγωγοί της περιοχής μου, πόσο θα πληρώσουν για να τα κατεβάσουν; Μόνο γι’ αυτό το κόστος σας λέω.  
      Να σας πω άλλο ένα παράδειγμα. Πέρυσι δώσατε στους κτηνοτρόφους –και καλά κάνατε- άτοκα δάνεια για πέντε χρόνια, 10 ευρώ ανά κεφάλι ζώου, ουσιαστικά 2 ευρώ ανά έτος. Κάποιος που είχε μια εκμετάλλευση τριακοσίων ζώων, που είναι μια μέση εκμετάλλευση, μια καλή εκμετάλλευση για έναν νέο αγρότη, ουσιαστικά πήρε 3.000 ευρώ για πέντε χρόνια, για τα επόμενα πέντε χρόνια. Λύνει αυτό κανένα πρόβλημα της ελληνικής κτηνοτροφίας; 
      Αν θέλουμε πραγματικά να αντιμετωπίσουμε το κόστος παραγωγής ελάτε, κύριε Υπουργέ, να το συζητήσουμε, να καθίσουμε όλοι οι φορείς. Έχουμε καλή διάθεση. Γιατί η κτηνοτροφία ξεπαστρεύεται –έτσι θα σας το πω, πολύ απλά- από την περιοχή μας κι από την Ήπειρο ουσιαστικά. Δεν θα έχουν κανένα μέλλον και καμμία προοπτική. Και μάλιστα αν ισχύουν όσα έχετε δημοσιοποιήσει, ότι δηλαδή θα αυξήσετε και τις μέρες διάρκειας του φρέσκου γάλακτος, της υψηλής παστερίωσης, σε εφτά μέρες, να ξέρετε ότι ναι μεν θα έχουν κάποια οφέλη οι καταναλωτές, αλλά δεν θα ξέρουμε από ποιες χώρες έρχονται αυτά τα γάλακτα, δεν θα ξέρουμε τι υγιεινής είναι. Θα επωφεληθούν μεν κάποιοι απ’ αυτά, αλλά η ελληνική κτηνοτροφία θα σβήσει. Και τους αφήνετε ανοχύρωτους. Κι ήταν ευκαιρία αυτό το νομοσχέδιο. Ή εν πάση περιπτώσει πείτε μας ότι θα φέρετε κάποιο άλλο νομοσχέδιο να συζητήσουμε πραγματικά αυτά τα ζητήματα της ελληνικής κτηνοτροφίας, του κόστους παραγωγής. Γιατί έχουμε και το καρτέλ γάλακτος, όπου παρά τα 50.000.000 πρόστιμα που επιβλήθηκαν δεν έχει εισπραχθεί μέχρι σήμερα ούτε το 10%. Κι αντιλαμβάνεστε ότι υπάρχει ένα σοβαρό πρόβλημα. 
      Εμείς έχουμε τονίσει σε όλους τους τόνους ότι για τα ζητήματα τα οποία θέλετε να επιλύσετε και τα οποία είναι σε θετική κατεύθυνση θα μας βρείτε αρωγούς, όταν αφορούν τους Έλληνες αγρότες, αλλά σε αποσπασματικά κι ευκαιριακά μέτρα, τα οποία δεν μπορούν να δώσουν λύσεις, δεν μπορούμε να συναινέσουμε, κύριε Υπουργέ. 
      Εγώ θα έλεγα κα το εξής. Τον επόμενο μήνα, στις 16 Οκτωβρίου ξεκινάει το νέο γεωργικό οικονομικό έτος. Δώστε άμεσα την προκαταβολή στους παραγωγούς. Δώστε άμεσα στους κτηνοτρόφους την προκαταβολή από τις επιδοτήσεις. Δώστε άμεσα και την εξισωτική αποζημίωση. Πάρτε γρήγορα δύο μέτρα άμεσα. Δηλαδή και την προκαταβολή από τις επιδοτήσεις δεν χρειάζεται να τη δώσετε στα τέλη του έτους, τα Χριστούγεννα, αλλά και την εξισωτική αποζημίωση να η δώσετε. Και χαρίστε αυτά τα άτοκα δάνεια που τους δώσατε πέρυσι. Είναι το μίνιμουμ που μπορείτε να κάνετε για τους παραγωγούς. Πραγματικά χαρίστε τα. Είναι ελάχιστα τα χρήματα, τα 10 ευρώ ανά ζώο. Για να μην κλέβω το χρόνο, να ξέρετε κύριε Υπουργέ, ότι σε ό,τι θετικό θα σας στηρίξουμε. Και θα δείτε στη συζήτηση επί των άρθρων ότι μια σειρά από άρθρα τα οποία κινούνται στη σωστή κατεύθυνση θα τα ψηφίσουμε, αλλά συνολικά αυτό το νομοσχέδιο μας βρίσκει αντίθετους. Δεν μπορούμε σε καμμία περίπτωση να το ψηφίσουμε γιατί δεν κινείται σε μια λογική που να λύνει τα μεγάλα προβλήματα και ζητήματα των Ελλήνων κτηνοτρόφων και να θέτει κάποιες βάσεις για να λυθούν τα ζητήματα της ελληνικής κτηνοτροφίας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ, κύριε Τσιρώνη.
      Ο κ. Γεώργιος Καρασμάνης έχει το λόγο. 
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, είχα δεσμευθεί στην Επιτροπή Παραγωγής και Εμπορίου, όταν συζητούνταν αυτό το νομοσχέδιο, ότι θα καταθέσω στα Πρακτικά της Βουλής μία ερώτηση τεσσάρων συναδέλφων της Αξιωματικής Αντιπολίτευσης, την οποία χαρακτηρίζω «αχαρακτήριστη», για να μην χρησιμοποιήσω βαρύτερη λέξη, με την οποία εγκαλούσαν την ηγεσία του Υπουργείου Αγροτικής Ανάπτυξης ότι έδωσε αποζημιώσεις στην ακαρπία, στο κλαδοσπόρι και στον περονόσπορο παράνομα και καταχρηστικά, δηλαδή, ρουσφετολογικά. Άλλωστε, υπαινιχτικά το ανέφερε και ο κ. Βενιζέλος, ως Κοινοβουλευτικός Εκπρόσωπος, εξ απαλών ονύχων βέβαια. 
      Η απόφαση αυτή αναμφίβολα ήταν νομιμότατη, διαυγής και κρυστάλλινη. Εφήρμοζε πόρισμα επιστημονικής επιτροπής, όπου αποφαίνονταν ότι οι ζημιές αυτές προέρχονταν από υπερβολικές βροχοπτώσεις, από παγετούς που καλύπτονταν ασφαλιστικά από τον ΕΛ.Γ.Α.. 
      Οι συνάδελφοι αυτοί Βουλευτές στην προσπάθειά τους να πλήξουν την Κυβέρνηση εστράφησαν απροκάλυπτα και εναντίον των πληττόμενων αγροτών. Θα καταθέσω, λοιπόν, αυτήν την ερώτηση στα Πρακτικά της Βουλής ως μνημείο μικροπολιτικής και μικροκομματικής εμπάθειας, αλλά από την άλλη πλευρά δείχνει το πρόσωπο μίας παράταξης που επί είκοσι χρόνια ασκούσε αγροτική πολιτική. Μάλιστα, ο πρώτος ερωτών συνάδελφος Βουλευτής είναι ο πρώην Υπουργός Γεωργίας των κυβερνήσεων της Αξιωματικής Αντιπολίτευσης. 
       (Στο σημείο αυτό ο Βουλευτής κ. Γεώργιος Καρασμάνης                         καταθέτει για τα Πρακτικά την προαναφερθείσα ερώτηση, η οποία  βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής). 
      Ελπίζω και τη νέα απόφαση για την ακαρπία και τη μειωμένη παραγωγή στο σπαράγγι που θα εκδόσει η ηγεσία του Υπουργείου να μην την καταγγείλετε ως παράνομη και καταχρηστική.
      Πιστεύω ότι το νομοσχέδιο, το οποίο συζητούμε είναι σοβαρό. Αφορά ανθρώπους που ασκούν το σκληρότερο επάγγελμα τριακόσιες εξήντα πέντε μέρες το χρόνο χωρίς δικαίωμα ούτε μίας ανάσας, ακόμα και σε δύσκολες μέρες που περνούν. Αφορά μία τάξη ανθρώπων που επί δεκαετίες βρίσκονται αντιμέτωποι με προβλήματα που συσσωρεύονται χρόνο με το χρόνο. Μάλιστα, η κατάρτιση και η συζήτηση του νομοσχεδίου έρχεται σε μία περίοδο που η κατάσταση που βιώνουν οι κτηνοτρόφοι μας γίνεται ακόμη πιο απελπιστική από τις δυσμενέστατες παγκόσμιες συγκυρίες και τη χειρότερη κρίση που γονατίζει τον κτηνοτροφικό τομέα, όχι μόνο στη χώρα μας, αλλά σε διεθνές επίπεδο. 
      Αναμφίβολα μόνο κακόπιστοι μπορούν να αμφισβητήσουν το γεγονός ότι το νομοσχέδιο, το κάθε άρθρο του, αλλά και το σύνολο του νομοσχεδίου ρυθμίζει θέματα που εκκρεμούσαν επί σειρά ετών και επιλύονται πολλά εξ αυτών. Μάλιστα, ικανοποιούνται αιτήματα που έχουν κατατεθεί εδώ και πολλά χρόνια από τους κτηνοτρόφους. 
      Ποιος μπορεί να αμφισβητήσει τη σπουδαιότητα της επέκτασης της ασφαλιστικής κάλυψης σε δεκαοκτώ επιπλέον ασθένειες και φυσικούς κινδύνους, που μέχρι τώρα δεν ασφαλίζονταν; Ο Έλληνας κτηνοτρόφος ήταν ο φτωχός συγγενής του ΕΛ.Γ.Α.. Σήμερα, μ' αυτό το νομοσχέδιο θα δοθούν πέντε έως δέκα φορές παραπάνω αποζημιώσεις. 
      Δεν έχω τη δυνατότητα να αναφερθώ σε όλα τα πλεονεκτήματα που θεσπίζονται μ' αυτό το νομοσχέδιο, θα επικεντρώσω, όμως, την αναφορά στη δημιουργία του ειδικού ταμείου για τη στήριξη της ελληνικής φέτας. Πιστεύω ότι η οριστική κατοχύρωση σε κοινοτικό επίπεδο της φέτας ως προϊόν ονομασίας προέλευσης, δηλαδή, Π.Ο.Π., παράγεται μόνο σε περιοχές της Ελλάδας, αποτελεί μία  σημαντική ιστορική νίκη, όχι μόνο για το προϊόν, αλλά για ολόκληρο τον κλάδο της ελληνικής κτηνοτροφίας. Όπως ήταν φυσικό αυτή η κατοχύρωση τροφοδότησε πολλές ελπίδες και προσδοκίες, τόσο στους κτηνοτρόφους όσο και στους υπόλοιπους φορείς του κλάδου, δηλαδή,  στους εμπόρους, στους διακινητές, στους εξαγωγείς, στα τυροκομεία. Δεν πρέπει, όμως, να διαφύγει της προσοχής μας ότι η κατοχύρωση της ελληνικής μοναδικότητας της φέτας ως προϊόν Π.Ο.Π. αποτελεί την αναγκαία και όχι ταυτόχρονα την κοινή συνθήκη για την ανάπτυξη του προϊόντος και του κλάδου.
      Ειλικρινά χαίρομαι που στο συζητούμενο νομοσχέδιο υπάρχει διάταξη για την καθιέρωση ειδικής εισφοράς, ανταποδοτικού δηλαδή τέλους, στα παραγόμενα τυριά Π.Ο.Π., ανάμεσα στα οποία είναι και η φέτα. Δημιουργείται δηλαδή ένα πλαίσιο προστασίας της ποιότητας και δημιουργούνται δραστηριότητες προβολής και προώθησης του προϊόντος. 
      Αυτό σε συνδυασμό με τη μείωση της ειδικής εισφοράς στην τιμή του εισκομιζόμενου γάλακτος στις βιομηχανίες και βιοτεχνίες θεωρώ ότι θα συμβάλει στην περαιτέρω τόνωση του προϊόντος που λέγεται ελληνική φέτα. 
      Ταυτόχρονα, όμως, θα πρέπει όλοι να συνειδητοποιήσουμε ότι οι αντίπαλοι στην κατοχύρωση της ελληνικότητας της φέτας, ενδεχομένως, στο άμεσο μέλλον δεν θα μείνουν με σταυρωμένα χέρια. Δεν πρέπει να επαναπαυτούμε στις δάφνες μας. 
      Γι’ αυτόν το λόγο θα πρέπει να διαφυλάξουμε με όλα τα μέσα και με όλους τους τρόπους την αυθεντικότητα του προϊόντος. Πολιτεία αλλά και όλοι οι φορείς του κλάδου σε κλίμα εθνικής συνεννόησης θα πρέπει να πορευθούν τα προσεχή χρόνια με γνώμονα αφ’ ενός τη διατήρηση των κεκτημένων και αφ’ ετέρου την περαιτέρω ανάπτυξη του κλάδου. 
      Οι προδιαγραφές με τις οποίες κατοχυρώθηκε η ελληνική φέτα σε κοινοτικό επίπεδο θα πρέπει να τηρούνται απαρέγκλιτα. Παιχνίδια στο σημείο αυτό δεν δικαιολογούνται από κανέναν! Η λιανική τιμή του προϊόντος θα πρέπει να έχει την ανταπόκριση και στην τιμή της πρώτης ύλης που προσφέρουν οι κτηνοτρόφοι. Τα κερδοσκοπικά εκβιαστικά παιχνίδια θα πρέπει να σταματήσουν. 
      Η τεχνική, επιστημονική, προωθητική και γενικότερη στήριξη του κλάδου πρέπει να αποτελεί πρώτη προτεραιότητά μας διαχρονικά. Κάθε βήμα μας εκ των προτέρων θα πρέπει να είναι μελετημένο προσεκτικά και καλά οργανωμένο. Το λέω αυτό γιατί βρισκόμαστε στον Αύγουστο. Σε λίγες μέρες μπαίνει ο Σεπτέμβρης, ο ένατος μήνας του έτους που έχει ανακηρυχθεί ως «Μήνας Φέτας» και επιτρέψτε μου να πω ότι –τουλάχιστον προσωπικά- ουσιαστικά αποτελέσματα σ’ αυτό το χρονικό διάστημα δεν έχω αντιληφθεί. 
      Συμπερασματικά, θα ήθελα να πω για την ελληνική φέτα ότι έχουμε στα χέρια μας ένα κομμάτι χρυσάφι που πρέπει συντονισμένα και όχι αποσπασματικά, οργανωμένα και όχι προσχηματικά να το στηρίξουμε με όλες μας τις δυνάμεις, εάν πραγματικά θέλουμε οι κτηνοτρόφοι μας να παραμείνουν στην ελληνική περιφέρεια και το προϊόν να αποδώσει την υπεραξία που έχει και όχι μόνο το όνομα αλλά και το μέλλον του να είναι κατοχυρωμένο. 
      Έκανα αυτήν την εκτενή αναφορά στην ελληνική φέτα γιατί πιστεύω, κύριε Υπουργέ, ότι αποτελεί τη ναυαρχίδα της ελληνικής κτηνοτροφίας. Δημιουργείται ένα δυναμικό εφαλτήριο, μέσα στα πλαίσια του οποίου μπορούν να αναπτυχθούν επιθετικές εμπορικές πολιτικές, διότι ο τζίρος της φέτας στη διεθνή αγορά μετριέται σε πάρα πολλά δισεκατομμύρια και αντιλαμβάνεστε ότι η ελληνική φέτα πρέπει να πάρει το μερτικό που της ανήκει. 
      Όλοι μπορούμε να εκτιμήσουμε τα τεράστια οφέλη που θα έχουν οι Έλληνες κτηνοτρόφοι και κατ’ επέκταση η ελληνική οικονομία, αρκεί να αξιοποιήσουμε τις δυνατότητες που μας παρέχει η κατοχύρωση της ελληνικής φέτας ως αποκλειστικά προϊόν ελληνικό. 
      Πιστεύω ότι το νομοσχέδιο αυτό, το οποίο έχετε φέρει στη Βουλή και το οποίο συζητούμε, δημιουργεί όλες εκείνες τις προϋποθέσεις, όλες εκείνες τις δυνατότητες για την ανάπτυξη της ελληνικής κτηνοτροφίας. Γι’ αυτό και δίνω θετική ψήφο. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Καρασμάνη. 
      Ο κ. Φίλιππος Σαχινίδης έχει το λόγο. 
      ΦΙΛΙΠΠΟΣ ΣΑΧΙΝΙΔΗΣ: Σας ευχαριστώ. 
      Κυρίες και κύριοι συνάδελφοι, την ώρα που η ελληνική ύπαιθρος μετρά καθημερινά τις πληγές της, αποτέλεσμα της απουσίας σχεδιασμού και πολιτικών για την ανάπτυξη της περιφέρειας στις συνθήκες της νέας Κ.Α.Π., η Κυβέρνηση έφερε στη Βουλή σχέδιο νόμου για την κτηνοτροφία, το οποίο πολύ απέχει από το να αντιμετωπίζει τα προβλήματα της ελληνικής κτηνοτροφίας, μιας δραστηριότητας η οποία μπορεί να εξασφαλίσει εισοδήματα για όσους δραστηριοποιούνται στον κλάδο αυτό και ιδιαίτερα στους κατοίκους ορεινών και μειονεκτικών περιοχών, όπου οι εναλλακτικές πηγές εισοδήματος είναι πολύ περιορισμένες. 
      Σήμερα και οι πλέον δύσπιστοι δέχονται ότι η Ελλάδα έχει μεγάλες δυνατότητες παραγωγής ζωικών προϊόντων καλής ποιότητας και απόλυτα ασφαλή, προϊόντων τα οποία αναζητά ο Έλληνας καταναλωτής ιδιαίτερα μετά τις τελευταίες διατροφικές κρίσεις. 
      Και όλοι αντιλαμβανόμαστε ότι με τον αυστηρό έλεγχο των εισαγόμενων προϊόντων και την καταπολέμηση του φαινομένου της ελληνοποίησης, μπορεί να αυξηθεί η ζήτηση των ελληνικών προϊόντων, να βελτιωθεί το επίπεδο των τιμών του παραγωγού και να δοθεί νέα δυναμική στην ανάπτυξη της ελληνικής κτηνοτροφίας.
      Κύριε Υπουργέ, με το νομοσχέδιο αυτό δεν προχωράτε στην αντιμετώπιση των διαρθρωτικών προβλημάτων της κτηνοτροφίας. Για άλλη μία φορά, η Κυβέρνηση επιδιώκει μία απλή διαρρύθμιση της υφιστάμενης πραγματικότητας, μια διαρρύθμιση από αυτές στις οποίες επιδίδεται συστηματικά τα τελευταία πέντε χρόνια σε βάρος των Ελλήνων της υπαίθρου.
      Κάτι ξέρουν από διαρρυθμίσεις οι αγρότες της Λάρισας και της Ξάνθης που πριν από εικοσιτέσσερις μήνες, στη Διεθνή Έκθεση Θεσσαλονίκης, άκουσαν από τα πλέον επίσημα χείλη του Πρωθυπουργού ότι σε δεκαοκτώ μήνες θα δημιουργηθεί εργοστάσιο βιοαιθανόλης που θα χρησιμοποιηθεί ως πρώτη ύλη στα ζαχαρότευτλα.
      Αυτό ίσως είναι το πιο σύντομο πολιτικό ανέκδοτο, διότι πέρασαν εικοσιτέσσερις μήνες και όχι μόνο δεν υπάρχει εργοστάσιο βιοαιθανόλης, αλλά, αν τελικά γίνει, θα χρησιμοποιηθεί ως πρώτη ύλη το καλαμπόκι, πιθανότατα εισαγόμενο και πιθανότατα γενετικά τροποποιημένο.
      Κάτι ξέρουν από διαρρυθμίσεις οι καπνοπαραγωγοί, οι οποίοι άκουσαν τον Υπουργό να λέει στη Βουλή ότι θα πάρουν το 100% των δικαιωμάτων τους μέχρι το 2013, για να αποδειχθεί τελικά ότι θα πάρουν μετά το 2009 μόλις το 50%.
      Τώρα ήρθε και η σειρά των κτηνοτρόφων να νοιώσουν τη λογική των διαρρυθμίσεων της Νέας Δημοκρατίας. Διότι έχουμε σήμερα το εξής οξύμωρο στην κτηνοτροφία, η παραγωγή να πηγαίνει καλά και ο κτηνοτρόφος να μην έχει κέρδη, γιατί τα έσοδα μετά βίας καλύπτουν τα έξοδα.
      Έχω το παράδειγμα και μπορώ να το θέσω στη διάθεσή σας, κύριε Υπουργέ, μιας σύγχρονης καθετοποιημένης μονάδας αιγών στην Ελασσόνα με τετρακόσια ζώα, όπου παράγονται διακόσιοι τόνοι ζωοτροφών σε καρπό ή χονδροειδή, έχει προσωπικό μόλις δύο ατόμων και δεν μπορεί να ανταπεξέλθει οικονομικά. Όταν μία μονάδα με αυτά τα χαρακτηριστικά αντιμετωπίζει πρόβλημα, καταλαβαίνετε πού βρίσκονται οι υπόλοιποι κτηνοτρόφοι, όταν το κόστος των λιπασμάτων αυξάνεται, όταν το κόστος των ζωοτροφών αυξάνεται, όταν οι λογαριασμοί της Δ.Ε.Η. αυξάνονται.
      Την ίδια στιγμή, οι τιμές διάθεσης των προϊόντων τους καθορίζονται από τα καρτέλ σε χαμηλά και ασύμφορα για τους κτηνοτρόφους επίπεδα. Διότι στην Ελλάδα δεν υφίσταται η ασπίδα προστασίας του εισοδήματος που απολαμβάνουν οι Ευρωπαίοι κτηνοτρόφοι μέσω των συνεταιρισμών τους, οι οποίοι διακινούν περίπου το 50% του παραγόμενου γάλακτος. Φωτεινό παράδειγμα είναι η εταιρεία «Friesland», η οποία αποτελεί μια κολοσσιαία συνεταιριστική επιχείρηση των Ολλανδών αγελαδοτρόφων με σημαντικά μερίδια στη χώρα μας.
      Η ανάγκη αυτοοργάνωσης των Ελλήνων γαλακτοπαραγωγών, με οποιοδήποτε τρόπο κρίνουν πρόσφορο, είναι όχι μόνο αναγκαία, αλλά και επιβεβλημένη. Αλήθεια, τι κάνατε τα πέντε αυτά χρόνια για το γεγονός ότι ο Έλληνας καταναλωτής πληρώνει το γάλα ακριβότερα από οποιονδήποτε άλλο Ευρωπαίο, ενώ ο Έλληνας παραγωγός εισπράττει μία από τις χαμηλότερες τιμές;
      Γίνεται μία προσπάθεια να μπει το γίδινο γάλα στην κατανάλωση, αλλά πώς να προχωρήσει, όταν ο παραγωγός εισπράττει μόλις 53 με 55 λεπτά και στο ράφι φθάνει στα 2,20 ευρώ; Πώς να προκόψει ο κτηνοτρόφος, όταν παραβιάζονται οι κανόνες παραγωγής φέτας, γεγονός που μπορεί να μας στοιχίσει την επιτυχία που είχαμε με την κατοχύρωσή της; Οι πωλήσεις φέτας ελληνικής προέλευσης υπερβαίνουν κατά πολύ αυτής που μπορούμε να πάρουμε από το γάλα που παράγεται στη χώρα. Πώς γίνεται αυτό; Μήπως με εισαγωγές γάλακτος από γειτονικές χώρες; Οι ποσότητες που αναγράφονται στα τιμολόγια των Ελλήνων παραγωγών δεν ανταποκρίνονται στα πραγματικά μεγέθη. Οι αληθινές ποσότητες είναι μικρότερες, αλλά με τα ψεύτικα μεγέθη που γράφονται στα τιμολόγια, οι εταιρείες εμφανίζουν ότι έχουν αγοράσει μεγαλύτερες ποσότητες από τους Έλληνες παραγωγούς και έτσι δικαιολογούν τις εισαγόμενες ποσότητες.
      Η κτηνοτροφία είναι μια δύσκολη δραστηριότητα. Απαιτεί την παρουσία του παραγωγού τριακόσιες εξήντα μέρες το χρόνο. Ο κτηνοτρόφος δεν δικαιούται άδεια μετ’ αποδοχών, όπως οι υπάλληλοι. Αντί, λοιπόν, η Κυβέρνηση της Νέας Δημοκρατίας να στηρίξει μια δραστηριότητα στην οποία η χώρα μας έχει κάποια πλεονεκτήματα που μπορούν να αξιοποιηθούν, εσείς ασχολείστε με θέματα διαρρύθμισης. Στόχος του νομοσχεδίου είναι να εξυπηρετήσει τα μικροκομματικά συμφέροντα της Νέας Δημοκρατίας. Δημιουργούνται νομικά πρόσωπα ιδιωτικού δικαίου τα οποία θα λειτουργούν -υποτίθεται- για λογαριασμό των κτηνοτρόφων, αλλά ερήμην τους, διότι θα στελεχώνονται ρουσφετολογικά από τον εκάστοτε Υπουργό, με διαπιστευμένους χειροκροτητές από τον μακρύ κατάλογο των αγροτοσυνδικαλιστών της Νέας Δημοκρατίας, οι οποίοι, αφού πήραν τα «γαλόνια» τους στις κινητοποιήσεις των τρακτέρ τη δεκαετία του 1990, τώρα εξαργυρώνουν τους αγώνες των άλλων αγροτών και κτηνοτρόφων για ίδιον όφελος, καταλαμβάνοντας θέσεις σε οργανισμούς.
      Και σήμερα, αντί να διεκδικούν υψηλότερα εισοδήματα υπέρ των γεωργών και των κτηνοτρόφων, εξαντλούνται είτε σε ευχολόγια για καλύτερη μελλοντική αντιμετώπιση των προβλημάτων, όπως έγινε στην περίπτωση του αγροτικού πετρελαίου, είτε στην αποστολή μακροσκελών συγχαρητηρίων τηλεγραφημάτων υπέρ του κ. Κοντού.
      Παίρνετε την απόφαση να διευρύνετε τους κινδύνους τους οποίους καλύπτει ο Ο.Γ.Α.. Όπως, όμως, είπε και ο συνάδελφός μου ο κ. Χαρακόπουλος δεν καλύπτεται ο πιο βασικός κίνδυνος που απειλεί τον κτηνοτρόφο, η λοιμώδης αγαλαξία, η οποία είναι γνωστή στα μέρη μας και ως παρμάρα. Πώς να προστατευθεί ο κτηνοτρόφος από την αρρώστια αυτή η οποία χτυπάει ως θεομηνία το κοπάδι του;
      Σε ό,τι δε αφορά τις περίφημες υποτροφίες, φροντίστε, κύριε Υπουργέ, να έχουν οι αγρότες επαρκή εισοδήματα και να μην εξαρτώνται από την φιλευσπλαχνία τη δική σας ή των οποιωνδήποτε Υπουργών Αγροτικής Ανάπτυξης. Αν θέλετε να δώσετε χρήματα για να σπουδάσουν τα παιδιά των αγροτών, φροντίστε πρώτα να υπάρχουν χρήματα από τον κρατικό προϋπολογισμό για να αντιμετωπίσετε το χρόνια ελλειμματικό προϋπολογισμό του ΕΛ.Γ.Α.. 
      Σας είχαμε πει και στη συζήτηση για τον προϋπολογισμό ότι όταν έχει έσοδα 50.000.000 και δαπάνες, πληρωμές, 550.000.000, αυτό σημαίνει ότι κάθε χρόνο έχουμε ένα έλλειμμα της τάξεως των 500.000.000. Στα πέντε χρόνια που είστε Κυβέρνηση, αυτό σημαίνει 2,5 δισεκατομμύρια ευρώ. Ναι ή όχι; 
      Δυστυχώς, το νομοσχέδιο για την κτηνοτροφία δεν έχει ούτε όραμα ούτε ίχνος πολιτικής ούτε την παραμικρή προοπτική. Είναι ένα ακόμη από τα πολλά άχρηστα, αποτυχημένα και επικίνδυνα νομοσχέδια της Νέας Δημοκρατίας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής  Ανάπτυξης και Τροφίμων): Κυρία Πρόεδρε, μου επιτρέπετε;
      ΠΡΟΕΔΡΕΥΟΥΣΑ (Έλσα Παπαδημητρίου):  Ναι, κύριε Υπουργέ, μπορείτε να έχετε το λόγο. Πόσα λεπτά θα χρειαστείτε;
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής  Ανάπτυξης και Τροφίμων): Τρία λεπτά.
      ΠΡΟΕΔΡΕΥΟΥΣΑ (Έλσα Παπαδημητρίου):  Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής  Ανάπτυξης και Τροφίμων): Κυρία Πρόεδρε, κύριοι συνάδελφοι, δεν σκόπευα να πάρω το λόγο. Ακούστηκαν, όμως, σ’ αυτή την Αίθουσα πράγματα τα οποία δεν είναι μόνο ανεδαφικά, δεν είναι μόνο λόγια που δεν έχουν καμμία σχέση με την πραγματικότητα, αλλά είναι και εξαιρετικά επικίνδυνα.
      Πέσατε σε ολίσθημα, κύριε Σαχινίδη. Είναι ολίσθημα επικίνδυνο για την ελληνική κτηνοτροφία, για τη χώρα, για τη μάχη που δώσαμε και εσείς και εμείς, εσείς για να πετύχετε την καθιέρωση της φέτας ως Π.Ο.Π. προϊόν και εμείς για να οριστικοποιήσουμε την καθιέρωση αυτή. 
      Είναι επικίνδυνο να λέτε ότι για τη φέτα χρησιμοποιείται γάλα το οποίο δεν είναι ελληνικό. Διότι θα έπρεπε να γνωρίζετε ότι εδώ και τρία χρόνια ξεκίνησαν ισοζύγια και ο κάθε κατεργάρης έχει μπει στον πάγκο του. Χιλιάδες ισοζύγια γίνονται σε όλη τη χώρα και η φέτα γίνεται από ελληνικό αιγοπρόβειο γάλα –και το λέω προς όλες τις κατευθύνσεις αυτό- χωρίς να παραβιάζεται η κοινοτική νομοθεσία.
      Και μόνο κάποιοι να σας άκουγαν, μέλος του Ελληνικού Κοινοβουλίου, να αναφέρετε αυτά που είπατε προηγουμένως, θα κινδύνευε η φέτα. Σας λέω, λοιπόν, ότι είναι λάθος η πολιτική που ακολουθείτε. Προκειμένου να πετύχετε χειροκροτήματα ή να πάρετε πολιτικά ή προσωπικά οφίκια, λέτε πράγματα τα οποία βάζουν σε πολύ μεγάλο κίνδυνο ένα εθνικό επίτευγμα. 
      Δεύτερον, είναι λάθος να ακούγεται σ’ αυτήν την Αίθουσα ότι υπάρχει έστω και σκέψη να πάμε σε μεταλλαγμένα προϊόντα. Η χώρα μας είναι η δεύτερη χώρα στην Ευρωπαϊκή Ένωση που όρθωσε ανάστημα κόντρα σε πολύ μεγάλα συμφέροντα, κόντρα σε μεγάλες χώρες, με δύναμη, για το θέμα των μεταλλαγμένων προϊόντων. Είμαστε η δεύτερη χώρα –δύο χώρες είναι στην Ευρωπαϊκή Ένωση- που είμαστε κάθετα αντίθετοι σε μεταλλαγμένους οργανισμούς, σε γενετικώς τροποποιημένα προϊόντα. Και συνεχίζουμε την προσπάθεια αυτή, διότι αφενός μεν δεν θέλουμε να δημιουργήσουμε προβλήματα στους αγρότες, στο περιβάλλον, στο έδαφος, αφετέρου δε γιατί πιστεύουμε ότι το συγκριτικό πλεονέκτημα της χώρας μας είναι το ποιοτικό πλεονέκτημα. Και μεταλλαγμένα προϊόντα με την ποιότητα δεν συμβαδίζουν.
      Ακούστηκε στην Αίθουσα αυτή από τον κ. Βενιζέλο ότι ο Ε.Λ.Γ.Α. λειτουργεί με κομματικά κριτήρια. Προφανώς είχε στο μυαλό του τη λειτουργία του Ε.Λ.Γ.Α. επί των ημερών του ΠΑ.ΣΟ.Κ., όταν για κομματικούς λόγους, λίγοι έπαιρναν αποζημιώσεις και οι πολλοί ήταν δυστυχώς εκτός νυμφώνος. Στον Ε.Λ.Γ.Α. οι εκτιμήσεις γίνονται με δίκαιο, με σωστό, με αντικειμενικό τρόπο. 
      Και πρέπει να σας πω –και αυτό είναι γεγονός- ότι από το 2000 έως το 2004, οι αποζημιώσεις κυμάνθηκαν περίπου σε 750.000.000. Από το 2004 έως το 2007 πήγαμε στο 1,5 δισεκατομμύριο ευρώ. Και είναι λάθος να λέγεται στην Αίθουσα αυτή και να διατυμπανίζεται ότι ο Ε.Λ.Γ.Α. έχει ελλείμματα και ότι δεν καλύπτονται. Μέχρι και το τελευταίο ευρώ καλύπτονται κανονικότατα από τον κρατικό προϋπολογισμό τα δάνεια τα οποία παίρνει ο Ε.Λ.Γ.Α. με την εγγύηση του ελληνικού δημοσίου. Δεν χρωστάει ο ΕΛ.Γ.Α.. Πρέπει να το ξεκαθαρίσουμε αυτό. Έχει, όμως, μια ιδιαιτερότητα που πρέπει να την αντιληφθείτε. Άλλωστε αυτό γινόταν και επί των κυβερνήσεων του ΠΑ.ΣΟ.Κ.. 
	Δεν είναι δυνατόν στον προϋπολογισμό στην αρχή της χρονιάς να προβλέψεις τις ζημιές που θα υπάρξουν στη διάρκεια της χρονιάς. Δεν είναι δυνατόν. Γι’ αυτό και ακολουθείται η τακτική του να παίρνεις δάνειο με την εγγύηση του ελληνικού δημοσίου και να έρχεται το ελληνικό δημόσιο να πληρώνει τα δάνεια αυτά. 
	Πάντως, πρέπει να ξεκαθαρίσουμε ότι γίνεται πολύ σημαντική δουλειά στον ΕΛ.Γ.Α.. Και ξέρετε -επειδή έγινε και κριτική στο νομοσχέδιο- εκτός από τη λοιμώδη αγαλαξία, η οποία πρέπει να γνωρίζετε ότι δεν μπήκε, διότι καταπολεμάται  -είναι μια ασθένεια που με τον εμβολιασμό μπορείς να την καταπολεμήσεις- θα περίμενα να μας πείτε και άλλες τέσσερις-πέντε ασθένειες, για να τις συμπεριλάβουμε και αυτές, έτσι ώστε να έχουν μεγαλύτερη κάλυψη οι Έλληνες κτηνοτρόφοι. 
      Εσείς, αντί γι’ αυτό, στέλνετε τη ρύθμιση στο ανάθεμα, παραβλέποντας το γεγονός ότι θα έχουν μια ουσιαστική στήριξη οι Έλληνες κτηνοτρόφοι, δηλαδή το γεγονός των αποζημιώσεων, αλλά και ένα άλλο σημαντικό γεγονός. Όταν δεν υπάρχουν οι καλύψεις προκειμένου να σώσει ένα ζώο ο κτηνοτρόφος, συνεχώς δίνει περισσότερα φάρμακα στο ζώο αυτό.  
      Θα έχει, λοιπόν, ο Έλληνας κτηνοτρόφος μια πολύ σημαντική εξοικονόμηση και από τα φάρμακα, αλλά και από το γεγονός ότι πλέον θα αποζημιώνεται για τις ζημιές που υφίσταται. Και σας λέω ότι ερχόμαστε να αποκαταστήσουμε και μια αδικία που γινόταν σε βάρος των κτηνοτρόφων. Το είπα και στην ομιλία μου, ότι ενώ στη φυτική παραγωγή οι εισφορές ήταν πολύ λιγότερες από τις αποζημιώσεις, οι κτηνοτρόφοι κάθε χρόνο πληρώνουν πολύ μεγαλύτερες εισφορές στον ΕΛ.Γ.Α. από αυτά που έπαιρναν ως αποζημίωση. 
(Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
    	Το λόγο έχει η κ. Σοφία Γιαννακά. 
    	ΣΟΦΙΑ ΓΙΑΝΝΑΚΑ: Ευχαριστώ πολύ, κυρία Πρόεδρε. 
    	Κυρίες και κύριοι συνάδελφοι, ο Υπουργός Αγροτικής Ανάπτυξης και Τροφίμων κ. Κοντός χαρακτήρισε το συγκεκριμένο νομοσχέδιο τομή στην ανάπτυξη της ελληνικής κτηνοτροφίας. Στην πραγματικότητα, όμως, κύριε Υπουργέ, πρόκειται για ένα νομοσχέδιο γενικό, γεμάτο ασάφειες και διατάξεις που θα έχουν ως αποτέλεσμα την αλληλοκάλυψη αρμοδιοτήτων μεταξύ διαφόρων φορέων. 
    Ο Ε.Φ.Ε.Τ., το Γεωτεχνικό Επιμελητήριο και η Π.Α.Σ.Ε.Γ.Ε.Σ. έχουν ήδη εκφράσει επανειλημμένα τις αντιρρήσεις τους, υποστηρίζοντας ότι το νομοσχέδιο δημιουργεί «γκρίζες ζώνες» και κενά, ενώ για τη ρύθμιση των σημαντικότερων ζητημάτων παραπέμπει σε μελλοντικά προεδρικά διατάγματα και υπουργικές αποφάσεις. 
    Η κτηνοτροφία αποτελεί, ιδιαίτερα για τους κατοίκους των ορεινών περιοχών της χώρας μας, κύριο τομέα απασχόλησης. Στην Αιτωλοακαρνανία όπου εκλέγομαι, μετά την πρόσφατη αναθεώρηση της Κ.Α.Π. και τον περιορισμό της καλλιέργειας του καπνού, η κτηνοτροφία αποτελεί πια τη βασική και πιο σταθερή πηγή εισοδήματος. Συνεπώς, είναι αδιανόητο να μιλάμε για ανάπτυξη της ελληνικής υπαίθρου. 
    Αν δεν λαμβάνουμε όλα τα απαραίτητα μέτρα για την προστασία της ελληνικής κτηνοτροφίας, λαμβάνοντας υπ’ όψιν μας την αδιαμφισβήτητη ποιότητα και την υψηλή βιολογική αξία των ελληνικών κτηνοτροφικών προϊόντων, δεν είναι δυνατόν να μένουμε άπραγοι απέναντι στη διαρκή μείωση της ζωικής παραγωγής. Σημειώνω εδώ ότι η κτηνοτροφία συμμετέχει σε ποσοστό μόνο 30% του ακαθάριστου γεωργικού προϊόντος. 
    Εάν το παρόν νομοσχέδιο στόχευε στην ανάπτυξη των παραγωγικών κλάδων της ελληνικής κτηνοτροφίας, η κατάθεσή του θα αποτελούσε θετικό και ουσιαστικό βήμα για την ανάπτυξη αυτού του τομέα στη χώρα μας. 
    Δυστυχώς, όμως, στο σύνολό του το νομοσχέδιο είναι ανεπαρκές. Αδυνατεί να ρυθμίσει ζητήματα μείζονος σημασίας, όπως η διαχείριση των βοσκοτόπων, οι κτηνοτροφικές εγκαταστάσεις, η γενετική βελτίωση του ζωικού κεφαλαίου, η ποιότητα των παραγόμενων προϊόντων, ο έλεγχος και η εμπορία τους. Συνεπώς, όχι μόνο δεν συμβάλλει πραγματικά στην επίλυση των προβλημάτων που αντιμετωπίζει η ελληνική κτηνοτροφία, αλλά δεν μπορεί καν να αποτελέσει τη βάση μιας στρατηγικής ανάπτυξης της ελληνικής κτηνοτροφίας. 
    	Χαρακτηριστικό παράδειγμα αποτελεί, βέβαια, η αφαίρεση αρμοδιοτήτων ελέγχου των προσθετικών στις ζωοτροφές από τον Ε.Ο.Φ., πράγμα που αποδεικνύει την εξυπηρέτηση συγκεκριμένων συμφερόντων σε βάρος της υγείας του καταναλωτή. 
      Παρατηρείται επίσης η εκτεταμένη μείωση της εκπροσώπησης των κτηνοτρόφων στα όργανα διοίκησης, παρ’ ότι αυτοί είναι οι πλέον αρμόδιοι να επισημαίνουν τα προβλήματα του κλάδου τους. 
      Ιδιαίτερα μεγάλος φυσικά παραμένει ο αριθμός των μελών των διαφόρων επιτροπών, άρθρο 2 αν δεν απατώμαι, κάτι που όλοι γνωρίζουμε έχει ως αποτέλεσμα τη δυσλειτουργία τους. 
      Πρέπει επίσης να επισημανθεί ότι ακόμη και τα άρθρα που αρχικώς κρίνονται θετικά είναι ασαφή και παραπέμπουν σε μελλοντικά προεδρικά διατάγματα για διευκρινήσεις και αυτό είναι πολύ σοβαρό. 
      Η Κυβέρνηση της Νέας Δημοκρατίας για άλλη μια φορά αρκείται στη διατύπωση αόριστων προθέσεων και μικροδιευθετήσεων και αδυνατεί να προσφέρει ουσιαστικές λύσεις στα σοβαρά προβλήματα που αντιμετωπίζει τα τελευταία χρόνια η ελληνική κτηνοτροφία. 
      Κύριε Υπουργέ, έχουν χορτάσει πια οι Έλληνες κτηνοτρόφοι από τα «ψεύτικα τα λόγια τα μεγάλα» και αισθάνονται αγανάκτηση εξαιτίας της μείωσης του εισοδήματός τους, της ατιμωρησίας των καρτέλ που και εσείς ο ίδιος έχετε ήδη επισημάνει, αλλά και των ασύδοτων μεγαλοεμπόρων και της έλλειψης προοπτικής. 
      Καταψηφίζουμε το παρόν νομοσχέδιο επί της αρχής γιατί ούτε τα κυκλώματα εμπορίας εξυγιαίνει, ούτε το κόστος παραγωγής μειώνει ούτε την έγκαιρη καταβολή αποζημιώσεων εξασφαλίζει, ούτε προβλέπει την υλοποίηση σύγχρονων προγραμμάτων ανάπτυξης της κτηνοτροφίας. 
      Η ελληνική κτηνοτροφία μπορεί να αποτελέσει σημαντικό παράγοντα οικονομικής ανάπτυξης της χώρας και αυτό το γνωρίζουμε όλοι. Ωστόσο σήμερα φθίνει και οδηγείται σε ταχεία διάλυση εξαιτίας της αύξησης του κόστους παραγωγής και της συνεχούς μείωσης των τιμών των παραγόμενων προϊόντων. 
      Είναι χρέος όλων μας να την προστατεύσουμε και να λάβουμε όλα τα απαραίτητα μέτρα για τον εκσυγχρονισμό της και την προστασία της από τους παράγοντες εντός ή εκτός εισαγωγικών που λυμαίνονται την αγορά των κτηνοτροφικών προϊόντων εις βάρος του Έλληνα κτηνοτρόφου και του καταναλωτή. Και αυτό η Κυβέρνηση της Νέας Δημοκρατίας δεν μπορεί να το πράξει. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ και για τη συντομία, κυρία συνάδελφε.
      Ο κ. Δημήτριος Βαρβαρίγος έχει το λόγο. 
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κυρία Πρόεδρε. 
      Κύριε Υπουργέ, κυρία και κύριοι συνάδελφοι, το νομοσχέδιο που συζητούμε θα μπορούσαμε να το παρομοιάσουμε με ένα πυροτέχνημα που η λάμψη του είναι στιγμιαία αλλά μετά από λίγο πέφτουν οι στάχτες από τον ουρανό. Επιγράφεται ο τίτλος «ρυθμίσεις θεμάτων κτηνοτροφίας και άλλες διατάξεις» αλλά μάλλον ο τίτλος θα έπρεπε να είναι ακριβώς αντίστροφος. Έχει άλλες διατάξεις διαφόρων θεμάτων και ρυθμίσεις θεμάτων κτηνοτροφίας, δευτερεύουσες ρυθμίσεις. 
      Θα περιμέναμε μετά από τόσο καιρό και με γνωστό το πρόβλημα που αντιμετωπίζει η ελληνική κτηνοτροφία, το πρόβλημα ανταγωνισμού από αθρόες εισαγωγές κτηνοτροφικών προϊόντων, μια ολοκληρωμένη πρόταση, ακριβώς για να στηριχθεί αυτός ο βασικός κλάδος της αγροτικής οικονομίας και να μπορέσει να επιβιώσει σ’ αυτόν τον ανελέητο ανταγωνισμό που δέχεται. Αλλά δεν υπάρχει καμμία τέτοια προοπτική μέσα από τις διατάξεις του νομοσχεδίου που καταθέσατε. 
      Ξεκινάτε από το πρώτο άρθρο, αφαιρώντας τον έλεγχο των προσθετικών στις ζωοτροφές από τον Ε.Ο.Φ.. Κύριε Υπουργέ, ο Ε.Ο.Φ. ιδρύθηκε το 1983. Έχει μια ηλικία είκοσι πέντε χρόνων, έχει μια τεράστια τεχνογνωσία, εμπειρία, στελέχωση, εργαστήρια. Γιατί αφαιρείτε αυτήν την αρμοδιότητα; 
      Τα τελευταία χρόνια η Ευρώπη και η χώρα μας έχει πολλές φορές δεχθεί αυτήν την τεράστια έκταση των διατροφικών σκανδάλων που έχουν άμεσες συνέπειες στην υγεία των καταναλωτών. Να σας θυμίσω το σκάνδαλο με τις διοξίνες, τις τρελές αγελάδες, πρόσφατα το τελευταίο με το ηλιέλαιο και τα ορυκτέλαια, τις προσμίξεις που είχαν μέσα. 
      Είναι δυνατόν τώρα μια νέα υπηρεσία να κάνει καλύτερα αυτή τη δουλειά από τον Ε.Ο.Φ. που τόσα χρόνια ασχολείται και έχει όλο το μηχανισμό, την εμπειρία, τη γνώση, την  υποδομή για να ασκεί αυτόν τον έλεγχο; Αυτό θα είναι προς όφελος του καταναλωτή, θα προστατεύσει καλύτερα την υγεία του καταναλωτή; Δεν νομίζω. Εξυπηρετείτε άλλα συμφέροντα. 
      Παρακάτω με μια νέα διάταξη καταργείτε τον οργανισμό αντασφάλισης, τον «ΟΑΣΙΣ». 
    Και όπως σας ανέφερε ο εισηγητής μας ο κ. Στρατάκης, με βάση τον κανονισμό 1857/2006 από το 2010 εάν δεν υπάρχει αντασφάλιση, οι αγρότες μας θα λαμβάνουν το 50% των αποζημιώσεων. Αυτό είναι προς όφελος των αγροτών ή μήπως μπαίνουμε στη λογική εθνικοποίησης της αγροτικής μας πολιτικής, κάτι βεβαίως που το κάνουν οι μεγάλες χώρες της Ευρωπαϊκής Ένωσης, η Γερμανία και προς τα εκεί πηγαίνουν τα πράγματα; Εμείς θα τους ανοίξουμε την πόρτα με αυτή την επιλογή που κάνετε;
    Θα ήθελα να αναφερθώ στους ασφαλιζόμενους κινδύνους από τον ΕΛΓΑ. Εισάγετε κάποιους νέους κινδύνους. Αυτό είναι θετικό. σωστό είναι το μέτρο. Εγώ θα ήθελα να προσθέσω και κάτι ακόμη.
    Κύριε Υπουργέ, σας άκουσα προηγουμένως που μας είπατε ότι αν έχουμε να προσθέσουμε και κάποιες καινούργιες ασθένειες για να τις συμπεριλάβετε. Ήρθα σε επαφή με κτηνοτρόφους και μου έκαναν το εξής παράπονο. Συμπεριλαμβάνετε τη γαγρενόδη μαστίτιδα των βοοειδών ως ασφαλιζόμενο κίνδυνο. Και μου είπαν ότι τα αιγοπρόβατα αντιμετωπίζουν σε πολύ μεγαλύτερο βαθμό αυτό το πρόβλημα. Γιατί δεν συμπεριλαμβάνετε σ’ αυτή τη διάταξη και τα αιγοπρόβατα;
    Ακόμη, σε ό,τι αφορά τις ισχύουσες διατάξεις, ένα πρόβλημα είναι ο τρόπος με τον οποίο τις εφαρμόζει ο Ε.Λ.Γ.Α.. Το χαλάζι για παράδειγμα είναι στους ασφαλιζόμενους κινδύνους. 
    Η ελιά, κύριε Υπουργέ, που είναι μια από τις μεγαλύτερες καλλιέργειες της χώρας, όταν πέσει χαλάζι κατά την ανθοφορία, δεν αποζημιώνεται. Γιατί; Δεν είναι καταστροφή; Φέτος στη Ζάκυνθο τον Απρίλιο, Μεγάλο Σάββατο, έγινε μεγάλη καταστροφή από χαλαζόπτωση. Οι ελιές βγήκαν εκτός. Φέτος δεν θα υπάρχει καθόλου παραγωγή. Είναι 100% η καταστροφή, όμως, χωρίς καμμία αποζημίωση.
    Ακόμη, η ακαρπία, η οποία κατ’ εξαίρεση με αποφάσεις του Διοικητικού Συμβουλίου του ΕΛ.Γ.Α. καλύπτεται σε πολλές περιπτώσεις σε φυλλοβόλα δένδρα αλλά και σε ετήσιες καλλιέργειες οπωροκηπευτικών, στην ελιά γιατί δεν καλύπτεται; 
    Να σας πω περιπτώσεις ακαρπίας. Εάν κατά την περίοδο της ανθοφορίας υπάρχει αυξημένη θερμοκρασία πέραν από τα όρια της εποχής, το Μάιο, και οι θερμοκρασίες είναι πάνω από 35 βαθμούς και είναι υψηλή υγρασία και άπνοια, οι ελιές δεν δένουν, έχουμε 100% αποτυχία. Γιατί δεν αποζημιώνεται; 
    Ακόμη υπάρχει στους ασφαλιζόμενους κινδύνους ο καύσωνας. Σωστό, αλλά αν υπάρχει παρατεταμένη θερμοκρασία 38, 39 βαθμών για μερικές μέρες, το αποτέλεσμα είναι το ίδιο. Γιατί δεν ασφαλίζεται;
    Υπάρχουν, λοιπόν, διάφορες εκκρεμότητες και είναι ζήτημα ερμηνείας και πώς εφαρμόζονται οι διατάξεις που έχουν θεσπιστεί από τον ΕΛ.Γ.Α., πώς γίνεται η εφαρμογή από τον ΕΛ.Γ.Α..
    Με τα άρθρα 11 και 12 συνιστάται ένας νέος οργανισμός. Μετατρέπετε μάλλον τον Οργανισμό Γάλακτος σε Οργανισμό Γάλακτος και Κρέατος, τον ΕΛ.Ο.Γ.Α.Κ.. Και εδώ για τη λειτουργία αυτού του οργανισμού θεσπίζετε μάλιστα και ογδόντα επτά θέσεις για να καλύψετε τις αυξημένες αρμοδιότητες, αλλά παράλληλα και πρόσθετα τέλη, ειδικούς φόρους στο κρέας και στο τυρί ονομασίας προέλευσης, φέτα και λοιπά προϊόντα για να καλυφθούν αυτές οι ανάγκες. Πήρα στοιχεία από τις υπηρεσίες του Υπουργείου σας. Μου είπαν ότι η μέση ετήσια κατανάλωση κρέατος ανά κάτοικο της χώρας –στοιχεία του 2006- είναι ογδόντα τέσσερα κιλά. Το 0,2% που επιβάλλετε ως τέλος στο κρέας, ισοδυναμεί με 1.850 τόνους κρέατος το χρόνο, που θα πληρώσουν οι Έλληνες καταναλωτές για να πληρώσετε τα ογδόντα επτά άτομα που θα πάρετε, βεβαίως με διαδικασίες πέραν των ισχυουσών. Ακόμη θα επιβάλετε και ειδικό τέλος στη φέτα και στα άλλα τυριά ονομασίας προέλευσης για να καλύψετε αυτά, τα νέα έξοδα του οργανισμού. Επίσης, επιβάλλονται καινούργια τέλη με τα άρθρα 27 και 28 για ελέγχους ποιότητας στα αγροτικά προϊόντα, για υγειονομικούς ελέγχους και επιθεωρήσεις. Τέλος, ειδικός φόρος στο κρέας, ειδικός φόρος στα τυριά ονομασίας προέλευσης, σε όλα τα αγροτικά προϊόντα εισάγονται, εξάγονται, διακινούνται εντός της χώρας για ελέγχους ποιότητας και υγειονομικούς ελέγχους.
    Τελικά θα μείνει τίποτα που να μη φορολογείται, κύριε Υπουργέ; Ο αέρας έμεινε πλέον αφορολόγητος!
      Τέλος –επιτρέψτε μου μισό λεπτό ακόμη, κυρία Πρόεδρε- με μια νέα διάταξη υπάγετε τα Κέντρα Αγροτικής Ανάπτυξης και άλλες υπηρεσίες στους νομούς, σε μια καινούργια διεύθυνση, την οποία και αυτή θα στελεχώσετε με προεδρικό διάταγμα. Αλλά, θα ήθελα να ρωτήσω γι’ αυτά τα περιβόητα Κέντρα Αγροτικής Ανάπτυξης, που καλώς έγιναν, και μάλιστα με πολύ ουσιαστικές αρμοδιότητες, αλλά κύριε Υπουργέ, ακόμη δεν έχουμε κανένα νέο για τη λειτουργία τους. Με το νόμο που ψηφίσατε για την αρχή της λειτουργίας τους, προβλέπεται ότι κάθε εξάμηνο θα πρέπει οι γενικοί γραμματείς των περιφερειών να σας δίνουν εκθέσεις για τη λειτουργία τους. Τα ενεργοποιήσατε τον Οκτώβριο, πέρυσι. Έχει περάσει περίπου ένας χρόνος. Θα έπρεπε να υπάρχει και η δεύτερη έκθεση. Θα ήθελα να μας ενημερώσετε για τη λειτουργία τους. 
      Ακόμη, κλείνοντας, θέλω να παραθέσω ένα στοιχείο που απεικονίζει συνολικά την πολιτική σας στον αγροτικό τομέα. Είναι ένας πίνακας από την Τράπεζα της Ελλάδος, που δείχνει το ποσοστό της αξίας των εξαγωγών των αγροτικών προϊόντων, σε σχέση με το σύνολο των εξαγωγών. Υπάρχει μια σταδιακή κάμψη. Από το 2003 το ποσοστό αυτό από 22% σταδιακά πέφτει, πάει στο 18,3% το 2007, ενώ αντίστοιχα αυξάνεται η αξία των εισαγομένων, η οποία είναι στο 14%.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε, τελειώνετε.
      ΔΗΜΗΤΡΙΟΣ ΒΑΡΒΑΡΙΓΟΣ: Αν λάβει κανείς υπ’ όψιν του ότι η αξία των εισαγωγών είναι τριπλάσια από την αξία των εξαγωγών, έχουμε διπλάσιας αξίας εισαγόμενα αγροτικά προϊόντα από εκείνα που εξάγουμε. Αυτό δείχνει την αποτυχία συνολικά της πολιτικής σας, κύριε Υπουργέ. Και βέβαια, ο αγροτικός τομέας της κάθε χώρας είναι ένας στρατηγικός τομέας που παράγει προϊόντα διατροφής από τα οποία εξαρτάται η υγεία του λαού μας. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, πριν από δύο λεπτά είπατε ότι τελειώνετε. Έχετε ανοίξει επτά καινούργιες φράσεις! 
      ΔΗΜΗΤΡΙΟΣ ΒΑΡΒΑΡΙΓΟΣ: Τελειώνω, κυρία Πρόεδρε.
      Η αποτυχία είναι προφανής. Καταψηφίζουμε το νομοσχέδιο και πιστεύουμε ότι και ο ελληνικός λαός θα ανταποδώσει τα ίσα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Αντώνης Καρπούζας έχει το λόγο.
      ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, η Κυβέρνηση της Νέας Δημοκρατίας με μια σειρά νομοθετημάτων προσπαθεί να υλοποιήσει αλλαγές και μεταρρυθμίσεις αναγκαίες για την ανάπτυξη του τόπου μας, το νοικοκύρεμα των δημοσιονομικών του, την εφαρμογή κανόνων που θα οδηγήσουν τη χώρα μας στο δρόμο μιας ευρωπαϊκής πορείας. Το Υπουργείο Αγροτικής Ανάπτυξης και Τροφίμων, στην κατεύθυνση αυτή, έχει προχωρήσει σε σημαντικές πρωτοβουλίες με στόχο την αύξηση του αγροτικού εισοδήματος. Μια από τις βασικές προτεραιότητες του Υπουργείου είναι μέσα από παρεμβάσεις να βελτιώσει την καθημερινότητα, να ενισχύσει την ανταγωνιστικότητα της ελληνικής γεωργίας και της κτηνοτροφίας. Η κτηνοτροφία, που κατά το παρελθόν, αντιμετωπιζόταν ως ο προβληματικός τομέας της αγροτικής οικονομίας, σήμερα, με τις πρωτοβουλίες της πολιτικής ηγεσίας του Υπουργείου Αγροτικής Ανάπτυξης και Τροφίμων, ατενίζει το μέλλον με αισιοδοξία. 
      Παρά τις αντιξοότητες και τα προβλήματα της εποχής, μπορεί κάποιος να ισχυριστεί ότι η κτηνοτροφία στη χώρα μας, επιτέλους, έχει μέλλον. Οι πρακτικές και η προχειρότητα του παρελθόντος σε όλους τους τομείς, αντικαθίστανται από την εφαρμογή κανόνων από ενημερωμένους κτηνοτρόφους, στην προκειμένη περίπτωση, με στόχο τον εκσυγχρονισμό και την ανάπτυξη. 
      Με το σχέδιο νόμου που συζητάμε, ενισχύεται επιπλέον ο τομέας της κτηνοτροφίας. Διασφαλίζεται η παραγωγή ασφαλών ζωοτροφών χωρίς ορμόνες και συστατικά που θα επηρέαζαν την υγεία του καταναλωτή. Συστήνονται εργαστήρια ελέγχου στην Αθήνα, στη Λάρισα, στη Θεσσαλονίκη. 
      Η καθιέρωση διαδικασίας έκδοσης αδειών ίδρυσης και λειτουργίας κτηνοτροφικών και πτηνοτροφικών εγκαταστάσεων δίνει τέλος στην ταλαιπωρία των πολιτών. Η συμμετοχή στην Επιτροπή Σταβλισμού εκπροσώπων των αρμόδιων Εφορειών Αρχαιοτήτων και της Δασικής Υπηρεσίας, όπως και εκπροσώπων των φορέων διαχείρισης των προστατευόμενων περιοχών, ξεκαθαρίζει ένα τοπίο σύγχυσης που επικρατεί μέχρι σήμερα. Η σύνθεση της επιτροπής αυτής διασφαλίζει την αντικειμενική αντιμετώπιση κάθε αιτήματος. Οι προϋποθέσεις που τίθενται για την έγκριση περιβαλλοντικών όρων και επιχορήγηση άδειας ίδρυσης και λειτουργίας ξεκαθαρίζουν τα δικαιώματα και τις υποχρεώσεις των ενδιαφερομένων. Επιπλέον, όπως ορίζει το Γενικό Πλαίσιο Χωροταξικού Σχεδιασμού, θα πρέπει να καθοριστούν οι περιοχές μέσα στις οποίες θα μπορεί να γίνει η χωροθέτηση των κτηνοτροφικών και πτηνοτροφικών μονάδων. Απαραίτητη προϋπόθεση για την υλοποίηση αυτού του μέτρου είναι η ολοκλήρωση αλλά και ο καθορισμός ενιαίων κριτηρίων χαρακτηρισμού της αγροτικής γης αλλά και η διάκριση αυτής σε κατηγορίες για όλη τη χώρα.
      Γι’ αυτόν το λόγο θα πρέπει να επισημάνω την πρωτοβουλία του Υπουργού Αγροτικής Ανάπτυξης και Τροφίμων κ. Κοντού για τη συγκρότηση εθνικής επιτροπής αποτελούμενης από εξειδικευμένους επιστήμονες με την αριθμό 325948/2007 απόφασή του. Τα αποτελέσματα της ειδικής αυτής επιτροπής ας ελπίσουμε ότι θα βγουν πολύ σύντομα.
      Κυρίες και κύριοι συνάδελφοι, θεωρώ αδιανόητο στο πλαίσιο της καθιέρωσης ζωνών οικιστικού ελέγχου, κατ’ εφαρμογή των διατάξεων όπου προσδιορίζονται ποσοστά διαφόρων χρήσεων, να ορίζονται χωρίς βασανισμό χρήσης γης με τις οποίες καταδικάζονται στην ουσία ολόκληρες περιοχές. 
      Παρατηρούμε παραθαλάσσιες περιοχές με τουριστική ανάπτυξη, ή περιοχές στα όρια αστικών κέντρων με ιδιαίτερη ανάγκη επέκτασης σχεδίων, ή ακόμα κατά μήκος επαρχιακών ή εθνικών οδών να χαρακτηρίζονται ως γη υψηλής παραγωγικότητας ακόμα και σήμερα αγνοώντας τους νόμους και τις διατάξεις της πολιτείας.
      Δεν εφαρμόζονται οι διατάξεις του άρθρου 4, παράγραφος α, β και γ του νόμου 3399/2005, όπου ρητώς αναφέρονται. Πρώτον, ότι με κοινή απόφαση των Υπουργών Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, που εκδίδεται ύστερα από εισήγηση των διευθύνσεων αγροτικής ανάπτυξης και τροφίμων των νομαρχιακών αυτοδιοικήσεων, καθορίζονται τα γεωγραφικά όρια της αγροτικής γης υψηλής παραγωγικότητας, στην οποία δεν συμπεριλαμβάνεται εκείνη η γη που κείται εκατέρωθεν του άξονα εθνικών οδών και σε βάθος μέχρι εξακοσίων μέτρων. 
      Δεύτερον, ότι οι πράξεις χαρακτηρισμού της ανωτέρω γης πάντοτε με τον ίδιο νόμο που κείται εκατέρωθεν του άξονα των εθνικών οδών και σε βάθος μέχρι εξακοσίων μέτρων ως γη υψηλής παραγωγικότητας, που εκδόθηκαν μέχρι τη δημοσίευση του παρόντος νόμου, είναι αυτοδικαίως άκυρες και δεν παράγουν κανένα έννομο αποτέλεσμα. 
      Τρίτον, με κοινή απόφαση των Υπουργών Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων μπορεί να αποκλείεται ο χαρακτηρισμός ως γη υψηλής παραγωγικότητας εκείνης της γης που κείται εκατέρωθεν του άξονα των επαρχιακών οδών και σε βάθος μέχρι 600 μέτρων. 
      Όσον αφορά τα κτηνοτροφικά πάρκα, πιστεύω ότι θα βοηθήσουν την ανάπτυξη της κτηνοτροφίας καθώς δίνεται η δυνατότητα στην πολιτεία να κατασκευάσει έργα υποδομής. 
      Η νομιμοποίηση υφισταμένων αυθαίρετων εγκαταστάσεων, που δεν ολοκληρώθηκε, οφείλεται κυρίως στην έλλειψη τίτλων κυριότητας.
      Συγκεκριμένα θα ήθελα να αναφερθώ στους κτηνοτρόφους του νομού μου αποτυπώνοντας το πρόβλημα του συνόλου του κτηνοτρόφου της χώρας. Όπως είναι γνωστό υπάρχουν εγκαταστάσεις που αναγέρθηκαν σε δημόσιες κοινόχρηστες εκτάσεις πριν από πολλά χρόνια με την ανοχή βεβαίως και της πολιτείας. Αναφέρομαι αποκλειστικά σε περιοχές ορεινές και όχι σε  παραθαλάσσιες. 
      Θα μπορούσε να γίνει, κύριε Υπουργέ, καταγραφή αυτών όλων των εκτάσεων και να αποδοθούν με τίτλους κυριότητας στους κατέχοντες κτηνοτρόφους. Και αναφέρομαι στις εκτάσεις που καταλαμβάνουν μόνο οι μόνιμες εγκαταστάσεις, που σε καμμία περίπτωση δεν ξεπερνούν τα πέντε, το πολύ έξι στρέμματα η κάθε μία. Έτσι θα δοθεί η ευκαιρία σε αυτούς να νομιμοποιηθούν και να συνδεθούν με τα δίκτυα και να αποκτήσουν τα ευεργετήματα που λαμβάνουν οι νόμιμοι συνάδελφοί τους. Με τον τρόπο αυτό θα ενισχυθούν οι πραγματικοί κτηνοτρόφοι που διαχρονικά διατήρησαν την κτηνοτροφία στην ορεινή Ελλάδα παραμένοντας πάντοτε στο φυσικό τους περιβάλλον. 
      Κυρίες και κύριοι συνάδελφοι, για άλλη μία φορά αναδεικνύεται η αναγκαιότητα αναθεώρησης του άρθρου 24 του Συντάγματος. Για άλλη μία φορά ομολογείται εκ μέρους της Αξιωματικής Αντιπολίτευσης κυρίως, το μεγάλο λάθος της αποχώρησής της από τη διαδικασία, που είχε ως αποτέλεσμα την απώλεια της ευκαιρίας για Συνταγματική Αναθεώρηση. 
      Η υπερβολή με την οποία η Αντιπολίτευση παρουσιάζεται ως προστάτης κάθε νομιμότητας επιβεβαιώνει τις ενοχές μίας μακροχρόνιας παρουσίας της ως κυβέρνηση. 
      Εξετάζοντας όλες τις συγκυρίες αυτής της παρουσίας σας, κύριοι συνάδελφοι της Αξιωματικής Αντιπολίτευσης, χρόνος, κοινοτικοί πόροι, διεθνείς καταστάσεις, καταλαβαίνει κανείς το μέγεθος των ελλείψεων και των αδυναμιών σας. 
      Με το άρθρο 36 του νομοσχεδίου αυτού εξασφαλίζεται η αντικειμενικότητα των πράξεων χαρακτηρισμού-αποχαρακτηρισμού δασικών ή όχι εκτάσεων. Η υπαγωγή σε επιτροπές στόχο έχει να υπάρξει αυστηρότερη αντιμετώπιση των αιτημάτων.
	Θεωρώ ιδιαίτερης σημασίας τη δυνατότητα που παρέχεται στις αγροτικές συνεταιριστικές οργανώσεις για την πώληση δεσμευμένων περιουσιακών στοιχείων με αντίστοιχη υποχρέωση καταβολής των οφειλόμενων στους οικείους ασφαλιστικούς φορείς. Αυτή η διάταξη, κύριε Υπουργέ, νομίζω ότι θα πρέπει να επεκταθεί και στον τομέα σας αλλά και σε άλλους τομείς και σε άλλες περιπτώσεις. Έτσι θα δοθεί η δυνατότητα να μην εκποιούνται οι περιουσίες των πολιτών σε εξευτελιστικές τιμές προκειμένου να εισπράττονται μικρά ποσά από τράπεζες ή ιδιώτες, ενώ παράλληλα θα καταβάλονται, κατά προτεραιότητα, πάντα τα οφειλόμενα στους δικαιούχους.
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Γεροντόπουλος έχει το λόγο, γνωστός για τη σαφήνεια και τη συντομία του.
	ΚΥΡΙΑΚΟΣ ΓΕΡΟΝΤΟΠΟΥΛΟΣ: Ευχαριστώ, κυρία Πρόεδρε. Πιστεύω ότι για μία ακόμη φορά δεν θα εξαντλήσω το χρόνο μου.
	Κύριοι συνάδελφοι, το νομοσχέδιο αυτό φιλοδοξεί να δώσει λύσεις σε χρονίζοντα προβλήματα. Κύριε Υπουργέ, οφείλουμε να σας συγχαρούμε για τη δουλειά που κάνετε στο Υπουργείο σας. 
      Υπάρχουν πολλές θετικές διατάξεις σ’ αυτό το νομοσχέδιο. Θα ήθελα να αναφερθώ σε κάποιες απ’ αυτές όπως είναι πρώτον, η καταβολή από το κράτος του ποσού για την ενεργοποίηση των δικαιωμάτων των κατά κύριο επάγγελμα αγροτών. Δεύτερον, η επέκταση των ασφαλιστικών κινδύνων και σε άλλες ζωονόσους. Τρίτον, η απλοποίηση των διαδικασιών για την άδεια λειτουργίας και τον εξηλεκτρισμό των κτηνοτροφικών μονάδων. Τέταρτον, η θεσμοθέτηση πεντακοσίων υποτροφιών για παιδιά γεωργών, κτηνοτρόφων και αλιέων από χρήματα που ως τώρα πήγαιναν σε κρατικοδίαιτες συνεταιριστικές οργανώσεις. 
	Βεβαίως το νομοσχέδιο δεν εξαφανίζει ως δια μαγείας τα μεγάλα προβλήματα που αντιμετωπίζουν οι κτηνοτρόφοι. Χρόνιες αδυναμίες και διαχρονικές θεσμικές αγκυλώσεις έχουν αποκαρδιώσει κυρίως τους μικροκτηνοτρόφους διότι πρώτον, η αύξηση των τιμών των ζωοτροφών, δεύτερον η «ελληνοποίηση» ζώων από το εξωτερικό, τρίτον τα σημαντικά επιτόκια και ο υπερδανεισμός, τέταρτον οι συμφωνίες μεταξύ βιομηχανιών γάλακτος που αναγκάζουν τους παραγωγούς να πουλούν φτηνά και τους καταναλωτές να πληρώνουν ακριβά το γάλα, πέμπτον οι χαμηλές τιμές που πουλούν οι κτηνοτρόφοι τα ζώα και οι υψηλές τιμές που πληρώνουν οι αγοραστές το κρέας, δημιουργούν ένα ασφυκτικό πλαίσιο για τους μικρούς κυρίως κτηνοτρόφους. 
	Κύριε Υπουργέ, να είστε σίγουρος ότι κάθε καλοπροαίρετος αναγνωρίζει τη μεγάλη σας προσπάθεια για να στηριχθούν οι Έλληνες αγρότες και κτηνοτρόφοι. Το σημερινό νομοσχέδιο άλλωστε είναι μία απόδειξη της θετικής συμβολής της Νέας Δημοκρατίας στη δημιουργία σύγχρονων θεσμών για την ενίσχυση της ανταγωνιστικότητας της ελληνικής κτηνοτροφίας στο δύσκολο διεθνές περιβάλλον.
	Θα μου επιτρέψετε –για να μην ξαναπάρω το λόγο στη συνέχεια- να αναφερθώ και σε μία τροπολογία την οποία εμπροθέσμως –και τονίζω το «εμπροθέσμως»- έχω καταθέσει που αφορά κυρίως μία εκκρεμότητα που υφίσταται εδώ και πολλά χρόνια και αναφέρεται σε κάποια κτήματα τα οποία υπάρχουν κυρίως στο Νομό Κιλκίς, στο Νομό Έβρου και στην περιοχή του Ξηροποτάμου του Νομού Χαλκιδικής. Πιστεύω ότι μ’ αυτήν την τροπολογία θα μπορέσουμε να ξεπεράσουμε τα προβλήματα που υπάρχουν. Άλλωστε είναι μία προσθήκη στην παράγραφο 5 του άρθρου 11 του ν. 3147/2003 όπως δημοσιεύτηκε στο Φύλλο της Εφημερίδας της Κυβερνήσεως 135 α΄. Στο παρελθόν σε συζητήσεις που είχαμε με το δικό σας Υπουργείο υπήρχε θετική ανταπόκριση. Απλώς θα θέλαμε, αν είναι δυνατόν, η τροπολογία να γίνει δεκτή στο παρόν νομοσχέδιο.
	Σας ευχαριστώ πολύ, κυρία Πρόεδρε.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Έλσα Παπαδημητρίου): Τελευταίος αγορητής γι’ απόψε είναι ο κ. Αγοραστός που θα διαψεύσει την επιμονή μου ότι πάντα καθυστερεί!
	Ορίστε, κύριε Αγοραστέ, έχετε το λόγο.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Υπουργέ, κύριοι συνάδελφοι, θα ήθελα να συγχαρώ τους επιτυχόντες στις ανώτατες και ανώτερες σχολές της χώρας μας. Ακόμη και εκείνοι που δεν κατάφεραν να πετύχουν τον στόχο τους, υπάρχει και άλλη ευκαιρία αλλά υπάρχουν και πολλές ευκαιρίες στη ζωή που είναι  μπροστά τους. 
    Να συγχαρώ ακόμα και την έμπνευση του Υπουργείου να χορηγήσει, να θεσμοθετήσει υποτροφίες για παιδιά κτηνοτρόφων, αγροτών που  πρόκειται να ακολουθήσουν σπουδές που άπτονται του αντικειμένου του αγροτικού χώρου. Πιστεύω ότι η πρωτοβουλία σας αυτή, κύριε Υπουργέ, θα βρει μιμητές και άλλοι να συνεισφέρουν για τις υποτροφίες των παιδιών αυτών. 
    Ακούστηκαν πολλές ομιλίες. Ακούστηκαν από συναδέλφους και ομιλίες που ήταν όλο και πιο λαϊκίστικες, με λαϊκίστικες απόψεις, που έρχονται συνεχώς σε αντίθεση με την κοινή λογική αλλά πολλές φορές και με τους νόμους. Πολλοί συνάδελφοι αρκούνται σε ακραία συνθήματα αγνοώντας το τι είναι εφικτό. Άλλοι ακολουθούν την προβλέψιμη πεπατημένη των διεκδικήσεων χωρίς τέλος. Πολλοί θέλουν να «χαϊδέψουν» αυτιά. Αυτό είναι εύκολο. Πολλοί υιοθετούν μια ψευτοφιλάνθρωπη, μαξιμαλιστική πολιτική. 
    Κύριοι, το δύσκολο σήμερα είναι να εφαρμόσεις. Το δύσκολο σήμερα είναι να πετύχεις, να φέρεις αποτελέσματα. Και αυτή η Κυβέρνηση τουλάχιστον δεν μένει αδρανής, δεν μένει απαθής. Κινείται. Και έχει αποτελέσματα σε πολλούς τομείς. Βέβαια, σχετικά με τον ΕΛ.Γ.Α. ακούστηκαν κάποιες απόψεις. 
    Κύριοι της Αντιπολίτευσης παριστάνετε ως Αντιπολίτευση τους καταγγέλλοντες για πρακτικές που σας κατέστησαν κατηγορούμενους ως Κυβέρνηση. 
    Καλά κάνετε και νομίζω ότι θα κάνετε λάθος να συνεχίσετε να κρίνετε εξ ιδίων τα αλλότρια. Εμείς δεν πρόκειται να κάνουμε τα ίδια γιατί δεν είμαστε ίδιοι και δεν δεχόμαστε κανενός είδους συμψηφισμού. Και αυτή είναι η μεγάλη διαφορά ανάμεσα στο χτες και στο σήμερα. Σήμερα γίνονται δικαιότερες, καλύτερες εκτιμήσεις, δίνονται περισσότερα χρήματα, καλύπτονται περισσότερες ασθένειες, περισσότερες ζημιές και δίνονται περισσότερα χρήματα σε πολλούς και όχι πολλά σε λίγους όπως στο παρελθόν. Και υπάρχουν και καταδικαστικές αποφάσεις γι’ αυτό. 
    Κύριοι συνάδελφοι, το παρόν νομοσχέδιο δεν λέμε ότι λύνει τα πάντα. Ξέρουμε. Είμαστε ρεαλιστές. Ακολουθούμε πραγματιστική πολιτική. Γνωρίζουμε τι γίνεται στην ύπαιθρο. Γνωρίζουμε τα μεγάλα προβλήματα της κτηνοτροφίας και των κτηνοτρόφων. Αλλά είναι ένα βήμα εμπρός για την κτηνοτροφία στη χώρα μας. 
    Στηρίζουμε την κτηνοτροφία, όπως επανειλημμένα έχει δηλωθεί, με πράξεις και δίνουμε λύσεις στα προβλήματα των κτηνοτρόφων. Προβλήματα που προϋπήρχαν και δεν αντιμετωπίστηκαν στο παρελθόν και προβλήματα που διαμορφώθηκαν στην πορεία από τις αδυναμίες του υπάρχοντος πλαισίου. 
    Η κτηνοτροφία, κύριοι συνάδελφοι, και οι κτηνοτρόφοι είναι μια πολύ ευαίσθητη παραγωγική διαδικασία και κοινωνική ομάδα αντίστοιχα. Στόχος μας είναι να ενισχυθούν όσο το δυνατόν περισσότερο οι κτηνοτρόφοι αλλά και ευρύτερα οι γεωργοί καθώς αναγνωρίζουμε ότι η κτηνοτροφία ως ζώσα γεωργία επηρεάζεται από τον παράγοντα κλίμα και τα φυσικά φαινόμενα αλλά και από τον αστάθμητο παράγοντα του ζωικού κεφαλαίου. 
    Μέσα από τις διατάξεις, κύριοι συνάδελφοι, του παρόντος σχεδίου νόμου γίνεται εκτενής αναφορά σε θέματα που αφορούν τον ΕΛ.Γ.Α. τον Ο.Π.Ε.Κ.Ε.Π.Ε. και τον Ε.Λ.Ο.Γ. καλύπτοντας όλο το φάσμα της ελληνικής κτηνοτροφίας. Μέχρι σήμερα, ο τομέας της κτηνοτροφίας δεν απολάμβανε την ανάλογη ανταπόδοση από το κράτος σε περίπτωση ζημιάς. Το σχέδιο νόμου διαφοροποιεί την κατάσταση καθώς αυξάνονται οι κίνδυνοι και τα ζημιογόνα αίτια που καλύπτονται από τον ΕΛ.Γ.Α.. 
    Ο Ελληνικός Οργανισμός Γάλακτος μετονομάζεται σε Ελληνικό Οργανισμό Γάλακτος και Κρέατος και έχει την ευθύνη για την διενέργεια ισοζυγίων κρέατος για πρώτη φορά προκειμένου να εξασφαλιστεί η προέλευση και το είδος του παραγόμενου και διακινούμενου κρέατος. 
    Μειώνεται η εισφορά των Ελλήνων κτηνοτρόφων στον οργανισμό γάλακτος και κρέατος και για πρώτη φορά επιβάλλεται εισφορά υπέρ του οργανισμού στο εισαγόμενο από ευρωπαϊκές και τρίτες χώρες γάλα και έτσι καταγράφεται και το τελευταίο κιλό γάλακτος που εισάγεται στην χώρα μας. 
    	Η διαδικασία έκδοσης των αδειών ίδρυσης και λειτουργίας των κτηνοτροφικών εγκαταστάσεων γίνεται απλή και γρήγορη. Εδώ πρέπει να δούμε πιλοτικά αν πραγματικά γίνεται γρήγορη στην πράξη, διότι εμείς θεσμοθετούμε να γίνει γρήγορη αλλά εκείνοι που θα κληθούν να την υλοποιήσουν θα πάνε γρήγορα τη διαδικασία; 
    Επιπλέον, ρυθμίζονται θέματα ελαχίστων αποστάσεων μεταξύ των κτηνοτροφικών μονάδων και χώρων που χρήζουν προστασίας. Απλοποιούνται οι διαδικασίες για την έγκριση περιβαλλοντικών όρων των κτηνοτροφικών εγκαταστάσεων, ενώ οι άδειες θα εκδίδονται από τις διευθύνσεις αγροτικής ανάπτυξης των οικείων νομαρχιακών αυτοδιοικήσεων. 
    Παρέχεται η δυνατότητα σε συνεταιριστικές οργανώσεις και επιχειρήσεις να διαθέτουν κτηνιατρικά φάρμακα και θεσμοθετείται η διατίμηση στο κτηνιατρικό φάρμακο. Πλέον στη συσκευασία θα υπάρχει ενδεικτική τιμή και οι τιμές στα φάρμακα θα είναι χαμηλότερες. Κτυπάμε το φαινόμενο της διαφορετικής τιμής στα κτηνιατρικά φάρμακα, σε διαφορετικές πόλεις της Ελλάδος.
    Επίσης, καθιερώνεται και επιβάλλεται κτηνιατρική συνταγή. Θεσμοθετείται το κτηνιατρικό γραφείο παραγωγικών ζώων και ρυθμίζονται θέματα εργασιακών σχέσεων των υπαλλήλων στις αποκεντρωμένες υπηρεσίες. 
    Στο σχέδιο νόμου περιλαμβάνονται σημαντικές ρυθμίσεις που αφορούν τη λειψυδρία και τα δάση και το κόστος ενεργοποίησης των ατομικών δικαιωμάτων για τους κατά κύριο επάγγελμα αγρότες που από το 2009 θα καλύπτεται από τον κρατικό προϋπολογισμό.
    Κυρίες και κύριοι συνάδελφοι, υπήρξε αντιπαράθεση, ουσία όμως στην αντιπαράθεση δεν υπήρξε. Η αντιπαράθεση πηγάζει από την πολιτική αμηχανία κάποιων, από τον εκνευρισμό και από την αδημονία. Και το χειρότερο η αντιπαράθεση αυτή δεν τροφοδοτείται από την κοινωνία και τα προβλήματά της. Προσοχή, γιατί ελλοχεύει ο κίνδυνος η αντιπαράθεση για την αντιπαράθεση και η οξύτητα για την οξύτητα να αγορευθεί και να καταστεί κυρίαρχη ιδεολογία, με αποτέλεσμα και θα έχετε την ευθύνη να μεγαλώσει ακόμη περισσότερο η απόσταση μεταξύ της κοινωνίας και της πολιτικής.
    Κυρίες και κύριοι συνάδελφοι, οι πολίτες δεν πιστεύουν πια στις υπερβολές. Απαιτούν νηφαλιότητα, ουσιαστική συζήτηση, διάλογο με λογική. Ζητούν επίλυση των προβλημάτων τους, τα οποία είναι ακανθώδη και σύνθετα. Αγωνιούν για το μέλλον τους. Το τελευταίο που τους απασχολεί, είναι οι οξείς διαπληκτισμοί.
    Κυρίες και κύριοι συνάδελφοι, ουδείς πιο επικίνδυνος από τον απεγνωσμένο. Και πολλοί είναι εκείνοι πλέον που αγγίζουν τα όρια της απόγνωσης. Γι’ αυτό προσοχή. Καλείστε να συμβάλετε στην ανάπτυξη της κτηνοτροφίας. Εμείς θα θέλαμε να κάνουμε ακόμη περισσότερα, να δώσουμε ακόμη περισσότερα, αλλά πρέπει να θέσουμε ένα μέτρο για να μπορούμε να τα υλοποιήσουμε, γιατί ακούγονται πολλά λόγια, αλλά τα έργα τα κάνει μόνο η Κυβέρνηση.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (΄Ελσα Παπαδημητρίου): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 23.55΄ λύεται η συνεδρίαση για αύριο ημέρα Τετάρτη 27 Αυγούστου 2008 και ώρα 10.00΄, με αντικείμενο εργασιών του Τμήματος, νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις», σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
