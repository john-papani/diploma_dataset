      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ IΑ΄
      Πέμπτη 15 Ιουλίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων.
      α) Προς τον Υπουργό Εσωτερικών, Δημόσιας Διοίκησης και Αποκέντρωσης: i) σχετικά με το Ειδικό Πρόγραμμα Τοπικής Αυτοδιοίκησης (ΕΠΤΑ) Κρήτης κλπ., σελ
      ii) Σχετικά με το εύρος κάλυψης των συμβασιούχων σύμφωνα με το σχέδιο του προεδρικού διατάγματος κλπ., σελ.
      β) Προς τον Υπουργό Απασχόλησης και Κοινωνικής Προστασίας σχετικά με τη λήψη μέτρων διασφάλισης των θέσεων εργασίας στα Κλωστήρια Λαναρά στη Νάουσα κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής της πρότασης νόμου του Υπουργείου Εθνικής Άμυνας: «Ρύθμιση θεμάτων προσωπικού των Ενόπλων Δυνάμεων και άλλες διατάξεις», σελ.
      2. Κατάθεση σχεδίων νόμου:
      α) Ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Δικαιοσύνης, Τουρισμού, Μεταφορών και Επικοινωνιών, Δημόσιας Τάξης, Υγείας και Κοινωνικής Αλληλεγγύης, Εμπορικής Ναυτιλίας, Μακεδονίας-Θράκης, Αιγαίου και Νησιωτικής Πολιτικής και η Αναπληρωτής Υπουργός Πολιτισμού κατέθεσαν σχέδιο νόμου: «Ρυθμίσεις του συστήματος προσλήψεων και θεμάτων Δημόσιας Διοίκησης», σελ.
      β) Οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της τροποποίησης του Άρθρου 1 της Συμφωνίας Ίδρυσης της Ευρωπαϊκής Τράπεζας Ανασυγκρότησης και Ανάπτυξης», σελ. 
      γ) Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Ανάπτυξης κατέθεσαν σχέδιο νόμου: «Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών και άλλες διατάξεις», σελ. 
      3. Κατάθεση Έκθεσης Διαρκούς Επιτροπής:
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Δικαιοσύνης: «Τροποποίηση των διατάξεων του Κώδικα Οργανισμού των Δικαστηρίων και Κατάστασης Δικαστικών Λειτουργών (κ.ν.1756/1988) και άλλες διατάξεις», σελ.
      ΟΜΙΛΗΤΕΣ
      α) ΕΠΙ ΤΩΝ ΕΠΙΚΑΙΡΩΝ ΕΡΩΤΗΣΕΩΝ 
      ΑΝΔΡΕΟΥΛΑΚΟΣ Α., σελ.
      ΓΙΑΚΟΥΜΑΤΟΣ Γ., σελ.
      ΔΡΑΓΑΣΑΚΗΣ Ι., σελ.
      ΝΑΚΟΣ Α., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΖΕΚΗΣ Α., σελ.
      β) ΕΠΙ ΤΟΥ ΣΧΕΔΙΟΥ ΝΟΜΟΥ ΤΟΥ ΥΠΟΥΡΓΕΙΟΥ ΕΘΝΙΚΗΣ ΑΜΥΝΑΣ
      ΚΟΡΤΣΑΡΗΣ Ν., σελ.
      ΛΑΜΠΡΟΠΟΥΛΟΣ Ι., σελ.
      ΛΟΒΕΡΔΟΣ Α., σελ.
      ΜΑΤΖΑΠΕΤΑΚΗΣ Σ., σελ.
      ΣΚΡΕΚΑΣ Θ., σελ.
      ΣΚΟΠΕΛΙΤΗΣ Σ., σελ.
      ΤΣΟΧΑΤΖΟΠΟΥΛΟΣ Α., σελ.
     
     ΠΡΑΚΤΙΚΑ  ΒΟΥΛΗΣ
     ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ Α΄
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2004
     ΣΥΝΕΔΡΙΑΣΗ  ΙΑ΄
     Πέμπτη 15 Ιουλίου 2004
     Αθήνα, σήμερα στις 15 Ιουλίου 2004, ημέρα Πέμπτη και ώρα 10.51΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     	Παρακαλείται ο κύριος Γραμματέας, να ανακοινώσει τις αναφορές προς το Τμήμα.
     (Ανακοινώνονται προς το Τμήμα από τον κ.  Ιωάννη Δραγασάκη, Βουλευτή Β΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Β’ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Φερών ζητεί την επαναλειτουργία του Ειρηνοδικείου Φερών.
     2) Ο Β’ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Γονέων και Κηδεμόνων των Μαθητών του 1ου Ειδικού Δημοτικού Σχολείου Ν. Ιωνίας Μαγνησίας «Οι Κένταυροι» ζητεί τη στελέχωση του Ειδικού Δημοτικού Σχολείου.
     3) Ο Βουλευτής Ημαθίας κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά με την οποία ο Εμπορικός Σύλλογος Ηρωικής Πόλης Νάουσας ζητεί τη λήψη μέτρων για την  αντιμετώπιση του παραεμπορίου που μαστίζει την περιοχή του.
     4) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Πτυχιούχων Εργοληπτών Δημοσίων Έργων Πατρών ζητεί την επίλυση οικονομικών προβλημάτων στον τομέα της παραγωγής των Δημοσίων Έργων.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία τα Σωματεία μέλη του Εργατοϋπαλληλικού Κέντρου Θεσσαλονίκης, ΚΟΚΑ – ΚΟΛΑ, ΜΑΛΑΜΑΤΙΝΑ, ΤΣΑΝΤΑΛΗ, ΠΕΠΣΙ – ΚΟΛΑ  διαμαρτύρονται για διώξεις συνδικαλιστών.
     6) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Τοπικός Πολιτιστικός Σύλλογος Αγ. Ανάργυροι Γ΄ Εργατικών Κατοικιών Κιλκίς ζητεί την επίλυση κατασκευαστικών προβλημάτων του οικισμού.
     7) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο ΤΟΕΒ Αρτζάν – Αματόβου Πολυκάστρου Κιλκίς ζητεί την επίλυση του οικονομικού προβλήματος που αντιμετωπίζει.
     8) Ο Βουλευτής Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία το Εργατοϋπαλληλικό Κέντρο Θεσσαλονίκης διαμαρτύρεται για τη διακοπή δρομολογίων πλοίων.
     9) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Καρδίτσας ζητεί την επίλυση θεσμικών, οικονομικών και τοπικών προβλημάτων της περιοχής της.
     10) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύνδεσμος Εργαζομένων ΕΑΣΘ Ομοσπονδίας ζητεί τη χρηματοδότηση των τοματοπαραγωγών και την ικανοποίηση άλλων αιτημάτων για την εξυγίανση της οργάνωσης.
     11) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε δημοσίευμα εφημερίδας που αφορά στη λειτουργία μεταπτυχιακού τμήματος στη Ζάκυνθο.
     12) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Φερών ζητεί την επαναλειτουργία του Ειρηνοδικείου Φερών.
     13) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Φερών ζητεί τη χωροθέτηση του ανισόπεδου Κόμβου Βελεστίνου.
     14) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το 1ο ΤΕΕ Βόλου ζητεί την καθιέρωση πρωινού ωραρίου λειτουργίας.
     15) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Βιοτεχνών Σωματείων Αθηνών ζητεί την επίλυση προβλημάτων που αντιμετωπίζουν οι μικρές επιχειρήσεις της Αθήνας.
     16) Οι Βουλευτές κύριοι ΑΛΕΞΑΝΔΡΟΣ ΑΛΑΒΑΝΟΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Σύλλογος Συμβασιούχων Γιατρών ΙΚΑ καταγγέλλει εκφοβισμούς απειλές και παράνομους αποκλεισμούς από την ηγεσία του ΣΕΥΠΙΚΑ Αθήνας και ζητεί την αποκατάσταση της νομιμότητας στο συνδικαλιστικό κίνημα των γιατρών του ΙΚΑ.
     17) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Γενική Συνομοσπονδία Αγροτικών Συλλόγων Ελλάδας ζητεί να ξεπερασθούν τα προβλήματα που έχουν δημιουργηθεί, να επιταχυνθούν οι διαδικασίες και να απαλλαγούν οι νέοι αγρότες από υποχρεώσεις για τις οποίες δεν ευθύνονται.
     18) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Ξενοδοχοϋπαλλήλων Αθήνας – Πειραιά και Περιχώρων ζητεί την επίλυση οικονομικών και εργασιακών προβλημάτων των μελών του.
     19) Η Βουλευτής κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Βιοτεχνικό Επιμελητήριο Πειραιά ζητεί οι προτεινόμενες βασικές αλλαγές να συμπεριληφθούν στην επόμενη τέταρτη προκήρυξη του ΕΠΑΝ 2.7.1. ώστε τα προγράμματα να γίνουν «φιλικά» προς τις μικρές και πολύ μικρές επιχειρήσεις.
     20) Η Βουλευτής κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ομοσπονδία Αγροτικών Συλλόγων Ν. Άρτας ζητεί να ισχύσουν και για τα κοινά – σαλοστιανά πορτοκάλια οι ίδιες τιμές με τα άλλα πορτοκάλια σε σχέση με τις τιμές αποζημίωσης από τον ΕΛΓΑ.
     21) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ με αναφορά του ζητεί να χορηγηθεί στη Νομαρχία Λακωνίας μία εκ των προκατασκευασμένων Μονάδων Πρώτων Βοηθειών  μετά τους Ολυμπιακούς Αγώνες.
     22) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο κ. Στέργιος Τσέλκος ζητεί την ικανοποίηση αιτήματος σχετικά με τη διαδικασία προσλήψεων εκπαιδευτικών της ειδικότητας Κομμωτικής.
     23) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Δημήτριος Παπαδόπουλος, κάτοικος Θεσσαλονίκης ζητεί την ικανοποίηση των κατεχόντων διδακτορικό δίπλωμα.
     24) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Πανελλήνιος Σύλλογος Υπαλλήλων ΤΕΔΚ ζητεί τη νομοθετική ρύθμιση συνταξιοδοτικού ζητήματος των εργαζομένων στις ΤΕΔΚ.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο καταγγέλλει αδιαφανείς διαδικασίες σε προσλήψεις προσωπικού στην Τράπεζα της Ελλάδος.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Επιτροπή Αδιορίστων Εκπαιδευτικών του κλάδου ΤΕ01-20 του ν.δ. 580/70 ζητεί να δοθεί στα μέλη της η δυνατότητα μονιμοποίησής τους.
     27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η ΔΑΚΕ Πάτρας ζητεί την επέκταση ευεργετικών ρυθμίσεων για όλους τους απολυμένους από βιοτεχνίες της Πάτρας.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Επιτροπή Μοριοδότησης Δυσπρόσιτων ζητεί η προϋπηρεσία των εκπαιδευτικών σε δυσπρόσιτες περιοχές να λογισθεί ως διπλός χρόνος.
     29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με διαπλοκές εργολάβων.
     30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον έλεγχο του ΣΔΟΕ για πλαστά τιμολόγια.
     31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η πάταξη του κινέζικου παραεμπορίου.
     32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο μεγάλο ποσοστό αποτυχίας στις εξετάσεις για ΑΕΙ –ΤΕΙ.
     33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο επισημαίνει πως πλήθος εγκαταλελειμμένων αυτοκινήτων είναι διεσπαρμένα στους δρόμους των Πατρών.
     34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη δημιουργία μονάδων διαχείρισης απορριμμάτων στην Πάτρα.
     35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο καθαρισμός της πόλης των Πατρών από τις αφίσες.
     36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τα προβλήματα που δημιουργούνται για τη φύλαξη των αδέσποτων σκύλων.
     37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η εγκατάλειψη του Άλσους των Μεσογειακών Αγώνων στην Πάτρα.
     38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση κατασκευή νέου δικαστικού μεγάρου στην Πάτρα.
     39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η οργάνωση και σωστή λειτουργία του Κτηματολογίου των Πατρών.
     40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε αλλαγές του Δ.Σ. του ιδρύματος «ΜΕΡΙΜΝΑ».
     41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις περίεργες συνθήκες κάτω από τις οποίες ξέσπασε φωτιά στο ΙΚΑ Αγίου Αλεξίου Πάτρας.
     42) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο κ. Ιωάννης Βουζαράς, κάτοικος Ξάνθης, ζητεί την ικανοποίηση αιτήματος αντιστοιχίας πτυχίου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 772/14-5-04 ερώτηση  των Βουλευτών κυρίων Τάκη Τσιόγκα και Νίκου Γκατζή δόθηκε με το υπ’ αριθμ. 29550/4-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμό 772/14-5-04 των Βουλευτών κυρίων Τάκη Τσιόγκα και Νίκου Γκατζή και μετά από σχετικό έγγραφο της Περιφέρειας Θεσσαλίας, σας πληροφορούμε τα εξής:
     1. Στο Π.Ε.Π. Θεσσαλίας 2000-2006, καθώς και στο Ταμείο Συνοχής δεν έχει ενταχθεί έργο που να αφορά στην κατασκευή δικτύου αποχέτευσης στον Αμπελώνα, διότι σύμφωνα με την ισχύουσα νομοθεσία και τις υποχρεώσεις της Χώρας για εναρμόνιση με την Κοινοτική Νομοθεσία, μέσω του Ταμείου Συνοχής χρηματοδοτούνται έργα μεγαλύτερα των 10.000.000,OO€ και για οικισμούς άνω των 10.000 κατοίκων.
     2. Στα πλαίσια της νέας προκήρυξης του αντίστοιχου μέτρου 3.3 του Π.Ε.Π. Θεσσαλίας και με την προϋπόθεση ότι πληρούνται όλα τα κριτήρια ένταξης, υπάρχει η δυνατότητα υποβολής της σχετικής πρότασης.
     Ο Υφυπουργός
     ΑΘΑΝ. ΝΑΚΟΣ»
     2. Στην με αριθμό 764/14-5-04 ερώτηση των Βουλευτών κυρίων Δημητρίου Τσιόγκα, Νίκου Γκατζή και Αντωνίου Σκυλλάκου δόθηκε με το υπ’ αριθμ. 29861/4-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 764/14-5-04 ερώτησης, των Βουλευτών κυρίων Δημητρίου Τσιόγκα, Νίκου Γκατζή και Αντωνίου Σκυλλάκου σας πληροφορούμε ότι στην πρόσκληση της Περιφέρειας Θεσσαλίας, στα πλαίσια του μέτρου 3.3 του ΠΕΠ έτους 2003 «Συστήματα Διαχείρισης Στερεών και Υγρών Αποβλήτων, Υδρεύσεις», υποβλήθηκαν 17 προτάσεις Δήμων και αφού αξιολογήθηκαν εγκρίθηκαν 3, με βάση τα κριτήρια της πρόσκλησης. Η αξιολόγηση ήταν άμεση και η πρόταση του Δήμου Αμπελώνα απερρίφθη, αφενός γιατί δεν υπήρχε έγκριση του Περιφερειακού Συμβουλίου και αφετέρου γιατί ήταν καθυστερημένο χρονικά (στη σειρά του ήρθε τελευταίο από τα 17). Επίσης στην τελευταία πρόσκληση μέτρου 2.8 του ΠΕΠ 2003 για τις υδρεύσεις δεν υπεβλήθη πρόταση.
     Τέλος, σας ενημερώνουμε ότι το 2001 είχε υποβληθεί αίτηση και στο Ταμείο Συνοχής η οποία απερρίφθη.
     Ο Υφυπουργός
     ΑΘΑΝ. ΝΑΚΟΣ»
     3. Στην με αριθμό 682/11-5-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 29483/2-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 682/11-5-04 ερώτησης, του Βουλευτή κ. Φώτη Κουβέλη αναφορικά με το αντικείμενο του θέματος, και κατόπιν του ανωτέρω (2) σχετικού, σας πληροφορούμε ότι το υπόψη έργο αποτελεί τμήμα του έργου με τίτλο «Ανάπλαση Ιεράς Οδού-Αστικό Τμήμα»
     Η κατασκευή του τάπητα του γηπέδου δεν περιλαμβάνονταν στο προαναφερθέν έργο, αλλά το έργο αυτό έχει δημοπρατηθεί ήδη από τον Δήμο Χαϊδαρίου και αναμένεται να ξεκινήσουν άμεσα οι εργασίες.
     Όλες οι εργασίες αναμένεται να ολοκληρωθούν μέχρι τον Σεπτέμβριο.
     Ο Υφυπουργός
     ΑΘΑΝ. ΝΑΚΟΣ»
     4. Στην με αριθμό 773/14-5-04 ερώτηση των Βουλευτών κυρίων Δημητρίου Τσιόγκα και Νίκου Γκατζή δόθηκε με το υπ’ αριθμ. 29862/4-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 773/14-5-04 ερώτησης, των Βουλευτών κυρίων Δημητρίου Τσιόγκα και Νίκου Γκατζή σας πληροφορούμε ότι η αντιμετώπιση του προβλήματος θα εξετασθεί από τη Περιφέρεια Θεσσαλίας σε συνεργασία με το Δήμο Αμπελώνα στα πλαίσια των εγκεκριμένων πιστώσεων.
     Ο Υφυπουργός
     ΑΘΑΝ. ΝΑΚΟΣ»
     5. Στην με αριθμό 753/13-5-04 ερώτηση  του Βουλευτή κ. Στυλιανού Ματζαπετάκη δόθηκε με το υπ’ αριθμ. Δ5/ΗΛ/Α/Φ6/34/9849/4-6-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της με αριθμό 753/13-05-04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε τα ΓΔΝΣ/1596/03-06-04 και Ο-6818/02-06-04 έγγραφα της ΔΕΗ Α.Ε. και της ΡΑΕ αντίστοιχα που καλύπτουν το θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 688/12-5-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./48/3-6-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την με αριθμό 688/12.05.2004 ερώτηση του Βουλευτή κ. Φώτη Κουβέλη αναφορικά με τη συντήρηση της οικίας του Παύλου Μελά και την ανάδειξη αυτής, έχουμε να σας γνωστοποιήσουμε τα εξής:
     Το εν λόγω κτίριο, το οποίο φέρεται ως οικία του Παύλου Μελά, είναι ιδιοκτησίας της Ναταλίας Ιωαννίδου, βρίσκεται επί των οδών Τατοΐου 50 και Στροφυλίου στο Δήμο Κηφισιάς και έχει χαρακτηρισθεί από το ΥΠΕΧΩΔΕ ως διατηρητέο. Ως εκ τούτου ισχύουν για αυτό ειδικοί όροι και περιορισμοί δόμησης, καθώς το κτίριο βρίσκεται σε τμήμα της πόλης που έχει χαρακτηρισθεί ως παραδοσιακό με το από 12.02.1982 Π.Δ. (Δ' 180), όπως τροποποιήθηκε με το από 06.09.1990 Π.Δ. (Δ' 517/21.09.1990).
     Σας ενημερώνουμε επίσης ότι ουδέποτε έχει περιέλθει αίτημα στην αρμόδια Υπηρεσία του Υπουργείου Πολιτισμού περί μετατροπής του ως άνω διατηρητέου κτιρίου σε Μουσείο, έτσι ώστε να προβούμε στις απαραίτητες ενέργειες.
     Το Υπουργείο Πολιτισμού αναγνωρίζει τη συνεισφορά των ηρώων του Μακεδονικού Αγώνα και αντιλαμβάνεται την αναγκαιότητα ανάδειξης των αντιστοίχων μνημείων, τα οποία αποτελούν τμήμα της νεώτερης ιστορίας μας. Είμαστε πρόθυμοι να συνεργαστούμε με όλους τους αρμόδιους τοπικούς φορείς για την προώθηση σχετικών θεμάτων, πόσο μάλλον για την ανάδειξη της οικίας του Μακεδονομάχου Παύλου Μελά.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     7. Στην με αριθμό 654/11-5-04 ερώτηση  του Βουλευτή κ. Αντωνίου  Φούσα δόθηκε με το υπ’ αριθμ. Δ5/ΗΛ/Α/Φ6/32/9848/4-6-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ' αριθ. 654/11-05-04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ΄ αριθ. Γ.ΔΝΣ/1557/02-06-04 έγγραφο της ΔΕΗ Α.Ε. που καλύπτει το θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 626/11-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./51/4-6-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την με αριθμό 626/11.05.2004 ερώτηση του Βουλευτή κ. Βασιλείου Κεγκέρογλου αναφορικά με το σκέπαστρο προστασίας αρχαιοτήτων του Ιερού Σύμης Βιάννου, έχουμε να σας γνωστοποιήσουμε τα εξής:
     Στις 22/04/2002 η Διεύθυνση Προϊστορικών και Κλασικών Αρχαιοτήτων διαβίβασε στη Διεύθυνση Αναστήλωσης Αρχαίων Μνημείων προμελέτη «ανάδειξη διαμόρφωσης, κατασκευής στεγάστρου αρχαιολογικού χώρου Σύμης Βιάννου». Η τελευταία εισηγήθηκε αρμοδίως στο ΚΑΣ με το υπ΄ αριθμ. 553/22.04.2002 έγγραφό της, διατυπώνοντας ορισμένες παρατηρήσεις. Το ΚΑΣ γνωμοδότησε ομόφωνα υπέρ της προμελέτης για να εκδοθεί στη συνέχεια η σχετική Υπουργική Απόφαση (ΥΠΠΟ/ΔΑΑΜ/1527 /407447/28.06.2002).
     Το Υπουργείο Πολιτισμού εξετάζει όλες τις πιθανότητες για τη σύνταξη και την υποβολή της οριστικής μελέτης για την εφαρμογή του στεγάστρου σύμφωνα με τις εγκεκριμένες από το ΚΑΣ προδιαγραφές. Στόχος του Υπουργείου είναι η επιτάχυνση των διαδικασιών και η προώθηση της ανάδειξης της πολιτιστικής μας κληρονομιάς.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     9. Στην με αριθμό 108/18-4-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. Δ5/ΙΗΛ/Α/Φ6/45/9854/4-6-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της με αριθμό 108/18-04-04 αναφοράς που κατατέθηκε στη Βουλή από τους ως άνω Βουλευτές, σας διαβιβάζουμε, το υπ' αριθ. Γ.ΔΝΣ/1590/03-06-04 έγγραφο της ΔΕΗ Α.Ε. που καλύπτει το θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 765/14-5-04 ερώτηση των Βουλευτών κυρίων Τάκη Τσιόγκα και Ελπίδας Παντελάκη δόθηκε με το υπ’ αριθμ. 7874/4-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 765/2004 ερώτηση που κατατέθηκε στη Βουλή από τους Βουλευτές κυρίους Τ. Τσιόγκα και Ε. Παντελάκη, σχετικά με την απόλυση του εργαζόμενου Γεωργίου Ζερβάκη από την εταιρεία «CLUB ΗΟΤΕL CAZINO Α.Ε.», σας πληροφορούμε ότι έχουμε ενημερώσει την Εθνική Αντιπροσωπεία με το με αριθμό 6525/21-10-2003 έγγραφό μας σε απάντηση της Αναφοράς του Σωματείου Εργαζομένων στον Κλάδο Τροφίμων και Ποτών «Κοινοπραξίας ΚΛΑΜΠ ΟΤΕΛ ΚΑΖΙΝΟ Α.Τ.Ε. ΛΟΥΤΡΑΚΙΟΥ», που κατατέθηκε στη Βουλή από τους Βουλευτές κ. κ. Δ. Τσιόγκα και Λ. Κανέλλη.
     Το Τμήμα Κοινωνικής Επιθεώρησης Κορινθίας, το οποίο ασχολήθηκε επανειλημμένα με την υπόθεση, μετά την αποτυχία των διαβουλεύσεων και επειδή η επιχείρηση δεν προχώρησε στην επαναπρόσληψη του απολυομένου, υπέβαλε την 3243/17-6-03 μηνυτήρια αναφορά προς τον Εισαγγελέα Πλημμελειοδικών Κορίνθου, η οποία ακόμη δεν έχει εκδικασθεί.
     Σας πληροφορούμε δε, ότι η έκδοση και η εφαρμογή των δικαστικών αποφάσεων . δεν εμπίπτει στην αρμοδιότητα του Σ.ΕΠ.Ε.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     11. Στην με αριθμό 710/12-5-04 ερώτηση των Βουλευτών κυρίων Σταύρου Σκοπελίτη και Αντώνη Σκυλλάκου δόθηκε με το υπ’ αριθμ. 47397/4-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αριθμό 710/12-5-2004 ερώτηση που κατατέθηκε στη Βουλή από τους Βουλευτές κυρίους Σ. Σκοπελίτη και Α. Σκυλλάκο σχετικά με τη στελέχωση του Πολυδύναμου Περιφερειακού Ιατρείου (ΠΠΙ) Βολισσού Χίου, σας γνωρίζουμε ότι οι θέσεις του εν λόγω ΠΠΙ θα πληρωθούν με τη νέα έγκριση πίστωσης του έτους 2004.
     Ο Υπουργός
     Ν. ΚΑΚΛΑΜΑΝΗΣ»
     12. Στην με αριθμό 919/19-5-04 ερώτηση των Βουλευτών κυρίων Τάκη Τσιόγκα, Νίκου Γκατζή και Αντώνη Σκυλλάκου δόθηκε με το υπ’ αριθμ. ΤΚΕ/Φ2/12626/4-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της 919/19-5-04 ερώτησης που κατέθεσαν στη Βουλή οι Βουλευτής κύριοι Τ. Τσιόγκας, Νίκος Γκατζής και Αντ. Σκυλλάκος και αφορά το αίτημα συμβασιούχων εργαζομένων στην καθαριότητα για τη μετατροπή των συμβάσεων ιδιωτικού δικαίου ορισμένου χρόνου ή έργου σε αορίστου, σας γνωρίζουμε τα εξής:
     Το Υπουργείο Εσωτερικών, Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το διάταγμα για την μετατροπή των συμβάσεων θα κριθεί από τα αρμόδια, κατά περίπτωση, όργανα.
     Για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί, από τον Υπουργό Εσωτερικών Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της προϋπηρεσίας τους.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     13. Στις με αριθμό 637/11-5-04 και 760/14-5-04 ερωτήσεις των Βουλευτών κυρίων Ευγγελίας Σχοιναράκη-Ηλιάκη και Μιχάλη Καρχιμάκη δόθηκε με το υπ’ αριθμ. 24 και 29/4-6-04 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση των ερωτήσεων που κατέθεσαν οι Βουλευτές κύριοι Ευαγγελία Σχοιναράκη - Ηλιάκη και Μιχάλης Καρχιμάκης σχετικά με την ίδρυση έδρας ή μεταβατικής έδρας Εφετείου στην ανατολική Κρήτη, επισημαίνεται - ότι: Η προηγούμενη ηγεσία του Υπουργείου Δικαιοσύνης είχε συστήσει με την υπ' αριθμ. 131017/7-08-2002 υπουργική απόφαση Νομοπαρασκευαστική Επιτροπή για την εκπόνηση Πανελλαδικού σχεδίου χωροταξικής κατανομής των Δικαστηρίων παντός βαθμού και δικαιοδοσίας, η οποία μολονότι, βάσει της ως άνω απόφασης, «όφειλε να περατώσει το έργο της σε εύλογο χρονικό διάστημα», δεν παρέδωσε, σύμφωνα με ενημέρωση της σχετικής υπηρεσίας (Διεύθυνση Λειτουργίας Δικαστηρίων και Δικαστικών Λειτουργών) κανενός είδους πόρισμα.
     Το Υπουργείο Δικαιοσύνης προτίθεται να συστήσει εκ νέου την ως άνω Επιτροπή, η οποία θα εξετάσει και το αίτημα ίδρυσης έδρας ή μεταβατικής έδρας Εφετείου στην Ανατολική Κρήτη.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     14. Στην με αριθμό 1041/25-5-04 ερώτηση των Βουλευτών κυρίων Τάκη Τσιόγκα, Νικολάου Γκατζή και Αντωνίου Σκυλλάκου δόθηκε με το υπ’ αριθμ. ΤΚΕ/Φ2/12605/7-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 1041/25-5-04, που κατέθεσαν στη Βουλή οι Βουλευτές κύριοι Τάκης Τσιόγκας, Νικόλαος Γκατζής και Αντώνης Σκυλλάκος και αφορά στο θέμα των μέτρων που προτίθεται να λάβει η Κυβέρνηση, προκειμένου να καταβληθούν οι μισθοί των εργαζομένων στα Κ.Ε.Π., σας γνωρίζουμε τα εξής:
     Το Υπουργείο Εσωτερικών Δημόσιας Διοίκησης και Αποκέντρωσης, στα πλαίσια της αναβάθμισης των υπηρεσιών που προσφέρει η Δημόσια Διοίκηση στο πολίτη, φροντίζει για την εξεύρεση των αναγκαίων πόρων που θα διασφαλίσουν την ομαλή λειτουργία των Κ.Ε.Π.
     Ήδη, το θέμα αυτό βρίσκεται σε θετική πορεία τα σχετικά ποσά μεταβιβάστηκαν ήδη στην Ε.Ε.Τ.Α.Α. και σύντομα οι συμβασιούχοι του Κ.Ε.Π. θα εισπράξουν την αμοιβή τους.
     Ωστόσο, η Κυβέρνηση του ΠΑΣΟΚ δεν φρόντισε να εγγραφούν οι σχετικές πιστώσεις, όταν καταρτιζόταν ο Προϋπολογισμός, τόσο για την ίδρυση Κ.Ε.Π. στους Καποδιστριακούς Δήμους που δεν είχαν συσταθεί, όσο και για τις λειτουργικές δαπάνες των Κ.Ε.Π. που είχαν ήδη συσταθεί και λειτουργούσαν.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     15. Στην με αριθμό 833/18-5-04 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Κων/νου Σπηλιόπουλου, Τόνιας Αντωνίου, Ευαγγελίας Σχοιναράκη-Ηλιάκη, Βασιλείου Γερανίδη, Παναγιώτη Ρήγα, Νόρας Κατσέλη, Πέτρου Κατσιλιέρη και Ευσταθίου Κουτμερίδη δόθηκε με το υπ’ αριθμ. Φ900α/4064/7221/7-6-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της με αριθμό 831/18-05-2004 ερώτησης, που κατέθεσαν οι Βουλευτές κύριοι Μιχάλης Καρχιμάκης, Bασίλης Οικονόμου, Κώστας Σπηλιόπουλος, Τόνια Αντωνίου, Ευαγγελία Σχοιναράκη - Ηλιάκη, Bασίλης Γερανίδης, Παναγιώτης Ρήγας, Νόρα Κατσέλη, Πέτρος Kατσιλιέρης, Στάθης Κουτμερίδης, με θέμα την Δικαστική διερεύνηση θανάτων στρατιωτικών, σας γνωρίζουμε τα ακόλουθα:
     Μετά τα πρόσφατα πολύνεκρα ατυχήματα όλες οι περιπτώσεις θανάτων στρατιωτικών της τελευταίας πενταετίας επανεξετάζονται σε βάθος ως εκ τούτου μέχρι το πέρας της ερευνητικής διαδικασίας δεν είναι δυνατή η δημοσιοποίηση οποιουδήποτε στοιχείου.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ
     16. Στην με αριθμό 1030/25-5-04 ερώτηση της Βουλευτού κ. Ευαγγελίας Σχοιναράκη- Ηλιάκη δόθηκε με το υπ’ αριθμ. ΤΚΕ/Φ2/2607/4-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 1030/25-5-04 ερώτησης που κατέθεσε στη Βουλή η Βουλευτής κα Ευαγγελία Σχοιναράκη-Ηλιάκη και αφορά το αίτημα συμβασιούχων εργαζομένων στα Πανεπιστήμια, για τη μετατροπή των συμβάσεων ιδιωτικού δικαίου ορισμένου χρόνου ή έργου σε αορίστου, σας γνωρίζουμε τα εξής:
     Το Υπουργείο Εσωτερικών, Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το διάταγμα για τη μετατροπή των συμβάσεων θα κριθεί από τα αρμόδια, κατά περίπτωση, όργανα.
     Για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί, από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της προϋπηρεσίας τους.
     Τέλος, όσον αφορά τα υπόλοιπα θέματα, αρμόδιο να απαντήσει είναι το συνερωτώμενο Υπουργείο Εθνικής Παιδείας και Θρησκευμάτων.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     17. Στην με αριθμό 906/20.5.04 ερώτηση του Βουλευτή κ. Αλεξάνδρου Αλαβάνου δόθηκε με το υπ’ αριθμ. ΤΚΕ/Φ2/2616/4.6.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 906/20-5-04 ερώτησης που κατέθεσε στη Βουλή ο Βουλευτής κ. Αλέξανδρος Αλαβάνος και αφορά το αίτημα των επίτακτων εργαζομένων στο Πολεμικό Ναυτικό, για τη μετατροπή των συμβάσεων ιδιωτικού δικαίου ορισμένου χρόνου ή έργου σε αορίστου, σας γνωρίζουμε τα εξής:
     Το Υπουργείο Εσωτερικών, Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/7Ο1ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το διάταγμα για την μετατροπή των συμβάσεων θα κριθεί από τα αρμόδια, κατά περίπτωση, όργανα.
     Για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί, από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της προϋπηρεσίας τους.
     Πάντως, το καθεστώς των επίτακτων έχει ιδιαιτερότητες και αρμόδιο για περαιτέρω διευκρινήσεις είναι το Υπουργείο Εθνικής Άμυνας, προς το οποίο επίσης απευθύνεται η ερώτηση αυτή.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     18. Στις με αριθμό 705/12.5.04 και 746/13.5.04  ερωτήσεις των Βουλευτών κυρίων Αλεξάνδρου Κεγκέρογλου, Μανόλη Στρατάκη, Μιχάλη Καρχιμάκη, Ευαγγελίας Σχοιναράκη-Ηλιάκη και Μάνου Φραγκιαδουλάκη δόθηκε με το υπ’ αριθμ. 62/3.6.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές κύριοι Β. Κεγκέρογλου, Μ. Στρατάκης, Μ. Καρχιμάκης, Ε. Σχοιναράκη-Ηλιάκη, και Μ. Φραγκιαδουλάκης, σας πληροφορούμε τα εξής:
     Όπως είναι γνωστό υφίσταται πλαίσιο και διαδικασία έγκρισης του τρόπου δακοκτονίας. Υπάρχουν προτάσεις βελτίωσης που συνεκτιμώνται, αλλά η όποια αλλαγή πρέπει να εγγυάται την αποτελεσματικότητα των νέων μεθόδων, σύμφωνα με επιστημονική τεκμηρίωση.
     Ο Υφυπουργός
     Ε. ΜΠΑΣΙΑΚΟΣ»
     19. Στην με αριθμό 881/19.5.04 ερώτηση του Βουλευτή κ. Ευσταθίου Τουκμερίδη δόθηκε με το υπ’ αριθμ. ΤΚΕ/Φ2/12621/4.6.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 881/19-5-04 ερώτησης που κατέθεσε στη Βουλή ο Βουλευτής κ. Στάθης Τουκμερίδης και αφορά το αίτημα των εργαζομένων στα ΚΕΠ του Νομού Σερρών, για τη μετατροπή των συμβάσεων ιδιωτικού δικαίου ορισμένου χρόνου ή έργου σε αορίστου, σας γνωρίζουμε τα εξής:
     Το Υπουργείο Εσωτερικών, Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το διάταγμα για την μετατροπή των συμβάσεων θα κριθεί από τα αρμόδια, κατά περίπτωση, όργανα.
     Για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί, από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της προϋπηρεσίας τους 
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     20. Στην με αριθμό 816/18-5-04  ερώτηση της Βουλευτού κ. Ελπίδας Τσουρή δόθηκε με το υπ’ αριθμ. ΤΚΕ/Φ2/12624/4.6.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 816/18-5-04 ερώτησης που κατέθεσε στη Βουλή η Βουλευτής κ. Ελπίδα Τσουρή και αφορά το αίτημα συμβασιούχων εργαζομένων στο Πανεπιστήμιο Αιγαίου, για τη μετατροπή των συμβάσεων ιδιωτικού δικαίου ορισμένου χρόνου ή έργου σε αορίστου, σας γνωρίζουμε τα εξής:
     Το Υπουργείο Εσωτερικών, Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/7Ο/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το διάταγμα για την μετατροπή των συμβάσεων θα κριθεί από τα αρμόδια, κατά περίπτωση, όργανα.
     Για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί, από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της προϋπηρεσίας τους.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     21. Στην με αριθμό 1021/25-5-04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ ΤΚΕ/Φ2/12612/7.6.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμό 1021/25-5-04, που κατέθεσε στη Βουλή η Βουλευτής κ. Θεοδώρα Τζάκρη και αφορά το αίτημα των συμβασιούχων εργαζομένων στα Κ.Ε.Π. για τη μετατροπή των συμβάσεων ιδιωτικού δικαίου ορισμένου χρόνου ή έργου σε αορίστου, σας γνωρίζουμε τα εξής:
     Το Υπουργείο Εσωτερικών, Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 19991701ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Το κατά πόσον συντρέχουν τα συγκεκριμένα κριτήρια που ορίζει το Διάταγμα για την μετατροπή των συμβάσεων θα κριθεί από τα αρμόδια κατά περίπτωση, όργανα.
     Για όσους δεν συμπεριληφθούν στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση, που θα προβλέπει γενναία μοριοδότησής τους, στην οποία θα υπαχθούν και οι εργαζόμενοι στα ΚΕΠ.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     22. Στην με αριθμό 607/10.5.04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ ΥΠΠΟ/ΓΡ.ΥΦ/ΚΕ/43/2.6.04 έγγραφο από τον Υφυπουργό Πολιτισμού η ακόλουθη απάντηση:
     «Με Υπουργική Απόφαση εγκρίθηκε κατόπιν γνωμοδότησης του Κεντρικού Αρχαιολογικού Συμβουλίου η προμελέτη αναβάθμισης των αρχαίων μνημείων και συνόλων της πόλης του Άργους, των μέτρων προστασίας, ανάδειξης και ένταξής τους στον πολεοδομικό ιστό, η οποία χρηματοδοτήθηκε από το Δήμο Άργους. Η εν λόγω μελέτη εκπονήθηκε από το μελετητικό γραφείο της αρχιτέκτονος κ. Ε. Α. Χλέπα σε συνεργασία με την αρμόδια Δ' Εφορεία Προϊστορικών και Κλασικών Αρχαιοτήτων και είναι αποτέλεσμα μιας μακροχρόνιας και εποικοδομητικής συνεργασίας με το Δήμο του Άργους. Η εν λόγω μελέτη εκπονήθηκε από το μελετητικό γραφείο της αρχιτέκτονος κ. Ε. Α. Χλέπα σε συνεργασία με την αρμόδια Δ' Εφορεία Προϊστορικών και Κλασικών Αρχαιοτήτων και είναι αποτέλεσμα εποικοδομητικής συνεργασίας με το Δήμο Άργους .Η μελέτη περιλαμβάνει την περιοχή της πόλης του Άργους στην οποία εμπίπτουν το Θέατρο και σχεδόν όλα τα ενδιαφέροντα μνημεία και οιαρχαιολογικοί χώροι που σκιαγραφούν τη μακραίωνη και ιστορία του Άργους με στόχο την ολοκληρωμένη ανάδειξη του αρχαιολογικού χώρου της πόλης. Οι αναστηλωτικές εργασίες στο αρχαίο Θέατρο του Άργους έχουν ανατεθεί σε εργοληπτική Εταιρεία από τη Διεύθυνση Αναστήλωσης Αρχαίων Μνημείων, οι αναγκαίες επεμβάσεις έχουν ολοκληρωθεί και το μνημείο θα αποδοθεί άμεσα στο κοινό. Όσον αφορά στον Ιερό Ναό του Αγίου Κωνσταντίνου στο Άργος καθώς και στην αρχιτεκτονική τεκμηρίωση του Κάστρου Λάρισας Άργους οι μελέτες εκπονούνται από μελετητικά γραφεία με ανάθεση από το Δήμο Άργους μετά από διαγωνισμούς με τη διαδικασία του Ν.716/77. Οι μελέτες, όταν ολοκληρωθούν θα πρέπει να υποβληθούν στις αρμόδιες Υπηρεσίες του ΥΠΠΟ ώστε να εξεταστούν από το Κεντρικό Αρχαιολογικό Συμβούλιο και να εκδοθούν οι σχετικές εγκριτικές αποφάσεις.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     23. Στην με αριθμό 108/18.4.04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. Δ15/Γ/9789/3.6.04 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω σχετικής ερώτησης που κατέθεσαν στη Βουλή οι Βουλευτές κ.κ. Νίκος Γκατζής και Τάκης Τσιόγκας και μας διαβίβασε το Υπουργείο Υγείας και Κοινωνικής Αλληλεγγύης με το υπ’ αριθ. 37383/7 -5-2004 έγγραφό του, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
     Η Γενική Γραμματεία Βιομηχανίας του Υπουργείου Ανάπτυξης, στα πλαίσια του Προγράμματος «Ανταγωνιστικότητα» έχει προκηρύξει και διαχειρίζεται ένα μεγάλο αριθμό προγραμμάτων με τα οποία επιδοτούνται βιομηχανικές επιχειρήσεις για την εκτέλεση έργων που στοχεύουν στην αειφόρο ανάπτυξη και στην προστασία του περιβάλλοντος (Δράσεις Ε.Π.ΑΝ. 2.9.2., 2.9.3, 2.9.4 κ.α.). Λεπτομερείς πληροφορίες για τα συγκεκριμένα αναπτυξιακά προγράμματα μπορούν να αποκτήσουν οι ενδιαφερόμενοι από την lστοσελίδα της Γενικής Γραμματείας Βιομηχανίας (www.ggb.gr).
     Τέλος, όσον αφορά τον υποσταθμό της ΔΕΗ και τις γραμμές υψηλής τάσης που διέρχονται μέσα από κατοικημένες περιοχές, σας επισυνάπτουμε το υπ’ αριθ. Γ.ΔΝΣ/1590/3-6-2004 έγγραφο της ΔΕΗ με το οποίο δίδονται τα ζητούμενα στοιχεία.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     24. Στην με αριθμό 676/11.5.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Φ900 α/4045/7197/25.5.04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της με αριθμό 676/11.5.04 ερώτησης, που κατέθεσε ο Βουλευτής κ. Βασίλης Οικονόμου, με θέμα τη βελτίωση της οδού πρόσβασης προς την 180 Μ.Κ.Β. που βρίσκεται στην περιοχή «Βαρνάβα» Αττικής, σας γνωρίζουμε τα εξής:
     Με βάση τις διατάξεις του Ν. 1337/83, χώροι που τίθενται σε κοινή χρήση, περιέχονται αυτοδίκαια στην κυριότητα του αρμόδιου φορέα της Τοπικής Αυτοδιοίκησης, συνεπώς και ο αναφερόμενος στην Ερώτηση του κ. Βουλευτή δρόμος εμπίπτει στην αρμοδιότητα του οικείου ΟΤΑ.
     Κατόπιν των ανωτέρω η βελτίωση του δρόμου του θέματος θα πρέπει να προγραμματισθεί και υλοποιηθεί από τον αρμόδιο ΟΤΑ.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 253/12.7.2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το Ειδικό Πρόγραμμα Τοπικής Αυτοδιοίκησης (ΕΠΤΑ) Κρήτης κλπ.
      Το περιεχόμενο της επίκαιρης ερώτησης της κ. Σχοιναράκη-Ηλιάκη έχει ως εξής:
      «Με την υπ’ αριθμ. 26069 απάντησή σας στην από 27.4.2004 σχετικής με το ΕΠΤΑ Κρήτης ερώτησής μας δηλώσατε ότι η προένταξη νέων έργων στο ΕΠΤΑ Κρήτης δεν προωθήθηκε από την Επιτροπή του άρθρου 13 του Ν. 2539/97 και ότι η κυβέρνηση επανεξετάζει το όλο θέμα και θα ανακοινώσει τις αποφάσεις της για την τύχη του ΕΠΤΑ, προκειμένου βεβαίως να ενισχύσει με τον καλύτερο τρόπο τους ΟΤΑ, ώστε να ανταποκριθούν στο νέο ρόλο που απαιτεί η νέα διαγραφόμενη πραγματικότητα.
      Με πρόσφατη ανακοίνωση του περιφερειάρχη Κρήτης έγινε γνωστό ότι η κυβέρνηση αναστέλλει το ΕΠΤΑ. Στην από 17.6.2004 συνάντηση μεταξύ του Υπουργού Εσωτερικού και των Βουλευτών Κρήτης  τονίσατε ότι θα προχωρήσει το ΕΠΤΑ για το 2004 όπως είχε προγραμματιστεί.
      Επειδή δεν ενισχύεται ο ρόλος των ΟΤΑ και της τοπικής και περιφερειακής ανάπτυξης με την αναστολή ενός βασικού μοχλού ανάπτυξης της τοπικής αυτοδιοίκησης.
      Ερωτάται ο κύριος Υπουργός.
      Α. Για ποιους λόγους τελικά ο Γενικός Γραμματέας Περιφέρειας Κρήτης συνεχίζει να έχει διαφορετική άποψη και τι θα γίνει με το ΕΠΤΑ Κρήτης.
      Β. Ποιο είναι το χρονοδιάγραμμα υλοποίησης των ενταγμένων του ΕΠΤΑ Κρήτης έργων».
      Ο Υφυπουργός  Εσωτερικών, Δημόσιας Διοίκησης και Αποκέντρωσης κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θέλω να ευχαριστήσω τη συνάδελφο κ. Σχοιναράκη για την ερώτηση, γιατί μας δίνεται η ευκαιρία να διευκρινίσουμε ένα σημαντικό θέμα που αφορά την τύχη του «ΕΠΤΑ».
      Θέλω να υπενθυμίσω ότι το «ΕΠΤΑ» θεσμοθετήθηκε με το νόμο «ΚΑΠΟΔΙΣΤΡΙΑ». Αρχικά ήταν για να ενισχύσει τους δήμους που θα προέκυπταν από την υποχρεωτική συνένωση που επέβαλε ο νόμος «ΚΑΠΟΔΙΣΤΡΙΑ». Στη συνέχεια αλλοιώθηκε το πρόγραμμα που προβλεπόταν από το άρθρο 13 του νόμου που αναφέρει, του ν.2537, μπήκαν και οι πρωτεύουσες των νομών και η Αττική και η Θεσσαλονίκη.
      Τα χρόνια που πέρασαν μετεξελίχθηκε σ’ ένα πρόγραμμα χρηματοδότησης της Τοπικής Αυτοδιοίκησης, προκειμένου αυτή να αντιμετωπίσει λειτουργικά της προβλήματα, οργανωτικά της θέματα και κυρίως αναπτυξιακά έργα. Το πρόγραμμα είχε πενταετή διάρκεια και έληξε την 31η Δεκεμβρίου του 2002. Δόθηκε παράταση για άλλα δύο χρόνια, μέχρι τις 31-12-2004. Αυτά τα χρόνια δόθηκε στην Τοπική Αυτοδιοίκηση το 50% του συνόλου του προγράμματος, πράγμα το οποίο έκανε τους Οργανισμούς Τοπικής Αυτοδιοίκησης να διαμαρτύρονται.
      Φέτος, τη χρονιά που τρέχουμε, θα αποπληρωθούν τα έργα τα οποία έχουν ενταχθεί. Η σύγχυση, όμως, έχει δημιουργηθεί εκ του γεγονότος ότι προεκλογικά η απελθούσα κυβέρνηση, χωρίς να πάρει κανένα άλλο μέτρο, υποσχέθηκε τη χρηματοδότηση περαιτέρω των Οργανισμών Τοπικής Αυτοδιοίκησης με ποσοστό 20% επί του εναπομένοντος 50% του συνολικού προγράμματος «ΕΠΤΑ», όπως καθορίστηκε από το νόμο «ΚΑΠΟΔΙΣΤΡΙΑ», το οποίο όμως στην πραγματικότητα ήταν 8,2%, μια που το συνολικό ποσό ήταν 286.000.000 ευρώ.
    Αυτό βεβαίως δεν αφορούσε το 2004, αλλά αφορούσε τα επόμενα χρόνια, το 2005 ή το 2005 και 2006, προκειμένου να γίνει δυνατή η απορρόφηση των 286.000.000 ευρώ. Η διαδικασία άρχισε. Οι δήμοι υπέβαλαν στις περιφέρειες, οι περιφέρειες υπέβαλαν τα συνολικά τους προγράμματα, εγκρίθηκαν σε πρώτη φάση από τους γενικούς γραμματείς περιφερειών. Η διαδικασία δεν ολοκληρώθηκε, πράγμα που αποδεικνύει ότι ήταν μια προετοιμασία στην καλύτερη περίπτωση ή μια προεκλογική υπόσχεση στη χειρότερη περίπτωση.
    Για φέτος η αποπληρωμή των έργων του πρώτου 50% απαιτεί 407.000.000 ευρώ. Τα διαθέσιμα είναι 320.000.000 ευρώ, πράγμα που σημαίνει ότι από τον προϋπολογισμό λείπουν 87.000.000 ευρώ. Βεβαίως η απορροφητικότητα δεν θα είναι η αναμενόμενη, βεβαίως δεν θα απαιτηθούν 87.000.000 ευρώ, θα απαιτηθούν λιγότερα, αλλά σε κάθε περίπτωση υπάρχει έλλειμμα. Η Κυβέρνηση διαβεβαιώνει ότι το έλλειμμα θα καλυφθεί και θα γίνει η αποπληρωμή των έργων. 
    Όσον αφορά την τύχη του προγράμματος, η Κυβέρνησή μας αποφάσισε τη δημιουργία ενός νέου χρηματοδοτικού εργαλείου των Οργανισμών Τοπικής Αυτοδιοίκησης, ενός νέου αναπτυξιακού προγράμματος πενταετούς διάρκειας και ελπίζω σε πολύ σύντομο χρονικό διάστημα να δώσουμε τις λεπτομέρειες, τους μηχανισμούς και γενικά τη διάρθρωση του νέου αναπτυξιακού προγράμματος, το οποίο θα έχει βάθος χρόνου πενταετίας.
    Θα έχει ποσό μεγαλύτερο από αυτό που προέβλεπε το «ΕΠΤΑ» για την οργάνωση των δήμων και θα περιλαμβάνει και μερικές καινοτομίες, οι οποίες απαιτούνται από το όραμά μας για το πώς πρέπει να μετεξελιχθούν οι Οργανισμοί Τοπικής Αυτοδιοίκησης.
      Σε πολύ σύντομο χρονικό διάστημα, λοιπόν, η Κυβέρνηση θα ανακοινώσει το νέο αναπτυξιακό πρόγραμμα για τους δήμους. Τα έργα τα οποία είχαν υποβληθεί στις περιφέρειες για ένταξη στο υπόλοιπο του «ΕΠΤΑ» είναι προφανές ότι δεν θα πάνε χαμένα. Αυτά που αποτελούν υποσύνολο ενός μεγαλυτέρου συνόλου θα ενταχθούν -και ως πλέον ώριμα είναι βέβαιο ότι θα έχουν καλύτερη τύχη από τα άλλα- στο νέο αναπτυξιακό πρόγραμμα που πολύ σύντομα -επαναλαμβάνω- δεσμευόμαστε να φέρουμε στην Εθνική Αντιπροσωπεία.
      ΠΡΟΕΔΡΕΥΩΝ (Σωτήρης Χατζηγάκης): Η κ. Σχοιναράκη-Ηλιάκη έχει το λόγο.
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
    Κύριε Υπουργέ, ευχαριστώ για την αναλυτική ενημέρωση την οποία πολύ καλά γνωρίζω, μόνο που δεν δίνει απάντηση σε βασικά σημεία της ερώτησής μου και μάλιστα στο πιο βασικό.
    Το πρώτο ερώτημα είναι για ποιους λόγους τελικά ο Γενικός Γραμματέας της Περιφέρειας Κρήτης συνεχίζει να έχει διαφορετική άποψη σε σχέση με αυτήν του Υπουργού κ. Παυλόπουλου για το «ΕΠΤΑ» Κρήτης. Γιατί έχουν προηγηθεί, κύριε Υπουργέ -και το γνωρίζετε πολύ καλά- δύο δικές μου παρεμβάσεις.
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μα, κυρία συνάδελφε…
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Δεν σας διέκοψα και σας άκουσα με ιδιαίτερη προσοχή και θα ήθελα και τον ίδιο χρόνο, την ανοχή του Προεδρείου.
    Σε ερώτησή μου από τα μέσα του Απριλίου μου απαντήσατε ότι πολύ σύντομα θα ανακοινώσετε την τύχη του «ΕΠΤΑ» και έχουν περάσει δύο μήνες και δεν έχει δοθεί καμία απάντηση. Γιατί γνωρίζουμε πολύ καλά ότι υπήρχε ένα έγγραφο προς εσάς -μετά από μία συνεδρίαση του Περιφερειακού Συμβουλίου Κρήτης, όπου έγινε η κατανομή και με βάση αυτό κι ο προγραμματισμός των έργων από τους δήμους, με βάση τα κριτήρια που η εγκύκλιος του Υπουργείου Εσωτερικών περιγράφει- κι έχει αγνοηθεί. Το κράτος, όπως τονίζετε, έχει μια συνέχεια.
    Την καταθέτω για τα Πρακτικά, για να γνωρίζει το Κοινοβούλιο.
    (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το ένα είναι αυτό.
      Το δεύτερο είναι το εξής. Όταν διαπιστώσαμε, μετά και τη συνάντηση στις 14 Ιουνίου του περιφερειάρχη με τους δημάρχους Ηρακλείου, ότι το πρόγραμμα αυτό «πάει περίπατο», αναβάλλεται, άρα πολύ σημαντικά έργα των δήμων της Κρήτης συνολικά αναβάλλονται ή ίσως και ακυρώνονται, ζητήσαμε συνάντηση ως Βουλευτές του ΠΑΣΟΚ της Κρήτης, με τον κύριο Υπουργό. Ο κύριος Υπουργός έκανε μια συνολική συνάντηση -και πολύ σωστά- με τους Βουλευτές όλης της Κρήτης. Εκεί μας εξήγησε ότι λάθος κατάλαβε ο Γενικός Γραμματέας Περιφέρειας Κρήτης και το κομμάτι εκείνο, το ποσοστό εκείνο του «ΕΠΤΑ», θα συνεχίσει να μοιραστεί ως έχει. Το υπόλοιπο ποσό θα μοιραστεί με μια νέα διαδικασία που θα μπαίνει σ’ ένα νέο νομοθετικό πλαίσιο, που θα φέρει εντός του Ιουλίου ο Υπουργός -αλλά για το υπόλοιπο- και τελικά επανερχόμαστε στα ίδια. Μας καταθέτετε συνεχώς απαντήσεις ότι θα γίνει σε πολύ σύντομο χρονικό διάστημα. Αυτό δεν έρχεται. Σήμερα ακριβώς το ίδιο μου είπατε και αναιρείτε τελικά τις ίδιες τις δικές σας απαντήσεις.
      Να σας πω δε, κύριε Υπουργέ, ότι όλοι οι δήμοι της Κρήτης -και ιδιαίτερα θα αναφερθώ στους δήμους του Ηρακλείου- έχουν προγραμματίσει πολύ σημαντικά έργα. Παραδείγματος χάρη, θα αναφερθώ στο Δήμο Γαζίου, ο οποίος έχει προγραμματίσει, υλοποιεί και συνεχίζει -παραμένει εκτεθειμένος- το έργο αποχέτευσης στην περιοχή της Αμμουδάρας, μια κατεξοχήν τουριστική περιοχή με πολύ μεγάλη τουριστική ανάπτυξη, άρα υπάρχει ένα πρόβλημα. Στο Δήμο Μοιρών υπάρχει πρόβλημα σοβαρό για την υγεία των κατοίκων με την ύδρευση. Εκεί έχουν προγραμματιστεί και δρομολογούνται τα χρήματα. Εκτεθειμένος ο δήμαρχος! Στο Δήμο Τυμπακίου ακριβώς το ίδιο. Στο Δήμο Αρκαλοχωρίου επίσης. Και δεσμεύομαι, κύριε Υπουργέ, να σας καταθέσω το συνολικό προγραμματισμό του κάθε δήμου ξεχωριστά για τα σημαντικά έργα.
      Βάζετε, λοιπόν, ένα φραγμό με τη συνέχιση αυτής σας της απόφασης. Ταυτόχρονα δε ο Γενικός Γραμματέας της Περιφέρειας Κρήτης αναιρεί αυτά για τα οποία ο Υπουργός στο σύνολο των Βουλευτών της Κρήτης δεσμεύτηκε. Και πείτε μου ειλικρινά ποιος έχει την ευθύνη αν δίνεται τέτοια σημασία στους Κοινοβουλευτικούς Εκπροσώπους του νησιού ή τέτοια σημασία και τέτοια βαρύτητα -δηλαδή μηδενική και ανύπαρκτη- στην κοινοβουλευτική διαδικασία. Γιατί αυτό το θέμα μπαίνει, κύριε Υπουργέ, και όχι όλα τα υπόλοιπα, τα οποία εγώ μπορώ και να δεχθώ. Από εκεί και μετά, όμως, υπάρχουν τα προβλήματα, στα οποία επιβάλλεται να δοθεί απάντηση. Και τώρα κυβερνάτε εσείς, κύριε Υπουργέ!
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία συνάδελφε.
      Ο κύριος Υπουργός έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Καταλαβαίνω την ανάγκη της αναφοράς της συναδέλφου σε διάφορα έργα και περιοχές, προκειμένου να επιδειχθεί το ενδιαφέρον της για το νομό στον οποίο εκλέγεται, θα επαναλάβω, όμως, με κωδικοποιημένο τρόπο το τι είπαμε.
      Το «ΕΠΤΑ» που γνωρίζουμε του άρθρου 13 του νόμου «ΚΑΠΟΔΙΣΤΡΙΑ» τελειώνει στις 31.12.2004. Θα τελειώσει. Άρα δίκιο είχε ο Γενικός Γραμματέας Περιφέρειας. Τα έργα που έχουν ενταχθεί παρά το έλλειμμα των 87 εκατομμυρίων ευρώ θα αποπληρωθούν.
      Ζήτημα δεύτερο. Θα υπάρξει συνέχεια του «ΕΠΤΑ» για τα επόμενα χρόνια, όπως είχε υποσχεθεί η απελθούσα κυβέρνηση; Λέμε ναι, θα υπάρξει πολλαπλάσια αυτής που είχε υποσχεθεί η προηγούμενη κυβέρνηση. Ποια έργα θα ενταχθούν εκεί; Πολλαπλάσια έργα από αυτά που έχουν υποβληθεί στις γενικές γραμματείες περιφερειών. Γιατί; Διότι το πρόγραμμά μας θα είναι πολύ μεγαλύτερης έκτασης και χρηματικού ποσού από τα 286 εκατομμύρια.
      Βεβαίως μπορεί να υπάρξουν δύο έργα, τα οποία να μην πληρούν τις προϋποθέσεις και κακώς να είχαν υποβληθεί ή και προενταχθεί από τις περιφέρειες, αλλά αυτές θα είναι ελάχιστες περιπτώσεις. Η ωριμότητα των έργων -και φαντάζομαι ότι αυτά θα είναι ώριμα εκτός ελαχίστων εξαιρέσεων- εξασφαλίζει την ένταξή τους σε ένα πρόγραμμα υπερπενταπλάσιο από εκείνο των 286 εκατομμυρίων ευρώ.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήριος Χατζηγάκης): Δεύτερη είναι η με αριθμό 254/12.7.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων διασφάλισης των θέσεων εργασίας στα Κλωστήρια «ΛΑΝΑΡΑ» στη Νάουσα κλπ. 
      Το ειδικότερο περιεχόμενο της επίκαιρης ερώτησης του κ. Τζέκη έχει ως εξής:
      «Η πολιτική ενίσχυσης της κερδοφορία του κεφαλαίου που ακολουθούσε πριν η Κυβέρνηση του ΠΑΣΟΚ και ακολουθεί σήμερα η Κυβέρνηση της Νέας Δημοκρατίας, υποτίθεται στο όνομα της ανάπτυξης της οικονομίας και της διατήρησης και αύξησης της απασχόλησης, έχει σαν αποτέλεσμα από τη μια πλευρά τη συγκέντρωση του παραγόμενου από τους εργάτες πλούτου στα χέρια των λίγων και από την άλλη τη συμπίεση του εργατικού εισοδήματος και την εκρηκτική αύξηση της ανεργίας για τους πολλούς.
      Την αλήθεια αυτή βιώνουν με εξαιρετικά οδυνηρό τρόπο οι 400 εργαζόμενοι των Κλωστηρίων «ΛΑΝΑΡΑ» στη Νάουσα όπου τέθηκαν σε υποχρεωτική άδεια με το πρόσχημα ότι τα οικονομικά της εταιρίας δεν της επιτρέπουν να προμηθεύσει τα εργοστάσια με πρώτη ύλη, δηλαδή βαμβάκι. Η εξέλιξη αυτή ουσιαστικά προαναγγέλλει το κλείσιμο της επιχείρησης και την «έξοδο» στην ανεργία των εργαζομένων σ’ αυτή.
      Οι ευθύνες των Κυβερνήσεων -παλιότερων και της σημερινής- είναι τεράστιες, καθώς όλα αυτά τα χρόνια τα μόνα μέτρα που έπαιρναν, ήταν η ενίσχυση με πολλαπλές μορφές της συγκεκριμένης επιχείρησης, την οποία τώρα οι ιδιοκτήτες την οδηγούν σε κλείσιμο.
      Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να διασφαλιστούν οι θέσεις εργασίας και τα δικαιώματα των εργαζομένων στα Κλωστήρια ΛΑΝΑΡΑ στη Νάουσα». 
      Ο Υφυπουργός κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αγαπητέ κύριε Πρόεδρε, κυρίες και κύριοι συνάδελφοι κανείς, μα κανείς ούτε πολίτης ούτε πολιτικός ούτε κόμμα δεν μπορεί να παραγνωρίσει το δίκαιο της αγωνίας των τετρακοσίων εργαζομένων στα κλωστήρια «ΛΑΝΑΡΑ» στη Νάουσα. Και κανείς, μα κανείς δεν μπορεί να παίζει με την ανασφάλεια καμιάς ελληνικής οικογένειας, όταν αυτή οδηγείται στην ανεργία.
      Κύριε Τζέκη, εγώ σας συγχαίρω γι’ αυτό το ενδιαφέρον που δείχνετε, όμως θα μου επιτρέψετε να τονίσω ότι δεν είστε ο μόνος, κύριε συνάδελφε. Κάθε περίπτωση εργαζομένου, ο οποίος κινδυνεύει να βρεθεί στο δρόμο λόγω αδυναμίας συνέχισης της επιχειρηματικής δραστηριότητας του εργοδότη, εξετάζεται από αυτήν την Κυβέρνηση με μεγάλη προσοχή και με μεγάλη υπευθυνότητα. Αυτό απαιτεί αυτό το θέμα. Έτσι, λοιπόν, και το συγκεκριμένο θέμα η Κυβέρνηση της Νέας Δημοκρατίας το εξετάζει με μεγάλη προσοχή, καθώς το θεωρούμε εξαιρετικά κρίσιμο.
      Όμως το θέμα των «λουκέτων», αγαπητέ συνάδελφε, αποτελεί δυστυχώς ένα γενικότερο φαινόμενο. Καταδεικνύει με τον πιο περίτρανο τρόπο την αποτυχία των κυβερνήσεων του ΠΑΣΟΚ για τη δημιουργία ενός πλέγματος πολιτικών που θα επέτρεπαν την ανάπτυξη ενός αξιόπιστου και σταθερού επιχειρηματικού περιβάλλοντος για να επιβιώσουν και οι μικρομεσαίες επιχειρήσεις.
      Στα χρόνια που πέρασαν τα κίνητρα, τα οποία δόθηκαν στις επιχειρήσεις για να μπορέσουν να επιβιώσουν στο συνεχώς εξελισσόμενο επιχειρηματικό περιβάλλον, δεν είχαν κανένα, μα κανένα αποτέλεσμα, όπως αποδείχθηκε στην πράξη, με αποτέλεσμα να έχουμε σήμερα αυτήν την έξαρση της ανεργίας. Γιατί; Γιατί αυτά τα μέτρα ήταν αποσπασματικά και όχι προϊόν μίας ολοκληρωμένης πολιτικής παρέμβασης στον τομέα της απασχόλησης, με αποτέλεσμα η χώρα μας να έχει το μεγαλύτερο ποσοστό ανεργίας στην Ευρώπη ειδικά στις γυναίκες και πολλοί άνθρωποι σήμερα να βρίσκονται στο δρόμο.
      Κύριε συνάδελφε, μέσα σ’ αυτό το πλαίσιο είναι και η επιχείρηση της κλωστοϋφαντουργίας, την οποία αναφέρετε στην επίκαιρη ερώτησή σας. Πρόκειται για μία μεγάλη ιστορία, μία βραδυφλεγής βόμβα την οποία κληρονομήσαμε και εξελίσσεται σε βόμβα ταχείας ανάφλεξης.
      Εμείς κάναμε μελέτη στο Νομό Ημαθίας και πράγματι βρήκαμε ότι τον Ιούνιο του 2004 περίπου πέντε χιλιάδες εξακόσια είκοσι άτομα ήταν οι εγγεγραμμένοι άνεργοι. Είναι ένα πολύ μεγάλο ποσοστό.
      Έρχομαι τώρα στα θέματα που θέσατε στην επίκαιρη ερώτησή σας: Πρώτον, η επιχείρηση «ΛΑΝΑΡΑ» χορήγησε υποχρεωτική άδεια στους εργαζόμενους από 8 Ιουλίου έως 4 Αυγούστου, ενώ αρχικώς είχε προγραμματιστεί για τις 26 Ιουλίου  έως τις 23 Αυγούστου. Δηλαδή, με άλλα λόγια, μετακίνησε την υποχρεωτική θερινή άδεια και η ίδια η επιχείρηση έχει εκφράσει επιφυλάξεις για τη μελλοντική πορεία της επιχείρησης.
      Δεύτερον, η επιχείρηση έχει καταβάλει στους εργαζόμενους το σύνολο των αποδοχών και των επιδομάτων αδείας, σύμφωνα με τη δήλωση του σωματείου των εργαζομένων. Ουδείς εργαζόμενος έχει προσφύγει στο αρμόδιο Τμήμα Κοινωνικής Επιθεώρησης του Νομού Ημαθίας, για να καταγγείλει το οτιδήποτε. Αυτή είναι η κατάσταση και σήμερα δεν υπάρχει απολυμένος ή απλήρωτος, αλλά έχουν την κανονική θερινή τους άδεια.
      Από την πλευρά της πολιτικής ηγεσίας του Υπουργείου Απασχόλησης και του κυρίου Υπουργού και εμού προσωπικά, πρέπει να σας πω ότι επικοινωνήσαμε με τον Υπουργό Οικονομίας, πιέσαμε τις τράπεζες, ιδίως την Εθνική Τράπεζα, για να μπορέσει να γίνει μέσα στα καλώς εννοούμενα πλαίσια μία αναχρηματοδότηση και αναδιάταξη του παλιού δανείου, ώστε να μπορεί η επιχείρηση να επιβιώσει.
      Χθες πραγματοποιήσαμε σύσκεψη στο Υπουργείο Απασχόλησης με όλους τους Βουλευτές του νομού, συμπεριλαμβανομένου και του κόμματός σας, με τους εργαζόμενους, με τα σωματεία και εκεί πήραμε ομόφωνη απόφαση ότι την ερχόμενη εβδομάδα θα έχουμε τριμερή σύσκεψη στο γραφείο μου με τον επιχειρηματία και τους εργαζόμενους, για να δούμε το μέλλον της επιχείρησης.
      Βεβαίως εγώ θέλω να σας διαβεβαιώσω ότι σε κάθε περίπτωση το Υπουργείο Απασχόλησης, καθώς και όλες οι εποπτευόμενες υπηρεσίες από εμάς, συναισθανόμενο την αγωνία των εργαζομένων στην εν λόγω επιχείρηση παρακολουθεί πολύ στενά τις εξελίξεις σε συνεργασία με τις τράπεζες και πιστεύουμε ότι το θέμα θα διευθετηθεί προς όφελος των εργαζομένων, για να μην έχουμε και άλλους ανέργους. Πρόκειται για μία βαριά κληρονομιά και προσπαθούμε με όλες μας τις δυνάμεις να αναδιατάξουμε την απασχόληση σ’ αυτήν τη χώρα με πολιτικές ολοκληρωμένης παρέμβασης και όχι αποσπασματικές ή πολιτικές με μπαλώματα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Ακούγοντας τον κύριο Υφυπουργό, μου γεννήθηκε ένα ερώτημα: Εάν δηλαδή ο συγκεκριμένος επιχειρηματίας, ο κ. Λαναράς, αποφασίσει να προχωρήσει στην υλοποίηση των σχεδίων που έχει για κλείσιμο των εργοστασίων, αυτό σημαίνει ότι η Νάουσα θα απολέσει πεντακόσιες θέσεις εργασίας;
      Δεύτερο θέμα. Στη συγκεκριμένη επιχείρηση έχουν δοθεί επιδοτήσεις γιατί έχει εργοστάσια στην Κομοτηνή και στον Έβρο, τα οποία βρίσκονται στην τέταρτη ζώνη, όπου υπάρχουν ειδικά κίνητρα για να δημιουργήσει καινούργιες μονάδες. Πρέπει να σημειωθεί ότι ο συγκεκριμένος επιχειρηματικός όμιλος έχει εργοστάσια και στη Βουλγαρία και στο FYROM και απασχολεί πάνω από τρεισήμισι χιλιάδες εργαζόμενους στα πλαίσια του Συμφώνου Ανασυγκρότησης των Βαλκανίων που ψήφισε η κυβέρνηση του ΠΑΣΟΚ και με το οποίο συμφώνησαν η Νέα Δημοκρατία και ο Συνασπισμός. Εδώ βρίσκεται το ζήτημα για εμάς ότι αυτή η πολιτική των πιέσεων των επιχειρηματιών σε βάρος των εργαζομένων και της τοπικής κοινωνίας πρέπει να σταματήσει.
      Δεν μπορούμε μόνο με ευχές να αντιμετωπίζουμε κλειστά κουφάρια εργοστασίων σε διάφορες περιοχές της χώρας. Γιατί τελικά εδώ είναι η υπόθεση και η πολιτική που πρέπει να ασκήσει μία Κυβέρνηση, όταν λέει «εξυπηρετώ τα συμφέροντα των εργατών και των άλλων λαϊκών στρωμάτων», απέναντι βέβαια στα σχέδια που έχουν οι επιχειρηματικοί όμιλοι.
      Θέλουμε να μας εξηγήσει ο κύριος Υπουργός το εξής: Έγινε κανένας έλεγχος; Διότι απ’ ό,τι γνωρίζω, στη σχετική συνάντηση είπατε ότι θα μεσολαβήσετε για να δώσει δάνειο η Εθνική με μία προϋπόθεση, να δεχθεί να υπάρχει και ένας ελεγκτής μέσα στην επιχείρηση, όπου θα πηγαίνουν τα χρήματα. Και εγώ σας ρωτώ: Μέχρι τώρα έγινε κανένας έλεγχος από τις επιδοτήσεις-επιχορηγήσεις και  από τα μεγάλα κέρδη που απέσπασε ο συγκεκριμένος επιχειρηματίας, μέσω του Χρηματιστηρίου στη διετία 1999-2002; Πού πήγαν αυτά τα χρήματα; Διότι επικαλείται τώρα ότι λόγω στενότητας χρημάτων δεν έχει να αγοράσει πρώτη ύλη.
      Επίσης να σας υπενθυμίσω, κύριε Υπουργέ, ότι την επταετία 1974-1980 αφήσατε πολλές χρεοκοπημένες «επιχειρήσεις» από δάνεια που είχαν πάρει. Ήταν τότε που τις παρέλαβε το ΠΑΣΟΚ. Έκανε τον Οργανισμό Ανασυγκρότησης Επιχειρήσεων και ξαναπλήρωσε ο ελληνικός λαός για να τις ξαναπάρουν οι ίδιοι ή να κλείσουν οι διάφορες μονάδες με μεγάλο βέβαια κόστος για τους εργαζόμενους. Που σημαίνει τι; Ότι η εναλλαγή κυβερνήσεων, όταν έχουν ως κύριο στόχο να αφήσουν τα κέρδη των επιχειρηματιών να αυξάνουν σε βάρος των εργαζομένων, είτε εργασιακών σχέσεων είτε και ανεργίας, τότε πραγματικά αυτά θα συμβαίνουν. Εμείς, κύριε Πρόεδρε, ανησυχούμε. Δεν μας εξασφαλίζει η θέση της Κυβέρνησης. Δεν δείχνει αποφασιστικότητα ότι μπορεί εδώ πραγματικά το εργοστάσιο να λειτουργήσει, είτε θέλει είτε δεν θέλει ο κ. Λαναράς. Και στο κάτω-κάτω για εμάς, για το Κομμουνιστικό Κόμμα Ελλάδος, κινητήρια δύναμη του εργοστασίου και κάθε εργοστασίου είναι οι εργάτες. Ας τους εξασφαλίσουμε, λοιπόν, την πρώτη ύλη και ας δουλέψουν αυτοί να βγάλουν και το προϊόν για να μπορούν να έχουν και δουλειά. Γιατί δεν είναι μόνο η Νάουσα, κύριε Υπουργέ, και το γνωρίζετε πολύ καλά. Οι μεταλλωρύχοι της Χαλκιδικής αναμένουν τις απαντήσεις σας. Η «SOFTEX» αναμένει τις απαντήσεις σας. Τα αλλαντικά Θράκης και εκείνα λόγω στενότητας χρημάτων πλέον κινδυνεύουν να κλείσουν. Η επιχείρηση αλουμινίου στη Θράκη επικαλείται στενότητα χρημάτων. Τι θα γίνει επιτέλους μ’ αυτήν την πολιτική που ισοπεδώνει τους εργάτες και τα δικαιώματά τους; Εμείς, δεν είναι η πρώτη φορά που φέρνουμε το ζήτημα της Νάουσας στη Βουλή. Θα παρακολουθήσουμε πολύ στενά την υπόθεση. Οι ίδιοι οι εργαζόμενοι ανάγκασαν την Κυβέρνηση να προχωρήσει στη χθεσινή συνάντηση,  αλλά εμείς τους δίνουμε και μια υπόσχεση. Να συνεχίσουν τον αγώνα, γιατί μέσα από τον αγώνα ….
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε πολύ, κύριε Τζέκη.
    Ο κύριος Υφυπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τζέκη, την κυβέρνηση δεν την αναγκάζουν οι εργαζόμενοι της Νάουσας, την κυβέρνηση την υποχρεώνει η εμπιστοσύνη του ελληνικού λαού που έδειξε στις 7 Μαρτίου το δρόμο. Και ο δρόμος είναι πράγματι μια Κυβέρνηση φίλια προς τους εργαζόμενους και όχι στα λόγια, αλλά στις πράξεις.
      Θέλω να σας επισημάνω κάτι πολύ επικίνδυνο. Οι πιέσεις των εργαζομένων καμιά φορά αποτελούν και μοχλό για παράνομα κέρδη και εκβιασμό των επιχειρηματιών. 
      ΑΓΓΕΛΟΣ ΤΖΕΚΗΣ: Ε, όχι, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λάβετέ το υπόψη σας λίγο, κύριε Τζέκη. 
      Σας λέω, λοιπόν, ότι αυτή η Κυβέρνηση δεν δέχεται πιέσεις και εκβιασμούς. Αυτή η Κυβέρνηση κοιτάει εξορθολογικά να μπορέσει να αποκαταστήσει το εργοστάσιο του Λαναρά. Εμείς δεν κάναμε παρέμβαση στις τράπεζες με την έννοια της άκρατης χρηματοδότησης.
      ΑΓΓΕΛΟΣ ΤΖΕΚΗΣ: Θα ελέγξετε το Λαναρά για….
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τζέκη, σας παρακαλώ, είστε παλαιός και έμπειρος Βουλευτής, αφήστε με να ολοκληρώσω.
      Είπαμε, ότι θα υπάρξει χρηματοδότηση εάν το κρίνουν οι τράπεζες με επίτροπο, με έλεγχο, κύριε Τζέκη, δεν το είπατε ολόκληρο, το γνωρίζει ο συνάδελφός σας. Άρα, λοιπόν, μην μας κατηγορείτε εμάς για…
      ΑΓΓΕΛΟΣ ΤΖΕΚΗΣ:…(δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τζέκη, μη κάνετε διακοπές.
      Συνεχίστε, κύριε Υφυπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί το λέω αυτό. Γιατί πρέπει πραγματικά και στόχος δικός μας είναι να λειτουργήσει και να μην απολυθεί ούτε ένας. Η διαβεβαίωση είναι απλώς η θέληση. Το ζητούμενο είναι να δούμε την πορεία του συγκεκριμένου επιχειρηματία και γνωρίζετε καλύτερα εμού ότι οι τράπεζες δεν έχουν καμία αντίθεση απ’ ό,τι πληροφορούμε, αλλά θα πρέπει και ο ίδιος να βάλει το χέρι στην τσέπη. Δεν είναι δυνατόν δηλαδή να κάνεις μνημόσυνο με ξένα κόλλυβα.
      ΑΓΓΕΛΟΣ ΤΖΕΚΗΣ: Έτσι γίνεται.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έτσι γινόταν, κύριε Τζέκη, να μιλάτε ελληνικά. Εδώ και τέσσερις μήνες που αυτή η Κυβέρνηση έχει την ευθύνη του τόπου -να ομολογείτε και λέτε την αλήθεια- δεν έχει γίνει καθόλου.
      Άρα, λοιπόν, στόχος είναι πράγματι αυτό το μεγάλο πλέγμα της ανεργίας, αυτές τις αποσπασματικές πολιτικές που μέχρι τώρα ξέραμε, τις ασπιρίνες, μέχρι τώρα που ζούσαμε την τεμπελιά, την ανεργία, σήμερα υπάρχει μία άλλη πολιτική. Η πολιτική της επιδότησης της απασχόλησης, των κινήτρων, για να μπορέσουμε πραγματικά να φέρουμε στη χώρα μας μία μείωση, με στόχο 3% της ανεργίας στην πρώτη τετραετία και αυτό θα επιτευχθεί με σωστά επενδυτικά προγράμματα. Ήδη ο αναπτυξιακός νόμος του κ. Σιούφα έρχεται με νέα οικονομική πολιτική –έρχεται το φορολογικό νομοσχέδιο- και από πλευράς απασχόλησης με τέτοιες πολιτικές που θα εξασφαλίζουν και δεν θα έχουν την αγωνία όλων των οικογενειών, όλων των Ελλήνων και Ελληνίδων, να μπορούν πράγματι να έχουν σιγουριά και εμπεδωμένο το αίσθημα της ασφάλειας για την εργασία τους.
      Να είστε σίγουρος ότι μαζί, κύριε Τζέκη, και το ΚΚΕ και οι φίλοι του ΠΑΣΟΚ και ο Συνασπισμός, όλοι μαζί θα κάνουμε σ’ αυτό το θέμα που είναι εθνικό, μία πολιτική που θα είναι επ’ ωφελεία όλων των Ελλήνων ανέργων. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υφυπουργό.
      Τρίτη είναι η με αριθμό 255/12.7.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το εύρος κάλυψης των συμβασιούχων σύμφωνα με το σχέδιο του προεδρικού διατάγματος κλπ.
      Η ερώτηση του κυρίου συναδέλφου έχει ως εξής:
      «Το σχέδιο του προεδρικού διατάγματος που πέρασε από το ΣτΕ αφήνει εκτός μονιμοποίησης χιλιάδες συμβασιούχους από τους δήμους και τις δημοτικές επιχειρήσεις, το Υπουργείο Πολιτισμού, την Πυροσβεστική Υπηρεσία, την Επαγγελματική Κατάρτιση ΑΕ., τα ΚΕΠ και άλλες υπηρεσίες. Όπως δήλωσε ο πρόεδρος των εργαζομένων ιδιωτικού δικαίου στο δημόσιο, Θ. Κόλλιας, το 85%-90% παραμένουν εκτός ρύθμισης. Είναι επομένως σαφές ότι καταστρατηγείται η σχετική κοινοτική οδηγία που ως γνωστόν κατισχύει της ελληνικής νομοθεσίας, αφού το σχέδιο προεδρικού διατάγματος κρίθηκε συνταγματικό έστω και με οριακή πλειοψηφία.
      Ερωτάται ο κύριος Υπουργός:
      1. Τι μέτρα προτίθεται να πάρει η Κυβέρνηση προκειμένου να αρθούν οι κραυγαλέες και προκλητικά αντεργατικές ρυθμίσεις που εφαρμόζει η Κυβέρνηση στο προεδρικό διάταγμα;
      2. Αφού το ΣτΕ κρίνει συνολικά συνταγματική τη ρύθμιση, γιατί η Κυβέρνηση δεν αυξάνει το διάστημα διακοπής στους τέσσερις μήνες, καθώς είναι θέμα μόνο πολιτικής βούλησης της Κυβέρνησης, όπως αφήνεται να εννοηθεί από το σκεπτικό της απόφασης του ΣτΕ;»
      Ο Υφυπουργός κ. Ανδρεουλάκος έχει το λόγο για τρία λεπτά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Δραγασάκη, θα πρέπει να βάλουμε τα πράγματα στη σωστή τους θέση. Εμείς κληρονομήσαμε ένα μεγάλο πρόβλημα, τους συμβασιούχους στο δημόσιο τομέα. Συμβασιούχους με συμβάσεις εξαρτημένης εργασίας ορισμένου χρόνου - εποχικού χαρακτήρα και αυτήν τη σφραγίδα του εποχικού χαρακτήρα την έχει βάλει το ΑΣΕΠ, ανεξάρτητη διοικητική αρχή, εντεταγμένη στο Σύνταγμα και επίσης συμβασιούχους έργου, οι οποίοι, όπως γνωρίζετε, ξεφεύγουν από διαδικασίες διαφάνειας και αξιοκρατίας. Αυτό το καθεστώς κληρονομήσαμε, ένα καθεστώς το οποίο χρόνιζε. Το προεδρικό διάταγμα 81/2003 της προηγούμενης Κυβέρνησης άφησε όλους τους εργαζόμενους στο δημόσιο τομέα απ’ έξω και δεν είχε καν μεταβατικές ρυθμίσεις.
      Ήρθαμε, λοιπόν, από την πρώτη στιγμή και καταπιαστήκαμε με αυτό το θέμα, σεβαστήκαμε απόλυτα και δεν καταστρατηγήσαμε την οικεία ευρωπαϊκή οδηγία. Η ευρωπαϊκή οδηγία τι κάνει; Δεν θέλει διάκριση σε βάρος των εργαζομένων με σχέση εργασίας ορισμένου χρόνου. Δεν θέλει δηλαδή διαφοροποίηση από τη μεταχείριση που έχουν αυτοί που εργάζονται με σύμβαση αορίστου χρόνου. Και λέγει στα κράτη μέλη να βάλουν κανόνες σταθερούς. Δεν μπαίνει στα κριτήρια και στους κανόνες, αλλά αφήνει τα κράτη να κρίνουν από μόνα τους. Εμείς ήρθαμε και τη σεβαστήκαμε απόλυτα.
      Επίσης δεν κάνουμε κατάχρηση εξαιρέσεων. Το προηγούμενο προεδρικό διάταγμα είχε ένα σωρό εξαιρέσεις. Σεβαστήκαμε απόλυτα το πνεύμα της οδηγίας και βάλαμε πολύ περιορισμένες εξαιρέσεις για τις διαδοχικές συμβάσεις. Τι λέμε; Ότι απαγορεύονται οι συμβάσεις ορισμένου χρόνου με διακοπές κάτω των τριών μηνών. Γιατί; Γιατί τεκμαίρεται ότι αυτές οι συμβάσεις καλύπτουν ουσιαστικά συμβάσεις αορίστου χρόνου και γι’ αυτό τις απαγορεύουμε.
	Επίσης ακόμη και για τις συμβάσεις όπου η διακοπή είναι πάνω των τριών μηνών και δεν απαγορεύεται, βάζουμε περιορισμένο αριθμό ανανεώσεων -όχι πάνω από τρεις ανανεώσεις- και βάζουμε και χρονική διάρκεια δύο ετών.
	Εμείς σεβαστήκαμε απόλυτα την οδηγία και δεν μπορούσαμε να φτάσουμε στους τέσσερις μήνες. Καίτοι το Συμβούλιο της Επικρατείας δέχθηκε σωρεία υπομνημάτων των εκπροσώπων των εργαζομένων, αλλά και τις παρατηρήσεις της ΟΚΕ για να αυξήσει το χρόνο διακοπής πάνω από τρεις μήνες, εν τούτοις ενέμεινε κι αυτό και δεν μας άνοιξε το «πράσινο φως» για τους τέσσερις μήνες, όπως λέτε στην ερώτησή σας.
	 Αν διαβάσετε προσεκτικά τη γνωμοδότηση η οποία είναι τριάντα έξι ολόκληρες σελίδες, θα δείτε ότι δέχεται το τρίμηνο, τη νομιμότητα και τη συνταγματικότητα του τριμήνου της διακοπής. Μακάρι να μπορούσαμε να πάμε παραπέρα.
	Το προηγούμενο διάταγμα είχε μόνο είκοσι μέρες. Εμείς περιορίσαμε ακόμη και το συνολικό χρόνο των είκοσι τεσσάρων μηνών, τον κάναμε δεκαοκτώ μήνες εάν έχουμε τρεις ανανεώσεις. Στην περίπτωση των προσώπων με αναπηρία 50% βάλαμε το χρόνο δεκαοκτώ μήνες -όχι είκοσι τέσσερις- αδιακρίτως του χρόνου της διακοπής, δηλαδή κάναμε ό,τι μπορούσαμε να κάνουμε.
      Έτσι τακτοποιείται πάρα πολύς κόσμος και για τον  υπόλοιπο κόσμο –αναφέρομαι στο πρώτο ερώτημά σας- που δεν τακτοποιείται φέρνουμε πολύ γρήγορα, εντός του θέρους, νομοσχέδιο με το οποίο δίνουμε γενναία μοριοδότηση σε όλους αυτούς που έχουν ένα σημαντικό χρόνο απασχόλησης μέσα στο δημόσιο τομέα, ώστε να μπορέσουν με τους προκηρυσσόμενους διαγωνισμούς να μονιμοποιηθούν στο δημόσιο.
      Κάναμε ό,τι μπορούσαμε με απόλυτο σεβασμό και στο Σύνταγμα και στη σχετική οδηγία της Ευρωπαϊκής Ένωσης, και βάλαμε αντικειμενικούς λόγους εξαιρέσεως από τις ρυθμίσεις του άρθρου 5. Επίσης την κρίση, κύριε Δραγασάκη, κατά πόσο πληρούν πάγιες και διαρκείς ανάγκες και κατά πόσο κάτω από μία σύμβαση έργου κρύπτεται σύμβαση εξαρτημένης εργασίας, τη δίνουμε στα υπηρεσιακά συμβούλια και η τελική κρίση θα ανήκει στο ΑΣΕΠ.
	Θέλω, επίσης, να σας θυμίσω ότι σε όλες οι νομοθετικές ρυθμίσεις που έγιναν από το ν.1476/1984 μέχρι το ν. 2839/2000 για μετατροπή συμβάσεων ορισμένου χρόνου σε αορίστου, πάντα η διακοπή δεν ήταν μείζων των δύο μηνών και ο συνολικός χρόνος δεν ήταν ελάσσων των δύο ετών. Κάναμε ό,τι μπορούσαμε με απόλυτο σεβασμό και στο Σύνταγμα και στην ευρωπαϊκή οδηγία και με ενδιαφέρον να λυθεί η ιδιότυπη ομηρία, στην οποία βρίσκονται τόσα χρόνια οι συμβασιούχοι, που απασχολούνται στο δημόσιο τομέα.
	ΠΡΟΕΔΡΕΥΩΝ (Σωτήρης Χατζηγάκης): Ο κ. Δραγασάκης έχει το λόγο.
	ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα συμφωνήσω με τον κύριο Υπουργό ότι το πρόβλημα αυτό δημιουργήθηκε από την προηγούμενη κυβέρνηση. Όμως, κύριε Υπουργέ, εγώ συνηθίζω να φέρνω το παράδειγμα του τροχαίου ατυχήματος. Για το τροχαίο έφταιγαν οι προηγούμενοι. Για την τύχη του ασθενούς τώρα είναι δική σας η ευθύνη. Εδώ το πρακτικό ερώτημα είναι να δούμε τι θα απογίνουν αυτοί οι άνθρωποι που ήταν σε ομηρία.
      Εσείς κάνατε ένα προεδρικό διάταγμα και βάλατε κάποια κριτήρια. Σε ό,τι αφορά το μέλλον έχετε δίκιο και εμείς είμαστε υπέρ της «αυστηροποίησης», δηλαδή, ει δυνατόν, αν δε χρειάζεται, να καταργηθούν εντελώς κάποιες μορφές ελαστικών συμβάσεων. 
      Το πρόβλημα είναι ότι αυτοί που μέχρι τώρα δούλευαν μ’ αυτό το καθεστώς εξαιρούνται από τα κριτήρια του προεδρικού διατάγματος και εμείς τουλάχιστον –σας το υπόσχομαι- θα φέρνουμε διαρκώς εδώ συγκεκριμένες κατηγορίες ζητώντας την ενεργοποίησή σας για να δούμε πώς θα λυθεί το πρόβλημά τους.
      Αναφέρω ενδεικτικά πολύ λίγα παραδείγματα: Αυτήν τη στιγμή που μιλάμε και με το παράδειγμα του χρόνου διακοπής που μεσολαβεί ανάμεσα στις συμβάσεις, υπάρχουν πάρα πολλοί εργαζόμενοι με συμβάσεις όπου υπήρχε μία διακοπή τεσσάρων μηνών. Τι θα κάνουμε μ’ αυτούς τους ανθρώπους; Εμείς θεωρούμε ότι μπορεί να αντιμετωπιστεί το πρόβλημά τους -επειδή ανήκει στο παρελθόν, δε μιλάω για το μέλλον- και να ρυθμιστεί οριστικά.
	Δεύτερον έχουμε τους εργαζόμενους στα ΚΕΠ. Η σημερινή Κυβέρνηση πριν τις εκλογές είχε δώσει υποσχέσεις ότι κατά προτεραιότητα θα αντιμετωπιζόταν το πρόβλημα αυτών των εργαζομένων γιατί ικανοποιούν μία μόνιμη και διαρκή ανάγκη.
      Με βάση το προεδρικό διάταγμα απαιτείται να είναι διαρκώς στην εργασία τους επί είκοσι τέσσερις μήνες και αυτοί κλείνουν είκοσι τέσσερις μήνες το Σεπτέμβρη απ’ ό,τι μου είπαν. Έχουμε και εδώ, λοιπόν, μια δεύτερη εκκρεμότητα που νομίζω ότι πρέπει να σας απασχολήσει.
      Τρίτον έχουμε το θέμα της έννοιας του εργοδότη. Κάποιος κάνει μια σύμβαση μ’ ένα φορέα του Υπουργείου «άλφα» και κάνει μια δεύτερη σύμβαση με άλλον φορέα του Υπουργείου. Ποιος είναι εδώ τώρα ο εργοδότης; Στη συνείδηση του εργαζόμενου εργοδότης είναι το δημόσιο. Με το προεδρικό διάταγμα εργοδότης είναι ο συγκεκριμένος φορέας του δημοσίου. Επομένως και εδώ υπάρχουν εκκρεμότητες με το Υπουργείο Πολιτισμού, το Υπουργείο Γεωργίας.
      Εξαιρείται  γενικότερα ο δημόσιος τομέας. Υπάρχει ανακοίνωση. Θα έρθει ίσως κάποιο ειδικό προεδρικό διάταγμα από το Υπουργείο Εργασίας.
      Η δική μας πρόταση, για να συνοψίσω, είναι η εξής: Φέρτε καλύτερα ένα νομοσχέδιο «σκούπα», όπου να αναλάβουμε και εμείς τα άλλα κόμματα τις ευθύνες μας. Μιλάω πάντα για το παρελθόν. Το πώς θα οργανωθεί το μέλλον είναι ένα δεύτερο σοβαρό ζήτημα, ούτως ώστε να εξασφαλίσουμε την αντιμετώπιση όσο γίνεται περισσότερων περιπτώσεων.
      Η δεύτερη πρόταση που έχω να σας κάνω: Κάντε και μια επιτροπή -ας το πω έτσι, όχι με τη νομική έννοια του όρου - προσφυγών. Δηλαδή κάποια ομάδα εργαζομένων που έχει ένα ιδιαίτερο πρόβλημα να ξέρει πού να απευθυνθεί.
       Ένα πράγμα θα σας πω και τελειώνω. Υπάρχει εργαζόμενος στα Μέγαρα ο οποίος ήρθε στο γραφείο μου και μου μίλησε. Επί δεκαεπτά χρόνια προσλαμβάνεται κάθε χρόνο ως πυροσβέστης για κάποιους μήνες και μετά απολύεται. Εδώ το θέμα δεν είναι να μονιμοποιήσουμε αυτόν τον άνθρωπο. Το θέμα είναι το εξής. Προκηρύσσει το Υπουργείο Δημόσιας Τάξης την πρόσληψη μόνιμων δασοπυροσβεστών και βάζει όριο ηλικίας τα τριάντα έξι χρόνια. Άρα αυτός αποκλείεται. Είμαι σίγουρος ότι, αν έβλεπε κάποιος το συγκεκριμένο θέμα με ορθολογικά κριτήρια, θα έλεγε ότι, εφόσον θα προσλάβει μόνιμο προσωπικό η υπηρεσία του και αυτός επιτελεί επί δεκαεπτά χρόνια την ίδια υπηρεσία, θα έχει ένα προβάδισμα λόγω εμπειρίας κλπ.
      Σας δίνω παραδείγματα όπου υπάρχουν μεγάλες ομάδες που δεν καλύπτονται από το προεδρικό διάταγμα και πρέπει να βρεθεί τρόπος να καλυφθούν. Προτείνουμε το νομοσχέδιο. Επίσης υπάρχουν διάσπαρτες περιπτώσεις αδικιών, παραλογισμών που είμαι σίγουρος ότι, αν συγκροτηθεί μια επιτροπή, και με το πνεύμα που εδώ μας εκθέσατε σε πάρα πολλές περιπτώσεις μπορείτε να βρείτε λύσεις. Διότι μπορεί να χρειάζονται ενέργειες σε άλλα Υπουργεία και να μην είναι δικό σας ακριβώς το θέμα. Αυτό ήθελα να εξηγήσω.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Ανδρεουλάκο, έχετε το λόγο.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, από την πρώτη ημέρα που πήγα στο Υπουργείο έχω ασχοληθεί με το πρόβλημα όλων αυτών των συμβασιούχων και έχω δει ότι υπάρχουν άπειρες περιπτώσεις. Σ’ ένα νομοσχέδιο δεν είναι εύκολο να συλλάβεις αυτήν την πληθύν των περιπτώσεων που έχουν και ένα σωρό ιδιομορφίες. Όμως, πρέπει να συνομολογήσετε ότι ασχοληθήκαμε σοβαρά και φέραμε ένα προεδρικό διάταγμα -σήμερα μάλιστα παίρνει αριθμό στο Εθνικό Τυπογραφείο- με το οποίο τακτοποιείται ένα σωρό κόσμος. 
    Και σας είπα προηγουμένως ότι, αν βάζαμε πάνω από τρεις μήνες, θα ήταν σαν να ακυρώναμε το ίδιο το ΑΣΕΠ. Το ΑΣΕΠ έλεγε ότι εγκρίνει να γίνουν συμβάσεις εξαρτημένης εργασίας ορισμένου χρόνου μέχρι οκτώ μήνες -όχι οκτώ μηνών- και είδα συμβάσεις όπου έγραφαν ότι μέχρι οκτώ μήνες και αν εξαντληθεί το κονδύλι στους τρεις-τέσσερις μήνες παύει αζημίως για το φορέα αυτή η σύμβαση εργασίας. Αν, λοιπόν, φέρναμε αυτό το προεδρικό διάταγμα στο Συμβούλιο της Επικρατείας και λέγαμε ότι όλα αυτά που έκανε το ΑΣΕΠ ήταν παράνομα, θα ακυρώναμε τις διαδικασίες του ΑΣΕΠ και τον ίδιον το θεσμό του ΑΣΕΠ. Επίσης το Συμβούλιο της Επικρατείας δεν θα ήταν διατεθειμένο, την ώρα που υπάρχει η διαπίστωση του ΑΣΕΠ ότι αυτές οι συμβάσεις είναι συμβάσεις εποχικού χαρακτήρα, να ερχόταν να δεχόταν την εισήγηση του Υπουργείου ότι αυτές είναι νόμιμες και συνταγματικές. Ένα το κρατούμενο.
      Δεύτερον εάν πηγαίναμε πάνω από τους τρεις μήνες θα τακτοποιούντο και θα μονιμοποιούντο περιπτώσεις που κάλυπταν εποχικές ανάγκες.
      Για την πρόταση που λέτε περί νομοθετικής ρυθμίσεως: Μα, αντιμετωπίσαμε  δυσκολίες, κύριε συνάδελφε, στο Συμβούλιο της Επικρατείας, στην ολομέλεια, όπου έγιναν επτά διασκέψεις, τη στιγμή που το διάταγμα 81/2003 της προηγούμενης κυβέρνησης πέρασε με μία μόνο συνεδρίαση. Και δεν συγκρίνεται το ένα προεδρικό διάταγμα με το άλλο, επτά συνεδριάσεις. Και είδατε και οριακή πλειοψηφία. Φανταστείτε, λοιπόν, τι ανασφάλεια δικαίου θα δημιουργούσαμε εάν ερχόμασταν με ένα νομοσχέδιο να ρυθμίσουμε αυτόν τον κυκεώνα.
      Νομίζω ότι δεν χρειάζεται να επιχειρηματολογήσω περισσότερο για να αντιληφθείτε τις δυσκολίες του εγχειρήματος.
      Από την άλλη μεριά, πώς είναι δυνατόν, κύριε συνάδελφε, όταν ένας εργαζόμενος στο δημόσιο αλλάζει φορέα ή αλλάζει εργασία να έλθουμε να πούμε ότι καλύπτει πάγια και διαρκή ανάγκη; Το λέει αυτό η Ευρωπαϊκή Ένωση; Εγώ διάβασα και μελέτησα κατά κόρον αυτήν την οδηγία. Δεν βάζει τέτοιους κανόνες. Γιατί λέτε ότι καταστρατηγούμε την οδηγία. Κύριε συνάδελφε, δεν την καταστρατηγούμε. Να βάλουμε τα πράγματα στη θέση τους. Δεν την καταστρατηγούμε. Αυτή είναι η αλήθεια.
      Επίσης θα πρέπει να συνειδητοποιήσουμε, κύριε συνάδελφε, ότι υπάρχουν εργαζόμενοι οι οποίοι έχουν συνολική απασχόληση σε διάφορους φορείς με μεγάλες διακοπές οκτώ χρόνια. Δηλαδή τα αθροίζεις και βγάζεις οκτώ χρόνια. Με αυτούς τους εργαζόμενους, κύριε Δραγασάκη, συμπάσχουμε και εμείς. Και εμείς είπαμε πρώτοι ότι είναι μία ιδιότυπη ομηρία η οποία απάδει στον πολιτισμό μας και στο επίπεδο των εργασιακών σχέσεων που πρέπει να διέπουν τους πολίτες με το δημόσιο. Αυτοί οι άνθρωποι, αυτοί οι εργαζόμενοι με το νομοσχέδιο που θα φέρουμε εντός των ημερών, πολύ σύντομα και θα δίνουμε ισχυρή μοριοδότηση, δεν θα τακτοποιηθούν; Θα τακτοποιηθούν.
      Κάνουμε, λοιπόν, ότι μπορούμε. Περνάμε μέσα από συμπληγάδες πέτρες νομιμότητας και συνταγματικότητας για να ρυθμίσουμε ένα πρόβλημα για το οποίο δεν ευθυνόμεθα.
      Αυτοί οι συμβασιούχοι έργου, κύριε Δραγασάκη, όπως ξέρετε προσλαμβάνονται με αδιαφανή κριτήρια, χωρίς προγραμματισμό και χωρίς αξιοκρατία. Και ερχόμαστε εμείς και λέμε τώρα ότι τα Υπηρεσιακά Συμβούλια θα κρίνουν εάν κάτω από τη σύμβαση έργου υποκρύπτεται σχέση εξηρτημένης εργασίας. Διότι μας ενδιαφέρει να διατρήσουμε το περίβλημα και να φθάσουμε στην ουσία. Ξέρετε, όμως, ότι με τις διατάξεις του ν. 2527/1995 οι συμβάσεις έργου όταν υποκρύπτουν συμβάσεις εξηρτημένης εργασίας, όπως στην περίπτωση που ρυθμίζουμε, είναι αυτοδικαίως άκυρες και αυτός που την κατήρτισε υπέχει ποινική και πειθαρχική ευθύνη και πρέπει να του γίνεται καταλογισμός. 
      Εμείς ήλθαμε εδώ να θεραπεύσουμε τις ανομίες της τελευταίας δεκαετίας και αντί να πάρουμε έπαινο, ιδιαίτερα από την πτέρυγα του ΠΑΣΟΚ, δεχόμεθα και σωρεία ερωτήσεων που οι συνάδελφοι του ΠΑΣΟΚ τώρα επιγενομένως, που ήλθε στα πράγματα η Κυβέρνηση της Νέας Δημοκρατίας, εξεδήλωσαν το ενδιαφέρον γι’ αυτούς. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εσείς το είπατε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είδα πέρσι που πέρασε ένα προεδρικό διάταγμα που δεν τακτοποίησε, κύριε Δραγασάκη, ούτε ένα στο δημόσιο, να εξεγείρεται η ευαισθησία των συναδέλφων του ΠΑΣΟΚ. Και μας ταλαιπωρούν κάθε μέρα μ΄ ένα σωρό ερωτήσεις. Έπρεπε τότε που υπήρχε το πρόβλημα, που ήταν και στα πράγματα, τότε να εκδηλώσουν την ευαισθησία τους. Δεν την εξεδήλωσαν, όμως.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρη Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργού Εθνικής Άμυνας: «Ρύθμιση θεμάτων προσωπικού των Ενόπλων Δυνάμεων και άλλες διατάξεις».
      Όπως γνωρίζετε η πρόταση αυτή συζητήθηκε στη Διαρκή Επιτροπή. Η επιτροπή δεν προχώρησε σε ψηφοφορία διότι η πρόταση εμπίπτει στους περιορισμούς της παραγράφου 3 του άρθρου 73 του Συντάγματος.
      Θέλω να υπενθυμίσω ότι σύμφωνα με τη διάταξη του άρθρου αυτού δεν εισάγεται προς συζήτηση η πρόταση νόμου εφόσον συνεπάγεται εις βάρος του δημοσίου, των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου, δαπάνες ή ελάττωση εσόδων ή της περιουσίας τους για να δοθεί μισθός, σύνταξη και γενικά όφελος σε κάποιο πρόσωπο.
      Πρέπει να σας πω επίσης ότι η πρακτική την οποία ακολουθούμε είναι να συζητούμε αυτές τις προτάσεις νόμου χωρίς να προχωρούμε σε ψηφοφορία, λόγω των περιορισμών του προαναφερομένου άρθρου του Συντάγματος. Τις εισάγουμε, όμως, για συζήτηση διότι έτσι δίδεται η δυνατότητα στα κόμματα, στους Βουλευτές και στην Κυβέρνηση, να λαμβάνουν θέση σε σοβαρά ζητήματα στα οποία αναφέρονται οι προτάσεις νόμου και να επιχειρούν να τα ρυθμίσουν, όπως κάνει και η παρούσα πρόταση νόμου.
      Εισερχόμαστε στους εισηγητές.
      Ο κ. Ανδρέας Λοβέρδος εισηγητής του ΠΑΣΟΚ έχει το λόγο. 
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε. 
      Ο Πρόεδρος της Διαρκούς Επιτροπής Εξωτερικών και Άμυνας κ. Μαγγίνας,  στη συνεδρίαση της επιτροπής που επεξεργάστηκε το συγκεκριμένο νομικό σχεδίασμα -την πρόταση νόμου, εφόσον προέρχεται από Βουλευτές- μας ανέφερε και μας εξήγησε αυτήν τη διαδικασία που ακολουθούμε, κυρίες και κύριοι Βουλευτές, που αποτελεί συνταγματικό έθιμο. 
      Είναι ένα από τα ελάχιστα έθιμα όσον αφορά στην εφαρμογή του Συντάγματος, που έχουν εντοπισθεί και έχει να κάνει με την απαγόρευση, από το άρθρο που ο κύριος Πρόεδρος ανέφερε, το άρθρο 73 παράγραφος 3, να εισάγονται προς συζήτηση προτάσεις νόμου όταν αυτές συνεπάγονται κόστος για το δημόσιο εν τη ευρεία του έννοια, εκτός εάν ο Πρόεδρος Κοινοβουλευτικής Ομάδας προτείνει.
      Εδώ, λοιπόν, διαμόρφωσε, νομίζω με απόλυτη ομοφωνία, η Εθνική Αντιπροσωπεία το έθιμο να εισάγονται προς συζήτηση τα κείμενα αυτά, τα σχεδιάσματα αυτά, οι προτάσεις νόμου ή οι τροπολογίες που έχουν οικονομικό κόστος αλλά να μη γίνεται ψηφοφορία.
      Πρόκειται για μία πάρα πολύ καλή μέθοδο και θα μας δοθεί η ευκαιρία να επανέλθουμε σ’ αυτήν, διότι η Αξιωματική Αντιπολίτευση σκοπεύει, όπως ήδη έκανε, να καταθέτει σειρά προτάσεων νόμων εκεί που εκτιμά ότι η Κυβέρνηση δεν αναλαμβάνει τις νομοθετικές πρωτοβουλίες που οφείλει.
      Ο αξιότιμος Υφυπουργός  κ. Λαμπρόπουλος, με τον οποίο είχαμε μία εξαιρετική συνεργασία, είπε χθες όταν συζητούσαμε τις τροπολογίες, απαντώντας στον κ. Δραγασάκη και σε μας τους Βουλευτές του ΠΑΣΟΚ, ότι πάρα πολλά θέματα που αφορούν στο προσωπικό των Ενόπλων Δυνάμεων, το Υπουργείο τα επεξεργάζεται, ανοίγει ένα σχετικό διάλογο -δεν αντελήφθην ακριβώς με ποιους θα γίνει ο διάλογος αυτός, αλλά εφόσον θα γίνει είναι καλό- και θα καταλήξει σε συγκεκριμένο κείμενο σχεδίου νόμου που θα μας το εισηγηθεί.
      Εάν παρέλθει, κυρίες και κύριοι Βουλευτές, ένας εύλογος χρόνος και τα ζητήματα αυτά, όπως κύριε Υπουργέ, αυτό που είχα την τιμή εγώ να εισηγηθώ, σχετικά με την στρατολογική υπηρεσία, εάν αυτά τα κείμενα δεν έρθουν στη Βουλή, εμείς δηλώνουμε ότι με πρότασή μας θα τα φέρουμε. Και αυτό θα είναι μία καθολική αντιπολιτευτική στάση που θα αφορά σε όλους τους τομείς λειτουργίας της Κυβέρνησης.
      Εν προκειμένω, κύριε Υφυπουργέ, να γνωρίζετε όπως πράξαμε και με την παρούσα πρόταση νόμου, θα πράξουμε και στο άμεσο μέλλον επανερχόμενοι. Και ευχής έργο θα είναι και τότε να συμπέσουμε και πάλι όπως συμπέσαμε σήμερα σ’ αυτές τις ρυθμίσεις.
      Έχω να πω, κυρίες και κύριοι Βουλευτές, πως το δικό μας νομικό σχεδίασμα συμπίπτει σχεδόν απολύτως με το σχέδιο νόμου. Ανέφερα και στη Διαρκή Επιτροπή αλλά και εδώ πως είχαμε καταθέσει πρώτοι -θα μου πείτε, και τι έγινε, δεν υπάρχει κάποια κούρσα νομοθετικής ταχύτητας προφανώς- πρόταση νόμου, διότι είχαμε ως κυβέρνηση έτοιμο το σχετικό σχέδιο νόμου, αλλά δεν προλάβαμε λόγω πρόωρης διάλυσης της Βουλής, να το φέρουμε στη Βουλή. Συνεπώς διεκδικούμε μετ’ αποδείξεων πολλών την πατρότητα των περισσοτέρων από τις διατάξεις που το σχέδιο νόμου σας εμπεριείχε. Τα είπαμε, όμως, αυτά, δεν χρειάζεται να επανερχόμαστε. Το σημαντικό είναι ότι με πολύ κόσμιο τρόπο και συναδελφική αλληλεγγύη, η Εθνική Αντιπροσωπεία συζήτησε τα συγκεκριμένα θέματα των διατάξεων του σχεδίου σας.
      Κύριε Υφυπουργέ, περιορίζομαι να πω ότι από τη δική μας πρόταση δύο σημεία δεν έγιναν δεκτά, αλλά θυμάμαι -και σας παρακαλώ να επανέλθετε θυμίζοντάς το- ότι δεσμευτήκατε στη συνολική σας επόμενη νομοθετική πρωτοβουλία να τα εξετάσετε. 
      Αφορούν, κυρίες και κύριοι Βουλευτές, τους επίτακτους. Είναι δύο θέματα σχετικά με το άμεσο μέλλον τους, μετά, δηλαδή, την κατάταξή τους σε οργανικές θέσεις, αφού το χρονίζον πρόβλημά τους επιλύεται με το παρόν σχέδιο (να σημειωθεί πως υπάρχουν ακριβώς οι ίδιες σχετικές ρυθμίσεις και στη δική μας πρόταση).
      Μένει όμως, κύριε Υφυπουργέ, το ζήτημα της αναγνώρισης της προηγούμενης υπηρεσίας τους και μένει και το ζήτημα των αποδοχών τους. Όταν καταλάβουν οργανικές θέσεις κάποιοι εξ αυτών, θα έχουν αποδοχές μικρότερες από αυτές που είχαν στην κατάσταση όπου ευρίσκοντο, την κατάσταση της διοικητικής ανωμαλίας βέβαια και της εργασιακής ανασφάλειας. Κάποιες φορές, όμως, σ’ αυτήν την παράδοξη και άσχημη θέση είχαν καλύτερες αποδοχές. Εμείς προτείναμε αυτές οι αποδοχές να διατηρηθούν. 
      Υπενθυμίστε, λοιπόν, και επιβεβαιώστε ότι και αυτό θα το δείτε και από τη δική μας πλευρά παρέλκει η οποιαδήποτε περαιτέρω αναφορά σε διατάξεις της πρότασής μας, που ήδη από χθες έχουν ψηφιστεί και θα αποτελούν σε λίγες μέρες με τη δημοσίευση του νόμου διατάξεις νόμου του ελληνικού κράτους. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Λοβέρδο.
    Κυρίες και κύριοι συνάδελφοι, έχω την τιμή να ανακοινώσω στο Τμήμα ότι κατά τη συζήτηση επί της αρχής, των άρθρων και του συνόλου της πρότασης νόμου «Ρύθμιση θεμάτων προσωπικού των Ενόπλων Δυνάμεων και άλλες διατάξεις» του Υπουργείου Εθνικής Άμυνας, ορίζεται ως Κοινοβουλευτικός Εκπρόσωπος του ΠΑΣΟΚ ο Βουλευτής κ. Άκης Τσοχατζόπουλος με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Δημητρίου Ρέππα. 
      Επίσης κατά τη συζήτηση της πρότασης νόμου αρμοδιότητας του Υπουργείου Εθνικής Άμυνας «Ρύθμιση θεμάτων προσωπικού των Ενόπλων Δυνάμεων και άλλες διατάξεις» ορίζεται ως Κοινοβουλευτικός Εκπρόσωπος ο Βουλευτής κ. Σταύρος Σκοπελίτης από τον Κοινοβουλευτικό Εκπρόσωπο του ΚΚΕ κ. Ορέστη Κολοζώφ. 
      Ο Εισηγητής της Νέας Δημοκρατίας κ. Νικόλαος Κορτσάρης έχει το λόγο.
      ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα επισημάνω και εγώ όσα ο προλαλήσας εισηγητής της μείζονος Αντιπολιτεύσεως είπε. Πρώτον, ότι η συζήτηση που προηγήθηκε στην επιτροπή κυμάνθηκε σε υψηλά επίπεδα, πράγμα το οποίο επιβεβαιώθηκε και από τη σημερινή του εισήγηση και δεύτερον ότι και εγώ συμφωνώ απολύτως ότι για να δείξουμε και την καλή πλευρά βεβαίως που έχει η Βουλή, ορθώς συζητούμε νομοσχέδια ή προτάσεις νόμου της Αντιπολίτευσης παρά το ότι έχουν συνταγματικό κώλυμα. 
      Η πρόταση νόμου που συζητούμε σήμερα έρχεται ακριβώς μία ημέρα μετά την υπερψήφιση και από τη μείζονα Αντιπολίτευση ανάλογου, πανομοιότυπου θα έλεγα, σχεδίου νόμου της Κυβέρνησης. Ως εκ τούτου πιστεύω και εγώ ότι παρέλκει κάθε περαιτέρω συζήτησης για θέματα που ήδη αναλύθηκαν και ψηφίστηκαν. 
      Όσον αφορά τις αιτιάσεις σας, κύριε συνάδελφε, για την πατρότητα αυτού του σχεδίου νόμου που ήδη είναι νόμος του Κράτους, δεν θα διεκδικήσουμε για λογαριασμό μας -όπως πιθανόν εσείς κάνετε- το ποιος το σκέφτηκε νωρίτερα, ποιος το θεσμοθέτησε ή πώς τακτοποιήθηκε εν τέλει. Δεν έχει ιδιαίτερη σημασία. Σημασία έχει ότι κι εσείς κι εμείς συμφωνούμε και στην αναγκαιότητα και στη χρησιμότητα και το ότι συμπίπτουμε σχεδόν απολύτως, σημαίνει ότι μόνο για το DNA μπορούμε να σκεφτούμε, για να δούμε ποιος ήταν πρώτος αυτός που το συνέλαβε. Σε κάθε περίπτωση ίσως ήταν λάθος σας, εάν πράγματι προηγηθήκατε, που δεν το είχατε καταθέσει. Το ότι επικαλείσθε την πρόωρη διάλυση της Βουλής, νομίζω πως ένας μήνας δεν είναι και τόσο μεγάλο χρονικό διάστημα. Θα μπορούσατε μεταξύ όλων των άλλων σχεδίων νόμων να είχατε καταθέσει και το συγκεκριμένο.
      Ως εκ τούτου η σημερινή αρνητική εισήγησή μου δεν έχει να κάνει με τη συνήθεια που έχουμε στη Βουλή, να απορρίπτουμε από χέρι κάθε πρόταση νόμου της Αντιπολιτεύσεως, γιατί ακριβώς στη συγκεκριμένη περίπτωση δεν προκύπτει τέτοιος λόγος. Και δεν προκύπτει διότι προτείνουμε τα ίδια πράγματα.
      Κλείνοντας, θα ήθελα να πω πως με πολλές από τις επιπλέον ρυθμίσεις που η Αξιωματική Αντιπολίτευση έχει συγκαταλέξει στην πρόταση νόμου της, συμφωνώ και εγώ, όπως έκανα και στην επιτροπή, πράγμα το οποίο έπραξε και ο παριστάμενος, κύριος Υφυπουργός, κατά τη διάρκεια της συζήτησης στην επιτροπή και πιστεύω ότι θα το επαναλάβει και σήμερα.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κορτσάρη.
      Κυρίες και κύριοι συνάδελφοι, έχω την τιμή να ανακοινώσω στο Τμήμα τα εξής:
      Ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Δικαιοσύνης, Τουρισμού, Μεταφορών και Επικοινωνιών, Δημόσιας Τάξης, Υγείας και Κοινωνικής Αλληλεγγύης, Εμπορικής Ναυτιλίας, Μακεδονίας-Θράκης, Αιγαίου και Νησιωτικής Πολιτικής και η Αναπληρωτής Υπουργός Πολιτισμού κατέθεσαν σχέδιο νόμου: «Ρυθμίσεις του συστήματος προσλήψεων και θεμάτων Δημόσιας Διοίκησης».
      Παραπέμπεται στην αρμόδια Διαρκή Επιτροπή.
      Επίσης, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Τροποποίηση των διατάξεων του Κώδικα Οργανισμού των Δικαστηρίων και Κατάστασης Δικαστικών Λειτουργών (κ.ν.1756/1988) και άλλες διατάξεις».
      Τέλος, οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της τροποποίησης του Άρθρου 1 της Συμφωνίας Ίδρυσης της Ευρωπαϊκής Τράπεζας Ανασυγκρότησης και Ανάπτυξης». 
      Παραπέμπεται στην αρμόδια Διαρκή Επιτροπή.
      Ο κ. Σκοπελίτης, εκ μέρους του Κομμουνιστικού Κόμματος Ελλάδας, έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
      Εμείς κατά τη χθεσινή συζήτηση του νομοσχεδίου που ψηφίστηκε, πήραμε θέση και με την ψήφο μας για διάφορα ζητήματα, που θίγονται και στην πρόταση νόμου των κυρίων συναδέλφων του ΠΑΣΟΚ. Βέβαια έμειναν ανοικτά, όπως επισημάνθηκε και ορισμένα άλλα προβλήματα, που προέκυψαν από τη συζήτηση και τα οποία έχουμε θέσει και εμείς. Θέσαμε για παράδειγμα, το θέμα που αφορά στην αναγνώριση της θητείας των αξιωματικών, που πρέπει να επεκταθεί και πέραν των χωρών της Ευρωπαϊκής Ένωσης και θέσαμε ξανά και το θέμα που αφορά στους επίτακτους.
      Ο κύριος Υφυπουργός, υποσχέθηκε ότι για αυτά τα θέματα αλλά και σε άλλα θα φέρει συγκεκριμένες προτάσεις. Εμείς αναμένουμε τις προτάσεις, του κυρίου Υπουργού, για να τοποθετηθούμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός, έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, έρχεται σήμερα προς συζήτηση η πρόταση νόμου της Αξιωματικής Αντιπολίτευσης, που αφορά κάποια στρατολογικά θέματα προσωπικού των Ενόπλων Δυνάμεων. Λέω «κάποια θέματα», γιατί όπως γνωρίζουμε, εχθές μόλις ψηφίστηκε ένα ολοκληρωμένο νομοσχέδιο με σαράντα και πλέον ρυθμίσεις, που κάλυψαν προγραμματικές μας δεσμεύσεις και πάρα πολλά αιτήματα τα οποία χρόνιζαν στις Ένοπλες Δυνάμεις. Συνεπώς αυτά τα ελάχιστα, με τα πέντε άρθρα που προτείνονται σήμερα στο υπό συζήτηση νομοσχέδιο, έχουν καλυφθεί.
      Όμως, εκτός από αυτό, όπως και χθες δεσμευθήκαμε ως Υπουργείο Εθνικής Άμυνας, υπήρξαν και πολλές τροπολογίες, οι οποίες είχαν κατατεθεί.
      Υπήρξαν και άλλες προτάσεις, οι οποίες ακούστηκαν από τους ομιλητές Βουλευτές. Ήταν και είναι χρήσιμες όλες. Εμείς τις πήραμε όλες, τις κρατήσαμε όλες, θα τις μελετήσουμε και βεβαίως έχουμε πάρα πολλά να κάνουμε ακόμα στις Ένοπλες Δυνάμεις. Έχουμε να φέρουμε νομοσχέδιο για τα στρατολογικά, που είναι πάρα πολύ σημαντικό νομοσχέδιο, για τα μισθολογικά, για τα συνταξιοδοτικά, για την αναδιάρθρωση των Ενόπλων Δυνάμεων, για το προσωπικό των Ενόπλων Δυνάμεων γενικότερα, το οποίο θα στηρίξουμε. 
      Βασική αρχή της καινούργιας Κυβέρνησης είναι η στήριξη του προσωπικού. Ξεκινάμε από εκεί. Θα ξεκινήσουμε από το στρατιώτη, από τον αξιωματικό, από το πολιτικό προσωπικό. Ξεκινάμε από το άρβυλο του στρατιώτη, το οποίο δεν είναι αυτό που πρέπει να είναι. Και όταν μιλάμε για το άρβυλο του στρατιώτη, δεν μιλάμε μόνο για το άρβυλο, μιλάμε για τη στολή του, για τον οπλισμό του, μιλάμε για τα πάντα. Δεν είναι αυτά που πρέπει να είναι. Ξεκινάμε, λοιπόν, από τον ανθρώπινο παράγοντα. Ξεκινάμε από την ασφάλεια του στρατιώτη. Τα παιδιά που φεύγουν από το σπίτι τους, πρέπει να εγγυόμαστε ότι θα ξαναγυρίσουν υγιή στις μανάδες τους. Ξεκινάμε, λοιπόν, από την ασφάλεια. Είναι ένα πάρα πολύ σημαντικό θέμα. Και μπορούμε να κάνουμε πολλά πράγματα.
       Έχουμε να δούμε το θέμα των ναρκωτικών που είναι επίσης πολύ μεγάλο θέμα που έχει πλήξει και τις Ένοπλες Δυνάμεις. Έχουμε το θέμα της εκπαίδευσής τους. Είναι πολλά τα θέματα. Έχουμε να δούμε την εξυγίανση του συστήματος των προμηθειών των Ενόπλων Δυνάμεων, ένα σύστημα το οποίο δεν μπορεί κανείς να ισχυριστεί ότι δουλεύει κατά υγιή τρόπο. Διαβάζοντας και βλέποντας φακέλους  διαπιστώνουμε ότι από την κάλτσα του στρατιώτη μέχρι το ανταλλακτικό του αεροπλάνου κάτι δεν λειτουργεί σωστά. Πρέπει, λοιπόν, να τα βάλουμε κάτω όλα αυτά. Πρέπει να εφαρμόσουμε ένα σύστημα το οποίο θα διασφαλίζει. Το κάθε ευρώ του Έλληνα φορολογούμενου θα πρέπει να πιάνει τόπο, να ενισχύει τις Ένοπλες Δυνάμεις, να ενισχύει και να στηρίζει το προσωπικό. 
      Πρέπει να δούμε το στεγαστικό των Ενόπλων Δυνάμεων, των αξιωματικών. Δεν είναι δυνατόν να φεύγει ο αξιωματικός με μετάθεση κάθε δύο τρία χρόνια με τη βαλίτσα στα χέρια και το μεγαλύτερο πρόβλημά του να είναι το στεγαστικό. Θα πάει στην Αλεξανδρούπολη, θα πάει στην Ξάνθη, θα πάει στο Διδυμότειχο -γιατί εκεί είναι ο στρατός μας- και δεν έχει που να μείνει. Θα πάει στη Ρόδο και δεν μπορεί να πληρώσει τα ενοίκια. 
      Θα πρέπει, λοιπόν, να δούμε όλα αυτά τα πράγματα. Και βεβαίως όλα αυτά δεν γίνονται από τη μία στιγμή στην άλλη. Ήδη για τα στρατολογικά θέματα, όπως σας είπα και προχθές, έχει συσταθεί επιτροπή με επικεφαλής τον ίδιο τον Αρχηγό του ΓΕΕΘΑ. Ο αρχικός χρόνος είναι μέσα στον Οκτώβριο να μας έχουν ετοιμάσει ένα νομοσχέδιο, για να μπορέσουμε να το συζητήσουμε. Βεβαίως η επιτροπή εξέφρασε και κάποιους ενδοιασμούς, διότι έχουμε τώρα Ιούλιο, Αύγουστο, Σεπτέμβριο, Ολυμπιακούς Αγώνες και ίσως να είναι δύσκολο. Η αρχική θέση η δική μας είναι τον Οκτώβριο, να μας το έχουν ετοιμάσει. 
      Εμείς επιδιώκουμε και θα έχουμε διάλογο. Θα κάνουμε συζήτηση για όλα τα θέματα και για όλα τα νομοθετήματα που θα φέρουμε εδώ με όλα τα κόμματα. Θα σας φωνάξουμε, αγαπητέ συνάδελφε, και θα κουβεντιάσουμε. Θα ακούσουμε προτάσεις από όλα τα κόμματα. Χρειαζόμαστε και θέλουμε ιδέες. Είμαστε ανοιχτοί, γιατί όλοι αγαπάμε το στρατό μας, όλοι στηριζόμαστε στις Ένοπλες Δυνάμεις μας για την ασφάλεια της χώρας μας και όλοι μας, όπου και αν ανήκει ο καθένας, σε όποιο κόμμα και αν είναι, έχει κάτι καλό να προσφέρει. Αυτό το καλό θα κοιτάξουμε να το εξαντλήσουμε, πάντα με καλή πρόθεση. Έτσι, λοιπόν, θα λειτουργήσουμε, με διάλογο, με συζήτηση, γιατί ο στρατός είναι το μέγα θέμα μας, που πρέπει όλοι να συγκλίνουμε και όλοι να καθόμαστε στο ίδιο τραπέζι. 
      Το «δεν προλάβαμε» και τα σχετικά, όταν αρχίζουμε και τα βάζουμε σε επίπεδο συζήτησης δεν χρειάζονται. Μία κυβέρνηση οκτώ και δέκα ετών που έχει τόσα ανοικτά θέματα, δεν μπορεί να λέει «δεν προλάβαμε τον τελευταίο μήνα». Ας μην τα συζητάμε.
      Όσον αφορά τους επίτακτους, δεσμευόμαστε ότι θα λυθεί το θέμα τους με το πρώτο νομοσχέδιο που θα έρθει και θα αφορά οικονομικά και συνταξιοδοτικά. Νομίζω ότι η παρούσα πρόταση νόμου δεν έχει πλέον λόγο, αφού τα πάντα έχουν επιλυθεί και στις προθέσεις μας είναι να εξαντληθούν και όποια άλλα ακόμη. Προτείνω την απόρριψη της πρότασης. Είμαι βέβαιος –πάνω σ΄ αυτήν την αρχή που σας εξέθεσα- ότι θα υπάρξει ανταπόκριση απ’ όλες τις πτέρυγες της Βουλής, για να διαμορφώσουμε ένα άλλο κλίμα για τις Ένοπλες Δυνάμεις. 
      Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Τμήμα πως οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Ανάπτυξης κατέθεσαν σχέδιο νόμου: «Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών και άλλες διατάξεις».
      Το νομοσχέδιο παραπέμπεται στην αρμόδια Διαρκή Επιτροπή.
      Ο Κοινοβουλευτικός Εκπρόσωπος του ΠΑΣΟΚ κ. Τσοχατζόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η πρόταση νόμου της Αξιωματικής Αντιπολίτευσης αποτελεί ένα όπλο με το οποίο έχει τη δυνατότητα να προκαλέσει την Κυβέρνηση να επιληφθεί θεμάτων, τα οποία έχει αμελήσει, τα οποία δεν προωθεί γιατί ίσως έχει διαφορετική αντίληψη. Επομένως η συζήτηση της πρότασης της Αξιωματικής Αντιπολίτευσης είναι ενδεδειγμένη, ιδιαίτερα τη στιγμή που η κατάθεση της -όπως επιβεβαιώθηκε με όσα είπε προηγουμένως, ο κύριος Υπουργός, αλλά και με τα όσα συζητήσαμε στο διήμερο που ασχοληθήκαμε με το περιεχόμενο των προτάσεων που περιλαμβάνονται στη σχετική πρόταση νόμου- έδειξε ότι τελικά η πρόταση μας λειτουργεί ως καταλύτης, επηρεάζει την Κυβέρνηση να ασχοληθεί, να προκρίνει και να αναγκαστεί να φέρει άμεσα το σχετικό νόμο, για να ρυθμίσει τα θέματα που εμείς εισηγηθήκαμε. Άρα σε καμία περίπτωση δεν μπορεί να υποβαθμιστεί ή να θεωρηθεί δευτερεύον ο ρόλος της πρωτοβουλίας της Αξιωματικής Αντιπολίτευσης, να καταθέσει μία πρόταση νόμου. Επειδή εμείς καταθέσαμε αυτή την πρόταση νόμου, γι’ αυτό εσείς βιαστήκατε να φέρετε το σχετικό νομοσχέδιο που συζητήσαμε. Αυτό προέκυψε από τη συζήτηση των προηγούμενων ημερών. Δεν χρειάζεται ξανά να το τεκμηριώσουμε, είναι μία πραγματικότητα! Το θέμα μου, όμως σήμερα, δεν είναι αν αυτήν τη φορά καταφέρατε ν΄ ανταποκριθείτε στις ανάγκες λειτουργίας του Υπουργείου σας. Το πρόβλημα είναι ότι εμείς έχουμε ανησυχίες, ότι η ηγεσία, της νέας Κυβέρνησης, στο Υπουργείο Εθνικής Άμυνας δεν ανταποκρίνεται στους γρήγορους ρυθμούς υλοποίησης προσαρμογών και αλλαγών που προβλέπονται στη λειτουργία των Ενόπλων Δυνάμεων σήμερα. Και μάλιστα σας είπα χθες συζητώντας τα σχετικά άρθρα –και χαίρομαι γιατί συμφωνήσατε σ΄ αυτό- για την αμυντική στρατιωτική αναθεώρηση, (την ΑΣΑ), με την οποία αλλάξαμε τη δομή των ενόπλων Δυνάμεων και έτσι εσείς έχετε σήμερα το προνόμιο να ηγείσθε ενός από τους πλέον σύγχρονους, αποδοτικούς στρατούς στο επίπεδο της Ευρωπαϊκής Ένωσης. Αυτή η αμυντική στρατιωτική αναθεώρηση δίνει προτεραιότητα στον άνθρωπο, δίνει προτεραιότητα στο στέλεχος, στις ανάγκες ανάδειξης των δικών του ικανοτήτων. Διότι οι πόλεμοι μπορεί να γίνονται με τα όπλα, αλλά το βασικότερο, αυτό που κερδίζει είναι ο άνθρωπος και το πνεύμα του και αυτού που μάχεται στην πρώτη γραμμή και αυτού που καθοδηγεί τα στρατεύματα για να πετύχουν τη νίκη. Αυτός είναι ο κρίσιμος παράγων που πρέπει να στηρίξουμε. Γι’ αυτό υπάρχει η συνεχής ευθύνη της Πολιτείας να φροντίζει διαρκώς, για την ανανέωση, την ανασυγκρότηση, τον εξοπλισμό, την ικανότητα στρατιωτικής επάρκειας των Ενόπλων Δυνάμεων της χώρας αλλά πάντοτε δίδοντας ίση προτεραιότητα στην εξέλιξη του ανθρώπινου δυναμικού.
      Οι προτάσεις που κατατέθηκαν από εμάς, είχαν σκοπό να αναδείξουμε συνολικά τη σημασία του ανθρώπινου δυναμικού. Γιατί αυτό; Διότι κύριε Υπουργέ, η δική σας πρόταση στερήθηκε, δεν περιείχε μια πολύ συγκεκριμένη ρύθμιση με την οποία αναδεικνύεται ακριβώς η ικανότητα αξιοποίησης αυτού του ανθρώπινου δυναμικού. Διότι η σύγχρονη αμυντική στρατηγική ασφάλειας της χώρας, η νέα δομή των Ενόπλων Δυνάμεων, ο νέος διακλαδικός τρόπος λειτουργίας των Ενόπλων Δυνάμεων, τα στρατηγικά δόγματα επιβάλουν η ηγεσία των Ενόπλων Δυνάμεων να έχει ένα πολύ σαφές και καθοριστικό πλαίσιο λειτουργίας. Τότε μόνο ανταποκρίνεται και αξιοποιείται η πολιτική ανάπτυξης των ικανοτήτων των στελεχών των Ενόπλων Δυνάμεων. Όταν συγχρόνως με την υποστήριξη ανάπτυξης των δικών τους δυνατοτήτων, διαμορφώνεται και το κατάλληλο πλαίσιο αποτελεσματικής λειτουργίας και αξιοποίησης  αυτών των δυνατοτήτων τις οποίες με μια σειρά μέτρα και ρυθμίσεις της πολιτικής την οποία προωθείτε έρχεσθε να επιταχύνετε, να ενδυναμώσετε, να διευρύνετε. 
      Πώς λοιπόν εσείς κύριε Υπουργέ στη συγκεκριμένη περίπτωση ήρθατε να καταστρατηγήσετε όλη αυτή τη φιλοσοφία, καταργώντας τη θητεία που θεσμικώς προβλέπει ο νόμος να έχουν οι αρχηγοί, τόσο ο Αρχηγός ΓΕΕΘΑ, όσο και οι αρχηγοί των επιτελείων για να μπορέσουν ακριβώς να συμβάλουν στη μέγιστη δυνατή αποτελεσματική αμυντική ικανότητα, επάρκεια και δύναμη των Ενόπλων Δυνάμεων της χώρας μας; 
      Στη συζήτηση που κάναμε προχθές και μας είπατε τις απόψεις σας, που είναι η βάση της δική σας πρότασης νόμου, δεν νομίζω ότι απαντήσατε σ’ αυτό το θέμα. Είμαστε υποχρεωμένοι σήμερα που συζητάμε τη δική μας πρόταση νόμου και όπου οι ρυθμίσεις που προωθούμε για τις Ένοπλες Δυνάμεις στο 90% καλύπτουν τις ρυθμίσεις που φέρατε και εσείς με το δικό σας σχέδιο νόμου, δεν συμπληρώνονται από τη βασική διάταξη, η οποία είναι ανάγκη να υπάρξει για να στηρίξει τελικά τη σύγχρονη δομή και λειτουργία των Ενόπλων Δυνάμεων. Το γεγονός ότι επιμένουμε να διατηρηθεί ο θεσμός της θητείας για την ηγεσία των Ενόπλων Δυνάμεων που, -στη βάση της αρχής της διακλαδικότητας- εφαρμόζεται εδώ και τέσσερα χρόνια με συνέπεια στις Ένοπλες Δυνάμεις της χώρας και δίνουν την ικανότητα να κινητοποιηθούν άμεσα και συνολικά και οι τρεις κλάδοι των Ενόπλων Δυνάμεων, με ευθύνη του Αρχηγού ΓΕΕΘΑ; που έχει πλέον καθήκοντα αρχιστρατήγου και στον καιρό της ειρήνης. Γι αυτό απαιτείται η συνέχεια της θητείας, για την οποία όπως ξέρετε και συζητήσαμε χθες διεξοδικά, εσείς διαφωνείτε και προς έκπληξή μας μάλιστα, ως λόγο επικαλεστήκατε την ανανέωση της επετηρίδας των Ενόπλων Δυνάμεων. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Δεν έχει τούτη καμία απολύτως σχέση με την ανάγκη να υπάρξει μόνιμη σταθερή θητεία δύο ή τριών ετών για τον Αρχηγό. Σας είπα και χθες ότι αυτή η θητεία ισχύει σε όλους τους ευρωπαϊκούς στρατούς. Δεν καταλαβαίνω γιατί η Ελλάδα θα αποτελέσει εξαίρεση ή πρωτοτυπία, να βρίσκεται ο αρχιστράτηγος που έχει την ευθύνη συντονισμού για το σύνολο των Ενόπλων Δυνάμεων σε μια στιγμή κρίσης των επιτροπών διαχείρισης κρίσης, κινητοποίησης και των τριών κλάδων Στρατός, Αεροπορία, Ναυτικό, να έχει την ευθύνη για τα σχέδια, βάσει των οποίων θα κινητοποιηθεί για να είναι αποτελεσματική η κινητοποίηση του συνόλου των Ενόπλων Δυνάμεων, να είναι υποχρεωμένος να μελετά σε βάθος στρατηγικές και σχέδια αποτροπής και αυτός ο Αρχηγός να βρίσκεται στον αέρα! Με το ενδεχόμενο, καθημερινά να ανακληθεί, καθημερινά να αλλάξει. Αυτό είναι πρωτοφανές. 
      Γι’ αυτό, κύριε Πρόεδρε, κύριοι συνάδελφοι, πιστεύουμε, ότι η σημασία της πρότασής μας διευρύνεται και από το γεγονός ότι υποστηρίζουμε το σύνολο των ρυθμίσεων, τις οποίες εσείς πλέον αναγκαστήκατε να φέρετε με το νομοσχέδιο, το οποίο καταθέσατε και διεξοδικά και με ωραίο τρόπο συζητήσαμε και συμβάλλαμε όλοι σ’ αυτήν την κατεύθυνση, από την άλλη πλευρά, όμως, παραμένει το θέμα αυτό της θητείας στην αρχηγία, το οποίο είναι ένα ανοικτό θέμα και για μας έχει πολύ μεγάλη σημασία. Και όπως σας είπε και ο εισηγητής μας, εμείς επιφυλασσόμαστε να επανέλθουμε με προτάσεις για να συμβάλουμε στην ενίσχυση των Ενόπλων Δυνάμεων. Δεν αντιδικούμε, κύριε Υπουργέ, έχουμε απλά διαφορετική άποψη.
      Έχουμε άλλη πολιτική στο συγκεκριμένο θέμα. Και επειδή έχουμε διαφορετική πολιτική, νομίζω ότι αυτό το θέμα πρέπει να συζητηθεί. Είναι αντικείμενο διαλόγου, συζήτησης και γι’ αυτό να είστε βέβαιοι ότι εμείς θα επανέρθουμε. 
      Θέλουμε να συμβάλουμε στο να ενισχυθούν στο μέγιστο οι Ένοπλες Δυνάμεις της χώρας μας, να ενισχυθεί το ανθρώπινο δυναμικό, να αποκτήσουμε και τα εφόδια τα οποία χρειάζεται στη σύγχρονη εποχή, στον 21ο αιώνα, ένας στρατός υψηλής τεχνολογίας, ο οποίος έχει την ικανότητα να παρεμβαίνει και να εγγυάται την ασφάλεια του ελληνικού λαού σήμερα. Διότι σήμερα οι συνθήκες είναι διαφορετικές. Όμως, μην ξεχνάτε ότι ανά πάσα στιγμή έναντι οιασδήποτε κρίσης, που δεν προειδοποιείται και δεν έρχεται προσχεδιασμένα, πρέπει να υπάρχει υψηλή επάρκεια και ικανότητα άμεσης αντίδρασης. Γι’ αυτόν ακριβώς το λόγο εμείς επιμένουμε στην πρότασή μας, τη στηρίζουμε και θα θέλαμε και το Κοινοβούλιο να έχει την άποψή του πάνω σε αυτήν την πρόταση. 
      Ευχαριστώ. 
      (Χειροκροτήματα από την πλευρά του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Τσοχατζόπουλε. 
      Ο κ. Ματζαπετάκης έχει το λόγο για 8 λεπτά. 
      ΣΤΥΛΙΑΝΟΣ ΜΑΤΖΑΠΕΤΑΚΗΣ: Δεν θα συζητήσω για τη φιλοσοφία της πρότασης νόμου. Φυσικά και συμφωνούμε, αφού εμείς την προτείναμε. Απλώς θα εκφράσω για άλλη μια φορά την απορία μου, γιατί δεν συζητήθηκε συγχρόνως η πρόταση νόμου με το σχέδιο νόμου που ήρθε χθες. Αυτό θα μπορούσε να γίνει, αν προηγείτο ή έπετο πέντε μήνες. Όμως, το θεωρώ περίεργο τη μια μέρα να συζητάμε το ίδιο αντικείμενο, να μη συνεκτιμούμε τα κοινά θέματα και να ερχόμαστε την επόμενη μέρα να κάνουμε μια συζήτηση, για την οποία άλλωστε δεν έχουμε και δικαίωμα ψήφου. Εγώ αντιλαμβάνομαι ότι υπάρχει μία πρακτική ετών που δεν έχουν καλή τύχη οι προτάσεις νόμου και δεν ψηφίζονται. 
      Χαίρομαι, όμως, ιδιαίτερα, κύριε Υπουργέ, που ενώ δεν ψηφίζεται η πρόταση νόμου, δεν την πήρατε και αψήφιστα! Πήρατε όπως είναι ακριβώς το νομοσχέδιο και κάνατε κάποιες μικρές αλλαγές δυστυχώς εις βάρος της αρχικής ιδέας. Εντοπίσατε, δηλαδή, το ενδιαφέρον σας σε ένα σημείο που έθιξε προηγουμένως ο Κοινοβουλευτικός μας Εκπρόσωπος, το θέμα του Αρχηγού των Ενόπλων Δυνάμεων. Οπωσδήποτε η παρέμβασή σας αυτή έχει αρνητικά αποτελέσματα. 
      Για να επανέλθω σε αυτό που είπαν προηγουμένως, ότι δεν το πήρατε αψήφιστα, εγώ θεωρώ ότι τελικά οι προτάσεις νόμου, όσο και να μην έχουν καλή τύχη για να ψηφίζονται, μπορούν να βοηθούν και ιδίως σε αυτήν την περίοδο, όπου υπάρχει μια κυβερνητική νωθρότητα. Δεν βλέπω να έρχονται εδώ νομοσχέδια. Ίσως θα πρέπει να εντείνουμε τη διαδικασία των προτάσεων, για να δώσουμε και μια δυνατότητα για νομοθετική δράση στην Κυβέρνηση. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο κ. Σκρέκας έχει το λόγο. 
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 
      Παίρνω το λόγο με αφορμή αυτά που άκουσα από τον Κοινοβουλευτικό Εκπρόσωπο του ΠΑΣΟΚ κ. Τσοχατζόπουλο, ο οποίος έκανε μια αυστηρή κριτική στην άποψη της Κυβέρνησης ότι δεν υιοθετεί το σχέδιο νόμου. Βέβαια ο κ. Τσοχατζόπουλος ανέφερε και κάτι που τελικά νομίζω ότι πιο πολύ είναι για τις εντυπώσεις παρά για την ουσία, ότι η πρόταση νόμου του ΠΑΣΟΚ προηγήθηκε του σχεδίου νόμου το οποίο έφερε η Κυβέρνηση και το οποίο ψηφίστηκε. Δεν είναι έτσι, γιατί η πρόταση νόμου του ΠΑΣΟΚ ακολούθησε το σχέδιο νόμου της Κυβέρνησης, του οποίου η συζήτηση ολοκληρώθηκε χθες. Κατά συνέπεια μέσα σε αυτήν την Αίθουσα πιο πολύ πρέπει να επιδιώκουμε την ουσία και όχι τις εντυπώσεις.
      Ήρθε ένα σχέδιο νόμου και, βεβαίως, ακούγοντας τον Κοινοβουλευτικό Εκπρόσωπο του ΠΑΣΟΚ είδα ότι άνοιξε συνολικά το θέμα των Ενόπλων Δυνάμεων, για όλες τις βαθμίδες και για όλα τα θέματα των Ενόπλων Δυνάμεων. Στη συνέχεια, αφού επιχειρηματολόγησε, αναγκάστηκε να το κλείσει και να το περιορίσει μόνο στα θέματα της θητείας των υψηλόβαθμων στελεχών των Ενόπλων Δυνάμεων. 
      Η ανησυχία που διατυπώθηκε εδώ δεν είναι δικαιολογημένη, γιατί αν τόσα πράγματα πρέπει να γίνουν για το θέμα των Ενόπλων Δυνάμεων και για το Υπουργείο Εθνικής Άμυνας, τότε τίθεται ένα μεγάλο ερώτημα σε όλους μας και βεβαίως και στον ελληνικό λαό, που μας παρακολουθεί στις συζητήσεις που κάνουμε μέσα σ’ αυτόν το χώρο: Δεν έγινε τίποτα τα προηγούμενα χρόνια; Γιατί τελικά εκεί καταλήγει κανείς, όταν ακούει τα στελέχη του ΠΑΣΟΚ να επιχειρηματολογούν επί του νομοσχεδίου που χθες ψηφίστηκε. Και, βεβαίως, ο Υφυπουργός κ. Λαμπρόπουλος χθες κατηγορηματικά μας είπε ότι είναι το πρώτο νομοσχέδιο που φέρνει το Υπουργείο Εθνικής Άμυνας, για να αντιμετωπίσει θέματα τρέχοντα και χρονίζοντα και ότι θα ακολουθήσει άλλο νομοσχέδιο, λαμβάνοντας υπόψη και τις τροπολογίες που κατέθεσαν οι συνάδελφοι και την πρόταση νόμου που κατέθεσε το ΠΑΣΟΚ μετά την ψήφιση του νομοσχεδίου της Κυβέρνησης αλλά και τον εξαντλητικό διάλογο ο οποίος θα ακολουθήσει στο επόμενο διάστημα με τα Επιτελεία, με τους καθ’ ύλην αρμόδιους στα θέματα αυτά, ώστε το επόμενο νομοσχέδιο να έρθει να καλύψει και μία σειρά άλλων θεμάτων, που δυστυχώς οι προηγούμενες κυβερνήσεις δεν είχαν στην πολιτική τους για να τα αντιμετωπίσουν.
      Με αυτήν τη σύντομη παρέμβασή μου σας ευχαριστώ, κύριε Πρόεδρε, που μου δώσατε το λόγο.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστώ, κύριε συνάδελφε.
      Ο κ. Κορτσάρης έχει το λόγο, να δευτερολογήσει για πέντε λεπτά.
     ΝΙΚΟΛΑΟΣ ΚΟΡΤΣΑΡΗΣ: Κατ’ αρχάς, κύριε Υπουργέ, να σας ευχηθώ συγχαρητήρια για το γάμο σας…
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είναι προσωπικό θέμα, δεν έχει σχέση. 
     ΝΙΚΟΛΑΟΣ ΚΟΡΤΣΑΡΗΣ: Καλώς. 
     …και να σας πω ότι μας διδάσκετε με την εδώ παρουσία σας, αμέσως μετά από το ευτυχές γεγονός και μας δίνετε πραγματικά κατευθυντήριες γραμμές για το πόσο τυπικοί πρέπει να είμαστε με τις παρουσίες μας στη Βουλή. 
     Δεν θυμάμαι, αν στη συζήτηση που κάναμε στην επιτροπή ήσασταν παρών ή απουσιάζατε. Ο εισηγητής σας πάντως σήμερα περιορίστηκε να πει εκείνα τα οποία με ρεαλιστικό και κοινοβουλευτικά άψογο τρόπο προβλέπονται από τους νόμους μας και το Σύνταγμά μας. Επομένως σήμερα είναι βεβαιωμένο και σίγουρο ότι κατά παρέκκλιση του Συντάγματος αλλά κατά το εθιμικό δίκαιο, συζητούμε, όπως συζητούμε. 
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Χάρη μας κάνουν!
     ΝΙΚΟΛΑΟΣ ΚΟΡΤΣΑΡΗΣ: Όχι, δεν σας κάνουμε χάρη. Έτσι έχει συνηθιστεί να συζητούμε. 
     Ποιος φταίει, λοιπόν, που σήμερα δεν μπορούμε να μπούμε σε κατ’ άρθρο συζήτηση και στην ψήφιση στο σύνολο…
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν είπε κανείς ότι πρέπει να μπούμε.
     ΝΙΚΟΛΑΟΣ ΚΟΡΤΣΑΡΗΣ: Άρα δεν υπάρχει λόγος να αντιδικούμε και να επανερχόμαστε, κουράζοντας το Τμήμα με θέματα τα οποία έχουν αναλυθεί. Τα ανέλυσε ορθότατα και νομικώς άψογα ο εισηγητής σας. 
     Από την άλλη μεριά θα ήθελα να θυμίσω την παγία τακτική των Κυβερνήσεών σας, που δεν θεωρώ ότι πρέπει να είναι παγία τακτική. Θα θυμηθώ μόνο μία δική μου περίπτωση όπου είχα μία πρόταση νόμου για τον υγειονομικό χάρτη της χώρας, που νομίζω ότι ήταν πάρα πολύ καλή, που μετ’ επαίνων απερρίφθη επί υπουργίας του κ. Παπαδόπουλου. Δεν είναι δηλαδή προς κακοφανισμό σας ότι συμβαίνουν αυτά και συνεχίζουν να συμβαίνουν. 
     Για την κυβερνητική νωθρότητα που αναφέρθηκε ο κύριος συνάδελφος, θα ήθελα να του πω ότι το ελληνικό Κοινοβούλιο και η Ελλάδα δεν πάσχει από νόμους που πρέπει να θεσπίσουμε, κυρίως πάσχει από την αδυναμία να εφαρμόζουμε τους κείμενους νόμους και βεβαίως, όταν προτείνουμε νόμους αυτοί να είναι σοβαροί, εμπεριστατωμένοι και μελετημένοι. 
     Και μπαίνοντας στο κύριο θέμα με το οποίο ασχοληθήκατε, κύριε Υπουργέ, με τη θητεία δύο συν ένα, μπορώ να σας αντιτάξω κι εγώ δύο πράγματα. Πρώτον, ότι αυτοί οι οποίοι έχουν εξασφαλισμένη την τριετία, μπορεί σε μία προχωρημένη περίπτωση να εφησυχάζουν, γιατί είναι βέβαιοι ότι θα παραμείνουν στην εξουσία τρία χρόνια και από την άλλη μεριά σας λέω, ότι δεν είναι υποχρεωτικό, όταν λήξει η θητεία τους στα δύο χρόνια, να αποστρατευτούν, εφόσον το ΚΥΣΕΑ και οι λοιπές διαδικασίες, που γνωρίζετε καλύτερα από μένα, τους κρατήσουν για περισσότερα χρόνια στην εξουσία. 
      Κλείνοντας, όσον αφορά στην πρόταση νόμου σας, δεν νομίζω ότι υπερκαλύπτει το δικό μας σχέδιο νόμου, όπως εσείς είπατε, γιατί εμείς έχουμε περίπου σαράντα θέματα με τα οποία ασχολούμαστε, ενώ τα δικά σας είναι λιγότερα. 
      Τέλος, επισημαίνω τη σαφή και κατηγορηματική τοποθέτηση του κυρίου Υφυπουργού. Στο προσεχές σχέδιο νόμου ή στα προσεχή και θα επιληφθούμε και θα ξανασυζητήσουμε και ορισμένα θέματα που ενδεχομένως σήμερα δεν έγιναν δεκτά από τις προτάσεις σας, θα γίνουν την επόμενη φορά. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, πόσο χρόνο χρειάζεστε; 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Πέντε λεπτά, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Κυρίες και κύριοι συνάδελφοι, είμαι αναγκασμένος να επαναλάβω δύο πράγματα. Εμείς ως Κυβέρνηση και Υπουργείο Εθνικής Άμυνας νιώθουμε ικανοποίηση και είμαστε ευτυχείς που μπορέσαμε μέσα σε τρεις μήνες να φέρουμε ένα νομοσχέδιο και να υλοποιούμε βασικές μας προεκλογικές δεσμεύσεις, που τις ενέκρινε ο ελληνικός λαός, να υλοποιούμε σαράντα και πλέον αιτήματα που χρόνιζαν στο προσωπικό των Ενόπλων Δυνάμεων. 
      Νιώθουμε λοιπόν ικανοποίηση. Ήταν χρέος μας. Δεν πιεστήκαμε, κύριε Τσοχατζόπουλε, από κανέναν, πολύ περισσότερο από εσάς για να φέρουμε αυτό το νομοσχέδιο. Ήταν χρέος του προγράμματός μας το οποίο θα τηρήσουμε. Γι’ αυτό άλλωστε μας εξέλεξε και μας ενέκρινε ο ελληνικός λαός. 
      Και τα αιτήματα του προσωπικού δεν τα θυμηθήκατε κάπως αργά; Αφού τα θεωρείτε τόσο επείγοντα γιατί τόσα χρόνια δεν τα λύνατε και αφήσατε να χρονίζουν τόσα πράγματα; Και μας πιέσατε. Μας πιέσατε με τι; Με μια πρόταση νόμου με πέντε άρθρα; Τι έχει αυτή η πρόταση νόμου; Πέντε θέματα λύνει, όταν εμείς λύνουμε σαράντα και πλέον. Με αυτό μας πιέσατε; Αστείο δεν είναι να το λέμε; 
      ΑΝΔΡΕΑΣ ΛΟΒΕΡΔΟΣ: Δεν είστε δίκαιος τώρα.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Με συγχωρείτε, μα να επαναλαμβάνουμε ένα πράγμα που είπαμε στις επιτροπές τόσες φορές; Το επαναλάβαμε χθες και προχθές. Κλείσαμε ένα νομοσχέδιο το οποίο συζητήσαμε με πολύ όμορφο τρόπο. Είναι δυνατόν να μας λέτε ότι μας πιέσατε, μας αναγκάσατε να φέρουμε αυτό το νομοσχέδιο; Είναι λέξεις αυτές να λέγονται; Για όνομα του Θεού! Ναι συναίνεση, ναι συζήτηση, όλα ωραία. Μέχρι εδώ όμως, όχι παραπέρα. 
      Έπειτα τρεις μήνες Κυβέρνηση είμαστε. Μη βιάζεστε να μας κρίνετε. Βεβαίως, δικαίωμά σας είναι να μας κρίνετε από αύριο το πρωί και από χθες ακόμα, αλλά να μη μας καταδικάζετε κιόλας, τη στιγμή που εσείς ήσασταν δέκα χρόνια, είχατε μια θητεία μακρά στο Υπουργείο Εθνικής Άμυνας. 
      Όπως σας είπα και προηγουμένως, την πολιτική μας στο Υπουργείο Εθνικής Άμυνας σκεφτόμαστε –και όχι μόνο σκεφτόμαστε, αλλά έχουμε υποχρέωση- να την αναδιαρθρώσουμε, γιατί πολλά πράγματα θέλουν αναδιάρθρωση. Αυτό δεν το αμφισβητεί κανείς εδώ μέσα. Δεν θέλουν οι προμήθειες, ο τρόπος  με τον οποίο γίνονται; Πολλά πράγματα θέλουν αναδιάρθρωση. Να μην υπεισέλθω σε βαθύτερα ζητήματα, το τι αναδιαρθρώσατε και τι κάνατε και ποιο ήταν το αμυντικό σας δόγμα.
      Όσον αφορά τη θητεία, το θέμα αυτό το είπαμε ξανά και ξανά, το εξαντλήσαμε. Εσείς έχετε την άποψή σας. Τη σεβόμαστε. Πρέπει να σεβαστείτε και σεις τη δική μας. Αυτό λέει η δημοκρατία. Όπως εμείς σεβόμαστε τη δική σας, πρέπει και σεις να σεβαστείτε και τη δική μας άποψη. 
      Και εμείς επεμβαίνουμε και λέμε ότι πρέπει να υπάρχει ευελιξία. Δεν μπορεί σώνει και καλά να έχουμε δύο ή τρία χρόνια έναν Αρχηγό ο οποίος δεν αποδίδει. Γιατί να μην έχουμε την ευχέρεια να τον αλλάξουμε; Σήμερα εμείς, αύριο κάποιος άλλος, όποιος κυβερνάει το τόπο. Γιατί λοιπόν να είμαστε δεσμευμένοι και να θεωρεί οποιασδήποτε Αρχηγός ότι για δύο χρόνια δεν τον κουνάει τίποτα; 
      Εδώ όλοι κρινόμαστε και όλοι πρέπει να κρινόμαστε και για την αποτυχία και για το καλό. Όταν λοιπόν θα έχουμε έναν Αρχηγό ο οποίος θα έχει επιτυχίες και θα είναι καλός και χρήσιμος, εμείς αυτόν θα τον κρατήσουμε και δύο και τρία χρόνια. Και, το βασικότερο από όλα, η δική μας αρχή είναι ότι εμείς σεβόμαστε και θα σεβόμαστε την ηγεσία και θα συνεργαζόμαστε μαζί της και θα ακούμε τις προτάσεις της. Δεν θα μένουμε στα λόγια μόνον για την ηγεσία, στο αν θα είναι δύο ή τρία χρόνια. Το θέμα για μένα είναι το πόσο θα σεβόμαστε αυτήν την ηγεσία και πόσο θα ακούμε τις προτάσεις αυτών των ανθρώπων που έχουν τριάντα και σαράντα χρόνια δώσει τη ζωή τους πάνω στα όπλα, στο στρατό, στην πατρίδα. Και δεν θα μας προτείνουν να αγοράσουμε τα άλφα οπλικά συστήματα, για παράδειγμα, τα TORR που τα έφερναν τέταρτα και τα πήρατε εσείς πρώτα, ούτε για τις φρεγάτες που απέρριπτε το Πολεμικό Ναυτικό να μην τις εκσυγχρονίσουμε και η πολιτική ηγεσία τις εκσυγχρόνιζε, όταν οι φρεγάτες σήμερα –το έχω ξαναπεί εδώ στη Βουλή- είναι είκοσι πέντε χρόνων και ο εκσυγχρονισμός θα τελειώσει σε εννέα χρόνια, οπότε και θα έχουν γίνει τριάντα πέντε χρόνων και θα πρέπει να αποσυρθούν αμέσως. Εκατομμύρια δολάρια δαπανημένα και οπλικό σύστημα δεν θα έχουμε! 
      Αυτά λοιπόν εμείς δεν θα τα κάνουμε. Εμείς θα σεβόμαστε την ηγεσία και θα την ακούμε. Θα αποφασίζουμε γιατί έχουμε την πολιτική ευθύνη, αλλά θα την λογαριάζουμε. Εδώ είναι λοιπόν το πρόβλημα και όχι το αν θα είναι ένα ή δύο ή τρία χρόνια ο Αρχηγός. Ο καλός να είναι και τέσσερα χρόνια. Όλοι μας άνθρωποι είμαστε κι όταν πάρουμε την πρώτη θέση μπορεί να μην ανταποκριθούμε. Γιατί λοιπόν να είναι δέσμια η πολιτική ηγεσία σε έναν τέτοιον άνθρωπο; Δεν καταλαβαίνουμε την επιμονή σας αυτή.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αν δεν το καταλαβαίνετε έχετε πρόβλημα.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σας επαναλαμβάνω ότι η σημερινή ηγεσία δεν έχει να φοβηθεί τίποτα. Την τιμάμε, θα εξαντλήσει τη θητεία της, τη στηρίζουμε και συνεργαζόμαστε άψογα μαζί τους.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Τσοχατζόπουλος έχει το λόγο για πέντε λεπτά.  Τον είχε ζητήσει νωρίτερα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θα ήθελα να κάνω ορισμένες παρατηρήσεις σε σχολιασμούς που άκουσα προηγουμένως. Κατ΄αρχήν νομίζω ότι εκτίθενται να νομίζουν οι συνάδελφοι ότι κάνουν χάρη στην Αξιωματική Αντιπολίτευση, ότι μας επιτρέπουν να συζητήσουμε την πρόταση νόμου την οποία έχουμε καταθέσει. Ασκούμε δικαίωμα, κύριοι συνάδελφοι, και είναι υποχρέωσή μας να ενταχθούμε στη συζήτηση αυτής της πρότασης, ανεξάρτητα που, όπως εξήγησε ο εισηγητής μας, υπάρχει αυτή η ειδική ερμηνεία του Συντάγματος η οποία δεν προβλέπει ψηφοφορία. Είναι όμως μια πλήρης, δημοκρατική διαδικασία διαλόγου επί του περιεχομένου της πολιτικής την οποία καταθέτουμε. 
      Η πρόταση νόμου, κύριε Υπουργέ, που ενοχληθήκατε γιατί σας κάλεσα να συζητήσουμε επί της ουσίας της δικής μας πρότασης,…
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Δεν ενοχλήθηκα. Συζητάμε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: …σας παρακαλώ να συνειδητοποιήσετε ότι δεν έχει καμία σχέση με τα όσα συζητούσαμε χθες. Χθες συζητούσαμε τη δική σας πρόταση νόμου. Σήμερα λοιπόν ερχόμαστε εδώ και συζητούμε τη δική μας πρόταση νόμου. Το ότι έχει κοινό στόχο το 80% -δεν είπα ότι υποκαταστήσαμε- των θεμάτων τα οποία ρυθμίσατε εσείς με την πρόταση τη δική σας δεν νομίζω ότι είναι μειωτικό της δικής μας πρότασης  για να μας πείτε ότι «αφού τα συζητήσαμε τι θέλετε να έρθετε να συζητήσουμε; Να την ξαναεγκρίνουμε;» Δεν είναι έτσι. Υπάρχει πρώτα η άσκηση δικαιώματος της Αντιπολίτευσης, η υποχρέωσή μας να συζητήσουμε μαζί γι’ αυτά τα θέματα και δεύτερον και βασικότερο, το δικό μας δικαίωμα να στηρίξουμε δημόσια στο ελληνικό Κοινοβούλιο την πολιτική μας για την περαιτέρω ανάπτυξη των Ενόπλων Δυνάμεων της χώρας.
      Διότι, κύριε Υπουργέ και κύριοι συνάδελφοι, -επειδή κάνατε σχετικά ερωτήματα- δεν σημαίνει ότι οι ρυθμίσεις αυτές που προωθούνται σήμερα οφείλονται σε αδυναμία αντιμετώπισης στο παρελθόν. Δεν γνωρίζετε, αλλά παρακαλώ ενημερωθείτε. Είναι σε εξέλιξη στις Ένοπλες Δυνάμεις εδώ και τρία χρόνια μία στρατηγική μεταρρύθμιση, η οποία αλλάζει συνολικά το Στρατό της Ελλάδος και από ένα στρατό της δεκαετίας του ’50 τον μετατρέπει σε ένα στρατό του 21ου αιώνα. Άρα λοιπόν είναι προδιαγεγραμμένες οι αλλαγές οι οποίες επέρχονται. Δεν είναι αυθαίρετες. Δεν ήρθαν τυχαία, ξαφνικά, ούτε τις ανακάλυψε η σημερινή ηγεσία. Όπως σας είπα και χθες, προέρχονται μέσα από τη συνεπή εφαρμογή μιας ολοκληρωμένης μεταρρύθμισης, η οποία είναι σχεδιασμένη σε βάθος χρόνου για τα επόμενα δέκα χρόνια και προβλέπει κατ’ έτος συγκεκριμένες αλλαγές.
      Άρα, λοιπόν, αυτές τις αλλαγές, και προσαρμογές κύριε Πρόεδρε, ήλθαμε εμείς με την πρότασή μας να στηρίξουμε. Δεν αντιδικούμε με εσάς. Βεβαίως εσείς είστε η Κυβέρνηση, εσείς φέρατε την πρόταση νόμου, εσείς λύνετε το πρόβλημα, εσείς θα επωφεληθείτε και της θετικής απήχησης για το ότι νομοθετείτε αυτά τα θέματα. Ουδεμία αμφιβολία επ’ αυτού, αλλά επιτρέψτε και σε εμάς να έχουμε το δικαίωμα να υποδείξουμε, να συμπληρώσουμε και να τονίσουμε ότι και αυτές οι αλλαγές που προτείνουμε εμείς είναι σημαντικές. Γι’ αυτό, κύριε Πρόεδρε, κύριοι συνάδελφοι, είπαμε ότι με τις συνολικές αλλαγές που προτείνουμε αντιμετωπίζονται ορθά τα προβλήματα στις Ένοπλες Δυνάμεις.
      Όσον αφορά τις αναφορές σας για τις δικές μας ευθύνες, κύριε Υπουργέ, να γνωρίζετε: Έχουμε την πλήρη ευθύνη, της θητείας μας, της δουλειάς και του έργου μας, που παράχθηκε και αποτέλεσε, -όπως σας είπα και πριν- την αιτία ώστε σήμερα εσείς να προΐστασθε στις Ένοπλες Δυνάμεις, που είναι από τις πλέον ετοιμοπόλεμες, τις πλέον αποτελεσματικές, τις πλέον προσαρμοσμένες στα σύγχρονα στρατιωτικά δεδομένα διεθνώς και προπαντός εξοπλισμένες δυνάμεις, με υψηλής τεχνολογίας μέσα και λειτουργίες.
      Η ενιαία διοίκηση και λειτουργία, το «command & control» όπως ξέρετε πολύ καλά, κύριε Υπουργέ- η εποπτεία των όρων ασφάλειας των Ολυμπιακών Αγώνων οφείλεται ακριβώς στο ότι στις Ένοπλες Δυνάμεις καταφέραμε να αναπτύξουμε τη λειτουργία κοινής, συγχρόνου παρακολούθησης εκατομμυρίων λειτουργιών την ίδια στιγμή. Άρα, η υψηλή τεχνολογία, η λεγόμενη C4I τεχνολογία, την οποία ξέρετε και είναι μεταρρύθμιση ενταγμένη στη στρατιωτική επανάσταση δίνει αυτή τη δυνατότητα στις Ένοπλες Δυνάμεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επομένως μην τα μπερδεύετε. Εμείς προωθήσαμε την αξιοποίηση μέσων υψηλής τεχνολογίας, την προμήθεια των κατάλληλων εξοπλισμών, την οικονομική κάλυψη αυτών των όπλων με τον καλύτερο δυνατό τρόπο ανταγωνισμού και αποτελεσματικότητος, για να εγγυηθούμε όπως προβλέπεται στη μεταρρύθμιση της ΑΣΑ, την επίτευξη σταθερής σχέση του κόστους - ωφέλειας στις αμυντικές δαπάνες του προϋπολογισμού που προκύπτουν από την προγραμματισμένη αναβάθμιση των Ενόπλων Δυνάμεων. Μέχρι το 2005 προβλέπεται να εξασφαλιστεί ότι κάτω από το 3% του ΑΕΠ θα διατίθεται πλέον για τους εξοπλισμούς, έτσι ώστε εσείς να έχετε το προνόμιο να βαδίζετε σ’ ένα σταθερό δρόμο μείωσης των στρατιωτικών δαπανών -που όμως εμείς δημιουργήσαμε- και μάλιστα να επιχειρείτε να δημιουργούνται και εντυπώσεις, όσον αφορά τη δική μας πορεία!!
      Τελειώνοντας, κύριε Πρόεδρε -και ευχαριστώ για τον επιπλέον χρόνο των μερικών δευτερολέπτων που μου δώσατε- θα ήθελα να τονίσω το εξής: Ναι, σεβασμός στην ηγεσία των Ενόπλων Δυνάμεων. Δεν αμφιβάλλει κανείς σε αυτό. Κάνετε όμως λάθος να χρησιμοποιείτε ως αντίθετο επιχείρημα, όταν προβάλλουν από πιθανές διαπιστώσεις σε συγκεκριμένη στιγμή διαφωνίες, που μπορεί να υπάρχουν, κύριε Υπουργέ. Γι’ αυτό άλλωστε είναι αναγκαίο, όπως υποστήριξα και η θητεία και ο πλήρης καθορισμός αρμοδιοτήτων και ευθυνών σε κάθε επίπεδο, ιδιαίτερα στην ηγεσία. Τι είπατε χθες κι εσείς; Το είπατε ο ίδιος. Βεβαίως, εισηγούνται οι επιτελείς, αλλά αποφασίζει ο Υπουργός, αποφασίζει η Κυβέρνηση. 
      Επομένως, μην μπερδεύουμε τα πράγματα. Είναι σαφείς οι ευθύνες και πρέπει να είναι διαφανής και ο καθορισμός ευθυνών στη λειτουργία των Ενόπλων Δυνάμεων. Η πολιτική ηγεσία - ο Υπουργός έχει τις ευθύνες του, το ίδιο και ο Υφυπουργός και ο Γενικός Γραμματέας. Ευθύνες διοίκησης έχει όμως και η στρατιωτική ηγεσία. Επειδή σεβόμαστε αυτές τις ευθύνες της, γι’ αυτό ζητούμε, για την ευθύνη που έχει η ηγεσία των Ενόπλων Δυνάμεων να της δώσετε τη δυνατότητα να έχει σταθερή θητεία, για να μπορέσει να ανταποκριθεί στην εφαρμογή αυτής της ευθύνης, την οποία, αν τη σέβεται κανείς –όπως τονίζετε- πρέπει να της δώσει και τη δυνατότητα να την ασκήσει.
      Αυτά είχα να πω, κύριε Πρόεδρε, και ευχαριστώ για το χρόνο που μου δώσατε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Λοβέρδος έχει το λόγο για πέντε λεπτά.
      ΑΝΔΡΕΑΣ ΛΟΒΕΡΔΟΣ: Ζητώ το λόγο, κύριε Πρόεδρε –δεν δευτερολόγησα προηγουμένως- γιατί θέλω να ρωτήσω τον αγαπητό φίλο, τον Υφυπουργό κ. Λαμπρόπουλο τι έπαθε. Τι πάθατε, κύριε Υφυπουργέ;
      Στην αρχή, όταν αρχίσατε να μιλάτε, διερωτήθηκα γιατί φωνάζει ο άνθρωπος. Μετά όμως, όταν άκουσα τα δηλητηριώδη σας επιχειρήματα –γιατί ξεφύγατε κάποια στιγμή-  άρχισα να σκέφτομαι γιατί κόπτεστε. Τι έγινε; Τι έγινε και χάλασε το κλίμα της συνεργασίας; Τι ειπώθηκε που δεν είχε ειπωθεί χθες; Τι ειπώθηκε για πρώτη φορά σήμερα και σας δημιουργεί αυτήν την ένταση, ώστε να μιλάτε έτσι και να δηλητηριάζετε τη συζήτηση; Γιατί –επαναλαμβάνω- είπατε πράγματα δηλητηριώδη.
      Εγώ δεν θέλω να αλλάξω στάση. Μέχρι να κλείσει αυτή η συζήτηση αξιώνουμε και αξίζουμε τη στάση που είχαμε όλοι επιδείξει την προηγούμενη ώρα. 
      Θέλω όμως να σας πω κλείνοντας ότι δεν έχετε το δικαίωμα, κύριε Υφυπουργέ, να μιλάτε για καμένη γη. Πολύ ωραία λέτε –και ο κύριος Υπουργός το έχει πει πρώτος- «ο άνθρωπος στο επίκεντρο». Σας είπε το Κομμουνιστικό Κόμμα χθες, ο κ. Σκοπελίτης, ότι εξ αυτού του λόγου συμφωνούμε, γιατί ρυθμίζουμε θέματα προσωπικού, δηλαδή ανθρώπων. Όμως δεν δικαιούστε να λέτε ότι ξεκινάτε από το μηδέν. 
      Αν το πείτε αυτό, ότι δηλαδή ξεκινάτε από το μηδέν, αν έχετε και πάλι επιχειρήματα καμένης γης, τότε αντιφάσκετε με το σχέδιο νόμου που μόλις χθες ψηφίσαμε. Το σχέδιο νόμου που ψηφίσαμε, ρυθμίζει ζητήματα που έχουν εγερθεί από τη δεκαετία του ΄60 και δεν τα ρυθμίσατε εσείς ούτε τη δεκαετία του ΄70 ούτε τη δεκαετία του ’90, δεν τα ρύθμισε η οικουμενική κυβέρνηση, αλλά ούτε και εμείς στα χρόνια της διακυβέρνησής μας. Πρόκειται για ζητήματα κοινωνικών δικαιωμάτων και πολλά άλλα ζητήματα, τα οποία αναπτύξαμε. 
      Κατά συνέπεια, κύριε Υφυπουργέ, έχουμε συνευθύνη. Η πατρίδα ίσως δεν άντεχε σε άλλες περιόδους την επίλυσή τους. Υπάρχουν εδώ σ’ αυτήν την Αίθουσα πρώην αξιωματικοί που μπορούν αυθεντικά να μεταφέρουν τα επιχειρήματα. Μάλιστα με το συνάδελφο, τον κ. Κορτσάρη, τα έχουμε ήδη ανταλλάξει. Ήταν άλλες εποχές και δεν αντέχαμε αυτές τις ρυθμίσεις, γιατί δεν τις άντεχε η πατρίδα, γιατί ήταν πολυτέλειες υπαρκτές στη Δυτική Ευρώπη, όπως τη λέγαμε τότε, αλλά όχι εδώ. Φθάσαμε σήμερα στο σημείο η πατρίδα να έχει την πολυτέλεια να έχει στράτευμα που αντέχει αυτές τις ρυθμίσεις. Αυτό είναι ομολογία προόδου και όχι καμένης γης.
      Κύριε Υφυπουργέ, πολύ σωστά θα επανεξετάσετε και θα κάνετε διάλογο για τα θέματα που προαναφέρατε πολύ παραστατικά, αναφερόμενος στην κάλτσα του στρατιώτη που φυσικά δεν θα την πλέξετε, αλλά θα την κάνετε καλύτερη. Ναι, αλλά δεν πρέπει να λέτε ότι τίποτα δεν έχει γίνει. Αυτό δεν είναι σωστό, αλλά είναι άδικο και υποτιμητικό για τη νευραλγική –εν ευρεία εννοία- μονάδα της οποίας ηγείσθε. 
      Έτσι, λοιπόν, θέλω να σας θυμίσω ότι μας δόθηκε τις τελευταίες ημέρες εκ μέρους σας και εκ μέρους των λαθών σας –όχι υμών προσωπικώς- αντιπολιτευτική ευκαιρία να ανεβάσουμε την ένταση, να μιλήσουμε χρησιμοποιώντας κορώνες και να χαρακτηρίσουμε, όπως το έκαναν παλαιότερα οι παλαιοκομματικοί όλων των παρατάξεων, ο ένας τον άλλον με μειωτικούς όρους για την πατρίδα. Μας δώσατε τέτοια ευκαιρία, αλλά εμείς δεν το κάναμε και δεν θα το κάνουμε, γιατί είμαστε φορείς μίας νέας άποψης, ενός νέου ήθους. Εμείς θεωρούμε ο ένας για τον άλλον ότι αγαπά οπωσδήποτε την πατρίδα όσο και ο οποιοσδήποτε άλλος Έλληνας πολίτης. Αυτή είναι η αφετηρία μας. Κανένας δεν τρέχει την κούρσα του πατριωτισμού και κανείς δεν βγαίνει πρώτος. Είμαστε όλοι ίσοι ως προς αυτό. 
      Επίσης θα πρέπει να συνυπολογίσετε -και σας το λέω αυτό ως συντονιστής των θεμάτων Εξωτερικών και Άμυνας του Κοινοβουλευτικού Τομέα του ΠΑΣΟΚ μαζί με την κ. Διαμαντοπούλου- ότι αυτή θα είναι η πολιτική μας. Δεν θα σας μεμφθούμε, παρ΄ ότι μας δίνετε τις δυνατότητες για ζητήματα με δηλητηριώδη επιχειρήματα που θα κάνουν αδύνατη τη μεταξύ μας συνεργασία. Σας καλώ να αναλογιστείτε το πρόσφατο παρελθόν, να εκτιμήσετε και να συνεκτιμήσετε τη δική μας στάση και τέτοιων μέσων διαλόγου να μετέρχεστε και εσείς από τούδε και στο εξής.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε.
      Κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Εθνικής Άμυνας: «Ρύθμιση θεμάτων προσωπικού των Ενόπλων Δυνάμεων και άλλες διατάξεις». Η πρόταση δεν θα τεθεί σε ψηφοφορία, γιατί εμπίπτει στις διατάξεις του άρθρου 73 παράγραφος 3 του Συντάγματος.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 1 Ιουλίου 2004 και της Παρασκευής 2 Ιουλίου 2004 και παρακαλώ το Τμήμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Πέμπτης 1ης Ιουλίου 2004 και της Παρασκευής 2 Ιουλίου 2004 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 12.38’ λύεται η συνεδρίαση για αύριο Παρασκευή 16 Ιουλίου 2004 και ώρα 10.30’ με αντικείμενο εργασιών του Τμήματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 3/3/7.7.2004 επίκαιρης επερώτησης Βουλευτών του Κομμουνιστικού Κόμματος Ελλάδος προς τους Υπουργούς Ανάπτυξης, Οικονομίας και Οικονομικών, Απασχόλησης και Κοινωνικής Προστασίας, σχετικά με την πολιτική της Κυβέρνησης για τον έλεγχο των τιμών στα είδη λαϊκής κατανάλωσης και τις υπηρεσίες, καθώς και την εισοδηματική και φορολογική πολιτική της, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                   ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ Α΄ ΤΜΗΜΑΤΟΣ 15-7-04		ΣΕΛ.-1-

