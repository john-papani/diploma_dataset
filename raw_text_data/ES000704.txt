ΠΡΑΚΤΙΚΑ  ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000
ΣΥΝΕΔΡΙΑΣΗ ΙΑ'
Τρίτη 4 Ιουλίου 2000
--------
Αθήνα, σήμερα στις 4 Ιουλίου 2000, ημέρα Τρίτη και ώρα 18.53' συνήλθε στην Αίθουσα των συνεδριάσεων Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Συμπλήρωση της νομοθεσίας για την κεφαλαιαγορά, ρυθμίσεις θεμάτων Κτηματικής Εταιρείας του Δημοσίου (Κ.Ε.Δ.), ασφαλιστικών αποζημιώσεων, ΦΠΑ, επενδυτικού χρυσού και άλλες διατάξεις".
Κύριοι συνάδελφοι, θα συνεχισθεί η συζήτηση επί των άρθρων του νομοσχεδίου. Απομένουν τα άρθρα 13 έως 26 και 27 έως 30, τα κεφάλαια Β' και Γ' και δύο τροπολογίες του Υπουργού. Είναι ακόμη οι τρεις εμπρόθεσμες τροπολογίες συναδέλφων και τρεις εκπρόθεσμες.
Να συζητήσουμε πρώτα το Β' κεφάλαιο, μετά το τρίτο και μετά τις τροπολογίες.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Ολα μαζί, κύριε Πρόεδρε, και να δοθεί περισσότερος χρόνος.
ΠΡΟΕΔΡΟΣ (Απόστολος Κακλαμάνης): Καλώς. Θα δοθεί περισσότερος χρόνος στους εισηγητές.
Η κ. Μαρία Αρσένη έχει το λόγο.
ΜΑΡΙΑ ΑΡΣΕΝΗ: Κύριε Πρόεδρε, κύριοι συνάδελφοι, το κεφάλαιο Β', που περιλαμβάνει τα άρθρα από 13 έως 26, αναφέρεται κυρίως σε φορολογικά θέματα, όπως επίσης σε θέματα που έχουν σχέση με την εικοσιτετράωρη λειτουργία των ΣΔΟΕ και θέματα που έχουν σχέση με τον επενδυτικό χρυσό.  Στα πλαίσια αυτά ρυθμίζονται επίσης και θέματα που αφορούν στην κτηματική εταιρεία του δημοσίου, στη φορολογία της "OLYMPIC CATERING", τις δικαιοπραξίες στις παραμεθόριες περιοχές και άλλα θέματα.
Πιο συγκεκριμένα, στο άρθρο 13 τροποποιείται το άρθρο 24 του ν.2429/1996, σχετικά με τις προθεσμίες που υποβάλλεται η δήλωση "πόθεν έσχες".
Με το άρθρο 14 λαμβάνει νομοθετικό περιεχόμενο η πρόσφατη συμφωνία μεταξύ ασφαλιστικών εταιρειών και του Υπουργείου Ανάπτυξης για την άμεση αποζημίωση υλικών ζημιών, εφ' όσον κατά το τροχαίο ατύχημα δεν υπήρχαν τραυματισμοί. Στη συμφωνία αυτή, παρ' ότι έχει προαιρετικό χαρακτήρα, έχει ήδη προσχωρήσει το 92% των ασφαλιστικών εταιρειών, γεγονός που εξασφαλίζει τη λειτουργία της συμφωνίας.
Στο άρθρο 15, στις παραγράφους 1, 2 και 3 γίνεται προσαρμογή προς το Κοινοτικό Δίκαιο, καταργείται ο διακανονισμός στην περίπτωση που ο υποκείμενος σε φόρο λαμβάνει αποζημίωση για καταστραφέντα, απωλεσθέντα ή κλαπέντα υλικά της επιχείρησής του.
Στην παράγραφο 4, καταργείται άμεσα η υποχρέωση υποβολής περιοδικών δηλώσεων ΦΠΑ από τις επιχειρήσεις που τίθενται σε αδράνεια ή σε αναστολή εργασιών.
Στην παράγραφο 5, καθιερώνεται η κατ' αποκοπή καταβολή ΦΠΑ για μικρές επιχειρήσεις, που η εν γένει οργάνωσή τους δεν τους επιτρέπει την τήρηση των υποχρεώσεων του κανονικού καθεστώτος ΦΠΑ. Η ένταξη στο ειδικό αυτό καθεστώς δεν είναι υποχρεωτική και παραμένει στη διακριτική ευχέρεια της επιχείρησης.
Με το άρθρο 16 προσαρμόζονται στο εσωτερικό δίκαιο της χώρας μας οι διατάξεις της κοινοτικής οδηγίας 98/80 της Ευρωπαϊκής 'Ενωσης και της έκτης οδηγίας 77/388. Οι διατάξεις αυτές αφορούν στη φορολογία του επενδυτικού χρυσού και προβλέπεται η απαλλαγή επιβαρύνσεων των συναλλαγών επενδυτικού χρυσού στα πλαίσια της Ευρωπαϊκής 'Ενωσης.
'Αρθρο 17. Με το άρθρο αυτό, δίνεται η ευκαιρία στις επιχειρήσεις να τακτοποιήσουμε αρκετές εκκρεμότητες. Πολλές επιχειρήσεις, δεν καταβάλουν περιοδικές καταστάσεις ΦΠΑ όταν η εκκαθάριση είναι πιστωτική ή μηδενική, γεγονός που αποφέρει σημαντικά πρόστιμα. Με τη ρύθμιση που επιχειρείται μ'αυτήν την παράγραφο, δίνεται η ευκαιρία στις επιχειρήσεις να τακτοποιήσουν παρόμοιες εκκρεμότητες, δίχως πρόστιμα, πριν αρχίσει να εφαρμόζεται το σύστημα ΤΑΧΙS για την εκκαθάριση του ΦΠΑ.
Με το άρθρο 18 καταργούνται τα φορολογικά προνόμια της "OLYMPIC CATERING A.E." και από τη χρήση 1999 και στο εξής θα φορολογείται με βάση τις γενικές ισχύουσες διατάξεις.
'Αρθρο 19. Με το ν. 1366/1938 απαγορεύεται κάθε δικαιοπραξία σε ζώνη παραμεθόριας περιοχής, εκτός εάν υπάρχει άδεια της αρμόδιας νομαρχιακής επιτροπής, που πρέπει να δημοσιευθεί στην Εφημερίδα της Κυβερνήσεως. Πολλές επιτροπές, όμως, παρέχουν άδειες αλλά αμελούν να δημοσιεύσουν τις συγκεκριμένες άδειες στην Εφημερίδα της Κυβέρνησης.  'Ετσι υπάρχουν πολλά συμβόλαια δικαιοπραξιών που είναι άκυρα, αν και υπάρχει η σχετική απόφαση της επιτροπής και από την αμέλεια αυτής της διοικητικής αρχής, δημιουργούνται προβλήματα. Με το παρόν άρθρο κυρώνονται εκ των υστέρων όλα τα συμβόλαια που πάσχουν κατά τον αναφερόμενο λόγο.
'Αρθρο 20. Γίνεται αποδεκτή η ανάγκη συνεχούς εικοσιτετράωρης εργασίας στις ΣΔΟΕ λόγω αντικειμένου και γίνεται επίσης αποδεκτή και η εργασία υπαλλήλων των ΣΔΟΕ εκτός γραφείων και εκτός έδρας καθ'όλο το εικοσιτετράωρο. 'Οπως επίσης και κάποιων άλλων δημοσίων υπαλλήλων, όπως για παράδειγμα γεωπόνων που πιστοποιούν εξαγωγές και μια σειρά από άλλες λειτουργίες. Νομίζω, ότι όσοι από μας προέρχονται από την επαρχία μπορούμε να καταννοήσουμε με τον καλύτερο δυνατό τρόπο πόσο αναγκαία είναι η ρύθμιση αυτή.
'Αρθρο 21. Με το άρθρο αυτό ευθυγραμμίζεται το καθεστώς που ισχύει για τους ασφαλιστικούς οργανισμούς και για την Κτηματική Εταιρεία του Δημοσίου και αποδίδεται το 100% των εσόδων υπέρ τρίτων του γενικού προϋπολογισμού του Κράτους. Το προηγούμενο καθεστώς απέδιδε το 75%, ενώ δίδεται η δυνατότητα στην Κτηματική Εταιρεία του Δημοσίου να ιδρύει θυγατρικές ανώνυμες εταιρείες διαχείρισης αμοιβαίου κεφαλαίου ακίνητης περιουσίας. Προς αυτές τις θυγατρικές ανώνυμες εταιρείες με υπουργική απόφαση μπορούν να μεταβιβαστούν οι κυριότητες ακινήτων του δημοσίου.  'Αρθρο 22. Αφορά διάφορες ρυθμίσεις στον Ειδικό Φόρο Κατανάλωσης και συγκεκριμένα: Στην παράγραφο 1 ορίζεται σε δεκαπέντε μέρες η προθεσμία καταβολής του Ειδικού Φόρου Κατανάλωσης για προϊόντα που πωλούνται σε επιβάτες ενδοκοινοτικών ταξιδίων στο εσωτερικό της χώρας. Στην παράγραφο 2 καθορίζεται ειδικός φόρος κατανάλωσης για βενζίνη χωρίς μόλυβδο που με προσθετικά γίνεται καύσιμο για μη καταλυτικά αυτοκίνητα  στις εκατόν δεκατέσσερις χιλιάδες δραχμές το χιλιόμετρο, όσο και για την αμόλυβδη. Στην παράγραφο γ' παρατείνεται μέχρι 31/12/2000 η προθεσμία που δίδεται στους ξενοδόχους και στις λοιπές επιχειρήσεις που έχουν παραλάβει πετρέλαιο θέρμανσης και το χρησιμοποιούν για άλλους σκοπούς,  όπως για θέρμανση νερού χρήσεως. Με τη ρύθμιση αυτή, δίνεται η δυνατότητα να καταβάλουν τη διαφορά φορολογίας πετρελαίου χωρίς επιβάρυνση και χωρίς διοικητικά πρόστιμα. Και με την παράγραφο δ' δίνεται το δικαίωμα σε αθλητικές εγκαταστάσεις των Οργανισμών Τοπικής Αυτοδιοίκησης και της Γενικής Γραμματείας Αθλητισμού να χρησιμοποιούν πετρέλαιο θέρμανσης για τη θέρμανση νερού χρήσης ή νερού κολυμβητικών δεξαμενών.
'Αρθρο 23. Με το  άρθρο αυτό γίνεται προσαρμογή προς τις σχετικές διατάξεις της Ευρωπαϊκής 'Ενωσης. Οι ανώνυμες εταιρείες χωρών-μελών της Ευρωπαϊκής 'Ενωσης που είναι εγκατεστημένες στην Ελλάδα, θα φορολογούνται πλέον με συντελεστή 35% επί των καθαρών κερδών.
Με το άρθρο 24 μειώνεται ο συντελεστής φορολογίας εταιρειών συμβολαιογράφων από 35% σε 25% ως εξομοίωση με το φορολογικό συντελεστή εταιρειών δικηγόρων.
Με το άρθρο 25 ρυθμίζονται θέματα φορολογίας ενοικιαζομένων δωματίων και διαμερισμάτων σε νησιά με πληθυσμό κάτω των τριών χιλιάδων εκατό κατοίκων που μπορούν να φορολογούνται πλέον σύμφωνα με το άρθρο 118 του νόμου 2238/94 και όχι με την αυτοτελή φορολογία των εισοδημάτων.
Με το άρθρο 26 δημιουργούνται ευνοϊκές προϋποθέσεις για την εξαγορά κατεχομένων δημοσίων κτημάτων ώστε να τακτοποιούνται έτσι, χρονίζοντας θέματα και να περιέλθουν έσοδα στο δημόσιο από την εκποίηση των κατεχομένων εκτάσεων.
Το άρθρο 27 στο κεφάλαιο Γ' αναφέρεται στην αποζημίωση τουριστικών επιχειρήσεων του Νομού Πιερίας από βλάβες που υπέστησαν λόγω της κρίσης στο Κόσσοβο.
Σχετικά θα ήθελα να επισημάνω ότι στις αρχές αφού η Κυβέρνηση τακτοποίησε τις ενισχύσεις προς τις εξαγωγικές επιχειρήσεις της βόρειας Ελλάδας που είχαν υποστεί ζημιές από την κρίση στο Κόσσοβο, ανέθεσε σε ομάδα επιστημόνων του Παντείου Πανεπιστημίου να μελετήσει τις επιπτώσεις από την κρίση σε τουριστικές επιχειρήσεις του Νομού Πιερίας. Από τη μελέτη-έρευνα διαπιστώθηκαν πραγματικά  οι βαρύτατες επιπτώσεις και οι βαρύτατες συνέπειες της κρίσης που είχαν υποστεί οι τουριστικές επιχειρήσεις και ιδιαίτερα εκείνες οι επιχειρήσεις που άμεσα έχουν σχέση με τον τουρισμό. Μετά απ' αυτές τις διαπιστώσεις ενεγράφη πίστωση τριών δισεκατομμυρίων στο δημόσιο προϋπολογισμό και είναι προς τιμήν της Κυβέρνησης που περίμενε να περάσει η προεκλογική περίοδος για να προχωρήσει στη νομοθετική ρύθμιση. Η ρύθμιση αυτή περιλαμβάνεται στο άρθρο 27.
Στο άρθρο 28 ξεκαθαρίζονται κάποιες βασικές καταστάσεις τόσο όσον αφορά το Χ.Α.Α. όσο και το Χ.Π.Α. αλλά και κάθε άλλη αγορά που θα λειτουργήσει νόμιμα στην Ελλάδα.
Στην παράγραφο 1 ξεκαθαρίζεται ο τρόπος με τον οποίο παρέχεται η δημόσια πληροφόρηση από την ανώνυμη εταιρεία διαχείρισης προς το ευρύτερο επενδυτικό κοινό που επενδύει σε αμοιβαία κεφάλαια. Αυτό κατέστη αναγκαίο μετά την επιμήκυνση του ωραρίου του χρηματιστηρίου.
Στην παράγραφο 2 του ιδίου άρθρου καθορίζεται ότι υπεύθυνες και αρμόδιες για τις κύριες επενδυτικές εργασίες, την εκτέλεση παραγγελιών, εντολών κλπ. είναι οι επιχειρήσεις παροχής επενδυτικών υπηρεσιών πλην των πιστωτικών ιδρυμάτων ημεδαπές ή αλλοδαπές και εφόσον τύχουν την κατάλληλη από το νόμο άδεια.
Η παράγραφος 3 αναφέρεται πλέον στα παράγωγα και ορίζει ότι υπάρχει δυνατότητα κατάρτισης συμβάσεων χρηματιστηριακών παραγώγων στην συνεδρίαση του Χρηματιστηρίου Παραγώγων Αθηνών με τη συμμετοχή και μέλους της εταιρείας εκκαθάρισης συναλλαγών επί παραγώγων.
Η παράγραφος 4 αναφέρεται και αυτή στα παράγωγα και ορίζει ότι η Ε.Τ.Ε.Σ.Ε.Π. συμμετέχει στις συνεδριάσεις του Χρηματιστηρίου Παραγώγων και καταρτίζει υπό ορισμένες υποθέσεις χρηματιστηριακές συμβάσεις για δικό της λογαριασμό.
Και η παράγραφος 5 αναφέρεται επίσης στην ΕΤΕΣΕΠ με την οποία παρέχονται διάφορες δυνατότητες για την κάλυψη ανοιχτών θέσεων στο συμψηφισμό απαιτήσεων, την εκκαθάριση συναλλαγών και μία σειρά από παρόμοιες διαδικασίες.
Τέλος, με την παράγραφο 6 του άρθρου 28 συμπληρώνονται θέματα που ορίζονται με αποφάσεις του Δ.Σ. του Χρηματιστηρίου Παραγώγων Αθηνών στις οποίες προστίθεται και η ακύρωση των συναλλαγών. Πρόκειται για άρθρα τεχνικού θα έλεγα περιεχομένου που έρχονται να ξεκαθαρίσουν και να συμπληρώσουν βασικές διατάξεις και λειτουργίες τόσο του Χρηματιστηρίου Αθηνών όσο και του Χρηματιστηρίου Παραγώγων.
Το άρθρο 29 αναφέρεται βασικά σε θέματα του συστήματος άυλων τίτλων και τη λειτουργία του Κεντρικού Αποθετηρίου Αξιών και αποσαφηνίζει στις τρεις πρώτες παραγράφους πώς μπορούν να διορθωθούν διάφορα λάθη και παραλείψεις που συνέβησαν κατά την αποϋλοποίηση των μετοχών και την εκποίηση ανωνύμων μετοχών.
Αυτό το άρθρο παρέχει εξουσιοδότηση στην Επιτροπή Κεφαλαιαγοράς να ρυθμίζει με αποφάσεις της κάθε θέμα που έχει σχέση με αυτό το άρθρο και καθορίζει ότι δεν θίγεται η εγκυρότητα των εταιρικών γεγονότων τα οποία έλαβαν χώρα επί τη βάσει εγγραφών που ακυρώθηκαν. Ενώ με την παράγραφο 4 προτείνεται η αναδρομικότητα ισχύος των παραπάνω παραγράφων. Και το άρθρο αυτό είναι τεχνικού περιεχομένου και έρχεται να ξεκαθαρίσει και να συμπληρώσει βασικές διατάξεις λειτουργίας τόσο του Χρηματιστηρίου Αθηνών όσο και του Χρηματιστηρίου Παραγώγων. Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η Νέα Δημοκρατία  ορίζει Κοινοβουλευτικό Εκπρόσωπο για τη συζήτηση του νομοσχεδίου τον κ. Κωστόπουλο.
Πριν δώσω το λόγο στον κ. Σκρέκα, ο οποίος θα είναι ο εισηγητής της Νέας Δημοκρατίας, θέλω να σας ενημερώσω ότι έχει διανεμηθεί ένα κείμενο με κάποιες φραστικές -οι οποίες μπορεί να μην είναι μόνο φραστικές-παρατηρήσεις του κυρίου Υπουργού στα άρθρα. Θα παρακαλέσω αυτό να κατατεθεί στα Πρακτικά.
(Στο σημείο αυτό κατατίθεται από τον Πρόεδρο της Βουλής κ. Α.                     Κακλαμάνη στα Πρακτικά το προαναφερθέν έγγραφο με τις παρατηρήσεις του κυρίου Υπουργού Οικονομικών το οποίο έχει ως εξής: "ΘΕΜΑ: Παρατηρήσεις επί των διατάξεων των ΚΕΦΑΛΑΙΩΝ Β' και Γ' του Σχεδίου Νόμου "Για την συμπλήρωση της νομοθεσίας για την Κεφαλαιαγορά, ρυθμίσεις θεμάτων Κτηματικής Εταιρίας του Δημοσίου (Κ.Ε.Δ.), Ο.Δ.Ι.Ε., ασφαλιστικών αποζημιώσεων, Φ.Π.Α., επενδυτικού χρυσού και άλλες διατάξεις" ΚΕΦΑΛΑΙΟ Β' 'Αρθρο 13 - Στην παράγραφο 1 μετά το ν.2429/1996, προστίθεται (Φ.Ε.Κ. 155 Α'). - Εντός των εισαγωγικών τίθεται ο αριθμός 2, σε ένδειξη της αντικαθιστάμενης διάταξης.
- Στην παράγραφο 2 διαγράφεται η λέξη "παρούσας" και αντικαθίσταται με τις λέξεις "προηγούμενης παραγράφου".
'Αρθρο 14 Στην περίπτωση β' της παραγράφου 2 του άρθρου αυτού, διαγράφονται οι λέξεις "τόσο της ασφαλιστικής εταιρίας του υπαιτίου οδηγού, όσο και" και στο τέλος της προτεινόμενης διάταξης προστίθενται οι λέξεις "ασφαλιστικής εταιρίας".
Η αναδιατύπωση κρίνεται σκόπιμη, με την σύμφωνη γνώμη της Νομοπαρασκευαστικής Επιτροπής, διότι δεν μπορεί να εξαρτάται ο χρόνος της υποχρέωσης τήρησης βιβλίων και δικαιολογητικών, από αν έχουν καταστεί αμετάκλητες οι φορολογικές εγγραφές άλλων εταιριών.
'Αρθρο 17 Η λέξη "υποβάλλουν" στη πέμπτη σειρά του κειμένου του νόμου, αντικαθίσταται στο ορθό με την λέξη "υποβάλουν".
'Αρθρο 18 Ο συμπλεκτικός σύνδεσμος "και", στη δεύτερη σειρά του κειμένου του νόμου, διαγράφεται.
'Αρθρο 21 Στην παράγραφο 3, εντός των εισαγωγικών τίθεται ο αριθμός 2, σε ένδειξη της αντικαθιστάμενης διάταξης.
'Αρθρο 23 Στην παράγραφο 1, οι λέξεις "χρηματιστήριο της ίδιας χώρας" που αναφέρονται στην πέμπτη σειρά του προστιθέμενου εδαφίου, αντικαθίστανται με τις λέξεις "οποιοδήποτε χρηματιστήριο της Ευρωπαϊκής 'Ενωσης".
Η αναδιατύπωση κρίνεται σκόπιμη, με την σύμφωνη γνώμη της Νομοπαρασκευαστικής Επιτροπής διότι η εφαρμογή του συντελεστού φορολογίας υποκαταστημάτων αλλοδαπών ανώνυμων εταιριών, αφορά τις ανώνυμες εταιρίες που έχουν εισάγει τις μετοχές τους σε οποιοδήποτε χρηματιστήριο κράτους-μέλους της Ευρωπαϊκής 'Ενωσης και όχι μόνον του κράτους-μέλους στο οποίο έχει την έδρα της η αλλοδαπή ανώνυμη εταιρία.
ΚΕΦΑΛΑΙΟ Γ' 'Αρθρο 27 Στην παράγραφο 1 του άρθρου και στην πέμπτη σειρά, μετά την λέξη "εμπορικές" τίθεται (,).
'Αρθρο 28 - Στην παράγραφο 1, εντός των εισαγωγικών τίθεται ο αριθμός 1, σε ένδειξη της αντικαθιστάμενης διάταξης.
- Στην παράγραφο 3, εντός των εισαγωγικών τίθεται ο αριθμός 9, σε ένδειξη της αντικαθιστάμενης διάταξης.").
ΠΡΟΕΔΡΟΣ (Απόστολος Κακλαμάνης) Αυτό το κείμενο εχει μοιραστεί και το έχετε υπόψη σας, κύριοι συνάδελφοι. Παρακαλώ να το δείτε πριν λάβετε το λόγο για να κάνετε τις παρατηρήσεις σας.
Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, σε ό,τι αφορά το άρθρο 13 κεφάλαιο Β' δεν έχουμε να κάνουμε παρατηρήσεις.
Το άρθρο 14, που αφορά ρύθμιση θεμάτων ασφαλιστικών αποζημιώσεων, περιλαμβάνει ένα θέμα το οποίο νομίζω ότι βοηθάει την ασφαλιστική αγορά και αντιμετωπίζει σημαντικά προβλήματα μια και οι ασφάλειες έχουν γίνει κομμάτι της ζωής των ανθρώπων που χωρίς αυτοκίνητο δεν μπορούν να ζήσουν πλέον. Συμφωνούμε με τη ρύθμιση η οποία δεν ξέρουμε αν είναι αρκετή για να αντιμετωπίσει ένα τόσο σημαντικό πρόβλημα, που δημιουργείται στα θέματα αποζημιώσεων από βλάβες που προξενούνται καθημερινά.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Με το άρθρο 15 το οποίο τροποποιεί και συμπληρώνει διατάξεις του ν. 1642/86, επίσης συμφωνούμε.
Επίσης, στο άρθρο 32α που αφορά το ειδικό καθεστώς κατ'αποκοπήν καταβολής του ΦΠΑ δεν έχουμε να κάνουμε ιδιαίτερες παρατηρήσεις και συμφωνούμε.
Επίσης, στο άρθρο 16 που αφορά και αυτό εναρμόνιση της ελληνικής νομοθεσίας περί ΦΠΑ με τις διατάξεις της οδηγίας 78/80 της Ευρωπαϊκής 'Ενωσης, δεν έχουμε να κάνουμε παρατηρήσεις και συμφωνούμε.
Στο άρθρο 17, δεν έχουμε ιδιαίτερες παρατηρήσεις. Είναι κάτι που νομίζω ότι βοηθάει σε αυτό που τελικά παρουσιάζεται σήμερα, στους ανθρώπους οι οποίοι έχουν σταματήσει τη δραστηριότητά τους και ήταν  υποχρεωμένοι να καταθέτουν ειδικές δηλώσεις, χωρίς να έχουν αντικείμενο.  Νομίζω ότι αυτό δίνει μία λύση σε ένα πρόβλημα, που ταλαιπωρούσε πάρα πολύ κόσμο.
Σε ό,τι αφορά τη φορολογία κερδών της "OLYMPIC CATERING Α.Ε.", συμφωνούμε. Συμφωνούμε με το άρθρο 18.
Στο άρθρο 19, για την κύρωση δικαιοπραξιών σε παραμεθόριες περιοχές, αυτό είναι ένα θέμα που θα το έλεγα πονηρό. Θα ήθελα να παρακαλέσω τον κύριο Υπουργό να μας πει, αν έχει στοιχεία, πόσες περιπτώσεις έρχεται αυτό το άρθρο να καλύψει. Θα έλεγα, αν είναι δυνατόν, να μας πει και ποιες νομαρχίες παραβίασαν κανόνες και διαδικασίες, που έπρεπε να τηρήσουν.
Στο άρθρο 20, για το Σώμα των Ελεγκτών, συμφωνούμε γιατί αφορά υπερωρίες. Πράγματι, αυτοί οι άνθρωποι παίρνουν εντολή, διαταγή και είναι υποχρεωμένοι οποιαδήποτε ώρα του εικοσιτετραώρου να ανταποκριθούν σε αυτό, που εντέλλονται να εκτελέσουν.
Στο άρθρο 21, θα ήθελα να πω ότι δεν ξέρω αν αυτό το άρθρο για την Κτηματική Εταιρεία του Δημοσίου καλύπτει το αντικείμενο ή αν θα έπρεπε να γίνει καλύτερη επεξεργασία, ώστε το θέμα αυτό να αντιμετωπιστεί πολύ πιο αποτελεσματικά από ό,τι επιχειρείται με αυτό το άρθρο, κύριε Υπουργέ.  Γιατί εδώ το θέμα δεν είναι το πώς θα γίνει η κατανομή των εσόδων από την εκποίηση των περιουσιακών στοιχείων του δημοσίου, αλλά έχει μία σειρά διαδικασιών, όπως είναι η σύσταση εταιρειών, η ίδρυση εταιρειών, η συνεργασία με ανώνυμες εταιρείες και μία σειρά από τέτοια θέματα, τα οποία νομίζω ότι θα βοηθούσαν.
Δεν ξέρω αν υπάρχει ένα προσάρτημα, το οποίο να αναφέρεται σε αυτά και να έχει σχέση με προσωπικό που θα χρειαστεί ή που χρειάζεται για να λειτουργήσουν αυτές οι εταιρείες. Κρατάμε την επιφύλαξή μας για το άρθρο 21 ως προς την ολότητά του και τη χρησιμότητά του, όπως τελικά το φέρνετε.
Για το άρθρο 22, θα ήθελα να πω ότι σ' αυτό και μόνο η αναφορά στους νόμους που κάνετε, που έρχεστε με το άρθρο αυτό να συμπληρώσετε, νόμοι οι οποίοι πρόσφατα ή και παλαιότερα έχουν περάσει από τη Βουλή, δείχνει ότι είναι ένα θέμα που δεν αντιμετωπίζεται στη σωστή του διάσταση και σαν ένα πρόβλημα, όπως καθημερινά παρουσιάζεται. Υπάρχουν τροποποιήσεις και συμπληρώσεις νόμων, όπως του ν.2127/93, του ν.2648/98, του ν.2742/99 και του ν.2753/99.
Κύριε Υπουργέ, δεν ξέρουμε πόσα άλλα θα επακολουθήσουν πάνω σε αυτό το ευαίσθητο κατά τα άλλα θέμα, που αφορά τα καύσιμα. Βέβαια, δεν μπορούμε να μη δεχθούμε το άρθρο, αλλά όμως εγώ είμαι υποχρεωμένος να επισημάνω και αυτήν τη φορά ότι νομοθετείτε χωρίς να επεξεργάζεστε και να χρησιμοποιείτε τις εμπειρίες, τη γνώση των ανθρώπων που ασχολούνται με το αντικείμενο.
Οι συνεργάτες σας, οι οποίοι ασχολούνται με το αντικείμενο αυτό, αν είχαν μία καλύτερη συνεργασία με τα στελέχη των εταιρειών πετρελαίου, πολλά από τα προβλήματα που δεν αντιμετωπίζονται, θα μπορούσαν να τα είχαν αντιμετωπίσει ή να αντιμετωπιστούν ή με ένα επόμενο άρθρο που είμαι βέβαιος ότι θα έρθει, γιατί δεν δίνεται με αυτό το άρθρο λύση του προβλήματος της λαθρεμπορίας των καυσίμων.
Στο άρθρο 23 η μόνη παρατήρηση που έχουμε να κάνουμε είναι αυτή που έκανε και ο κ. Κωστόπουλος, κατά τη συζήτηση του άρθρου αυτού στην επιτροπή, γιατί το 35% να αφορά εταιρείες αλλοδαπές και όχι και τις ελληνικές. Εδώ υπάρχει μία δέσμευσή σας που είπατε ότι τελικά θα επεκταθεί το μέτρο αυτό και για τις ανώνυμες εταιρείες τις ημεδαπές.  Το άρθρο 24 είναι ένα άρθρο που κυρίως αφορά τους συμβολαιογράφους και συμφωνούμε.
Το άρθρο 25 που αφορά τα ενοικιαζόμενα επιπλωμένα δωμάτια, κυρίως νησιωτικών περιοχών με πληθυσμό κάτω των τριών χιλιάδων εκατό κατοίκων μας βρίσκει σύμφωνους.
Για το άρθρο 26 κρατάμε μία επιφύλαξη, κύριε Υπουργέ. Θα παρακαλούσα να είχαμε κατά την ομιλία σας μία ανάλυση της διαδικασίας που προβλέπει αυτό το άρθρο, το οποίο έτσι όπως διατυπώνεται δεν το καταλαβαίνουμε.
Με το άρθρο 27 συμφωνούμε. Είναι ένα άρθρο που έρχεται να λύσει ειδικά ένα πρόβλημα σοβαρό, που δημιουργήθηκε στο Νομό Πιερίας με την κρίση του Κοσσόβου.
'Οπως και στην επιτροπή, αλλά και κατά τη συζήτηση επί της αρχής, σας ζητήσαμε, κύριε Υπουργέ -και ιδιαίτερα στην επιτροπή το τόνισα προσωπικάνα επεκταθεί το μέτρο αυτό και για τους Νομούς της Θεσσαλίας, Τρίκαλα, Λάρισα, Μαγνησία και Καρδίτσα. Δεν το έκανα μόνο για λόγους προστασίας της περιφέρειας Θεσσαλίας, γιατί αν ήταν να μιλήσω για κάτι που αφορούσε μία περιοχή θα μιλούσα για το νομό μου. 'Οπως ακούσατε, έβαλα συνολικά τους Νομούς της Θεσσαλίας και δεν το έκανα τυχαία. Είπα στην επιτροπή, το επαναλαμβάνω και τώρα ότι πρέπει να επεκταθεί το μέτρο αυτό και στους Νομούς Θεσσαλίας, διότι αυτοί οι νομοί υπέστησαν τις ίδιες απώλειες εσόδων από την κρίση του Κοσσόβου, που υπέστη και ο Νομός Πιερίας. Και τούτο γιατί: Πρώτον, γιατί είμαστε τόσο κοντά στο χώρο που δημιουργήθηκε η κρίση, όσο και η Πιερία. Δεύτερον, πολλά από τα προϊόντα της περιοχής Πιερίας κατεβαίνουν στη Θεσσαλία για επεξεργασία και μεταποίηση, προϊόντα τα οποία στη συνέχεια προωθούντο και προωθούνται προς την περιοχή την οποία επικαλείσθε στο άρθρο 27.
Επ' αυτού του άρθρου ήδη προσωπικά κατέθεσα τροπολογία και νομίζω ότι και κάποιος άλλος συνάδελφος κατέθεσε -απ' ό,τι έχω πληροφορηθεί, γιατί ακόμα δεν τις έχω δει- σχετική τροπολογία. Θα ήθελα, λοιπόν, να επεκταθεί το μέτρο και για τους Νομούς Θεσσαλίας.
Οι ρυθμίσεις που προβλέπονται στα άρθρα 28 και 29 μας βρίσκουν σύμφωνους, αφού στα άρθρα αυτά μας κάνετε μία μεγαλύτερη ανάλυση.  Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κι εγώ ευχαριστώ, κύριε συνάδελφε.
Το λόγο έχει ο Κοινοβουλευτικός Εκπρόσωπος του Κ.Κ.Ε., κ. Τζέκης.
Κύριε συνάδελφε, σας αρκούν τα δέκα λεπτά ή θέλετε δεκαπέντε; ΑΓΓΕΛΟΣ ΤΖΕΚΗΣ: Θα ήθελα δεκαπέντε λεπτά και αν συντομεύσω θα είναι κέρδος της Βουλής.
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, για το Κεφάλαιο Β', ξεκινώντας από το άρθρο 13, δεν έχουμε καμία αντίρρηση.  Είναι μία τυπική εναρμόνιση των ημερομηνιών για την κατάθεση του "πόθεν έσχες".
Εκείνο βέβαια που θέλουμε να σημειώσουμε είναι ότι αυτό το "πόθεν έσχες" και γενικότερα το φορολογικό σύστημα θα πρέπει να έχει έναν τέτοιο προσανατολισμό που πραγματικά και αυτό το "πόθεν έσχες" να υλοποιείται σε εκείνη την κατεύθυνση των εχόντων και κατεχόντων και όχι πάντοτε προς τους αδύνατους, προς τους εργαζόμενους και τα άλλα κοινωνικά στρώματα που πλήττονται από το υπάρχον φορολογικό σύστημα.
'Αρθρο 14. Με την παράγραφο 1 γίνονται συμφωνίες μεταξύ των ασφαλιστικών εταιρειών, ώστε να έχουν τη δυνατότητα οι ασφαλισμένοι σε περίπτωση τροχαίου ατυχήματος να αποζημιωθούν.
Δεν έχουμε αντίρρηση αλλά θα πρέπει να δούμε, αν είναι δυνατόν, μέσα σε αυτές τις συμφωνίες να προστεθούν και άλλα ζητήματα, όπως είναι οι σωματικές βλάβες κλπ. Είναι γνωστό ότι οι ασφαλιστικές εταιρείες κερδίζουν πολλά μέσα από τη δραστηριότητά τους και επομένως δεν τους εμποδίζει τίποτα, μέσα από αυτές τις συμφωνίες, να προστεθούν και άλλα ζητήματα που τουλάχιστον για τους ασφαλισμένους είναι ουσιώδη, όπως οι σωματικές βλάβες κλπ.
'Αρθρο 15. Είναι η τροποποίηση - συμπλήρωση διατάξεων του νόμου 1642/1986.
Οι παράγραφοι 1 και 2 αφορούν το διακανονισμό εκπτώσεων και απαλείφεται και στις δύο παραγράφους τη φράση "δεν ενεργείται διακανονισμός κατά το μέρος που δεν υπάρχει από οπουδήποτε αναπλήρωση των ζημιών αυτών...".
Βέβαια δίνει μία εξήγηση παρακάτω. Ακριβώς αυτό θέλουμε και εμείς να τονίσουμε, δηλαδή ότι ό,τι ακριβώς απαιτεί η Ευρωπαϊκή 'Ενωση με τις διατάξεις της έκτης οδηγίας -που μάλιστα τάσσει και προθεσμία που έληξε στις 10-1-2000, με απειλή προσφυγής στο Ευρωπαϊκό Δικαστήριο- γίνεται πάντοτε αποδεκτό από την ελληνική Κυβέρνηση.
Με την παράγραφο 4 συμφωνούμε. Πρώτα έβαζε ως απαραίτητη προϋπόθεση την αδράνεια και μάλιστα αυτοί ήταν υποδηλωμένοι αδρανείς πάνω από ένα χρόνο.
'Αρθρο 15, παράγραφος 5 και νέα διάταξη 32α. Με το νέο άρθρο καθιερώνεται ειδικό κατ'αποκοπή καθεστώς καταβολής ΦΠΑ για κλάδους μικρών επαγγελματιών, χωρίς σε αυτό το σημείο όμως να προσδιορίζει το νομοσχέδιο ποιους. Μέχρι σήμερα γνωρίζαμε ότι είχαν κατ'αποκοπή οι ιδιοκτήτες των ΤΑΞΙ, τα νοικιαζόμενα δωμάτια, οι εκμεταλλευτές μικρών σκαφών, οι παράκτιοι αλιείς και οι σπογγαλιείς.
Είμαστε υπέρ της απλοποίησης των διαδικασιών, θα πρέπει όμως να γίνει μία συγκεκριμένη καταγραφή των κλάδων και να μην αφήνεται αυτό στον Υπουργό Οικονομικών και μάλιστα να προϋποθέτει τη σύμφωνη γνώμη των υπηρεσιών της Ευρωπαϊκής 'Ενωσης, όπως η οδηγία 6 για το ΦΠΑ, 77/388, και όπως επίσης το ετήσιο κατ'αποκοπή ποσό ΦΠΑ που προβλέπει η παράγραφος 7.  Παρατηρούμε, δηλαδή, ότι και σε αυτό το σημείο, ό,τι θα πρέπει να γίνει, θα γίνει κάτω από την έγκριση της Ευρωπαϊκής 'Ενωσης.
Επίσης στην παράγραφο 4 του νέου άρθρου 32α εντάσσονται στο ειδικό καθεστώς κατ'εξαίρεση οι κοινωνίες Αστικού Δικαίου και οι συνιδιοκτησίες (συμπλοιοκτησίες κλπ.).
Τι εννοεί; Ποιους εννοεί; Τους πλοιοκτήτες; Γιατί μπορεί να είναι οτιδήποτε αυτές οι επιχειρήσεις. Παρ'όλο που και στην επιτροπή θέσαμε το ζήτημα δεν μας έχει δοθεί καμία εξήγηση μέχρι σήμερα και περιμένουμε από τον κύριο Υπουργό να μας εξηγήσει ποιους εννοεί.
'Αρθρο 16. Εναρμόνιση της ελληνικής νομοθεσίας περί ΦΠΑ προς τι διατάξεις της οδηγίας 98/80 της Ευρωπαϊκής Κοινότητας και για την τροποποίηση της οδηγίας 77/388, ειδικό καθεστώς για το χρυσό. 'Εχει ένα νέο άρθρο το 36γ στο νόμο 1642/1986.
Με το άρθρο αυτό πιστεύουμε ότι  υπάρχει απαλλαγή από το φόρο συναλλαγών επενδυτικού χρυσού. Είναι εναρμόνιση προς το Κοινοτικό Δίκαιο και έχει χαρακτήρα φοροαπαλλαγής των μεγαλοεπενδυτών. Συνδυάζεται δε και με την ψήφιση του ν. 2791/99, με τον οποίο θεσμοθετείται η απελευθέρωση της συναλλαγής χρυσού, η οποία μέχρι πρότινος ήταν προνόμιο της Τράπεζας της Ελλάδος, δηλαδή υπήρχε και ο απαραίτητος έλεγχος. Απαλλάσσει όλο σχεδόν το κύκλωμα που αφορά το ειδικό καθεστώς του επενδυτικού χρυσού.  Μάλιστα με την παράγραφο 4 υπάρχει και έκπτωση του φόρου εισροών.
Με την τελευταία παράγραφο, η απαλλαγή φόρου της παραγράφου 1 έχει αναδρομική ισχύ από 1-1-2000. Επομένως βλέπουμε ότι δίνονται πάλι απλόχερα προνόμια προς τους μεγαλοεπενδυτές και το κεφάλαιο και βέβαια είμαστε αρνητικοί σε αυτό το άρθρο .
'Αρθρο 17. Ρύθμιση για εκπρόθεσμη υποβολή πιστωτικών ή μηδενικών δηλώσεων ΦΠΑ. Είμαστε θετικοί. Υπάρχει μία επιφύλαξη, γιατί αφορά συνήθως τους αμελείς φορολογούμενους. Παρ'όλα αυτά είμαστε θετικοί σε αυτό το άρθρο.
Το άρθρο 18 αφορά τη φορολογία κερδών της "OLYMPIC CATERING A.E".   Είναι γνωστό, κύριε Πρόεδρε, ότι η συγκεκριμένη εταιρεία έχει εισαχθεί στο χρηματιστήριο το Μάρτιο του 1999 κατά 20%, το δε υπόλοιπο είναι στην κατοχή του δημοσίου.
Πραγματικά έχουμε ένα ερώτημα, γιατί θα πρέπει να αλλάξει το φορολογικό καθεστώς και γιατί φορολογείται από τη  χρήση του 1999 με τις γενικές διατάξεις. Δηλαδή έρχεται σήμερα η Βουλή να νομιμοποιήσει την παρατυπία της Κυβέρνησης. Είμαστε αντίθετοι στο ξεπούλημα των οργανισμών και εταιρειών του ευρύτερου δημόσιου τομέα. Και παρ'όλα αυτά με τη δική σας αντίληψη περί ιδιωτικοποιήσεων, μια επιχείρηση έχει καλύτερη οικονομική εικόνα αν έχει αυξημένα κέρδη. Επομένως μήπως μέσα απ' αυτήν την απαξίωση που ήδη έχει γίνει όχι μόνο στην "ΟLYMPIC CATERING Α.Ε." αλλά και σε άλλες επιχειρήσεις όπως και στην Ολυμπιακή -και θα αναφερθώ-επιδιώκεται να ευνοηθούν συγκεκριμένα ιδιωτικά συμφέροντα. Και σ' αυτό το σημείο θα πρέπει να αναφέρουμε ότι οι συμφωνίες που έγιναν με την Ολυμπιακή και τις εταιρείες της, με το νομοθετικό διάταγμα 3560/55 και ήταν η εξαγορά της Ολυμπιακής και των θυγατρικών της από τον Ωνάση, μέσα από μια συμφωνία αποικιακού χαρακτήρα με προνόμια στο ιδιωτικό κεφάλαιο και τότε αλλά όπως συμβαίνει και τώρα υπάρχουν τέτοιου είδους αποικιακού χαρακτήρα και αναφέρω τα Ναυπηγεία, τη "ΣΟΦΤΕΞ" την ΕΛΒΟ που έχει παραδοθεί στον Κόκκαλη και στο Μυτιληναίο με αξία όσο έχει αξία και ένας ποδοσφαιριστής.
Η πολιτική αυτή είναι γεγονός ότι ευνοεί τους κεφαλαιοκράτες, την πλουτοκρατία σε βάρος των συμφερόντων γενικότερα του εργαζόμενου λαού και της χώρας. Είμαστε αντίθετοι στο άρθρο 18 γιατί πιστεύουμε ότι απαξιώνεται γενικότερα αυτή η εταιρεία όπως έχει απαξιωθεί και η Ολυμπιακή. Και δεν είναι τυχαίο ότι οι ξένοι διαχειριστές τους οποίους φέρατε εδώ με σχόλια ότι θα βελτιώσουν την εικόνα της Ολυμπιακής, όχι μόνο δεν τη βελτίωσαν αλλά έχουν προσθέσει άλλα δεκαεπτά δισεκατομμύρια στα χρέη της και γι' αυτό ανακοίνωσε και ο νέος διοικητής και το διοικητικό συμβούλιο της Ολυμπιακής νέα αύξηση των εισιτηρίων προκειμένου αυτήν τη χασούρα να τη φορτώσουν στους πολίτες που χρησιμοποιούν την Ολυμπιακή Αεροπορία. Βλέπουμε, δηλαδή, ποια παιχνίδια παίζονται στις πλάτες του ελληνικού λαού και γενικότερα της χώρας.
Στο άρθρο 19 αναφέρεται "κύρωση δικαιοπραξιών σε παραμεθόριες περιοχές". Μπορεί να είναι μια τυπική διαδικασία και να αποκαθίσταται μια παρατυπία των δημοσίων υπηρεσιών, της νομαρχίας δηλαδή, όμως υπάρχει ένα πρόβλημα με τους συναλλασσόμενους, αφού δεν είναι γνωστοί επειδή δεν έχουν δημοσιευθεί στην Εφημερίδα της Κυβέρνησης.
Είπαμε στην επιτροπή σας καλούμε και τώρα να μας δώσετε ορισμένα στοιχεία ποια μέρη αφορά και ποιους συναλλασσόμενους, για να έχουμε μια πραγματική εικόνα στην ψήφιση αυτού του άρθρου.
Για το άρθρο 20 που αφορά τα θέματα του ΣΔΟΕ. Θα συμφωνήσουμε βέβαια σ' αυτό, αλλά υπάρχουν ορισμένες επιφυλάξεις γιατί γίνεται μια αύξηση των ημερών εκτός έδρας. Πιστεύουμε ότι αν υπάρχει ανάγκη πρόσληψης νέου προσωπικού για του ΣΔΟΕ πρέπει να γίνει. 'Ηδη γνωρίζουμε ότι δικαιούνται εκατόν είκοσι μέρες το χρόνο και ότι οι συγκεκριμένοι υπάλληλοι έχουν και τις καλύτερες απολαβές σε σχέση με τους υπόλοιπους εφοριακούς. Βέβαια λέτε ότι χρειάζονται για το συνεχή έλεγχο και εκτός έδρας χωρίς η έδρα να αναφέρεται αλλά όμως θα πρέπει να πάρουμε υπόψη ότι είναι και εργαζόμενοι, αυτοί οι εργαζόμενοι που εκατόν είκοσι μέρες το χρόνο είναι εκτός, έχουν και οικογένειες, έχουν και μια προσωπική ζωή και το ζήτημα του ΣΔΟΕ θα πρέπει να απασχολήσει όπως απασχολεί και στο άρθρο για τα πετρέλαια, ότι κάνουν συγκεκριμένους ελέγχους που η ίδια η πολιτεία αυτούς τους ελέγχους τους πετάει στα σκουπίδια.
Θα το ψηφίσουμε αλλά μ'αυτές τις επιφυλάξεις.
Το 21 αφορά τις ρυθμίσεις της ΚΕΔ. Είναι ένα πολύ σοβαρό άρθρο. Κατά τη γνώμη μας πρόκειται για μια ρύθμιση που δίνει ρόλο στην ΚΕΔ και συγκεκριμένα στη συγκεντρωποίηση, εκμετάλλευση γης και ακινήτων προς όφελος του ιδιωτικού κεφαλαίου. Με την παράγραφο 2 και με την προσθήκη της παραγράφου 4 στο άρθρο 7 του ν. 973/79 επιτρέπεται ένα 25% από το προϊόν εκποίησης διαχείρισης των δημοσίων ακινήτων να κατατίθεται σε ξεχωριστό λογαριασμό για υλοποίηση προγραμμάτων αναβάθμισης της ποιότητας ζωής που εγκρίνονται από τον Υπουργό Οικονομικών, Εσωτερικών, Δημόσιας Διοίκησης και Αποκέντρωσης και δεν προσδιορίζει με σαφήνεια ποιος είναι αυτός ο σκοπός, ποια είναι αυτή η αναβάθμιση της ποιότητας ζωής.  Βέβαια στην επιτροπή κάτι μας είπε ο πρόεδρος τη ΚΕΔ αλλά πιστεύω ότι αυτά στα οποία αναφέρθηκε είναι ζητήματα που δεν μπορούν να απασχολήσουν την ΚΕΔ αλλά απασχολούν κυρίως την Κυβέρνηση μέσα από τους καθ' ύλην αρμόδιους Υπουργούς και μέσα από συγκεκριμένα προγράμματα, όπως μας είπε ακόμα και για τη στέγη και η στέγη δεν πιστεύω ότι πρέπει να αφεθεί στα χέρια της ΚΕΔ.
Είναι συγκεκριμένο πολιτικό πρόβλημα που με την αντιμετώπιση βέβαια της Κυβέρνησης γίνεται μία κερδοσκοπία πάλι για συγκεκριμένα συμφέροντα. 'Αρα, το αίτημα της λαϊκής στέγης πρέπει να αντιμετωπιστεί πολύ σοβαρότερα απ' ότι μας είπε ο Πρόεδρος της ΚΕΔ.
ΑΡΙΣΤΟΤΕΛΗΣ ΠΑΥΛΙΔΗΣ: Πρόκειται περί λαϊκής στέγης; 
ΑΓΓΕΛΟΣ ΤΖΕΚΗΣ: Μας είπε ότι ναι, θα κάνουμε και σπίτια. ΑΡΙΣΤΟΤΕΛΗΣ ΠΑΥΛΙΔΗΣ: Για, δείτε το καλά.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, τουλάχιστον για διακοπή να ζητάτε το λόγο από το Προεδρείο. 'Εμπειρος κοινοβουλευτικός είστε! Συνεχίστε, κύριε Τζέκη.
ΑΓΓΕΛΟΣ ΤΖΕΚΗΣ: Παράγραφος 3. Ενώ η παράγραφος 2, του άρθρου 10 του ν. 973/79 επέτρεπε τη δημιουργία εταιρειών, όμως με την πλειοψηφία των μετόχων να ανήκει στην ΚΕΔ και σκοπό τη δημιουργία οικισμών, θερέτρων και κατοικιών με την αντικατάσταση που γίνεται, η πλειοψηφία των μετοχών χάνεται από την ΚΕΔ προς όφελος του ιδιωτικού κεφαλαίου. Αλλά προστίθενται και άλλοι σκοποί του περιεχομένου, που έχουν την εκποίηση και τη χρηματιστηριακή αξιοποίηση των ακινήτων.
Σ' αυτό το σημείο, πραγματικά θέλω να αναφερθώ για την εισαγωγή στο χρηματιστήριο της ακίνητης περιουσίας. Υέβαια υπάρχει ο ν. 2778/99, που αναφέρεται στα αμοιβαία ακινήτων. Και μάλιστα λέει ότι μία σειρά τράπεζες ήδη ετοιμάζονται. Ανάμεσα σ' αυτές αναφέρει την Αγροτική, που σχεδιάζει σύμφωνα με πληροφορίες να αξιοποιήσει μέσω των αμοιβαίων την κληρονομιά των ακινήτων από την Κτηματική Εταιρεία του Δημοσίου. Τα ακίνητα αυτά, αξίας περίπου διακοσίων δισεκατομμυρίων δραχμών αντιστοιχούν στα διαγραφέντα χρέη των αγροτικών συνεταιρισμών. 'Αρα, δηλαδή, δεν είναι τυχαίο αυτό το άρθρο που συνδέεται και με το χρηματιστήριο. Δηλαδή, τα ακίνητα πλέον θα παιχτούν και μέσα στο χρηματιστήριο προκειμένου και να ενισχυθεί το χρηματιστήριο, οι μεγαλοεπενδυτές και ιδίως εκείνοι που έχουν σχέση και με την αξιοποίηση της μεγάλης ακίνητης περιουσίας του δημοσίου.
Γι' αυτό ακριβώς μιλάμε, ότι το άρθρο 219 ακριβώς αποβλέπει στο να ιδιωτικοποιηθεί και να μεταβιβαστεί με τις θυγατρικές, τις οποίες λέει και η παράγραφος 4, ότι, δηλαδή, μπορεί να ιδρύει η ΚΕΔ και θυγατρικές εταιρείες, στις οποίες μεταβιβάζει και την κυριότητα το καθ' ύλην αρμόδιο Υπουργείο της ακίνητης περιουσίας, άρα δηλαδή, να αλλάξει χέρια και να πάει πλέον προς το ιδιωτικό κεφάλαιο. Και όλα αυτά σχεδιάζονται με την εισαγωγή της ακίνητης περιουσίας του δημοσίου, αλλά και των ιδιωτών, στο χρηματιστήριο.
'Αρθρο 22.
Στην παράγραφο 1, στο εδάφιο γ' αναφέρεται ότι στο ν. 2127/93, του άρθρου 20, παράγραφος 1, προστίθεται περίπτωση ιγ' που καθορίζει στο ίδιο επίπεδο με αυτό της βενζίνης με μόλυβδο, εκατόν δέκα τέσσερις χιλιάδες δραχμές το χιλιόλιτρο, το συντελεστή ειδικού φόρου κατανάλωσης της βενζίνης, χωρίς μόλυβδο, ο οποίος είναι στην κατηγορία του ενενήντα οκτώ χιλιάδες το χιλιόλιτρο. Δηλαδή, αυξάνει τον ειδικό φόρο κατανάλωσης και παράλληλα τα δημόσια έσοδα από την αύξηση της έμμεσης φορολογίας. Στην αιτιολογία σας προχθες στη Βουλή μας είπατε ότι το κάνετε  αυτό και ανεβάζετε  τον κατώτερο συντελεστή προς τον ανώτερο, ενώ θα μπορούσατε να κάνετε το αντίστροφο, τον ανώτερο προς τον κατώτερο, προκειμένου να ικανοποιήσετε τους καταναλωτές. Η αιτιολογία ότι υπάρχει συγκεκριμένη εταιρεία που με τα πρόσθετα που βάζει αξιοποιεί και έχει κερδοσκοπία, αν την ξέρετε, υπάρχουν οι νόμοι, να προχωρήσουμε στις κυρώσεις, κύριε Υπουργέ. 'Οχι, όμως, να χρησιμοποιείτε αυτήν την αιτιολογία προκειμένου να ανεβάσετε τον κατώτερο συντελεστή στον ανώτερο. Και σ' αυτό το σημείο χρησιμοποιείτε ότι τα αυτοκίνητα συμβατικής τεχνολογίας μπορούν να αξιοποιήσουν αυτήν τη βενζίνη. Μα, για τα αυτοκίνητα συμβατικής τεχνολογίας έχει δοθεί μία συγκεκριμένη προθεσμία από την Ευρωπαϊκή 'Ενωση και μετά από αυτήν την προθεσμία πρέπει να αποσυρθούν.
Παράγραφος 4. Με την αντικατάσταση της παραγράφου 8, του άρθρου 19 του ν. 2753/99 γίνεται νέα ευνοϊκή μεταχείριση σ' αυτούς που παρανομούν και χρησιμοποιούν το πετρέλαιο θέρμασης στην κίνηση που εφαρμόζονται μάλιστα και σε υποθέσεις που εκκρεμούν σε διοικητικά δικαστήρια. Με πράξη του αρμόδιου εισαγγελέα παύει οριστικά και η ποινική δίωξη.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Δεν έχω τελειώσει, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας έδωσα δεκαπέντε λεπτά.
ΑΓΓΕΛΟΣ ΤΖΕΚΗΣ: Δεν μου φθάνουν, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Στα δεκαπέντε λεπτά, οι εισηγητές...
ΑΓΓΕΛΟΣ ΤΖΕΚΗΣ: Οι άλλοι συμφωνούν σε όλα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): ....και της Πλειοψηφίας και της Νέας Δημοκρατίας, ολοκλήρωσαν. Θα σας δώσω άλλα δύο-τρία λεπτά. 'Εχετε και δευτερολογία, έχετε και ως Κοινοβουλευτικός Εκπρόσωπος και τριτολογία. Το γνωρίζετε.
Λοιπόν, σε δύο λεπτά παρακαλώ να ολοκληρώσετε.
ΑΓΓΕΛΟΣ ΤΖΕΚΗΣ: Με το άρθρο αυτό στις αθλητικές εγκαταστάσεις δημοσίου, ΟΤΑ, νομικών προσώπων δημοσίου, αλλά και ιδιωτικού δικαίου, που ήδη το πετρέλαιο θέρμανσης που προμηθεύτηκαν δεν το χρησιμοποίησαν γι' αυτόν το σκοπό, δεν επιβάλλονται οι κυρώσεις και τα πρόστιμα που προβλέπει η παράγραφος 2 του άρθρου 35 του νόμου 2093 του 1992. Και σε αυτήν την περίπτωση έχουμε παρέμβαση του αρμόδιου εισαγγελέα για οριστική παύση της ποινικής δίωξης.
'Ετσι παρατηρούμε ότι με το άρθρο 22 διαιωνίζεται και διευρύνεται το όργιο λαθρεμπορίας που γίνεται με το πετρέλαιο. Δεν έχει, λοιπόν, νόημα ο έλεγχος που γίνεται από τα αρμόδια ελεγκτικά όργανα όταν κάθε τόσο έρχεται η Βουλή και απαλλάσσει τους παρανομούντες.
Βέβαια υπάρχουν και οι αγρότες που θα μπορούσαν και αυτοί να έχουν ένα αίτημα σε σχέση με το πετρέλαιο που χρησιμοποιούν, αλλά καταλαβαίνουμε ότι αυτό το κοινωνικό στρώμα δεν είναι ούτε οι εφοπλιστές ούτε οι ιδιώτες που έχουν στα χέρια τους τις εγκαταστάσεις αυτές.
'Αρθρο 23, παράγραφος 1. Με την προσθήκη καινούριου εδαφίου της περίπτωσης α' της παραγράφου 1 του άρθρου 109 του νόμου 2238 του 1994 γίνεται εναρμόνιση με τα άρθρα 43 και 49 της Συνθήκης της Ευρωπαϊκής Κοινότητας. Και φυσικά είναι ευνοϊκή υπέρ του κεφαλαίου η μείωση του φορολογικού συντελεστή από 40% σε 35% για τα υποκαταστήματα που βρίσκονται στην Ελλάδα ανωνύμων εταιρειών που έδρα έχουν το κράτος-μέλος.  Αποδεικνύεται και με αυτό το άρθρο για ποια συμφέροντα ενδιαφέρονται και η Κυβέρνηση, αλλά και η Ευρωπαϊκή 'Ενωση.
'Αρθρο 24. Πρόκειται για τη μείωση του συντελεστή φορολογίας των εταιρειών συμβολαιογράφων από 35% σε 25%. Συμφωνούμε αλλά έχουμε μια επιφύλαξη εάν πρόκειται για προσωπική ή για κεφαλαιουχική συνεργασία στην οποία είμαστε αντίθετοι και θέλουμε και μια εξήγηση από τον κύριο Υπουργό.
'Αρθρο 25. Εδώ μειώνεται ο φόρος που καταβάλλουν τουριστικές επιχειρήσεις σε νησιά κάτω των τριών χιλιάδων εκατό κατοίκων. 'Εχουμε εδώ μια επιφύλαξη, όχι ότι είμαστε αρνητικοί. 'Εχουμε πει να μας φέρει συγκεκριμένα παραδείγματα σε τι αφορά αυτή η συγκεκριμένη φοροαπαλλαγή γιατί πιστεύουμε ότι και σε μικρά νησιά υπάρχουν μεγάλες μονάδες που δεν θα πρέπει να απαλλαγούν.
'Αρθρο 26. Πρόκειται για μια καταπάτηση των δημοσίων κτημάτων.   Ζητήσαμε και σε αυτό το σημείο να μας διευκρινίσουν πού είναι, πόσα είναι και ποιοι είναι αυτοί στους οποίους θα κάνουμε τη χαριστική πράξη.
Και έρχομαι και τελειώνω με το άρθρο 27 που μιλάει για την Πιερία.  Δεν διαφωνούμε και τονίσαμε στη συζήτηση επί της αρχής, ότι θα πρέπει αυτό το ζήτημα να απλωθεί και σε άλλους νομούς. Και αναφέραμε συγκεκριμένα και τη Θεσσαλονίκη και τη Θεσσαλία και παραπλήσιους γειτονικούς νομούς με την Πιερία.
'Εχω εδώ από το Σύνδεσμο Θεσσαλικών Βιομηχανιών ένα έγγραφο που απευθύνεται προς όλους τους Βουλευτές των Νομών Λάρισας, Μαγνησίας, Τρικάλων, Καρδίτσας, οι οποίοι ζητούν να μπουν και αυτοί μέσα σ' αυτήν την ευνοϊκή ρύθμιση. Επομένως βλέπουμε ότι και από άλλους νομούς εγείρεται ένα τέτοιο ζήτημα ίσης μεταχείρισης.
Πιστεύουμε, δηλαδή, ότι θα πρέπει κατ'αρχήν η Κυβέρνηση να ζητήσει τα απαραίτητα και μεγαλύτερα κονδύλια από την Ευρωπαϊκή 'Ενωση και κατά δεύτερον να γίνει μια προσπάθεια ούτως ώστε περισσότεροι νομοί που επλήγησαν να τύχουν της ευνοϊκής αυτής μεταχείρισης που τυγχάνουν οι της Πιερίας.
(Στο σημείο αυτό ο Βουλευτής κ. 'Αγγελος Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο συνάδελφος Βουλευτής Καβάλας κ.  Γεώργιος Καλαντζής ζητεί ολιγοήμερη άδεια απουσίας στο εξωτερικό.
Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Το λόγο έχει ο κ. Παναγιώτης Λαφαζάνης, Κοινοβουλευτικός Εκπρόσωπος του Συνασπισμού της Αριστεράς και της Προόδου.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ακούγοντας προηγουμένως τους εισηγητές του ΠΑΣΟΚ και της Νέας Δημοκρατίας θα πίστευε κανείς ότι έχουμε να κάνουμε στο Κεφάλαιο Β' με άρθρα τρέχουσας σημασίας, τα οποία μετά βίας θα έπρεπε κιόλας να συζητηθούν σε αυτήν την Αίθουσα γιατί πρέπει να τα περάσουμε όπως όπως.
Λυπάμαι πάρα πολύ αλλά εδώ περιέχεται ένα άρθρο, το άρθρο 21, το οποίο είναι "βόμβα". Διότι αυτό το άρθρο -και ξεκινάω από αυτό- είναι όπως χαρακτήρισα και στην πρωτολογία μου σκάνδαλο και συνιστά πολιτικό πραξικόπημα.
ΑΡΙΣΤΟΤΕΛΗΣ ΠΑΥΛΙΔΗΣ: Οικονομικό.
ΠΑΝΑΓΙΩΤΗΣ ΛΑΦΑΖΑΝΗΣ: Οικονομικό είναι το ελάχιστο. Είναι και πολιτικό διότι αφήνει τη δυνατότητα ευρείας συναλλαγής του δημοσίου, της ΚΕΔ, των εκάστοτε Υπουργών με ιδιώτες. Και μάλιστα χαριστικής συναλλαγής.  Με το άρθρο 21 γίνεται κάτι καταπληκτικό: Εξαερώνετε και δίνετε τη δυνατότητα να ιδιωτικοποιηθεί όλη η δημόσια ακίνητη περιουσία που υπάγεται στο Υπουργείο Οικονομικών.
Πιο συγκεκριμένα, κύριε Υπουργέ, με το ν. 973/1979 η Κτηματική Εταιρεία του Δημοσίου θα μπορούσε να διαμορφώσει εταιρείες με ιδιώτες προκειμένου να αξιοποιήσει δημόσια ακίνητη περιουσία που ανήκει στο Υπουργείο Οικονομικών υπό μία προϋπόθεση. 'Οτι η Κτηματική Εταιρεία του Δημοσίου που καταβάλει το ακίνητο, το οποίο σε μία τέτοια περίπτωση είναι αυτό που έχει την αξία, που δίνει τη σημασία και την προοπτική στην εταιρεία -γιατί χωρίς το ακίνητο δεν θα υπάρξει τέτοια εταιρεία- θα έχει το 51%.
Εσείς τι πάτε να κάνετε; Και το περνάτε με ένα αρθράκι σε ένα νόμο για την κεφαλαιαγορά περί Κ.Ε.Δ. και άλλων ρυθμίσεων. Προσφέρει το ακίνητο η Κ.Ε.Δ. -και μάλιστα όχι οποιαδήποτε ακίνητα, αλλά σημαντικής εκτάσεως ή ειδικής τοποθεσίας- διαμορφώνεται με τους ιδιώτες η εταιρεία και η Κ.Ε.Δ. σε αυτήν την εταιρεία έχει μειοψηφικό έλεγχο. Την πλειοψηφία τη δίνετε στους ιδιώτες. Κατ'αυτόν τον τρόπο είναι σαφές τι κάνετε. Ιδιωτικοποιείτε με αυτό το άρθρο όλη τη δημόσια ακίνητη περιουσία. Την περνάτε σε μία νύχτα από το δημόσιο στους ιδιώτες και μάλιστα για πάσα χρήση, πάσα εκμετάλλευση, κάθε μορφής.
Διαβάζω εδώ τι λέτε: "Η Εταιρεία δύναται να ιδρύει μόνη ή με άλλα φυσικά ή νομικά πρόσωπα δημοσίου ή ιδιωτικού δικαίου ή Οργανισμούς Τοπικής Αυτοδιοίκησης ανώνυμες εταιρείες με συνεισφορά εις το κεφάλαιον των ιδρυομένων Α.Ε. ενός ή περισσοτέρων δημοσίων ακινήτων σημαντικής εκτάσεως ή ειδικής τοποθεσίας, με σκοπό τη δημιουργία οικισμών..." Δεν είναι λαϊκή κατοικία. Οικισμών. Ξέρετε πως αξιοποιούνται ορισμένα από τα ακίνητα της Κ.Ε.Δ. από ιδιώτες; 'Ηδη έχει ξεκινήσει αυτή η υπόθεση.  Πηγαίνετε στο Διόνυσο να δείτε τις πολυτελείς βίλες που φτιάχνονται.  Συνεχίζω: "...ή την οποιασδήποτε μορφής μισθωτική ή ανταλλακτική εκμετάλλευση κτιρίων" -μέχρι και εμπορικά κέντρα κλπ. μπορούν να διαμορφωθούν- "ή εγκαταστάσεων και γενικότερα την οικονομική ή χρηματιστηριακή αξιοποίηση των ακινήτων αυτών".
Το ερώτημα είναι, γιατί το κάνετε αυτό, κύριε Υπουργέ; Δεν κατάλαβα.  Λέτε για τις δημόσιες επιχειρήσεις, όταν τις ιδιωτικοποιείτε, ότι εν πάση περιπτώσει είναι αναχρονιστικές, γραφειοκρατικές -απαράδεκτο για εμάς, εν πάση περιπτώσει όμως έτσι το λέτε- δεν έχουν κέρδη, είναι ζημιογόνες, δεν έχουν προοπτική.
Η δημόσια γη έχει αυτά τα χαρακτηριστικά; Δεν μπορεί να αξιοποιηθεί από το δημόσιο σε τέτοιες ή άλλες κατευθύνσεις και να αποφέρει τεράστιες υπεραξίες για το δημόσιο όπου θα μπορεί να τις αξιοποιήσει για χίλιους δυο κοινωφελείς σκοπούς; Είσθε υποχρεωμένοι να βάζετε με την παράγραφο 4 το ποσοστό 25% των κερδών από το μειοψηφικό πακέτο που θα έχει η Κ.Ε.Δ.    για να παίξουν έναν τέτοιο ρόλο οι πρόσοδοι της Κ.Ε.Δ.; Εδώ δίνετε το φιλέτο. Δίνετε δυνατότητα πλήρους αξιοποίησης στον ιδιώτη. Γιατί δεν το κάνετε εσείς; Στις προηγούμενες συζητήσεις, όταν σας τα είπα αυτά, είπατε ότι η Κ.Ε.Δ. δεν μπορεί κλπ. Τι πάει να πει δεν μπορεί η Κ.Ε.Δ.; Ασφαλώς έχει ελαττώματα η Κ.Ε.Δ. Να τα διορθώσετε, ώστε να αξιοποιήσετε τη δημόσια ακίνητη περιουσία.
Κύριε Υπουργέ, σας παρακαλώ -σας το είχα ζητήσει και στην επιτροπή και μιλώντας στην Ολομέλεια- να μας πείτε ποια είναι η δημόσια ακίνητη περιουσία, η ξεκαθαρισμένη. Δεν μπορούμε να ψηφίσουμε και να μη μας έχετε πει εδώ ποιες είναι αυτές οι εκτάσεις συνολικά, για ποιο πράγμα μιλάμε. Για να ξέρουμε και εμείς τι ψηφίζουμε. Δεν είναι δυνατόν να είναι ακατάγραφο μυστικό αυτό.
Σας καλώ, λοιπόν, προτού γίνει η ψηφοφορία, προτού ψηφιστεί αυτό το άρθρο -γιατί θα είναι απαράδεκτο να ψηφίσουμε γουρούνι στο σακί- να μας πείτε ποια είναι η δημόσια ακίνητη περιουσία που πρόκειται να της γίνει τέτοια χρήση. Γιατί εδώ απ'ό,τι βλέπω δεν είναι απλά τα πράγματα. Εδώ έχουμε τεράστια φιλέτα με ανυπολόγιστη αξία. Μιλάμε για το ΣΕΔΕΣ Μακεδονικό Κέντρο, χίλια τετρακόσια στρέμματα, μιλάμε για τις Γούρνες, Βάση, επτακόσια τριάντα οκτώ στρέμματα, μιλάμε για τη Νέα Μάκρη, τη Βάση, εκατόν είκοσι στρέμματα και άλλα παρακάτω.
ΑΡΙΣΤΟΤΕΛΗΣ ΠΑΥΛΙΔΗΣ: Ποιος έχει αυτά τα στοιχεία; 
ΠΑΝΑΓΙΩΤΗΣ ΛΑΦΑΖΑΝΗΣ: Είναι από την Κτηματική Εταιρεία του Δημοσίου. Κοζάνη, διακόσια στρέμματα με οικιστική ανάπτυξη. Καστέλο στην Κέρκυρα εβδομήντα πέντε στρέμματα. Ρόδος, πέντε στρέμματα. Πρασονήσι στη Ρόδο, δεκαπέντε χιλιάδες στρέμματα για τουριστική ανάπτυξη. Αεροδρόμιο Ελληνικού, πεντέμισι χιλιάδες στρέμματα για κτιριακές εγκαταστάσεις.  'Αραθος 'Αρτας, τρεις χιλιάδες στρέμματα. Λούρος, τρεις χιλιάδες στρέμματα. Τουρλίδα και νησί Τουρλίδας, δύο χιλιάδες στρέμματα κ.ο.κ.  Είναι τεράστιες εκτάσεις. Περί αυτών πρόκειται. Δηλαδή, όλα αυτά θα τα περάσετε μέσα από ανώνυμες εταιρείες στους ιδιώτες; Θέλω να σας κάνω και μία πιο εξειδικευμένη ερώτηση γι'αυτό το θέμα. Η διάταξη αυτή αφορά νησιά, νησίδες και βραχονησίδες; Και αυτά θα μπουν σε αυτήν τη διάταξη; Γιατί μάλλον και αυτά μπαίνουν για τουριστική αξιοποίηση μέσω ιδιωτών και ιδιωτικών εταιρειών.
Τα θέματα, λοιπόν, δεν είναι απλά και δεν νομίζω ότι μπορούμε να το περάσουμε έτσι με τη συναίνεση του ΠΑ.ΣΟ.Κ. και της Νέας Δημοκρατίας αυτό το άρθρο. Εδώ πρέπει να γίνει συζήτηση. Σας είχα καλέσει και την προηγούμενη φορά να αποσύρετε αυτό το άρθρο και να το φέρετε σε ένα ειδικό νομοσχέδιο, ώστε να μπορέσει να γίνει εκτεταμένη και αναλυτική συζήτηση επ'αυτού. Να ξέρουμε τι κάνουμε, διότι θα είναι έγκλημα η ελληνική Βουλή να περάσει ένα τέτοιο άρθρο και να δούμε την ιδιωτικοποίηση και τη χρηματιστηριακή αξιοποίηση μέσω κάθε μορφής εταιρειών, από ιδιώτες, της δημόσιας ακίνητης περιουσίας και χωρίς να ξέρουμε ποια είναι η δημόσια ακίνητη περιουσία.
Παρακάτω είναι το άρθρο για την ίδρυση ανωνύμων εταιρειών θυγατρικών της ΚΕΔ. Είναι άλλο πράγμα αυτό. Τι κάνετε εδώ πέρα; Η Κτηματική μπορεί να ιδρύει θυγατρική ανώνυμη εταιρεία διαχείρισης αμοιβαίου κεφαλαίου  ακίνητης περιουσίας, όπως και εταιρείες επενδύσεων σε ακίνητη περιουσία.  Και στο παρακάτω άρθρο λέει το εξής: "Προς τις ανωτέρω θυγατρικές εταιρείες η Κτηματική Εταιρεία του Δημοσίου μπορεί να μεταβιβάζει την κυριότητα ακινήτων των οποίων έχει τη διαχείριση με απόφαση του αρμοδίου κατά περίπτωση Υπουργού". Δηλαδή, η ΚΕΔ φτιάχνει μία θυγατρική ανώνυμη εταιρεία, ο αρμόδιος Υπουργός κατά βούληση παραχωρεί το ακίνητο στη θυγατρική εταιρεία. Αυτή η θυγατρική εταιρεία πλέον μπορεί με βάση και την προηγούμενη διάταξη να συνάψει ειδικές σχέσεις με ιδιωτικές εταιρείες ή και να ιδιωτικοποιηθεί η ίδια, σύμφωνα με τα δόγματα της Κυβέρνησής σας και έτσι, φιλέτα ολόκληρα να περνάνε στον ιδιώτη.
Εγώ τα θεωρώ απαράδεκτα αυτά. Είναι σκανδαλώδη, όπως σας είπα, και δεν μπορεί να περνάνε έτσι σε μία νύχτα. Λυπάμαι για τη συναίνεση σε αυτό το θέμα ΠΑ.ΣΟ.Κ., Νέας Δημοκρατίας. Χρειάζεται να δοθούν ουσιαστικές εξηγήσεις για το τι κάνουμε και γιατί το κάνουμε. Να μας πείτε γιατί εάν η ΚΕΔ δεν μπορεί, το δημόσιο δεν είναι δυνατό να αξιοποιήσει τέτοιες εκτάσεις τεράστιας σημασίας και να τις αξιοποιήσει για υπεραξίες σε όφελός του και όχι σε όφελος των ιδιωτών. Να μας το εξήσετε αυτό, γιατί δεν μπορείτε να το κάνετε. Μπορεί να μη μπορείτε να λειτουργήσετε τη ΔΕΗ με βάση το δημόσιο, τον ΟΤΕ, την Ολυμπιακή κλπ., αλλά δεν νομίζω ότι δεν μπορεί να αξιοποιηθεί η ακίνητη περιουσία. Και δεν πιστεύω ότι μπορούμε εκατόν πενήντα έτη συσσώρευσης δημόσιας ακίνητης περιουσίας να τα περάσουμε έτσι και να τα δώσουμε στο όνομα της φιλελευθεροποίησης, στο όνομα των ιδιωτικοποιήσεων σε ιδιώτες.
Θέλω να παρατηρήσω ότι αυτό το απαράδεκτο άρθρο, το άρθρο 21 συνδέεται και με το άρθρο 26 που κάνει και αυτό ένα πράγμα αχαρακτήριστο.  Τι να σας πω; Κοιτάξτε να δείτε, έχουμε καταπατητές δημοσίων εκτάσεων. Μέχρι τώρα λέγατε -και ήταν η φιλοσοφία αυτή- ότι αυτοί που είναι πάμφτωχοι και έχουν καταπατήσει γη με μικρά σπιτάκια, καλύβες, μικρά οικοπεδάκια και εφόσον δεν έχουν εισοδήματα μπορούν να εξαγοράσουν. Εδώ τι κάνετε αυτήν τη στιγμή; Το όριο για την εξαγορά ήταν δέκα εκατομμύρια ακίνητη περιουσία. Το εκτινάσσετε στα πενήντα εκατομμύρια και σας ρωτάω, τα πενήντα εκατομμύρια ακίνητη περιουσία και μάλιστα, σύμφωνα με τις μετρήσεις του δημοσίου, είναι για φτωχούς; Το εισόδημα από ενάμισι εκατομμύριο το κάνετε επτά εκατομμύρια για την εξαγορά και αυτό από το 1993 μέχρι το 2000. Την τιμαριθμική αναπροσαρμογή γιατί δεν την κάνετε και στους μισθούς; Δηλαδή, υπερακοντίζετε τα όρια, ώστε και οι έχοντες να μπορούν άνετα να εξαγοράσουν.
Κάνετε και το εξής στο άρθρο 26, το οποίο είναι πρωτοφανές. Λέτε ότι με αποφάσεις του Υπουργού μπορούν μονομερώς να αυξάνονται τα όρια αυτά. Δηλαδή, ούτε καν με νόμο. Ο Υπουργός αύριο τα πενήντα εκατομμύρια θα τα κάνει διακόσια, τα εφτά εκατομμύρια θα τα κάνει είκοσι ή είκοσι πέντε -είναι δική του απόφαση, του δίνεται η νομοθετική ευχέρεια- και θα δούμε πολυτελείς βίλες σε καταπατημένες εκτάσεις να εξαγοράζονται για ένα κομμάτι ψωμί. Γιατί τις κάνετε αυτές τις ρυθμίσεις; Βέβαια, αυτά τα είχατε ξεκινήσει προεκλογικά, κύριε Υπουργέ. Στις 5.11.99 ο κ. Δρυς με εγκύκλιό του προεκλογικά έδινε εντολή στις κτηματικές υπηρεσίες να μη βεβαιώνουν πρόστιμα στους αυθαίρετους κατόχους δημοσίων εκτάσεων, προεξοφλώντας εκτός των άλλων τη σημερινή απόφαση της Βουλής: "Θα έρθουμε μετεκλογικά με ρύθμιση και θα μπορείτε να κάνετε εξαγορές. Σταματήστε τα πρόστιμα".
Σας ρωτάω: Ιδιωτικοποιείτε την ακίνητη περιουσία και δίνετε στους πλούσιους καταπατητές τη δυνατότητα να εξαγοράσουν τις δημόσιες εκτάσεις.  Γιατί τα κάνετε αυτά; Είναι ακατανόητα πράγματα. Σιωπή στην Αίθουσα υπάρχει γι' αυτές τις ρυθμίσεις. Περνάμε άρθρο προς άρθρο για να ξεμπερδεύουμε, να τελειώνουμε.
Θα επανέλθω στα δύο αυτά άρθρα, αλλά έχω να κάνω ορισμένες παρατηρήσεις και στα άλλα άρθρα. Στο άρθρο 15 αποφασίζετε ειδικό κατ' αποκοπήν καθεστώς ΦΠΑ σε κλάδους μικρών επιχειρήσεων. Σε αυτό δεν θα υπήρχε αντίρρηση, αλλά βλέπω ότι δεν αναφέρονται οι κλάδοι, αλλά παραπέμπεται αυτό σε αποφάσεις του εκάστοτε Υπουργού. Γιατί γίνεται αυτό; Δεν μπορείτε να μας πείτε σε ποιους κλάδους μικρών επιχειρήσεων υπάρχει η δυνατότητα κατ' αποκοπήν καθεστώς ΦΠΑ; Επίσης, στο άρθρο 22 γίνεται μια χαριστική πράξη γι' αυτούς που χρησιμοποίησαν το πετρέλαιο θέρμανσης για πετρέλαιο κίνησης στα νοσηλευτικά ιδρύματα και θα το καταλάβαινα, αν το λέγατε αυτό για τα δημόσια νοσοκομεία, αλλά το επεκτείνετε και στα ιδιωτικά νοσοκομεία.  Γιατί κάνετε αυτήν τη χαριστική πράξη στα ιδιωτικά νοσοκομεία; 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η αρχή του ανταγωνισμού...
ΠΑΝΑΓΙΩΤΗΣ ΛΑΦΑΖΑΝΗΣ: Τότε να μην την κάνει καθόλου, κύριε Γεωργακόπουλε, γιατί αυτό το πράγμα γίνεται λαθρεμπόριο.
ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, υπάρχει Κανονισμός και Προεδρείο.
ΠΑΝΑΓΙΩΤΗΣ ΛΑΦΑΖΑΝΗΣ: Ερωτήθην.
ΠΡΟΕΔΡΕΥΩΝ (Κωνσταντίνος Γείτονας): Προσέξτε, γιατί έχετε αναλώσει το χρόνο σας.
ΠΑΝΑΓΙΩΤΗΣ ΛΑΦΑΖΑΝΗΣ: Με αυτά τελειώνω, κύριε Πρόεδρε, και θα επανέλθω.
ΠΡΟΕΔΡΕΥΩΝ (Κωνσταντίνος Γείτονας): Ο  Υφυπουργός Οικονομικών κ.
Φωτιάδης έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δύο συνάδελφοι είναι εγγεγραμμένοι. Ας μιλήσουμε εμείς πρώτα και μετά να απαντήσει ο κύριος Υπουργός.
ΠΡΟΕΔΡΕΥΩΝ (Κωνσταντίνος Γείτονας): 'Εχει ζητήσει το λόγο ο κύριος Υφυπουργός και κατά τον Κανονισμό είμαι υποχρεωμένος να τον δώσω. Εάν ο κύριος Υφυπουργός θέλει να προηγηθείτε εσείς, δεν έχω καμιά αντίρρηση.
Να προηγηθούν οι συνάδελφοι, κύριε Φωτιάδη; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Να προηγηθούν οι συνάδελφοι.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλίδης έχει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Γιατί έχω επτά λεπτά χρόνο, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Γείτονας): Τα άρθρα συζητάμε, κύριε Παυλίδη. 
ΑΡΙΣΤΟΤΕΛΗΣ ΠΑΥΛΙΔΗΣ: Είναι ολόκληρη ενότητα άρθρων και επειδή προηγουμένως αναφερθήκατε στην παλαιότητα της κοινοβουλευτικής μου παρουσίας, θέλω να σας πω ότι κάθε ένα εξ' αυτών είναι μόνο του θέμα που πρέπει να παρουσιασθείως ανεξάρτητο άρθρο.
ΠΡΟΕΔΡΕΥΩΝ (Κωνσταντίνος Γείτονας): Μην καταναλώνετε, όμως, χρόνο με το να κάνετε παρατηρήσεις στο Προεδρείο, κύριε συνάδελφε. Πάντα κατά πάγια τακτική αντί πέντε λεπτών, όταν συζητούμε ομάδα άρθρων, δίνουμε επτά λεπτά. Θα υπάρξει και μία ανοχή. Αρχίστε λοιπόν την τοποθέτησή σας.  
ΑΡΙΣΤΟΤΕΛΗΣ ΠΑΥΛΙΔΗΣ: Ζήτησα αυτήν τη χρονική ανοχή, γιατί στην ουσία είναι η πρώτη επανεμφάνισή μου στο Κοινοβούλιο, ως Δωδεκανήσιος Βουλευτής, μετά απουσία τριών περίπου ετών. Θα αναφερθώ αποκλειστικά και μόνο στα θέματα που γνωρίζω από την πείρα μου, πώς εφαρμόστηκαν δηλαδή οι τροποποιούμενες σήμερα διατάξεις για την ΚΕΔ κυρίως στα Δωδεκάνησα.  Απαρχής, κύριε Υφυπουργέ, θα έλεγα σε εσάς; "χαρά στο κουράγιο σας!" Είσθε ο πρώτος εκ της πολιτικής ηγεσίας του Υπουργείου Οικονομικών που τον βλέπω να έρχεται "ξαρματωμένος", ουδείς σύμβουλος στο πλευρό σας! Είσθε τόσο βέβαιος ότι όλα κυλάνε χωρίς δυσκολία; Για να πάμε, λοιπόν, στα θέματα ένα-ένα.
Επιλέγω το άρθρο 19, κατ' αρχήν: "κύρωση δικαιοπραξιών σε παραμεθόριες περιοχές". Μέχρι να περάσουμε εκείνον το νόμο που επέτρεψε τις δικαιοπραξίες στις παραμεθόριες περιοχές, μόνο που δεν φθάσαμε, κύριοι συνάδελφοι, τότε, στον εμφύλιο πόλεμο. Και προπάντων το κόμμα σας, κύριε Υφυπουργέ, ήταν το ανησυχόν τότε κόμμα. Ε, πώς εσείς οι ανησυχούντες για το αν θα αγοράσουν ακίνητα οι αλλοδαποί στις παραμεθόριες περιοχές επιτρέψατε στους νομάρχες να μην κάνουν αυτό που κάνει και ο τελευταίος γραφειοκράτης, να δημοσιεύσουν, δηλαδή στην Εφημερίδα Κυβερνήσεως τις αποφάσεις αυτής της πανίσχυρης επιτροπής; Σ' αυτήν την επιτροπή έκανε κάποια στιγμή παρέμβαση ο κ. Πάγκαλος και έβαλε μέσα -παρακαλώ- στα παραμεθόρια νησιά και εκπρόσωπο του Υπουργείου των Εξωτερικών για να έχει γνώμη. Αυτό δε σε περιοχές που δεν υπάρχει ίχνος εκ των υπηρεσιών του Υπουργείου των Εξωτερικών! Και επιτέλους, ποιες είναι αυτές οι αποφάσεις που δεν δημοσιεύθυκαν στο ΦΕΚ; Για να δούμε και εμείς πώς λειτουργούν οι υπηρεσίες μας και οι εκκρεμότητες ποιες είναι, γιατί φαίνεται πως έχει και παρασκήνιο αυτή η υπόθεση. Αυτή είναι η παρατήρηση καθόσον αφορά στο άρθρο 19.
'Οσον αφορά το άρθρο 21, κύριε Υπουργέ. 'Ημουν εκ των εισηγητών της συστάσεως της Κτηματικής Εταιρείας του Δημοσίου με Υπουργό των  Οικονομικών τον αείμνηστο Αθανάσιο Κανελλόπουλο. Μεγαλεπήβολο το σχέδιο.  Οι εθνικές γαίες, τα ακίνητα του δημοσίου να μην είναι σπαρμένα δώθε κείθε και να μη γνωρίζουμε και ποια είναι. Σχετικά με αυτό που είπατε, κύριε Λαφαζάνη, να σας πω ότι τότε τουλάχιστον επί κυβερνήσεως Νέας Δημοκρατίας, γνωρίζαμε ποια είναι. Εγώ βρήκα, σαν πήγα στη θέση σας, κύριε Υπουργέ, μία απογραφή η οποία έγινε υπό του Δωδεκανήσιου εκπροσώπου στη Γερουσία το 1924, Σκεύου Ζερβού. 'Ηταν χειρόγραφο μάλιστα, κύριοι συνάδελφοι. 'Εκτοτε δεν υπάρχει σχεδόν κανένα άλλο λεπτομερές κείμενο που να παρουσιάζει πλήρως τη δημόσια περιουσία.
Ο Ζερβός, με υπηρεσιακούς παράγοντες -ιατρός, παρακαλώ, ο Ζερβόςκατέγραψε τα όσα τότε είχε το δημόσιο. Μετέπειτα και με τα κομπιούτερ σήμερα, δεν υπάρχει ακόμη σύστημα που να μας παρουσιάζει ποιες είναι οι εθνικές γαίες εί μη μόνο στα Δωδεκάνησα, γιατί εκεί έχουμε κτηματολόγιο, ειδικώς στη Ρόδο, στην Κω και σε μέρος της Λέρου.
Κάναμε, λοιπόν, την Κτηματική Εταιρεία του Δημοσίου και τότε η ιδέα ήταν η εξής: να εξαιρεθούν τα ακίνητα του Υπουργείου Εθνικής Αμύνης, του ΤΕΘΑ και του Υπουργείου Γεωργίας και όλα τα άλλα υπό την αυτήν ομπρέλα και με συγκεκριμένους στόχους. Και ο πρώτος στόχος ποιος ήταν; Να αποκτήσουμε Υπουργεία. Δεν είχαμε Υπουργεία, με ιδιόκτητα κτίρια. Το μεγαλεπήβολο σχέδιο Δοξιάδη ήταν να γίνουν κάπου έξω τα Υπουργεία και όχι συγκεντρωμένα στην πλατεία Συντάγματος. Δεύτερος δε στόχος ήταν να συντηρήσουμε τα υπάρχοντα δημόσια κτίρια. Για τον πρώτο η πόλη των Αθηνών, ήταν το επίκεντρο του ενδιαφέροντος, για τον δεύτερο τα της επαρχίας και φυσικά και η λοιπή ακίνητος δημόσια περιουσία.
'Οσον αφορά στα Δωδεκάνησα, ούτε ένα κτίριο δεν έχει συντηρήσει για δείγμα η Κτηματική Εταιρεία του Δημοσίου. Διαχειρίζεται, όμως, μία τεράστια περιουσία, αυτή η οποία εδόθη στο ελληνικό δημόσιο ως λεία πολέμου μετά την ενσωμάτωση της Δωδεκανήσου, αυτή δηλαδή που μεταβιβάστηκε από τους Ιταλούς στο ελληνικό δημόσιο. Και φτιάχθηκε τότε ένας ειδικός οργανισμός τότε για τη διαχείρισή της, ο οποίος έζησε αρκετά χρόνια. 'Εγιναν όμως "διάφορα" και κρίθηκε απαραίτητο να μεταβληθεί το σχήμα της διαχειρίσεως. 'Ετσι φθάσαμε στην Κτηματική Εταιρεία του Δημοσίου και αναμέναμε ότι αυτή η εταιρεία θα κάμει καλύτερη διαχείριση απ' ότι στο παρελθόν και ελπίζαμε να αποδώσει ιδιαίτερα η διάταξη που εγώ συνέταξα για τα Δωδεκάνησα. Δηλαδή, επιτυχώς να εφαρμοσθεί η παράγραφος 4 του άρθρου 7 του ν. 973. Και λέγαμε εκεί ότι το προϊόν εκ της διαχειρίσεως της ακινήτου περιουσίας Δωδεκανήσου κρατείται σε ειδικό λογαριασμό της Τράπεζας της Ελλάδος και εκταμιεύεται, με εισηγήσεις κάποιας επιτροπής που προεδρεύει ο νομάρχης, για να εκτελεστούν έργα αναπτυξιακά στα Δωδεκάνησα.
Την εισηγήθηκα αυτήν την πρόταση, την εδέχθη ο Αθανάσιος Κανελλόπουλος και έγινε νόμος του κράτους μας. Η εποχή τότε ιδιαιτέρως δύσκολη και τα οικονομικά περιορισμένα, ήταν η εποχή προ εντάξεως στο, κατά ΠΑΣΟΚ συνδικάτο, δηλαδή στην ΕΟΚ.
'Ετος 1979, σε ένταση πάλι τα ελληνοτουρκικά. Τι θα κάναμε για τα Δωδεκάνησα και τα παραμεθόρια νησιά; Σκεφθήκαμε να γίνουν κάποια έργα υποδομής διά της ΚΕΔ. Αν είδατε, κύριοι συνάδελφοι, ένα έργο ουσίας, εσείς που είσθε σπαρμένοι σ' όλη την Ελλάδα, άλλο τόσο είδα κι εγώ. Τι είδα όμως; Αρπαγή! Κύριε Υπουργέ, περάσατε διάταξη, λέγουσα ότι: επειδή εισπράττουν οι εφορίες -οι σημερινές Δ.Ο.Υ.-τα όσα "βεβαιώνει" η Κτηματική Εταιρεία του Δημοσίου διά των υπηρεσιών της, κρατούν ως "μεσιτικά" το 25%, του προϊόντος διαχειρίσεως. Το κρατάει δηλαδή το Υπουργείο Οικονομικών. 'Ενα άλλο 25%, κύριε Πρόεδρε, το κρατάει η Κτηματική Εταιρεία για τα έξοδά της.  Νομίζω πως είναι μόνο η εκ Δωδεκανήσου περιουσία που της δίνει αυτό το 25%, διότι η υπόλοιπη δημόσια περιουσία είναι "πλίνθοι και κέραμοι ατάκτως ερριμμένοι". Είκοσι πέντε τοις εκατό, λοιπόν, παίρνει το ελληνικό δημόσιο. Είκοσι πέντε τοις εκατό παίρνει το τέκνο του ελληνικού δημοσίου, η Κτηματική Εταιρεία του Δημοσίου. Αυτό είναι 50%. Τι γυρνάει στα Δωδεκάνησα; Το 50% των εισπράξεων της ΚΕΔ. Και εκείνο δεν γυρνάει. Σας περιγράφω το γιατί: Εγώ πριν έλθω στη Βουλή, συνομίλησα με τον Αντινομάρχη Δωδεκανήσου, τον κ. Χατζή Χατζηευθυμίου, αρμόδιο, τώρα με την αιρετή δευτεροβάθμια αυτοδιοίκηση, γι' αυτά τα θέματα. Του λέω: Χατζή, τι έχουμε εισπράξει τα τελευταία χρόνια, για βρες μιαν άκρη. Ακόμα να βρει ο άνθρωπος. Και για να μου γλυκάνει τον πόνο, μια και δεν μπορούσα και εγώ να βρω άκρη, μου έστειλε την αλληλογραφία μεταξύ αυτού και του Υπουργείου Οικονομικών γι' αυτό το θέμα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Στέλνει, λοιπόν, στο Υπουργείο σας ο αντινομάρχης γράμμα και ρωτάει: "Τι έχετε μαζέψει; Για να ξέρουμε και τι δικαιούμαστε". Και απαντάει το Υπουργείο σας, ο κ. Παπαϊωάννου από την Υπηρεσία Δημοσιονομικού Ελέγχου, λέγοντας περίπου τα εξής: "Δεν μπορούμε να απαντήσουμε. Δεν έχουμε στοιχεία".  Θα σας δώσω το γράμμα, το έχω μαζί μου. Πρόκειται για δημόσιο έγγραφο.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε. ΑΡΙΣΤΟΤΕΛΗΣ ΠΑΥΛΙΔΗΣ: Δεν γνωρίζει το Υπουργείο Οικονομικών και κυρίως όσον αφορά στη Ρόδο, τι εισπράττει, πού πηγαίνουν, πώς τα αποδίδει, πού τα αποδίδει, τι, επιτέλους, γίνεται στα Δωδεκάνησα. Θέλετε μετά να μου κάνετε και τις άλλες, συγχωρείστε μου την έκφραση, "ακροβασίες" με τη δημιουργία εταιρειών για "realestate" που πιθανώς να βάλουν στο χέρι και τη δωδεκανησιακή περιουσία.
Κύριοι συνάδελφοι της Αριστεράς, παρεξηγήσατε. Δεν συμφωνούμε με τα σχεδιαζόμενα από την Κυβέρνηση. Για την οικονομία της συζητήσεως είπαμε να κουβεντιάσουμε συνοπτικά το ζήτημα, αλλά όχι να το ξεπεράσουμε. Δεν συμφωνούμε με τα σχέδια κάποιων στην Κυβέρνηση. Αξιούμε διαφάνεια απόλυτη και συνέπεια.
Διότι καθόσον αφορά στα Δωδεκάνησα, οι Ιταλοί άφησαν πλούτο κτιριακό -οι 'Ελληνες Ορθόδοξοι Χριστιανοί τον κατασκεύασαν- και έρχεσθε σήμερα εσείς και αφήνετε τα κτίρια της διοικήσεως και άλλα να ρημάζουν χωρίς ίχνος ενδιαφέροντος για τη συντήρησή τους.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, θα σας παρακαλέσω να ολοκληρώσετε.
ΑΡΙΣΤΟΤΕΛΗΣ ΠΑΥΛΙΔΗΣ: Αν πάτε κάτω στο Μανδράκι της Ρόδου, τα κτίρια ή είναι πολυβολημένα ή είναι διαβρωμένα. Η Κτηματική Εταιρεία του Δημοσίου εκ του νόμου έχει υποχρέωση να τα συντηρήσει. Καμία επέμβαση δεν έχει γίνει. 'Εστω και καθυστερημένα πρέπει να επέμβετε.
(Στο σημείο κτυπάει το κουδούνι λήξεως του χρόνου ομιλίας του κυρίου Βουλευτή) Τι ζητώ, λοιπόν, τώρα εγώ: Πρώτον, επειδή κατά τον ιδρυτικό νόμο της Κτηματικής Εταιρείας εμείς προβλέψαμε ειδική μεταχείριση, αυτή να την κάμετε πράξη ουσίας.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, παρακαλώ, ολοκληρώστε σε μισό λεπτό.
ΑΡΙΣΤΟΤΕΛΗΣ ΠΑΥΛΙΔΗΣ: Να μη χτυπάει, παρακαλώ, το κουδούνι.
Κύριε Υπουργέ, προβλέψαμε στο άρθρο 11 του ιδρυτικού νόμου ότι αυτή η εταιρεία απαλλάσσεται "από τέλη χαρτοσήμου και από πάσα εισφορά, κράτηση, δικαίωμα υπέρ τρίτου. Και εδώ παρανομήσατε! Κάποιο βράδυ, φαίνεται, κάποια ακροβασία κάματε και κρατήσατε τα "μεσιτικά", το 25%, δηλαδή των εισπράξεων της ΚΕΔ -πέραν του 25% των διαχειριστικών εξόδων της εταιρείας-.
'Ερχεται, λοιπόν, τώρα η διάταξή σας και λέγει "ό,τι παρακρατήθηκε υπέρ του δημοσίου -κακώς, κάκιστα-  αυτό δεν επιστρέφεται". Αναγνωρίζει ότι παρανόμως παρακρατήθηκε ποσοστό εκ του προϊόντος διαχείρισης της  ακίνητης περιουσίας, αλλά λέει πως δεν επιστρέφεται στους δικαιούχους.               Στα Δωδεκάνησα δηλαδή. Γιατί, κύριε Υπουργέ; Και που θα πάει αν επιστραφεί; Στον τζόγο θα πάει; Σας είπα πως μιλώ μόνο για την περιοχή που εκπροσωπώ. Στα νησιά της Δωδεκανήσου θα πάει, για να επιτελέσει το σκοπό για τον οποίον ιδρύσαμε αυτήν την εταιρεία. Γι' αυτό ζητώ τα παρακρατηθέντα να επιστραφούν.
Κύριε Υπουργέ, κάντε τώρα και άλλων "ακροβασία". Θέλετε να βάλετε στο χρηματιστήριο κάποιες εταιρείες μικτές -δημόσιο και ιδιώτες- με αντικείμενο τα ακίνητα. Την αρχή δεν την κάνετε εσείς, την έκανε ήδη ο κ.     Λάμπρου της Αγροτικής Τράπεζας.
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, θα σας παρακαλέσω να ολοκληρώσετε. Ολοκληρώστε επιτέλους! Κάνατε μια μακρά αναδρομή στο παρελθόν. Καταναλώσατε το χρόνο και δεν μπορεί στο τέλος να παραβιάζετε τον Κανονισμό.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ολοκληρώνω.
Κύριε Υπουργέ, έρχεσθε δεύτερος. Σε αυτήν την υπόθεση των περιέργων συναλλαγών, όπως λέμε στο real estate, σας πρόλαβε ο κ. Λάμπρου της Αγροτικής Τράπεζας.
Εσείς όμως έχετε επιλύσει άλλα προβλήματα και καταφεύγετε και στη λύση που τώρα προτείνετε; Σας έχουμε κάνει την πρόταση από χρόνια. Το Υπουργείο Πολιτισμού διά του ΤΑΠΑ απαλλοτριώνει περιουσίες. Δεν έχει να τις πληρώσει. Κάντε μια διάταξη ταχυτάτης ανταλλαγής ακινήτων ισάξιων.  Γιατί να τα δώσετε αυτά σε ιδιωτικές εταιρείες; Δεν είμαι κατά των ιδιωτών, αλλά έχουμε άλλες προτεραιότητες και ανάγκες. Κάντε ανταλλαγές και ό,τι περισσέψει θα δούμε τι θα γίνει.
Και έπειτα, κύριε Υπουργέ, εσείς δεν μιλάτε για ιδιωτικοποίηση; Δεν περνάτε προς τα έξω διά της ΟΝΕ την ιδέα μιας νέας οικονομίας; Επέκταση του κράτους κάνετε με τις κρατικές εταιρείες που επιχειρείτε τώρα να ιδρύσετε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γεωργακόπουλος έχει το λόγο. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, στο άρθρο 15 κάνετε τροποποίηση και συμπλήρωση των διατάξεων του ν. 1642 περί ΦΠΑ.  Δημιουργείτε ένα ειδικό καθεστώς για τις μικρές επιχειρήσεις. Αυτό  προβλέπεται από την έκτη κοινοτική οδηγία για έναν τζίρο μέχρι 2.000 ECU.  Εδώ όμως, δεν μπαίνει κανένας περιορισμός. Προβλέπω ότι ανοίγετε μεγάλη φάμπρικα. Σε λίγο όλοι θα έρχονται στο Υπουργείο και θα ζητούν να μπουν στο ειδικό καθεστώς. 'Οπως είναι διατυπωμένο το άρθρο, δίνεται η δυνατότητα στον καθένα να ζητά να μπει στο ειδικό καθεστώς.
Μου έκανε εντύπωση το άρθρο 17. Γιατί κάνατε αυτήν τη ρύθμιση; Για να ευνοήσετε τη φοροδιαφυγή; Ποιος λόγος σας υποχρεώνει στις μηδενικές ή στις πιστωτικές δηλώσεις να τους απαλλάσσετε από πρόστιμα ή να κάνουν εκπρόθεσμες δηλώσεις και όσες είναι στα δικαστήρια να έλθουν πίσω; Κύριε Υπουργέ, όταν ήμουν στο Υπουργείο, αυτές οι επιχειρήσεις, που είχαν πιστωτικές και μηδενικές δηλώσεις, δεν έκαναν καθόλου δήλωση. Το αποτέλεσμα ήταν το Υπουργείο να έχει χάσει τα αυγά και τα καλάθια. Και τότε επιβάλαμε να γίνονται αυτές οι δηλώσεις, για να βρούμε άκρη, γιατί υπήρχαν και επιχειρήσεις, όπως τα εστιατόρια, που δεν δικαιολογούντο να έχουν πιστωτικές ή μηδενικές δηλώσεις ΦΠΑ, αλλά δεν έκαναν δήλωση. Εσείς έρχεστε τώρα και τους απαλλάσσετε. Στο θέμα της φοροδιαφυγής πάμε από το κακό στο χειρότερο.
'Ερχομαι στην ΚΕΔ. Ξεχάσατε τα κτηματικά ομόλογα, τα οποία είχε κάνει ο κ. Παλαιοκρασσάς; Τα έχετε δει ποτέ αυτά, κύριοι συνάδελφοι; Ούτε τα είδατε ούτε θα τα δείτε. Εδώ όμως παρακρατάτε 25% και ανοίγετε ένα ακόμα μαγαζί. Ο στόχος είναι να μαζευτούν όλα τα έσοδα στον προϋπολογισμό και να γίνεται μια διαχείριση. Δίνοντας όμως το 25% από την εκποίηση των κτημάτων του δημοσίου για την ποιότητα του πολίτη, ανοίγετε ένα καινούριο μαγαζί. Πώς προσδιορίζεται αυτή η ποιότητα του πολίτη; Ποια έργα θα κάνει η ΚΕΔ γι' αυτήν την ποιότητα; Και ο δρόμος είναι ποιότητα του πολίτη και το σχολείο και το αιρ-κοντίσιον, για να δουλεύουν καλά οι υπάλληλοι της Κτηματικής. Η διάταξη είναι γενική και αόριστη. Ο πρόεδρος και ο διευθύνων σύμβουλος της ΚΕΔ θα διαχειρίζονται όπως θέλουν αυτά τα ποσά. Επιπλέον, με αυτόν τον τρόπο ιδιωτικοποιείται η κατάσταση με τα κτηματικά ομόλογα.
Με το καύσιμο λέτε ότι επιβάλλεται.  Αυτό είναι λιγάκι σαράφικο.   Κάποιος που θα έχει ένα παλιό αυτοκίνητο, δεν θα μπορεί να το αντικαταστήσει, ενώ θα πρέπει να αποσυρθούν τα παλιά αυτοκίνητα λόγω του μεγάλου στόλου που έχουμε ακόμα στην Ελλάδα. Είπαμε, λοιπόν, να μπει κάποιο πρόσθετο στην αμόλυβδη, ώστε να μπορούν να λειτουργήσουν για λίγα χρόνια ακόμα τα αυτοκίνητα που χρησιμοποιούν σούπερ. Βάζετε λοιπόν και σ'αυτό φόρο. Δεν νομίζω ότι από κει θα εισπράξει το δημόσιο τα μεγάλα ποσά.
Και η διαφορά μεταξύ αμόλυβδης και σούπερ είναι δεκαπέντε (15) δραχμές. Γιατί το κάνουμε αυτό; Για να δώσουμε τη δυνατότητα να διατηρήσουν ακόμη περισσότερο τα αυτοκίνητα παλιάς τεχνολογίας, για να επιβαρύνουν την ατμόσφαιρα; Για το πετρέλαιο θέρμανσης και το πετρέλαιο κίνησης. Πριν από λίγους μήνες εδώ μας έφερε η Κυβέρνηση να ψηφίσουμε ένα νομοσχέδιο, που δεν απάλλασσε όπως απαλλάσσει αυτό εδώ το νομοσχέδιο. Δεν πέρασαν δύο μήνες και ερχόμαστε τώρα με καινούριο νομοσχέδιο που τους απαλλάσσουμε αυτούς εδώ. Τι θα κάνουμε εμείς εδώ στη Βουλή; Τη μια μέρα θα ψηφίζουμε μη απαλλαγή και την άλλη μέρα θα ψηφίζουμε απαλλαγή; Δεν πρέπει κάποια στιγμή να μπει κάποια σειρά και κάποια τάξη να ξέρουμε τι γίνεται και να μην ερχόμαστε να αναιρούμε μέσα σε διάστημα λιγότερο των δύο μηνών; Για τις αλλοδαπές επιχειρήσεις το 40% το κάνετε 35%. Δεν θυμάμαι να έχουμε μειώσει το 40% για τις εισηγμένες στο χρηματιστήριο. Αν είναι 40% για τις ελληνικές επιχειρήσεις τις εισηγμένες στο χρηματιστήριο και κάνουμε για τις αλλοδαπές επιχειρήσεις 35% που έχουν την έδρα τους ...  ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Εχει γίνει προσαρμογή. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν έχει γίνει 35%, έχει λογική, γιατί διαφορετικά δημιουργούσαμε κίνητρο να πάρουν την έδρα, να την πάνε έξω, οι ελληνικές επιχειρήσεις.
Συνεχίζω στο άρθρο 27. Να το αποσύρετε, κύριε Υπουργέ. Αυτό που κάνατε με τους ξενοδόχους δεν έχει ξαναγίνει σε κράτος. Κάθε φορά που οι ξενοδόχοι παρουσιάζουν ότι έπαθαν κάποια ζημιά από κάποιο αδιόρατο γεγονός, έρχονται εδώ και η Βουλή νομοθετεί απαλλαγές.
Πριν από δύο χρόνια, όταν από ένα τουριστικό γραφείο κάποιου tour operator στην Αυστρία έπεσαν έξω, ζήτησαν οι ξενοδόχοι και η Βουλή δυστυχώς νομοθέτησε την απαλλαγή τους από διάφορες φορολογίες και ανέλαβε το κόστος της ζημίας τους το ελληνικό κράτος. Τώρα ερχόμαστε πάλι και το κόστος το αναλαμβάνει το ελληνικό κράτος.
Το "επιχειρείν" σημαίνει και ρίσκο. Δεν είναι δυνατόν οι ξενοδόχοι να "επιχειρούν" χωρίς να έχουν ρίσκο. Και γιατί οι ξενοδόχοι της Πιερίας και όχι οι ξενοδόχοι της Ηλείας; Δεν το κατάλαβα! Ποιος σας είπε ότι δεν έρχονταν από την Αυστρία στην Ηλεία και πέρναγαν μέσα από τη Γιουγκοσλαβία, που δεν μπόρεσαν να περάσουν και δεν ήρθαν και πήγαν στην Ιταλία; Δεν έπαθαν ζημιά αυτοί; Με ποια λογική το κάνουμε αυτό; Και γιατί στους ξενοδόχους και μόνο μέχρι τρία δισεκατομμύρια και όλα τα σχετικά;  Αυτά νομίζω ότι δημιουργούν προηγούμενο. Και πριν από μερικά χρόνια, είχαμε κάνει και κάποιες άλλες φοροαπαλλαγές στους ξενοδόχους. Είχε γίνει για ένα χρόνο και ήρθαν και τον δεύτερο και τον τρίτο και τον τέταρτο χρόνο και ξανανομοθετούσαμε εδώ αυτές τις φοροαπαλλαγές. Κάθε φορά που θα γίνεται κάτι στην περιοχή, κάποιοι ξενοδόχοι θα βρίσκουν και θα πιέζουν και θα έρχεται το δημόσιο και θα αναλαμβάνει. Και από πού; Από το πρόγραμμα δημοσίων επενδύσεων τα χρήματα εκείνα τα οποία έχει δεσμεύσει ο προϋπολογισμός.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Κύριε Πρόεδρε, σας παρακαλώ να μου δώσετε λίγο χρόνο ακόμη. Εξάλλου ο Κανονισμός δεν προβλέπει επτά λεπτά.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε συνάδελφε, και ολοκληρώστε όμως στο χρόνο που σας δώσαμε στα λογικά όρια.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το χρόνο που δικαιούμαι, όχι που μου δώσατε. Ο χρόνος που δικαιούμαι δεν είναι επτά λεπτά.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μην αντιδικείτε με το Προεδρείο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν αντιδικώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κατ' οικονομίαν προσδιορίζουμε χρόνους, για να έρθει σε πέρας η συζήτηση.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, όπως ξέρετε, δεν αντιδικώ ποτέ με το Προεδρείο. Απλώς διεκδικώ τα δικαιώματα που έχω ως Βουλευτής να πω την άποψή μου.  Δεν μπορείτε να μου στερήσετε το χρόνο να πω την άποψή μου, επειδή ουσιαστικά παραβιάζετε τον Κανονισμό. Γιατί ο Κανονισμός δεν μιλάει για επτά λεπτά. Μιλάει για πέντε λεπτά κατ' άρθρον. Και εάν είχα πέντε λεπτά κατ' άρθρον, θα έκανα μια πιο λεπτομερή ανάλυση, να καταλάβει και ο κύριος Υπουργός γιατί λέμε αυτά που λέμε στο συγκεκριμένο σχέδιο νόμου.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε. Χάνετε χρόνο. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτή η ιστορία λοιπόν, η οποία έχει ξεκινήσει με τους ξενοδόχους, σας πληροφορώ ότι έχει πολύ μακρά ιστορία.  Κάθε φορά επανέρχονται με το παραμικρό. Τη μια είχαμε τους ξενοδόχους της Χαλκιδικής, την άλλη της Θεσσαλονίκης, την άλλη της Πιερίας, την άλλη γενικώς όσους έπαθαν ζημιά από το tour operator της Αυστρίας κ.ο.κ. Γι' αυτό σας λέω να μη γίνει αυτή η τροποποίηση. Να σταματήσει κάπου αυτή η φάμπρικα η οποία έχει ξεκινήσει.
Εκείνο το οποίο επίσης δεν κατάλαβα είναι γιατί έρχεσθε τώρα και καταργείτε ουσιαστικά τη φορολογία που είχαμε επιβάλει στα ενοικιαζόμενα δωμάτια για κάτω από τρεις χιλιάδες εκατό κατοίκους σε κάθε νησί.
Η φορολογία, η οποία είχε επιβληθεί τότε, ήταν απειροελάχιστη, κύριε Υπουργέ. Για τα ενοικιαζόμενα δωμάτια ιδιαίτερα προβλεπόταν πληρότητα τριάντα ημερών το χρόνο με ένα ανώτερο ποσό, αν θυμάμαι, της τάξεως των 10.000 (δέκα χιλιάδων) δραχμών ανά δωμάτιο. Αυτό σημαίνει ότι είναι δέκα φορές κάτω απ' όσα ουσιαστικά εισπράττουν οι εκεί οικονομούντες ή οι εκεί επιχειρούντες. Και ερχόμαστε τώρα και τους καταργούμε και τους πάμε στο -40% και τους πάμε στη φορολογία, όπως είναι με το ν. 2238, και ούτω καθ' εξής. Δεν καταλαβαίνω γιατί το κάνετε αυτό.
Αν θέλουμε να ευνοηθούν κάποιοι που έχουν ενοικιαζόμενα δωμάτια σε μερικά μικρά νησιά, να βάλουμε άλλους περιορισμούς, όχι αυτούς. Με αυτούς κάνουμε μία ευρύτατη απαλλαγή και τα νησιά που είναι κοντά στους τρεις χιλιάδες εκατό κατοίκους, με τις φοροαπαλλαγές που έχουμε, σε λίγο δεν θα έχουν τρεις χιλιάδες εκατόν έναν κατοίκους ποτέ. 'Οταν θα γίνεται η απογραφή, θα στέκονται στο λιμάνι και θα μετράνε πόσοι είναι στο νησί, έτσι ώστε η απογραφή να μην ξεπερνάει τους τρεις χιλιάδες εκατό.
Αυτά τα λέω γιατί θα τα βρούμε μπροστά μας και σε λίγο θα έρθουμε εδώ να νομοθετήσουμε πιθανότατα αλλαγές των αλλαγών.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Το λόγο έχει ο κ. Λέγκας Νικόλαος.
ΝΙΚΟΛΑΟΣ ΛΕΓΚΑΣ: Κύριε Πρόεδρε, δεν θα καλύψω όλο το χρόνο μου, μιας και έχω καλυφθεί από τους υπόλοιπους ομιλητές.
Θα κάνω μία αναφορά στο άρθρο 27 και στα όσα αναφέρονται σ' αυτό. Η μία άποψη είναι αυτή που διατυπώθηκε προηγουμένως, κύριε Υπουργέ: Να αποσύρετε το συγκεκριμένο άρθρο. Η άλλη άποψη είναι: Καταστήστε το πιο δίκαιο.
Είναι αλήθεια, κύριε Πρόεδρε, ότι η πρόταση που διατυπώνεται στο άρθρο 27 και αναφέρεται στη δωρεάν επιχορήγηση μέχρι του ποσού τριών δισεκατομμυρίων (3.000.000.000) δραχμών των βιομηχανικών - βιοτεχνικών επιχειρήσεων μόνο του Νομού Πιερίας, επικαλούμενη την απώλεια εσόδων από την κρίση στο Κοσσυφοπέδιο της Νέας Γιουγκοσλαβίας, είναι τουλάχιστον προκλητική.
Είναι προκλητική γιατί το εν λόγω πραγματικό γεγονός το περιορίζετε χωρικά μόνο στο Νομό Πιερίας. Είναι, επίσης, προκλητική γιατί αγνοείτε ότι η εν λόγω κρίση επηρέασε και άλλους νομούς και άλλες περιφέρειες. Θα σας έλεγα, αν μπορούσατε, να κάνετε μια βόλτα στην περιφέρεια της Θεσσαλίας, να συζητήσετε με τους επιχειρηματίες των Μετεώρων, της Καλαμπάκας δηλαδή, με τους επιχειρηματίες των παραλίων της Λάρισας, του Πηλίου και να δείτε ότι και εκεί υφίσταται σοβαρότατο πρόβλημα.
Δεν μπορεί εδώ μέσα να υποστηρίζεται ότι μία ομάδα του Παντείου μελέτησε το πρόβλημα και κατέδειξε και κοστολόγησε και τεκμηρίωσε την απώλεια αυτή των εσόδων. Αυτό που θα έπρεπε να κάνει η εν λόγω ομάδα του Παντείου Πανεπιστημίου θα ήταν να μελετήσει το πρόβλημα για όλη τη χώρα.  'Ενα άλλο ζήτημα που αφορά στο ίδιο άρθρο, είναι η δικαιοδοσία την οποία παρέχετε στον Ελληνικό Οργανισμό Μικρομεσαίων Μεταποιητικών Επιχειρήσεων (Ε.Ο.Μ.Μ.Ε.Χ.). Φαντάζει οξύμωρο έως και αντιφατικό να χορηγείτε αρμοδιότητες σε έναν οργανισμό ο οποίος συρρικνώνει την περιφερειακή του διάρθρωση. Γνωρίζετε πολύ καλά ότι τα περιφερειακά καταστήματα του Ε.Ο.Μ.Μ.Ε.Χ. κλείνουν, ότι το προσωπικό βρίσκεται σε μετάταξη. Η απορία, η οποία μας δημιουργείται, είναι πώς θα προωθηθούν αυτές οι γραφειοκρατικές διαδικασίες από έναν οργανισμό, ο οποίος κλείνει και το προσωπικό του οποίου βρίσκεται υπό μετάταξη.
Κλείνοντας, κύριε Υπουργέ, κύριε Πρόεδρε, θεωρώ ότι -έστω την ύστατη στιγμή- ή θα πρέπει να αποσυρθεί το συγκεκριμένο άρθρο, παρά το γεγονός ότι είναι υπαρκτό το πρόβλημα για την Πιερία, ή θα γίνει πιο δίκαιο, να επεκταθεί δηλαδή το συγκεκριμένο άρθρο και για τη Θεσσαλία, η οποία και αυτή αντιμετωπίζει ανάλογο πρόβλημα, αλλά και για τις υπόλοιπες περιοχές οι οποίες εμφανίζουν τέτοιου είδους προβλήματα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κι εγώ ευχαριστώ, κύριε συνάδελφε.
Το λόγο έχει ο Υφυπουργός Οικονομικών, ο κ. Φωτιάδης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες και κύριοι συνάδελφοι, θα ξεκινήσω από το άρθρο 21, μιας και γι' αυτό έγινε μεγαλύτερη συζήτηση.
Να πω κατ' αρχήν ότι αποδέχομαι την πρόταση του συναδέλφου κ.  Γεωργακόπουλου για τον καλύτερο προσδιορισμό της έννοιας "ποιότητα ζωής". Διαγράφουμε την παράγραφο 2 του άρθρου 21. Θα το επαναφέρουμε προσδιορίζοντας σαφέστερα την ποιότητα ζωής, αφού εκεί αναφέρονταν όλες οι παρατηρήσεις και αναριθμούνται οι υπόλοιπες παράγραφοι.
Αυτό το οποίο επί της ουσίας ήθελα να πω, κύριοι συνάδελφοι, είναι ότι δεν πιστεύω ότι υπάρχει έστω και ένας συνάδελφος μέσα στη Βουλή που να ισχυρίζεται ότι το ελληνικό δημόσιο έχει εκμεταλλευθεί πλήρως και επαρκώς τη δημόσια περιουσία του, η οποία δεν αποτελείται μόνο απ' αυτά τα ακίνητα τα οποία ανέγνωσε ο κύριος συνάδελφος -έτσι για να τον απαλλάξω από το άγχος- αλλά είναι πολύ μεγαλύτερη, πολλαπλάσια. Υπάρχουν ακίνητα, ων ουκ έστι αριθμός, και για να πούμε ότι μπορούμε να τα δούμε τώρα εδώ, θα πρέπει να φέρουμε τα αρχεία της ΚΕΔ εδώ με ένα φορτηγό, για να δούμε τους τίτλους μόνο των ακινήτων του δημοσίου. Είναι γεγονός ότι το δημόσιο έχει μια τεράστια περιουσία, όπως είναι επίσης γεγονός όμως ότι αυτήν την τεράστια περιουσία του δεν μπόρεσε ποτέ το ελληνικό δημόσιο με τους μηχανισμούς που διαθέτει να την εκμεταλλευθεί πλήρως και να αποδώσει ένα έσοδο αντίστοιχο του μεγέθους της στον ελληνικό λαό, στο ελληνικό κράτος.
Με το άρθρο 21, λοιπόν, προσπαθούμε να δώσουμε τη δυνατότητα στην Κτηματική Εταιρεία του Δημοσίου ώστε να ξεφύγει από τον απλό μεσιτικό ρόλο, τον ενδιάμεσο ρόλο που παίζει μέχρι σήμερα, να βγάζει προκηρύξεις και να πουλάει με την κλασική μορφή σε οποιονδήποτε ενδιαφερόμενο τα ακίνητα του δημοσίου ή να προβαίνει στη στέγαση των δημοσίων υπηρεσιών και να τους δώσουμε τα φτερά, τον αέρα μιας σύγχρονης επιχείρησης εκμετάλλευσης των ακινήτων του δημοσίου.
Μας είπατε κύριε συνάδελφε, ότι μας πρόλαβε η Αγροτική Τράπεζα. Δεν είναι θέμα ποιος πρόλαβε. Η Αγροτική Τράπεζα είναι δημόσιο πάλι και αυτή ακριβώς είναι η λογική η οποία διέπει τη σύγχρονη αντίληψη ότι θα πρέπει να εκμεταλλευθούμε όλα τα εργαλεία, τα οποία έχουμε σήμερα προκειμένου να αυξήσουμε την απόδοση της περιουσίας του ελληνικού δημοσίου.
'Ετσι λοιπόν μπορεί ιδεολογικά να διαφωνούμε για το πώς πρέπει να γίνεται η διαχείριση, αν πρέπει να γίνεται μέσα από ιδιωτικοποίηση των συγκεκριμένων διαδικασιών, αλλά, αν ξεφύγουμε από εδώ και πέρα απ' αυτήν την άρνηση στον τρόπο διαχείρισης της δημόσιας περιουσίας, θα πρέπει να έρθουμε καλόβουλα και να πούμε ότι σήμερα πρέπει να υπάρξει ένας μηχανισμός διαχείρισης της περιουσίας του ελληνικού δημοσίου που να παράγει τα καλύτερα δυνατά αποτελέσματα. Το άγχος ότι πιθανότατα η ΚΕΔ, το Διοικητικό Συμβούλιο ουσιαστικά της ΚΕΔ, το οποίο διορίζεται με ευθύνη κυρίως της Κυβέρνησης, του Υπουργού, μπορεί τελικώς να ξεφύγει και να συνεργαστεί με ιδιώτες ή την Τοπική Αυτοδιοίκηση, με όρους δυσμενείς για το ελληνικό δημόσιο, δεν έχει βάση, γιατί η παραχώρηση οποιουδήποτε ακινήτου του δημοσίου, γίνεται με απόφαση του αρμόδιου κατά περίπτωση Υπουργού. Που σημαίνει δηλαδή ότι ο αρμόδιος Υπουργός, είτε αυτός είναι κατ' εξοχήν ο Υπουργός Οικονομικών είτε είναι ο Υπουργός Γεωργίας, αν πρόκειται για περιουσία του Υπουργείου Γεωργίας, ή οποιουδήποτε άλλου Υπουργείου, παραχωρώντας το συγκεκριμένο ακίνητο για μια συγκεκριμένη σχέση για τη σύσταση μιας ανώνυμης εταιρείας διαχείρισης του συγκεκριμένου ακινήτου, αναλαμβάνει και την ευθύνη της συγκεκριμένης πράξης.
'Αρα θα έλεγα ότι ο φόβος είναι περιττός και ο φόβος προέρχεται από μια γενικότερη αντίληψη της αντίστασης σε κάθε τι καινούριο. Και αν μεν μέχρι σήμερα πήγαιναν καλά τα πράγματα, θα έλεγα, αφού πάνε καλά, γιατί να τολμήσουμε το καινούριο, ας τα αφήσουμε τα πράγματα όπως είναι. Μέχρι σήμερα τι έκανε η Βουλή όλες αυτές τις δεκαετίες. Αυτό που κάνουμε και τώρα σε επόμενο άρθρο: Το μόνο που κάναμε είναι να ερχόμαστε κάτω από την κοινωνική πίεση των αυθαιρέτων καταλήψεων -όλες αυτές τις δεκαετίες, όχι τώρα μόνο αλλά από το 1821 και μετά- να λύσουμε καταστάσεις μη ανατρέψιμες, προκειμένου να νομιμοποιήσουμε καταπατημένα ακίνητα, γιατί το ελληνικό δημόσιο δεν μπόρεσε να προστατεύσει τη δική του περιουσία.  'Αρα η δυνατότητα την οποία παρέχουμε στην Κτηματική Εταιρεία του Δημοσίου να συστήνει εταιρείες με οργανισμούς, με ιδιώτες, με κριτήρια καθαρά ιδιωτικοοικονομικά, είναι μια δραστηριότητα η οποία θα έπρεπε, τουλάχιστον, αν δεν διαφωνούμε σε επίπεδο ιδεολογικής τοποθέτησης, να χειροκροτηθεί, θα έλεγα, γιατί είναι μια αρμοδιότητα η οποία -επαναλαμβάνω- δίνει φτερά στην Κτηματική Εταιρεία του Δημοσίου, ώστε να μπορέσει τελικώς να εκμεταλλευθεί ...
ΠΑΝΑΓΙΩΤΗΣ ΛΑΦΑΖΑΝΗΣ: Το 51% γιατί το καταργείτε; 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μην πετάγεστε. Να διακόψετε μόνο με άδεια του Προεδρείου και εφόσον επιτρέπει ο κύριος Υπουργός. Επιτρέπετε διακοπή, κύριε Υπουργέ; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αν πρόκειται να μιλήσω πάνω από μισή ώρα.
ΠΡΟΕΔΡΕΥΩΝ (Κωνσταντίνος Γείτονας): Εντάξει, υποβάλλετε το ερώτημα.
ΠΑΝΑΓΙΩΤΗΣ ΛΑΦΑΖΑΝΗΣ: Το 51% γιατί το καταργείτε; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα απαντήσω.
Στόχος μας είναι να δώσουμε την ευελιξία στην Κτηματική Εταιρεία του Δημοσίου να μπορεί να δρα όπως οποιοσδήποτε ιδιώτης, έτσι όπως μπορείτε κι εσείς κι εγώ τα δικά μας ακίνητα να τα διαχειριστούμε με τον οποιονδήποτε τρόπο. Να υπάρχει αυτή η δυνατότητα. Το ξανατονίζω ότι αυτή η δυνατότητα εξαρτάται, στηρίζεται προκαταβολικά από την απόφαση και την ευθύνη που αναλαμβάνει ο αρμόδιος Υπουργός Οικονομικών ή αντίστοιχα ο αρμόδιος Υπουργός ο οποίος έχει τη διαχείριση του συγκεκριμένου ακινήτου.  'Ετσι, λοιπόν, πρέπει να πούμε ότι η Κτηματική Εταιρεία του Δημοσίου δεν έχει στην κυριότητά της κανένα ακίνητο. Απλώς είναι διαχειρίστρια των ακινήτων του δημοσίου. Το ξεκαθαρίζουμε, γιατί πιστεύω ότι πιθανότατα κάποιοι από μας να μη το γνωρίζουν. Διαχειρίζεται, μόνο τη διαχείριση έχει, και τα υπόλοιπα, δηλαδή η κυριότητα, εξακολουθεί να είναι του δημοσίου. Η κυριότητα μεταβιβάζεται με τους τρόπους που προβλέπουν οι νόμοι.
'Ετσι, λοιπόν, πιστεύουμε ότι και με την τρίτη παράγραφο, που μετά την απόσυρση της δεύτερης παραγράφου αναριθμείται, η Κτηματική Εταιρεία του Δημοσίου μπορεί, σύμφωνα με τις διατάξεις του νόμου για τα αμοιβαία κεφάλαια ακινήτων, να ιδρύει θυγατρικές ανώνυμες εταιρείες διαχείρισης αμοιβαίων κεφαλαίων, ακίνητης περιουσίας, καθώς και εταιρείες επενδύσεων σε ακίνητη περιουσία.
Πιστεύω ότι είναι μία σημαντική πρόοδος και αν τυχόν πράγματι εκμεταλλευθεί η Κτηματική Εταιρεία του Δημοσίου αυτήν τη δυνατότητα, μπορεί να παράξει ένα όφελος σημαντικό για το ίδιο το κράτος, για τον ίδιο τον ελληνικό λαό. 'Ετσι, λοιπόν, πιστεύω ότι είναι σημαντική αυτή η διάταξη.
'Οσον αφορά το θέμα των πετρελαιοειδών και της νύξης η οποία έγινε για το ότι ενισχύουμε τη φοροδιαφυγή, θα θυμίσω στη Βουλή ότι αυτή η Κυβέρνηση είναι εκείνη η οποία δημιούργησε τους αντίστοιχους μηχανισμούς προληπτικού αλλά και κατασταλτικού ελέγχου, το ΣΔΟΕ, το ΕΘΕΚ, το Εθνικό Κέντρο Ελέγχου, τα ΠΕΚ, τα περιφερειακά ελεγκτικά κέντρα, τα τοπικά ελεγκτικά κέντρα. Είναι αυτή η Κυβέρνηση η οποία κατάφερε μέσα ακριβώς απ' αυτούς τους μηχανισμούς και τα έσοδα από την πάταξη της φοροδιαφυγής να αυξήσει αλλά και να δημιουργήσει ένα αίσθημα και μία φορολογική συνείδηση ιδιαίτερα αυξημένη.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) Πιστεύω ότι σ' αυτό ακριβώς οφείλεται το ότι διαρκώς κάθε χρόνο έχουμε μία αύξηση των εκουσίως δηλωμένων εισοδημάτων -και τονίζω τη λέξη εκουσίως- που σημαίνει ότι πραγματικά υπάρχει μία αύξηση των εισοδημάτων των Ελλήνων φορολογουμένων, οι οποίοι με τη θέλησή τους δηλώνουν ολοένα, κάθε χρόνο, μεγαλύτερα έσοδα. Αλλά και τα έσοδα από τους ελέγχους και αυτά διαρκώς αυξάνονται και πιστεύουμε ότι θα ξεπεράσουν τα πεντακόσια δισεκατομμύρια (500.000.000.000) δραχμές σαν αποτέλεσμα των ελέγχων.  Σήμερα βρισκόμαστε στην ευχάριστη θέση να πούμε ότι όντως εξαιτίας ακριβώς της αύξησης του Ακαθάριστου Εθνικού Προϊόντος, της εκούσιας δήλωσης των εσόδων αλλά και των μηχανισμών ελέγχου, έχουμε ένα πλεόνασμα σε σχέση με την πρόβλεψη στα έσοδα του  κράτους, το οποίο είναι ιδιαίτερα σημαντικό.
'Ετσι, λοιπόν, θα έλεγα ότι όσον αφορά τα πετρελαιοειδή στο άρθρο 22, κυρίως λύνουμε προβλήματα και παρατείνουμε προθεσμίες για ρυθμίσεις, οι οποίες είχαν υπάρξει. Απλώς επειδή οι προθεσμίες που είχαν δοθεί την προηγούμενη φορά δεν ήταν επαρκείς και δεν έλαβαν γνώση όλοι όσοι ενδιαφέρονταν,  δίνουμε κάποια παράταση στις προθεσμίες, ώστε να μπορέσουν και οι υπόλοιποι, οι οποίοι δεν υπέβαλαν το αίτημά τους για την υπαγωγή τους σε προηγούμενη ρύθμιση, να έχουν τη δυνατότητα υπαγωγής σε αυτές τις ρυθμίσεις.
'Ετσι λοιπόν στην παράγραφο α' είναι τυπική η διάταξη, με την οποία δίνουμε την τριήμερη προθεσμία για την υποβολή των σχετικών δηλώσεων, την κάνουμε δεκαπέντε μέρες, γιατί στην πράξη σε τρεις μέρες δεν προλάβαιναν οι διαχειριστές εφοδιασμού αεροπλάνων, πλοίων να υποβάλουν τη συγκεκριμένη δήλωση, με αποτέλεσμα να υπάρξει μόνιμο πρόβλημα και η δικαιολογημένη διαμαρτυρία των ενδιαφερόμενων για το ότι η προθεσμία είναι μικρή.
'Οσον αφορά στην παράγραφο για τη βενζίνη χωρίς μόλυβδο, πιστεύω ότι θα πρέπει και κάποια στιγμή να μιλούμε εδώ καλόβουλα ότι η συγκεκριμένη ρύθμιση δεν γίνεται για να εισπράξει έσοδα επιπλέον το δημόσιο και σε βάρος των καταναλωτών της βενζίνης. 'Εγινε απλά και μόνο για να μη βρεθεί το ελληνικό δημόσιο μετά από χρόνια ενώπιον δικαστηρίων, τα οποία θα δώσουν διαφορετική ερμηνεία απ' αυτήν που εμείς δίνουμε.
Η φορολογία της βενζίνης στηρίζεται όχι τόσο στο τι περιέχει η βενζίνη, αν είναι μολυβδωμένη ή αμόλυβδη, αλλά στο πού χρησιμοποιείται, αν χρησιμοποιείται δηλαδή στα συμβατικά αυτοκίνητα ή στα νέας τεχνολογίας αυτοκίνητα. Υπάρχει μία τεχνική - και έχει εφαρμοστεί και σε άλλες χώρες κατά όμοιο τρόπο- που εμείς εισάγουμε εδώ, η οποία λέει ότι η αμόλυβδη βενζίνη μπορεί να χρησιμοποιηθεί και στα συμβατικά αυτοκίνητα εφόσον σ' αυτή προστεθούν κάποια προσθετικά, όπως το κάλιο.
'Ετσι λοιπόν υπήρξε αντίδραση από την πλευρά συγκεκριμένης εταιρείας στη χώρα μας, αλλά και από τις υπόλοιπες εταιρείες τελικώς ότι η συγκεκριμένη βενζίνη, με την προσθήκη προσθετικού καλίου, χρησιμοποιείται από συμβατικά αυτοκίνητα με διαφοροποιημένη τιμή, ώστε τελικώς από τη διαφορά ούτε ο καταναλωτής να ωφελείται αλλά ούτε να την παίρνει το δημόσιο με τη μορφή του φόρου.  Το δημόσιο, το Υπουργείο Οικονομικών επιβάλλει σε αυτήν την περίπτωση φορολογία, ως μολυβδομένης βενζίνης και υπάρχει γι' αυτό το λόγο προσφυγή στα δικαστήρια. Είναι μία πράξη πρόνοιας προκαταβολικά, ώστε να αρθεί νομικά οποιαδήποτε αμφισβήτηση, να μην υπάρξει κανένας δικαστής, ο οποίος να έχει διαφορετική νομική άποψη, όταν θα έλθει η υπόθεση στο Συμβούλιο Επικρατείας, στο οποίο ήδη εκκρεμεί η υπόθεση.
'Οσον αφορά τα νοσηλευτικά και προνοιακά ιδρύματα, σε αυτήν την περίπτωση βρίσκονται πρόεδροι και διοικητικά συμβούλια νοσοκομείων κατηγορούμενοι, γιατί ακριβώς, μη γνωρίζοντας, από αμέλειά τους, χρησιμοποίησαν το πετρέλαιο θέρμανσης για τα νοσοκομεία. Και ερχόμαστε και λέμε ότι γι' αυτούς...
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Οχι για τα νοσοκομεία, για τα αυτοκίνητα. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, έρχομαι στα νοσοκομεία. Αναφέρομαι στο πετρέλαιο θέρμανσης για τα νοσοκομεία, τα νοσηλευτικά ιδρύματα, στην παράγραφο 4 του άρθρου 22. 'Ετσι λοιπόν δίνουμε τη δυνατότητα της απαλλαγής των διοικητικών συμβουλίων, ώστε αυτοί που χρησιμοποίησαν το συγκεκριμένο πετρέλαιο να πληρώσουν τη διαφορά και να μη σύρονται τελικώς στα δικαστήρια. 'Ηταν μία διάταξη, η οποία ίσχυε και δίδεται ουσιαστικά παράταση, γιατί σε ορισμένα νοσοκομεία δεν το πήραν είδηση οι πρόεδροι και τα διοικητικά συμβούλια.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ : Είναι η εικοστή φορά.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι είναι η δεύτερη φορά. Η πρώτη φορά ήταν με τον προηγούμενο νόμο, τον 2753 του Νοεμβρίου. Η προθεσμία που έδινε ήταν μικρή, δεν το αντελήφθησαν όλοι οι πρόεδροι και τα διοικητικά συμβούλια, με αποτέλεσμα να υπάρξουν κάποιοι που έκαναν χρήση της συγκεκριμένης ευεργετικής διάταξης και κάποιοι άλλοι που δεν έκαναν.
Επίσης, υπάρχουν αθλητικές εγκαταστάσεις και κολυμβητήρια, τα οποία χρησιμοποιούν το πετρέλαιο θέρμανσης. 'Εχουμε μόνιμα παράπονα και διαμαρτυρίες από την πλευρά και των γονιών, των οποίων τα παιδιά αθλούνται σε αυτά τα κολυμβητήρια, γιατί συνέπεσε πάρα πολλά από αυτά τα κολυμβητήρια να σταματούν τη δραστηριότητά τους λόγω του υπέρογκου κόστους του πετρελαίου κίνησης που έπρεπε να χρησιμοποιούν. Και, εν πάση περιπτώσει, σε όσα διοικητικά συμβούλια χρησιμοποίησαν πετρέλαιο θέρμανσης, δίνουμε τη δυνατότητα να απαλλαγούν και να μην τους σέρνουμε στα δικαστήρια.
'Ερχομαι στο άρθρο 13. Είναι η προσαρμογή των συγκεκριμένων διατάξεων του "πόθεν έσχες" στις νέες προθεσμίες, οι οποίες δόθηκαν με το ν. 2753 και έτσι λοιπόν καθορίζουμε άπαξ και διά παντός ότι η δυνατότητα υποβολής της δήλωσης του "πόθεν έσχες" θα είναι ένα μήνα μετά την τελευταία ημερομηνία υποβολής των δηλώσεων φορολογίας εισοδήματος.
'Αρθρο 14. Ρυθμίζεται ένα θέμα το οποίο με προτροπή του Υπουργείου Ανάπτυξης και τη σύμφωνη γνώμη της 'Ενωσης Ασφαλιστικών Εταιρειών λύθηκε, ώστε να μπορεί ο ζημιωθείς μη υπαίτιος κάτοχος αυτοκινήτου να παίρνει την αποζημίωση από την ασφαλιστική του εταιρεία και ακολούθως η διαφορά να λύνεται μεταξύ των δύο ασφαλιστικών εταιρειών.
Πιστεύω ότι είναι μια ορθή ρύθμιση η οποία ορθότατα εδώ πέρα στη Βουλή ψηφίζεται για να μπορέσουμε να απλοποιήσουμε τη διαδικασία χορήγησης των αποζημιώσεων. Ακολούθως ρυθμίζονται θέματα φορολογικά όσον αφορά τον υπόχρεο για την καταβολή της συγκεκριμένης αποζημίωσης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε κι άλλο χρόνο; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι. Είναι πολλά θέματα ακόμα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Συνεχίστε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στο άρθρο 15 υπάρχει προσαρμογή των διατάξεων της ελληνικής νομοθεσίας προς τις κοινοτικές οδηγίες. 'Ηδη βρισκόμαστε σε ορισμένες περιπτώσεις απ' αυτές κατηγορούμενοι ενώπιον του Ευρωπαϊκού Δικαστηρίου και η μόνη λύση ήταν πραγματικά κάποια στιγμή να προσαρμοστούμε στις συγκεκριμένες διατάξεις.
Για τον επενδυτικό χρυσό πρέπει να πω ότι δεν υπάρχει καμία πονηρή διάταξη. Απλώς η Ευρώπη λέει ότι αυτό που ισχύει για όλες τις επενδύσεις, ισχύει και για τον επενδυτικό χρυσό. 'Οτι, δηλαδή, ο χρυσός που χρησιμοποιείται για επένδυση, ως επενδυτικό αγαθό, θα έχει την ίδια μεταχείριση με όλα τα υπόλοιπα επενδυτικά αγαθά. Δεν είναι ο χρυσός της Τραπέζης της Ελλάδος που υπόκειται στους συγκεκριμένους περιορισμούς που εξακολουθούν να υπάρχουν, αλλά αφορά μόνο τον επενδυτικό χρυσό.
'Οσον αφορά το άρθρο 24 θέλω να πω ότι προσαρμόζει η συγκεκριμένη διάταξη τη φορολογία για όλες τις προσωπικές εταιρείες. Υπήρχε η ρύθμιση για τις ομόρρυθμες, ετερόρρυθμες εταιρείες και εταιρείες του Αστικού Δικαίου. Επεκτάθηκε, πριν από δύο χρόνια, νομίζω, και για τις προσωπικές εταιρείες τις δικηγορικές και έμειναν απέξω -πιθανότατα λόγω του ότι δεν γνώριζε ο νομοθέτης ότι υπάρχουν τέτοιες- οι εταιρείες συμβολαιογράφων.  Για την ίση μεταχείριση και των εταιρειών συμβολαιογράφων ως προσωπικών εταιρειών καθορίζεται το ίδιο καθεστώς φορολογίας, όπως για τις υπόλοιπες προσωπικές εταιρείες.
Δεν περίμενα, αγαπητοί συνάδελφοι, να υπάρξει αντίρρηση για τα νησιά μέχρι τριών χιλιάδων εκατό κατοίκων. Η συγκεκριμένη ρύθμιση έρχεται να θεραπεύσει κάτι το οποίο συνέβη χωρίς την πρόθεση του νομοθέτη.
Υπήρξε η ρύθμιση η οποία προέβλεπε για τα μικρά νησιά μέχρι τρεις χιλιάδες εκατό κατοίκους ειδικά ευνοϊκά φορολογικά κίνητρα. Δεν νομίζω ότι κανένας θα είχε αντίρρηση στο να υπάρχουν αυτά τα κίνητρα για τα μικρά νησιά, που δίνονται μόνο στους μονίμους κατοίκους των νησιών ή και σε εταιρείες που έχουν την έδρα τους στα μικρά νησιά.
Δεν υπάρχουν βέβαια μεγάλες εταιρείες, αλλά εγώ θα έλεγα μακάρι να πάνε και μεγάλες εταιρείες. Αυτός είναι ο σκοπός, να προσελκύσουμε και μεγάλες εταιρείες, οι οποίες να έχουν την έδρα τους στα συγκεκριμένα μικρά νησία της χώρας μας.
'Ηλθε, λοιπόν, ο μεταγενέστερος νόμος ο οποίος πάλι αποδεχόμενος αίτημα της Πανελλήνιας Ομοσπονδίας Ιδιοκτητών Ενοικιαζομένων Δωματίων δέχθηκε μια ευνοϊκή ρύθμιση γι' αυτούς τους ιδιοκτήτες των ενοικιαζομένων δωματίων και καθόρισε κατ' αποκοπήν ένα μικρό ποσό φορολογίας. 'Ομως και αυτό το μικρό ποσό της φορολογίας ήταν αρνητικό για τα νησιά, γιατί δεν πλήρωναν καθόλου φορολογία. Και ήλθαν και είπαν "μα, θα μας κάνετε καλό ή κακό με την καινούρια διάταξη"; Πρόθεση της Βουλής, όταν ψήφισε το συγκεκριμένο άρθρο, δεν ήταν να ζημιώσει ή να αναιρέσει προηγούμενη ρύθμιση ...
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, μην κάνετε πολλή περιγραφή, γιατί έχετε υπερβεί το χρόνο σας.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνω, κύριε Πρόεδε. 'Ετσι, λοιπόν, ερχόμαστε με τη συγκεκριμένη περίπτωση να λύσουμε αυτήν την αδικία.
'Οσον αφορά το ζήτημα της αύξησης των κονδυλίων του εισοδήματος από το ένα εκατομμύριο στα επτά εκατομμύρια και από τα δέκα στα πενήντα, για να έχουν τη δυνατότητα να υπαχθούν και άλλοι οι οποίοι είχαν υποβάλει ήδη αιτήσεις για την εξαγορά κατεχομένων απ' αυτούς ακινήτων έχω να πω ότι, είναι ένα αίτημα που αντιμετωπίσαμε, ένα αίτημα δεκάδων χιλιάδων πολιτών μας, πολλών δεκάδων δήμων και άλλων φορέων, οι οποίοι τελικώς ζητούσαν να λυθεί αυτή η υπόθεση.
Μάλιστα βλέπω εδώ τον κ. Παυλίδη και θέλω να πω ότι το μεγαλύτερο ποσοστό αυτών των περιπτώσεων αφορά τη Ρόδο. Δηλαδή οι μεγαλύτερες εκκρεμότητες -σε αριθμό μεγαλύτερες- είναι στη Ρόδο.
Μην ανησυχείτε. Αυτά τα οποία δικαιούνται τα Δωδεκάνησα θα τα πάρουν.  Από την αναλογία την οποία δικαιούνται δεν πρόκειται να χάσουν ούτε μία δραχμή.
ΑΡΙΣΤΟΤΕΛΗΣ ΠΑΥΛΙΔΗΣ: Από πού θα τα πάρουν; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Από το ελληνικό δημόσιο. Θα πάρουν το ποσοστό, το οποίο αναλογεί για τα Δωδεκάνησα. Είναι μοναδική η ρύθμιση για τα Δωδεκάνησα, δεν την κρίνω εγώ. Υπάρχει ρύθμιση που λέει ότι από το τίμημα εκποιήσεως ακινήτων, ένα μεγάλο ποσοστό δίνεται στη Νομαρχιακή Αυτοδιοίκηση για την εκτέλεση έργων στη συγκεκριμένη περιοχή, δηλαδή στα νησιά της Δωδεκανήσου.
ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι το 26 πάντως αυτό που λέτε τώρα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι το 26.
Στο άρθρο 27 εγώ θα δεχθώ ότι ζημία από την κρίση στο Κόσοβο υπέστησαν όλοι οι νομοί της χώρας. Τη μεγαλύτερη, όμως, ζημία σύμφωνα με έκθεση-πόρισμα συγκεκριμένης επιτροπής η οποία συνεστήθη, την υπέστη ο Νομός Πιερίας. Αυτό ήταν το πόρισμα της επιτροπής. Με βάση αυτό το συγκεκριμένο πόρισμα υπήρχε δέσμευση για την επίλυση, όχι όλου του προβλήματος ή την αποκάτασταση κάθε ζημίας που υπέστη η συγκεκριμένη περιοχή της Πιερίας, αλλά ένα ελάχιστο μέρος της ζημίας καλύπτεται από αυτήν τη συγκεκριμένη ρύθμιση.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, πρέπει να τελειώνετε. 'Εχετε ένα λεπτό για να ολοκληρώσετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνω, κύριε Πρόεδρε. Στη δευτερολογία μου θα συμπληρώσω κάποια πράγματα για τα υπόλοιπα άρθρα.  Τα τελευταία δύο άρθρα αφορούν ρυθμίσεις για την ελληνική κεφαλαιαγορά και θα μας δοθεί η ευκαιρία στη δευτερολογία να πούμε δύο λέξεις γι'αυτά και για άλλα τέσσερα-πέντε άρθρα, με τα οποία δεν ασχοληθήκαμε.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας έχει το λόγο για δεκαπέντε λεπτά, χωρίς χάρη.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Για είκοσι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): 'Οχι, γιατί δημιουργείται προηγούμενο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Πρέπει να ισχύσει η αρχή των ίσων όρων κύριε Πρόεδρε.
Κατ'αρχήν, κύριε Υπουργέ, είχατε αναλάβει μία υποχρέωση προχθές να μας φέρετε εδώ τους κωδικούς από την πρώτη του έτους μέχρι σήμερα. Δεν ξέρω αν τους φέρατε ή τους ξεχάσατε, πάντως εμείς τους θέλουμε. Εννοώ τους κωδικούς του Χρηματιστηρίου Αξιών Αθηνών.
Είπα και στην πρωτολογία μου, ως εισηγητής τότε και όχι ως κοινοβουλευτικός εκπρόσωπος, ότι νομοθετείτε "στο πόδι" κύριε Υπουργέ, και σήμερα βλέπω ότι δικαιώνομαι. Δικαιώνομαι διότι -και θα ήθελα να μου απαντήσετε σε αυτό- είδα χθες στη δημοσίευση του νομοσχεδίου περί ανταγωνισμού του Υπουργού Ανάπτυξης κ. Χριστοδουλάκη ότι φέρνει την τροπολογία του ν. 2190. Η τροπολογία αυτή μου είπατε εσείς προ ημερών -και όχι μόνο εσείς, αλλά και οι πρόεδροι της Επιτροπής Κεφαλαιαγοράς και του χρηματιστηρίου- ότι θα αποτελέσει τη βαθιά τροποποίηση για τις ανάγκες που έχουμε, ανάγκες διαφάνειας, θεσμικής κατοχύρωσης του Χρηματιστηρίου Αξιών Αθηνών. Ο καθένας φαίνεται ότι εκεί που τον πονάει φέρνει τροπολογία.
Εκείνο το οποίο δεν είδα, κύριε Υπουργέ, και στο οποίο θα επιμείνω, είναι, το πότε θα κατατεθεί το μεγάλο νομοσχέδιο για τη θεσμική κατοχύρωση του Χρηματιστηρίου Αξιών Αθηνών. Δεν το είδαμε αυτό και το περιμένουμε.
Τώρα επί των διατάξεων για το χρηματιστήριο, κατ'αρχήν στηρίζω, βασικά, όσα είπε ο εισηγητής μας κ. Θεόδωρος Σκρέκας. Είμαι υποχρεωμένος, όμως, να κάνω περισσότερες αναλύσεις σε ορισμένα άρθρα.
Στο άρθρο 13, κύριε Υπουργέ, ζητάτε παράταση κατά ένα μήνα περαιτέρω του "πόθεν έσχες" μετά την υποβολή της φορολογικής δήλωσης. Κανείς δεν έχει αντίρρηση, είναι διαδικαστικό το θέμα. Το θέμα, όμως, της ουσίας δεν αντιμετωπίζεται στο "πόθεν έσχες". Ξέρετε ότι είναι ένα μεγάλο πρόβλημα που απασχολεί τον ελληνικό λαό και στρέφεται εναντίον μας, σχετικά με το "πόθεν έσχες", γιατί δεν γίνεται ουσιαστικός έλεγχος. Παίρνουμε ως δεδομένο αυτά που δηλώνονται. Πρέπει να σας πω ότι έχω και εγώ κάποια μικρή ευθύνη στο θέμα του ελέγχου των δαπανών των κομμάτων και των υποψηφίων Βουλευτών και των Βουλευτών.
Νομίζω ότι θα πρέπει η Κυβέρνηση να πάρει τη μεγάλη πρωτοβουλία και να βάλει το μαχαίρι μέχρι το κόκαλο και στον έλεγχο του "πόθεν έσχες" και στον έλεγχο των δαπανών και των κομμάτων και των Βουλευτών.
Η τροπολογία που ήρθε από την Κυβέρνηση τις τελευταίες μέρες πριν από τις εκλογές, που κάλυψε τις δαπάνες των υποψηφίων Βουλευτών και των Βουλευτών, νομίζω ότι έγινε για τα μάτια του κόσμου και δεν αντιμετώπισε το θέμα επί της ουσίας. 'Εχω την τύχη να είμαι στην επιτροπή αυτή, όπου πρωτοσυνεδριάζουμε αύριο και θα τα πω και εκεί. Νομίζω ότι θα έρθει κάποια εισήγηση από αυτήν την επιτροπή, όπως είχε έρθει και πριν από ένα χρόνο, αλλά δυστυχώς η Κυβέρνηση την αγνόησε, όπως αγνόησε και την πρόταση νόμου της Νέας Δημοκρατίας.
Είναι ένα σοβαρό θέμα, το οποίο αφορά την ηθική πλευρά του πολιτικού κόσμου και θα πρέπει να αντιμετωπισθεί με μεγάλη σοβαρότητα και όπως είπα και σε βάθος.
Το άρθρο 14 αναφέρεται, κύριε Υπουργέ, στη ρύθμιση θεμάτων ασφαλιστικών αποζημιώσεων. Είπα και προχθές και το λέω και σήμερα ότι είναι μία ρύθμιση που αφορά το φιλικό διακανονισμό των αποζημιώσεων και είναι προς τη σωστή κατεύθυνση.
Μου είπατε ότι ήταν πρωτοβουλία της Κυβέρνησης. Απ'ό,τι πληροφορούμαι ήταν πρωτοβουλία των ασφαλιστικών εταιρειών. Ελπίζω να επεκταθεί έτι περαιτέρω και να μην περιορισθεί μόνο σε υλικές ζημιές του ενός εκατομμυρίου διακοσίων χιλιάδων. Σαν πρώτη δόση είναι ένα καλό βήμα, αλλά το συντομότερο δυνατόν θα πρέπει να κάνουμε μεγαλύτερα βήματα.
Πρέπει, όμως, να πω ότι και εδώ η Κυβέρνηση πάλι νομοθετεί στο πόδι.  Πάλι στο νομοσχέδιο του κ. Χριστοδουλάκη είδα ότι υπάρχει τροπολογία που αφορά τις ασφαλιστικές εταιρείες. Δηλαδή, τι κάνουμε; Εδώ ερχόμαστε και νομοθετούμε εμείς. Ο κ. Χριστοδουλάκης νομοθετεί στο αυριανό νομοσχέδιο που θα καταθέσει. Υπάρχει ένα μεγάλο κενό που αφορά τις ασφαλιστικές εταιρείες και είναι γνωστό ότι η ιδιωτική ασφάλιση έχει μεγάλη σημασία.  Τα τελευταία όμως χρόνια η Κυβέρνηση δυστυχώς δεν έχει κάνει καμία εξυγίανση, κανέναν εκσυγχρονισμό και καμία ορθολογική ανάπτυξη της ασφαλιστικής αγοράς.
Αποτέλεσμα αυτής της κυβερνητικής αδράνειας είναι ότι υπάρχει σοβαρός κίνδυνος να χάσουν τα λεφτά τους οι ασφαλισμένοι και να κλείσουν πολλές ασφαλιστικές εταιρείες. Κυρίως να κλείσει το επικουρικό το οποίο φαίνεται ότι το πληρώνουν μόνο κάποιες μεγάλες εταιρείες και το ωφελούνται οι μικρές. 'Εχει έλλειμμα πενήντα δισεκατομμύρια (50.000.000.000) δραχμές.  Συνεπώς η ανάγκη είναι όχι να κάνουμε εμβαλωματικές λύσεις στον ασφαλιστικό τομέα, αλλά να φέρουμε ένα ασφαλιστικό νομοσχέδιο μεγάλο, το οποίο θα αντιμετωπίζει όλα τα προβλήματα που απασχολούν τις μικρές και τις μεγάλες ασφαλιστικές εταιρείες, εις όφελος πάντοτε των καταναλωτών και των ασφαλισμένων.
Η φορολόγηση της "OLYMPIC CATERING" είναι προς τη σωστή κατεύθυνση.   Μάλιστα, απ'ό,τι μας διαβεβαιώσατε, είναι περισσότερο επιβαρυντική από πριν. Εδώ, όμως, θέλω να κάνω μία παρατήρηση. Η "OLYMPIC CATERING" δεν πάσχει, κύριε Υπουργέ, από αυτήν τη ρύθμιση. Απ'ό,τι διάβασα στις εφημερίδες προ ημερών πάει από το κακό στο χειρότερο. Ο τζίρος μειώνεται, τα κέρδη εξαφανίζονται και έχει ακριβώς την ίδια τύχη με την Ολυμπιακή Αεροπορία. Συνεπώς δεν είναι αυτή η ρύθμιση που πρέπει να κάνετε εδώ. Οι ρυθμίσεις αυτές είναι πολύ πιο μεγάλες. Είχε ιδιωτικοποιηθεί, αν θυμάμαι καλά, και ξαναέγινε του δημοσίου. Βάλαμε ένα 10% στο χρηματιστήριο, αλλά με ημίμετρα δεν λύνονται τα προβλήματα. Η "OLYMPIC CATERING" είναι μια εταιρεία η οποία παίζει βασικά με διεθνή ανταγωνισμό. Χρειάζεται εκσυγχρονισμό. Αν θέλετε να κρατήσετε ένα τμήμα στο δημόσιο τομέα, βάλτε τουλάχιστον ένα στρατηγικό επενδυτή, να ξέρει τη διεθνή αγορά, για να την ανταγωνίζεται, διότι ο ανταγωνισμός -όπως ξέρετε- εκεί είναι αμείλικτος.  Οι αεροπορικές εταιρείες δεν παίζουν πεντόβολα σε εσωτερική αγορά.
Τώρα, στο άρθρο 21, στην ΚΕΔ. Να θυμίσουμε εδώ ότι ο μακαρίτης ο Θανάσης ο Κανελλόπουλος είχε την πρωτοβουλία και νομοθέτησε αυτήν την εταιρεία. Και να τιμήσουμε και τον παρόντα συνάδελφο, τον κ. Παυλίδη, ο οποίος ήταν τότε εισηγητής του νομοσχεδίου. 'Ηταν ένα μεγάλο βήμα την εποχή εκείνη. 'Ομως, κύριε Υφυπουργέ, από τότε μέχρι σήμερα για μία εικοσαετία η εταιρεία αυτή προσέφερε πολύ λίγα.
Είχα την τύχη να είμαι από εκείνους που προσέφεραν στην οργανωσή της την εποχή εκείνη ως εκπρόσωπος του Υπουργού Οικονομικών. 'Ομως, παρέμεινε εκείνο το κομμάτι όπως έγινε το '79 και υλοποιήθηκε το '80. Καμία ετέρα πρωτοβουλία δεν ελήφθη, έμεινε μια μικρή εταιρεία, έκανε κάποιες καταγραφές, ο Θεός να τη βοηθήσει, έκανε κάποιες πωλήσεις, έπαιρνε κάποια μικρή μεσιτία και μέχρι εκεί. 'Ολα αυτά ήταν και τέλος.
Μπορώ να πω ότι το σημερινό άρθρο είναι ένα μικρό βήμα. Αλλά, κύριε Υπουργέ, εδώ αντί να φέρετε αυτήν τη διάταξη και να πείτε ότι θα ιδρυθούν εταιρείες σε συνεργασία με ιδιώτες, θα κάνουν το real estate οι εταιρείες αμοιβαίων κεφαλαίων, έπρεπε να φέρετε ένα νομοσχέδιο ολόκληρο και να αναδιοργανώσετε την Κτηματική Εταιρεία του Δημοσίου. Να προβλέψετε προσλήψεις προσωπικού, κατάλληλου προσωπικού,  να ανταγωνιστεί τον ιδιωτικό τομέα. Διότι το να λέμε ότι θα κάνουμε real estate και θα κάνουμε και αμοιβαία κεφάλαια, έτσι ως έτυχε και με τους υπαλλήλους τους οποίους διαθέτουμε, νομίζω ότι αυτό το άρθρο είναι γράμμα κενό. Δεν λέει τίποτα περισσότερο. Είναι απλώς μια ευχή ότι κάτι θα γίνει. Νομίζω ότι απαιτούνται βαθιές τομές, απαιτείται ένα άλλο νομοθέτημα, να υλοποιεί όλα αυτά που λέτε σ'αυτό εδώ το άρθρο.
Εμείς δεν φοβόμαστε, κύριε Λαφαζάνη, να δώσουμε το 51%. Η δική μας ιδεολογία είναι ότι επειδή το δημόσιο είναι νεκρό και χαίρομαι που το ΠΑΣΟΚ έστω και αργά ξύπνησε και λέει ότι είναι σύγχρονη εποχή και αυτά απαιτούνται, εμείς λέγαμε πάντοτε ότι όσο λιγότερο κράτος έχεις τόσο περισσότερο ανταγωνισμό έχεις τόσο καλύτερα αποτελέματα επιτυγχάνεις.  Αυτό βέβαια δεν επιτρέπει αδιαφάνειες, κομπίνες, εισπράξεις προμηθειών.  Υπάρχουν μηχανισμοί που μπορούν να εξασφαλίσουν τη διαφάνεια και να αποφευχθούν αυτά τα πράγματα. Αυτά που φοβόσαστε, κύριε Λαφαζάνη, μπορούν να αποφευχθούν.
Το άρθρο 22 αναφέρεται στα πετρελαιοειδή. Λέτε ότι δεν πρόλαβαν οι πρόεδροι. Οι νομάρχες οι παλιοί δεν πρόλαβαν, όπως θα δούμε παρακάτω σε άλλο άρθρο, να κάνουν δημοσιεύσεις στην Εφημερίδα της Κυβερνήσεως. Θα τους καλύψουμε. Κανείς δεν φταίει σ'αυτόν τον τόπο; Οι πρόεδροι των νοσοκομείων κυβερνητικά όργανα είναι, δεν πρόλαβαν από αμέλεια. Και ποιος μου λέει εμένα ότι είναι αμέλεια και δεν είναι και δόλος. Και πείτε μου και κάτι άλλο. Εκτός από τα νοσοκομεία τα κρατικά, βάζετε και τα ιδιωτικά, βάζετε και τις γραμματείες τις αθλητικές και αυτοί οι υπεύθυνοι των τόπων αθλήσεως των νέων και εκείνοι δεν το θυμήθηκαν και τους διέφυγε. Αλλά, κύριε Υφυπουργέ, και θέλω να μου απαντήσετε σ'αυτό, πείτε μου κάτι: μ' αυτήν τη διάταξη έχετε την εντύπωση ότι δεν απαλλάσσεται και οποιοσδήποτε ιδιώτης που έχει κάνει λαθρεμπορία σ'αυτήν την υπόθεση; Μ'αυτήν τη διάταξη και μόνο όποιος πάει στα δικαστήρια, θα πει "αμέλεια ήταν" και πάει λέγοντας.
Σας είπα και προχθές στην επιτροπή και επιμένει η Νέα Δημοκρατία, το θέμα των πετρελαιοειδών και γενικά των καυσίμων στην Ελλάδα πρέπει να αντιμετωπισθεί με μεγάλη σοβαρότητα. Πρέπει να φτάσουμε να φέρουμε ένα νομοσχέδιο, να εξασφαλίσουμε τη διακίνηση των καυσίμων. Είναι γνωστό αλλά και καταγγέλλεται από τους ανθρώπους που διακινούν τα καύσιμα, ότι στην Ελλάδα το λαθρεμπόριο είναι πολύ μεγάλο και μάλιστα διάβαζα σήμερα ένα φάκελο που μου έχουν στείλει, αυτοί λένε για οκτακόσια δισεκατομμύρια φοροδιαφυγή, αλλά εγώ λέω για πεντακόσια δισεκατομμύρια. Είναι γνωστό ότι, αν ρίξουμε ένα τρισεκατομμύριο στον κοινωνικό τομέα, οι 'Ελληνες θα γίνουν καλύτεροι από τους Ευρωπαίους. Αλλά αν διαφεύγουν από λαθρεμπόριο πεντακόσια δισεκατομμύρια, είναι μεγάλο το νούμερο. Και έχει δύο όψεις. Η μία όψη είναι ότι δεν το εισπράττουμε αυτό και επομένως δεν το ρίχνουμε για κοινωνικούς λόγους στην αγορά, να ζήσουν καλύτερα οι 'Ελληνες. Και η δεύτερη όψη είναι ότι αυτά τα χρήματα τα οποία προέρχονται από λαθρεμπορία, δηλαδή εύκολο χρήμα, είναι το χρήμα το οποίο χειραγωγεί πολύ δυνατά τα κέντρα εξουσίας από κυβέρνηση και πάει προς τα κάτω. Προσέξτε το, διότι έχετε μεγάλη ευθύνη και έχει επισημανθεί πολλές φορές, γιατί είναι διάχυτες οι δεξαμενές σε όλη την Ελλάδα, διότι επιμένουν -και μου κάνει εντύπωση, παρ' όλο που νομοθετήσαμε εδώ- οι άνθρωποι που έχουν τις βενζίνες ότι πρέπει να μη λειτουργούν όλα τα βενζινάδικα τα βράδια, για να μπορέσουν και αυτοί να ζήσουν ανθρώπινα.
Και υπάρχουν κάποιοι παράγοντες που πάλι το χειραγωγούν αυτό και κατηγορούν τους λαθρεμπόρους, διότι λένε ότι το λαθρεμπόριο γίνεται τη νύχτα. Αυτά λένε οι εκπρόσωποι των βενζινοπωλών. Τα τα λάβετε σοβαρά υπόψη αυτά τα πράγματα.
Σας είπα και στην επιτροπή ότι περιμένουμε στην Ολομέλεια της Βουλής να φέρετε κάποιο νόμο, διότι άλλως θα το φέρει η Νέα Δημοκρατία. Είναι αναγκαία -επαναλαμβάνω- η λήψη σοβαρών μέτρων καταπολέμησης της λαθρεμπορίας, την οποία βλέπουμε, τη ζούμε και την ακούμε.
Είπατε, κύριε Υφυπουργέ, ότι μειώσατε -στο άρθρο 23- τη φορολογία των μονίμων εταιρειών που είναι εισηγμένες στο χρηματιστήριο...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είπα για τις μη εισηγμένες.
Μία διευκρίνιση θα ήθελα να κάνω. Μειώνουμε απλά και μόνο για να προσαρμοστεί η νομοθεσία στα δεδομένα της Ευρωπαϊκής 'Ενωσης. Δεν μπορείς να έχεις στις εισηγμένες ελληνικές εταιρείες διαφορετική φορολογία απ' ότι για τις εισηγμένες στα υπόλοιπα χρηματιστήρια εταιρείες της Ευρωπαϊκής 'Ενωσης.
Το άλλο που είπαμε για τη μείωση είναι για τις μη εισηγμένες, που προχωρούμε στη σταδιακή μείωση.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εμείς είπαμε ότι στο άρθρο 27 δεν έχουμε καμία αντίρηση να γίνει αυτό για το Νομό Πιερίας. Σας είπα όμως να μην ανοίξουμε τους ασκούς του Αιόλου. Και διαπιστώνω ότι υπάρχουν και άλλοι νομοί τουλάχιστον της βορείου Ελλάδος, οι οποίοι ζητάνε αυτήν την αντιμετώπιση.
Είπατε βέβαια ότι υπάρχει κάποια επιτροπή, η οποία έβγαλε κάποιο πόρισμα - εμείς βέβαια ψηφίζουμε το άρθρο- αλλά επιμένουμε ότι εφόσον υπάρχουν και άλλοι νομοί και έχουν υποστεί ζημιές, θα πρέπει να περιληφθούν και αυτοί. 'Αλλωστε τα ποσά δεν είναι πάρα πολύ μεγάλα.
Δεν θα ήθελα και εγώ να ασχοληθώ με τα άλλα δύο άρθρα της κεφαλαιαγοράς μια και εσείς δεν τα αναλύσατε. 'Οταν μιλήσετε εσείς, θα ξαναπάρω το λόγο.
Εκείνο όμως που θα ήθελα να πω και επιμένω σ' αυτό είναι ότι αυτό εδώ το νομοσχέδιο έγινε στο πόδι και διαπιστώνω άλλη μία φορά ότι, πρώτα-πρώτα, συζητούσαμε στην επιτροπή παράλληλα με την ΚΕΜΕ και, δεύτερον, είδα εγώ κάποιες τροπολογίες οι οποίες άλλαξαν σχεδόν έστω και νομοτεχνικά ολόκληρο το νομοσχέδιο.
Θα παρακαλέσουμε, λοιπόν, πολύ στο άμεσο μέλλον να γίνονται με επαρκή χρόνο, να γίνονται περισσότερο μελετημένα και επιπλέον να έρχονται μέσα στα χρονικά όρια που προβλέπει ο Κανονισμός, γιατί αυτό το νομοσχέδιο ήρθε είκοσι τέσσερις ώρες πριν, ενώ θα έπρεπε να έρθει τουλάχιστον τρεις ημέρες πριν από τη συζήτηση. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γείτονας έχει το λόγο για προτασσόμενη δευτερολογία.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κύριε Πρόεδρε, ζήτησα το λόγο για να παρακαλέσω τον κύριο Υφυπουργό να διευκρινίσει ένα ζήτημα σε σχέση με το άρθρο 21. Αναφέρομαι στην παράγραφο 3.
Κύριε Υπουργέ, με τη νέα διατύπωση δίνετε το δικαίωμα στην ΚΕΔ να συνιστά με ιδιώτες ανώνυμες εταιρείες, στις οποίες μπορεί να συμμετέχει ως μειοψηφία. 'Αλλωστε αυτή είναι η διαφορά από την παλιά διάταξη την οποία καταργείτε με τη νέα διάταξη. Διορθώστε με, αν κάνω λάθος. 'Ετσι είναι.
Ορθώς, λοιπόν, προχωρείται, για να υπάχει, όπως είπατε, ευελιξία στην αξιοποίηση των περουσιακών στοιχείων του δημοσίου, σε συνεργασία ακόμα και με ιδιώτες.  Δεν αναφέρομαι στις άλλες περιπτώσεις που η διάταξη μιλά για Τοπική Αυτοδιοίκηση ή για την ίδρυση από μόνη της εταιρείας, διότι αυτές δεν νομίζω ότι δημιουργούν κάποιο πρόβλημα.
Εφόσον η ΚΕΔ μπορεί να είναι και μειοψηφία, σε αυτές τις περιπτώσεις μπαίνει ένα κρίσιμο ερώτημα. Με ποια κριτήρια επιλέγεται ο εταίρος; Εκτός εάν προκύπτει από άλλες διατάξεις συναφείς και τουλάχιστον ούτε οι συνάδελφοι εδώ στην Αίθουσα ούτε εγώ τις έχω υπόψη μου. Εάν αυτό δεν προκύπτει, τότε, κύριε Υπουργέ, προτείνω ότι θα πρέπει να οριστεί την παράγραφο, με συμπλήρωση, ότι τουλάχιστον τηρούνται διαδικασίες διαφάνειας και δημοσιότητας.
Να το κάνω πιο συγκεκριμένο. Η ΚΕΔ έχει ένα ακίνητο μικρό ή μεγάλο, μεγάλης ή μικρότερης αξίας και θέλει να το αξιοποιήσει. Θα πρέπει τότε τουλάχιστον με δημόσια διακήρυξη να αναζητήσει συνεταίρο, έτσι ώστε να μπορεί να συγκρίνει την προσφορά από μεριάς ιδιώτου σε σχέση με το συνεταιρισμό που πρόκειται να κάνει. Εάν δεν υπάρξει αυτό, τότε πραγματικά δεν καλύπτεται η διαφάνεια σε όλη αυτήν τη συναλλαγή, που αν αφορά μάλιστα ακίνητα μεγάλης αξίας, μπορεί να δημιουργήσει βάσιμες αμφιβολίες για τη σκοπιμότητα και τη διαφάνεια.
Για να προστατέψουμε λοιπόν την ίδια τη διάταξη, η οποία πραγματικά ανοίγει δρόμους για την αξιοποίηση της περιουσίας του δημοσίου, θα πρέπει να τη συμπληρώσουμε με τους όρους επιλογής του συνεταίρου και όπως εγώ προτείνω -μπορεί να υπάρχει και καλύτερη διασφάλιση- τουλάχιστον να επιβάλουμε τη δημοσιότητα.  Δηλαδή, πριν συμμετάσχει η ΚΕΔ με ένα οποιοδήποτε ακίνητο σε μια ανώνυμη εταιρεία, στην οποία την πλειοψηφία θα έχουν οι ιδιώτες, θα πρέπει να είναι υποχρεωμένη η ΚΕΔ να γνωστοποιήσει, να δημοσιοποιήσει όπως γίνεται στους διαγωνισμούς, αυτήν της την πρόθεση, για να έχει προκαλέσει το ενδιαφέρον πολλών επενδυτών και να μπορεί να συγκρίνει την προσφορά  και το όφελος από αυτόν το συνεταιρισμό. Τότε θα είναι διαφανές. Ευχαριστώ.
ΠΡΟΕΔΡΕΥΩΝ (Κώνσταντίνος Βρεττός): Το λόγο έχει ο Υφυπουργός Οικονομικών  κ. Φωτιάδης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επειδή η παρατήρηση είναι πολύ ορθή, αποδέχομαι την πρόταση του κ. Γείτονα. Επειδή δεν έχουμε έτοιμη την προσθήκη, θα τη διαμορφώσουμε μαζί με τον κ. Γείτονα, και θα τη θέσουμε υπόψη του Τμήματος στα επόμενα λεπτά. Εφόσον δηλαδή η ΚΕΔ πρόκειται να συνεταιριστεί με ιδιώτη, η υπόθεση θα λάβει τη δημοσιότητα με δημόσια διακήρυξη. Θα προσθέσουμε λοιπόν μία επιπλέον παράγραφο στο εν λόγω άρθρο.
ΚΩΝΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Ευχαριστώ, κύριε Υφυπουργέ.
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε αμφοτέρους για την εποικοδομητική συνεργασία.
Ο Κοινοβουλευτικός Εκπρόσωπος του ΚΚΕ κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, ακούγοντας τον κύριο Υπουργό για μία ακόμα φορά πιστοποιείται αυτό που είπαμε κατ'αρχήν ότι και το Β' κεφάλαιο είναι γεμάτο με ευνοϊκές ρυθμίσεις προς το κεφάλαιο και τους ιδιώτες.  'Ετσι λοιπόν για το άρθρο 21 που είναι ένα πολύ σημαντικό για μας ζήτημα, παρατηρούμε και μετά τα όσα είπε ο κύριος Υπουργός, ότι μεταβιβάζεται σε ιδιώτες η διαχείριση μιας τεράστιας δημόσιας περιουσίας μέσω της συνεργασίας της ΚΕΔ με ιδιώτες. Και σε αυτό το σημείο δεν χωράνε κριτήρια των ιδιωτών. ο ιδιώτης το μόνο κριτήριο που έχει είναι το πώς θα αυξήσει το κέρδος του και δεν τον ενδιαφέρει αν είναι σε βάρος του δημοσίου ή σε βάρος του εργαζόμενου λαού.
'Ετσι, λοιπόν, με τις θυγατρικές εταιρείες επέρχεται η ιδιωτικοποίηση μέσω της μεταβίβασης της περιουσίας. Γίνεται και αναφορά μέσα στο σχέδιο νόμου ότι επιτρέπεται και χρηματιστηριακή αξιοποίηση των ακινήτων. Και σε αυτό το σημείο δεν έχει απαντήσει ο κύριος Υπουργός. 'Ηδη εμείς γνωρίζουμε ότι μέχρι τέλος του χρόνου κυκλοφορούν τα αμοιβαία κεφάλαια ακινήτων και ο ν. 2778/1999, στον οποίον εντάσσονται, δίνει μεγάλες φοροαπαλλαγές σε αυτές τις εταιρείες. Και ήδη πολλές τράπεζες έχουν δραστηριοποιηθεί προς αυτό το σημείο όπως είναι η EUROBANK, η Εθνική, η ΑΛΦΑ Πίστεως και η Αγροτική, σε συνεργασία με την ΚΕΔ, στην οποία θα μεταβιβαστεί ένας μεγάλος αριθμός ακινήτων διακοσίων δισεκατομμυρίων (200.000.000.000) δραχμών έναντι της ρύθμισης, όπως είπα και προηγούμενα από τα διαγραφέντα χρέη των συνεταιρισμών.
Επομένως και αυτή η κατάργηση του 51% με ιδιωτικές εταιρείες πιστοποιεί ακόμα μια φορά ότι η νεοφιλελεύθερη συντηρητική πολιτική της Κυβέρνησης έχει ένα συγκεκριμένο στόχο, όχι μόνο να ξεπουλήσει τις επιχειρήσεις του δημοσίου και ευρύτερου δημοσίου τομέα, που έχουν και μια στρατηγική σημασία για τη χώρα μας και για την εθνική οικονομία, αλλά πλέον το παμφάγο ιδιωτικό κεφάλαιο έχει βάλει στο στόχαστρο και την ακίνητη περιουσία, που σ' αυτό το σημείο θα πρέπει να πούμε ότι είναι ογδόντα χιλιάδες καταγραμμένα ακίνητα στα μητρώα της ΚΕΔ. Και υπήρχε τρόπος να δοθεί στα κόμματα γιατί αυτά έχουν καταγραφεί μέσα σε δισκέτες. Το ζητήσαμε από τον κύριο Πρόεδρο της ΚΕΔ, δεν μας ήλθαν εδώ και καταλαβαίνουμε βέβαια γιατί γίνεται αυτό.
Επαναλαμβάνω ότι δεν μας εκπλήσσει η τοποθέτηση του Υπουργού στο συγκεκριμένο ζήτημα της ΚΕΔ. Είναι ένα ακόμα βήμα στο πλήρες ξεπούλημα κάθε δημόσιου ακινήτου. Και  σ' αυτό το σημείο η Νέα Δημοκρατία μπορεί να επαίρεται και να λέει ότι είναι η ιδιωτική πρωτοβουλία εκείνη που θα του αξιοποιήσει γιατί ο δημόσιος τομέας είναι άχρηστος και ανίκανος. Θα πρέπει να εξηγηθεί επιτέλους μέσα σ' αυτήν τη Βουλή ότι αυτός ο δημόσιος τομέας από κάποιον δημιουργήθηκε. Υπάρχει δηλαδή μια αρχή και μια συνέχεια. Και σ' αυτό το σημείο θα πρέπει να δοθούν  εξηγήσεις γιατί είναι αυτός ο δημόσιος τομέας. Τόσο η Κυβέρνηση της Νέας Δημοκρατίας όσο και του ΠΑΣΟΚ είναι αυτοί που δημιούργησαν αυτόν  τον δημόσιο τομέα, ένα δημόσιο τομέα στην υπηρεσία του μεγάλου κεφαλαίου. Αυτόν, λοιπόν, το δημόσιο τομέα έτσι όπως τον δημιούργησαν, αυτό το ρόλο θα παίζει.  Επομένως στο άρθρο 22 που είπε ο κύριος Υπουργός ότι δημιούργησαν ελεγκτικά όργανα και το ΣΔΟΕ, μα, όσα ελεγκτικά όργανα και αν δημιουργηθούν, αν δεν υπάρχει η πολιτική βούληση που θα ελέγξει αυτούς που συνέχεια παρανομούν, όπως είναι συγκεκριμένα εδώ για το λαθρεμπόριο του πετρελαίου, δεν θα υπάρξει έλεγχος ούτε θα υπάρξουν οι κυρώσεις.
Με το άρθρο 22  έρχεται η Κυβέρνηση για μια ακόμα φορά να πει σ' αυτούς που παρανόμησαν με το λαθρεμπόριο πετρελαίου ότι είναι αθώοι. 'Αρα, λοιπόν, υπάρχει και ένα ζήτημα ηθικής τάξης. Απαλλάσσεις κάποιον από μια παρανομία τη στιγμή που έκανες τους αρμόδιους ελέγχους και πιστοποίησες ότι υπάρχει αυτή η παρανομία. Εμείς πιστεύουμε ότι και αυτή η πολιτική της βενζίνης που εξομοιώνει την αμόλυβδη βενζίνη με τη βενζίνη με μόλυβδο είναι ένα σημείο ακριβώς που έρχεται να δείξει τη φορομπηχτική πολιτική της Κυβέρνησης. Αν ήθελε ο κύριος Υπουργός να εξηγήσει γιατί  δεν κατέβηκε η βενζίνη στο επίπεδο του ειδικού φόρου κατανάλωσης με την αμόλυβδη. Αυτό όμως δεν το κάνει σκόπιμα, γιατί ξέρει ότι ανεβάζοντας τον ειδικό φόρο κατανάλωσης βενζίνης με μόλυβδο, επέρχεται και μια νέα αύξηση στη βενζίνη.
Και όσον αφορά τώρα τα νοσοκομεία και τις ιδιωτικές αθλητικές εγκαταστάσεις, του δημοσίου τομέα κλπ., έχω να πω τα εξής: Και οι δύο και η Κυβέρνηση και η Νέα Δημοκρατία στάθηκαν μόνο στα Δημόσια νοσοκομεία λες και ο δημόσιος τομέας είναι εκείνος που ευθύνεται γι' αυτά τα οποία μιλάμε. Μα, οι ιδιώτες δεν έχουν νοσοκομεία; Εκεί δεν υπάρχει έλεγχος; Δεν υπάρχει παρανομία; Δεν υπάρχουν ιδιωτικές εγκαταστάσεις που ξέρουμε σε ποια χέρια βρίσκονται: Κόκκαλη κλπ.; Αυτοί δεν παρανομούν; Επιτέλους μέσα στη Βουλή θα πρέπει να εξηγήσουμε στον ελληνικό λαό ότι το ιδιωτικό κεφάλαιο είναι εκείνο το οποίο παρανομεί μέσα από το λαθρεμπόριο που είναι εκατοντάδων δισεκατομμυρίων δραχμών.
Πιστεύουμε δηλαδή, ότι και σ' αυτόν τον τομέα υπάρχει μια σκοπιμότητα κατασυκοφάντησης του δημόσιου τομέα, αυτού του δημόσιου τομέα βέβαια που δεν συμφωνούμε εμείς έτσι όπως τον έχετε δημιουργήσει.
Στο άρθρο 25 επιμένει ο κύριος Υπουργός και σήμερα τουλάχιστον στην ομιλία του είπε ότι μπορούν να υπάρχουν και μεγάλες εγκαταστάσεις σε αυτά τα νησιά. Γι' αυτό θέλαμε τόσες μέρες να μας πει ο κύριος Υπουργός και το είπε σήμερα. Εμείς διαφωνούμε σε αυτές τις μεγάλες επιχειρήσεις που βρίσκονται σ' αυτά τα νησιά να  γίνεται αυτή η φοροαπαλλαγή. Επιτέλους δεν είναι αυτά τα κίνητρα που θα δώσουν ζωή στα νησιά. Χρειάζεται μια άλλου είδους περιφερειακή οικονομική, κοινωνική πολιτική για να συγκρατήσουν τον ντόπιο πληθυσμό στα νησιά τους και να μη γίνεται αυτό που γίνεται, να ερημώνουν τα νησιά και μάλιστα παραμεθόρια όπως και η γενικότερη παραμεθόρια περιοχή στη χώρα έχει ερημωθεί. Δηλαδή ολόκληρα χωριά πλέον δεν έχουν κατοίκους.
Επομένως θα πρέπει να συνδυαστεί με την πολιτική μιας άλλης Κυβέρνησης και με μια άλλη πολιτική που πρέπει να ακολουθηθεί.
Στο άρθρο 26 πιστεύουμε ότι είναι μια καταπάτηση, γιατί εδώ δεν μας είπε ο κύριος Υπουργός πού είναι και ποιοι είναι. Και σ' αυτό το σημείο θα πρέπει να σημειώσουμε ότι αναφέρεται σ' έναν αναγκαστικό νόμο της χούντας.
Και θα πρέπει να εξηγήσουμε εδώ πέρα: Είχε συγκεκριμένα συμφέροντα τότε η χούντα να δώσει αυτά τα οικόπεδα που καταπατήθηκαν, τις δημόσιες εκτάσεις στους συγκεκριμένους; Γι' αυτό ζητάμε να μας φέρετε σε ποια σημεία είναι και ποιοι είναι αυτοί, οι οποίοι έχουν δηλωθεί καταπατητές.  Στο άρθρο 27. Θα πρέπει να γίνει μια επέκταση της ευνοϊκής μεταχείρισης και στους άλλους. Κατέθεσα ήδη εδώ ένα έγγραφο των βιομηχανιών και βιοτεχνών της Θεσσαλίας, ήδη γνωρίζω ότι γίνεται ένα ανάλογο βήμα από τα ενοικιαζόμενα δωμάτια του Στρυμονικού Κόλπου, και υπάρχουν και άλλες περιοχές, οι οποίες πλέον γνωρίζουν τι συζητάμε εδώ μέσα και θα διεκδικήσουν και αυτές να έχουν αυτήν την αποζημίωση εξαιτίας του βάρβαρου και εγκληματικού πολέμου του ΝΑΤΟ και της Ευρωπαϊκής 'Ενωσης απέναντι στη Γιουγκοσλαβία.
Και επιτέλους, κύριε Υπουργέ, δεν μας εξηγήσατε γιατί δεν ζητήσατε από την Ευρωπαϊκή 'Ενωση αυτά τα κονδύλια, ούτως ώστε να καλύψουν όχι μόνο την Πιερία, αλλά όλες τις περιοχές που έχουν σημαντικές επιπτώσεις από αυτόν τον πόλεμο.
Τελειώνω με το εξής: Για τα άλλα δύο άρθρα που προστέθηκαν, το 28 και 29, η θέση μας είναι ότι τα καταψηφίζουμε, γιατί και αυτά μέσα από την κεφαλαιαγορά και το χρηματιστήριο, όπως ακριβώς έχουμε πει και στο πρώτο κεφάλαιο, δίνουν νέα προνόμια στους μεγαλοεπενδυτές. Δεν κάνουν τίποτε άλλο παρά να δίνουν νέα προνόμια στους μεγαλοεπενδυτές.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός δεν απάντησε. Δεν μπορούσε να απαντήσει και μετέθεσε το θέμα, το οποίο ετέθη με το άρθρο 21, στην ιδεολογική σφαίρα.
Κύριε Υπουργέ, για ποια ιδεολογική σφαίρα μιλάμε; Εδώ μιλάμε για συμφέροντα, για εκχωρήσεις τις οποίες προτίθεσθε να κάνετε σε ιδιώτες για χαριστικές πράξεις. Περί αυτού πρόκειται.
Μέχρι τώρα η Κτηματική Εταιρεία του Δημοσίου είχε κάθε δυνατότητα να συνεργάζεται με ιδιώτες και να διαμορφώνει εταιρείες για αξιοποίηση ακινήτων είτε οικοπέδων είτε κτιρίων. Υπήρχε το νομοθετικό πλαίσιο.   Και το έκανε αυτό ο μακαρίτης ο Κανελλόπουλος και λυπάμαι που εδώ η Νέα Δημοκρατία αναιρεί το παρελθόν της στο όνομα ίσως του νεοφιλελευθερισμού της και έρχεται και υποστηρίζει τώρα και αυτήν την αφαίρεση του 51%. Δηλαδή η Κτηματική Εταιρεία του Δημοσίου συνεργάζεται με ιδιώτες...  
ΑΡΙΣΤΟΤΕΛΗΣ ΠΑΥΛΙΔΗΣ: Ποιος σας τα είπε αυτά; 
ΠΑΝΑΓΙΩΤΗΣ ΛΑΦΑΖΑΝΗΣ: Το είπε ο κ. Κωστόπουλος προηγουμένως. Δεν ήσασταν παρόντες, τα έχω σημειώσει.
ΑΡΙΣΤΟΤΕΛΗΣ ΠΑΥΛΙΔΗΣ: Δεν καταλάβατε καλά. Θα τα ξανακούσετε τώρα. Θα τα ξεκαθαρίσουμε.
ΠΑΝΑΓΙΩΤΗΣ ΛΑΦΑΖΑΝΗΣ: Μακάρι να τα ξανακούσω, αλλά τα άκουσα θαυμάσια και από τον εισηγητή. Εσείς διαφοροποιηθήκατε, κύριε Παυλίδη και είναι προς τιμήν σας αυτό που κάνατε.
ΑΡΙΣΤΟΤΕΛΗΣ ΠΑΥΛΙΔΗΣ: Προς τιμήν της Νέας Δημοκρατίας.
ΠΑΝΑΓΙΩΤΗΣ ΛΑΦΑΖΑΝΗΣ: Εγώ όμως άκουσα τον εισηγητή της Νέας Δημοκρατίας και τον Κοινοβουλευτικό της Εκπρόσωπο και οι φράσεις του είναι: "μικρό, αλλά θετικό βήμα". Και απαντώντας σε μένα -δεν ήσασταν παρών- μου είπε: "Δεν είμαστε σαν κι εσάς." 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Λαφαζάνη,...
ΠΑΝΑΓΙΩΤΗΣ ΛΑΦΑΖΑΝΗΣ: Μου τρώτε όμως το χρόνο τώρα. Ευχαρίστως να κάνουμε διάλογο.
"Δεν είμαστε σαν και εσάς" -και απευθυνόταν εδώ, προς την Αριστερά- "που φοβάσθε τους ιδιώτες." Δεν πρόκειται γι' αυτό το πράγμα, κύριε Υπουργέ, και είναι φανερό.  Καταργείτε το 51% και επομένως δίνετε στους ιδιώτες, στις εταιρείες, που θα είναι ανώνυμες και θα ελέγχονται από τους ιδιώτες, τη δυνατότητα να έχουν πλειοψηφικό έλεγχο στην ακίνητη περιουσία του δημοσίου.
Δηλαδή, κύριε Υπουργέ, εσείς το μεταθέτετε σε ιδεολογικό θέμα, αλλά εγώ θα σας το πω απλά: 'Εχω εγώ ένα ωραίο οικόπεδο με ένα θαυμάσιο κτίριο και λέω ότι δεν μπορώ να το αξιοποιήσω εγώ, ας φέρω και έναν ιδιώτη να το αξιοποιήσουμε και να στήσουμε εταιρείες. Κι εγώ παίρνω δίνοντας το κτίριό μου το 20% και ο ιδιώτης το 80%.
Δηλαδή υπάρχει ποτέ περίπτωση να παραχωρήσω το ακίνητό μου σε μια εταιρεία με πλειοψηφικό έλεγχο σε τρίτους κι εγώ να χάσω την ιδιοκτησία μου; Είναι δυνατόν αυτό να γίνει ποτέ; Αυτό δεν συμβαίνει στην πράξη. Ποτέ δεν συμβαίνει, δεν το κάνει κανένας ιδιώτης.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είπαμε εμείς τέτοιο πράγμα; 
ΠΑΝΑΓΙΩΤΗΣ ΛΑΦΑΖΑΝΗΣ: Αυτό κάνετε. Μη λέτε ότι δεν είπατε τέτοιο πράγμα, αλλά τι λέει ο νόμος. Η Κτηματική Εταιρεία του Δημοσίου προσφέρει το ακίνητο και διαμορφώνεται ανώνυμη εταιρεία χωρίς να ελέγχει η Κτηματική Εταιρεία, που προσφέρει το ακίνητο, το 51%.
Δηλαδή μπορεί να ελέγχει το 40%, το 30%, το 20%, το 10%, το 5%. Ούτε καν όριο θέτετε. Γιατί δεν βάζετε το 51%; Να, η πρόταση που σας κάνω. Να βάλετε το 51%. Να αξιοποιηθεί, αλλά με έλεγχο από την Κτηματική Εταιρεία του Δημοσίου του 51% της εταιρείας που διαμορφώνεται. Αυτό είναι το θέμα.  (Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Κάνετε δηλαδή αυτό που σας είπα προηγουμένως. Παραχωρείτε την ιδιοκτησία του δημοσίου σε τρίτους και έχετε μειοψηφικό έλεγχο. Χαρίζετε δηλαδή και κάνετε χαριστικές πράξεις από τις οποίες οι ιδιώτες χωρίς να κάνουν απολύτως τίποτα θα επωφεληθούν με τεράστιες υπεραξίες, ακόμα και με χρηματιστηριακές υπεραξίες. Αυτό είναι το άρθρο σας. Είναι εντελώς χαριστικό, είναι σκανδαλώδες, είναι υπηρετικό ιδιωτικών συμφερόντων και είναι σε βάρος του δημοσίου, σε βάρος του ελληνικού λαού.
Το παράδειγμα που σας ανέφερα δεν είναι τυχαίο. Τουλάχιστον να βάλετε για να το βελτιώσετε, κατά τι. 'Οχι ότι θα βελτιωθεί, αλλά κατά τι.
Τα ίδια κεφάλαια των ιδιωτών ποια θα είναι, κύριε Υπουργέ; 'Οταν πάρει αυτή η καινούρια εταιρεία, η οποία θα συσταθεί, το ακίνητο -τεράστιας περιουσίας- ποια ίδια κεφάλαια θα βάλει; Αέρα; Γιατί με αέρα και με ενέχυρο και με υποθήκη μπορεί να διαμορφώσει το ακίνητο η νέα εταιρεία. Μπορεί να πάρει δάνειο και να κάνει οτιδήποτε εκεί πέρα. Γιατί δεν μιλάμε για οποιαδήποτε ακίνητα. Μιλάμε για ακίνητα κεντρικής σημασίας, κεντρικής τοποθέτησης. Γιατί περί αυτών πρόκειται.
Και εδώ σας λέω ένα παράδειγμα. Το αεροδρόμιο του Ελληνικού έτσι θα το αξιοποιήσετε; Πεντέμισι χιλιάδες στρέμματα εδώ η Κτηματική Εταιρεία του Δημοσίου. Και αυτό το βάζετε σε αυτό το νέο πλαίσιο του real estate κατ'αυτόν τον τρόπο.
Μας λέτε ότι δεν μπορεί η Κτηματική Εταιρεία του Δημοσίου να αξιοποιήσει τη δημόσια ακίνητη περιουσία. Εγώ συμφωνώ. Ποιος όμως ευθύνεται για το ότι δεν μπορεί; Γιατί έχετε μία Κτηματική Εταιρεία την οποία την έχετε ως αποθήκη, με καμία αναδιάρθρωση ούτε εξειδικευμένο προσωπικό ούτε προσπάθεια να τη στηρίξετε, την έχετε εγκαταλείψει και μετά έρχεσθε και λέτε ότι δεν μπορεί να κάνει τίποτα η Κτηματική Εταιρεία του Δημοσίου.
Εν πάση περιπτώσει, όμως, υπάρχουν χιλιάδες άλλα ευέλικτα σχήματα με πλειοψηφική συμμετοχή του δημοσίου και με κεντρικό ρόλο του δημοσίου και σε συνεργασία με τους ιδιώτες, αλλά με έλεγχο του δημοσίου, που μπορεί να αναπτυχθεί και να αξιοποιηθεί στο έπακρο αυτή η περιουσία.
Επομένως το κλειδί εδώ είναι -γι'αυτό μας φέρνετε αυτό το άρθρο- να αφαιρέσετε το 51%. Αυτό είναι το κεντρικό θέμα στο άρθρο σας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Προφανώς δεν είναι ιδεολογικό το θέμα. Και δεν είναι αντίσταση σε κάθε καινούριο αυτό που σας λέω. Εάν θεωρείτε αυτό το τερατούργημα ως εκσυγχρονισμό και ως καινούριο, αυτό το καινούριο θα μπορούσαν να το είχαν κάνει πριν εκατό χρόνια. Το πιο εύκολο πράγμα που μπορεί να κάνει ως καινούριο κάποιος και να μας το εμφανίσει ότι δήθεν είναι είσοδος στη νέα εποχή. Δηλαδή, να παίρνει τα φιλέτα του δημοσίου, να τα παραχωρεί στους ιδιώτες, να παίρνει μειοψηφικό έλεγχο και μετά να λέει "το αξιοποίησα το ακίνητο". Πώς αξιοποίησες το ακίνητο; Με την παράδοσή του; Και ασφαλώς ο ιδιώτης θα κάνει κάθε τι για να αναβαθμίσει την αξία του.  Εάν πολεοδομηθεί ένα μεγάλο οικόπεδο σαν το ΣΕΔΕΣ που είναι στη Θεσσαλονίκη, μόνο με την πολεοδόμηση αποκτά υπεραξία. Σκεφτείτε να κτιστεί. Νέα υπεραξία. Καταλαβαίνετε τι γίνεται; Και έχουν γίνει τέτοια τερατουργήματα στο Διόνυσο -και είναι γνωστά- σε υμετέρους, σε φίλους οι οποίοι μετά αποκομίζουν κέρδη δισεκατομμυρίων με το τίποτα. Αυτό κάνετε αυτήν τη στιγμή. Παραχωρήσεις.    Και θέλω να μάθω αύριο ποιοι ιδιώτες θα τα πάρουν. 'Ονομα και επώνυμο. Σε ποιες εταιρείες θα τα δώσετε. Σε ποιες εταιρείες θα δώσετε τη Βάση των Γουρνών, της Νέας Μάκρης; Αυτά εδώ είναι χαρτιά γραμμένα.
Σας ρώτησα -και δεν απαντήσατε- το εξής: Αφορά αυτό το νομοσχέδιο νησίδες και νησιά του δημοσίου; Θα τα περάσετε και αυτά έτσι κατά το πρότυπο του κ. Μητσοτάκη; Το θυμάστε το πρότυπο του κ. Μητσοτάκη; Πουλάμε βράχους και βραχονησίδες. Τουλάχιστον αυτός πουλούσε. Εσείς αυτήν τη στιγμή θα τις παραχωρήσετε χωρίς δραχμή. Θα κάνετε μια εταιρεία εκμετάλλευσης νησιού ή νησίδας, μειοψηφικός αμέσως ο έλεγχος του δημοσίου, στα χέρια του ιδιώτη η νησίδα χωρίς μια δραχμή. Αυτό κάνετε.  Πρέπει, λοιπόν, να το αλλάξετε το άρθρο. Μη νομίζετε ότι μπορούμε να νομοθετούμε μεταξύ μας εδώ, πέντε, δέκα, επειδή δεν παρακολουθεί και ο Τύπος...
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, δεν είμαστε μεταξύ μας, είμαστε ενώπιον του ελληνικού λαού...
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι, έτσι είναι. Δεν έχει την απαραίτητη δημοσιότητα, κύριε Πρόεδρε, η Βουλή.
ΠΡΟΕΔΡΕΥΩΝ (Παναγιώτης Σγουρίδης): ... δεν είμαστε μεταξύ μας.
ΠΑΝΑΓΙΩΤΗΣ ΛΑΦΑΖΑΝΗΣ: Δεν ευθύνεστε εσείς.
ΠΡΟΕΔΡΕΥΩΝ (Παναγιώτης Σγουρίδης): Αν ακούγονται τέτοια πράγματα, κύριε Λαφαζάνη, σημαίνει ότι η Βουλή αποφασίζει εν κρυπτώ και παραβύστω και η Βουλή ποτέ δεν αποφασίζει εν κρυπτώ, έστω και αν υπάρχει μόνο ένα άτομο μέσα στη Βουλή.
ΠΑΝΑΓΙΩΤΗΣ ΛΑΦΑΖΑΝΗΣ: Δεν είπα αυτό, κύριε Πρόεδρε. Και παρακαλώ, μη μου τρώτε το χρόνο.
ΠΡΟΕΔΡΕΥΩΝ (Παναγιώτης Σγουρίδης): Ο χρόνος σας έχει τελειώσει ήδη. 
ΠΑΝΑΓΙΩΤΗΣ ΛΑΦΑΖΑΝΗΣ: 'Εχω δεκαπέντε λεπτά. Τόσο χρόνο είχε και ο κ.
Κωστόπουλος προηγουμένως.
ΠΡΟΕΔΡΕΥΩΝ (Παναγιώτης Σγουρίδης): Εσείς έχετε δευτερολογία τώρα. 
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι, δεν δευτερολογώ. Μιλώ ως Κοινοβουλευτικός Εκπρόσωπος.
ΠΡΟΕΔΡΕΥΩΝ (Παναγιώτης Σγουρίδης): Ως Κοινοβουλευτικός Εκπρόσωπος δικαιούσθε το ήμισυ του χρόνου, δηλαδή, επτά λεπτά.
ΠΑΝΑΓΙΩΤΗΣ ΛΑΦΑΖΑΝΗΣ: Να ολοκληρώσω, κύριε Πρόεδρε.
Δεν προλαβαίνω να επεκταθώ για τις θυγατρικές. Δεν θα πάρω απάντηση. Τι να κάνω όμως; Για τις καταπατημένες εκτάσεις του δημοσίου, τι κάνετε, κύριε Υπουργέ; Σας το είπα και δεν απαντήσατε. Δεν φθάνει που χαρίζετε σε ιδιώτες δημόσια ακίνητη περιουσία, ερχόσαστε τώρα και λέτε, όσες δημόσιες εκτάσεις έχουν ήδη καταπατηθεί μπορούν να εξαγοραστούν και αυξάνετε τα όρια αυτών που μπορούν να τα εξαγοράσουν. Αν έχουν ακίνητη περιουσία από δέκα εκατομμύρια (10.000.000) φθάνει τώρα στα πενήντα εκατομμύρια (50.000.000) και μπορούν να την εξαγοράσουν και από ενάμισι εκατομμύριο (1.500.000) εισόδημα τώρα είναι επτά εκατομμύρια (7.000.000).  Δηλαδή αλλάζετε όλη τη φιλοσοφία του νόμου. Μπορούν πλέον βαθύπλουτοι με πολυτελείς βίλες σε καταπατημένες εκτάσεις του δημοσίου να τις εξαγοράζουν. Κάνετε και το εξής αμίμητο. Δίνετε στον Υπουργό τη δυνατόητα να αυξάνει από μόνος του χωρίς νομοθετική πράξη, χωρίς να το φέρει στη Βουλή αυτά τα όρια. Αύριο μπορούμε να δούμε αυτά τα όρια να φθάνουν στα εκατό (100.000.000) και στα εκατόν πενήντα (150.000.000) εκατομμύρια.  Τι κάνετε, λοιπόν; Δεν ακούτε βέβαια, κύριε Υπουργέ, αλλά ο χρόνος κυλάει και πρέπει να μιλήσω. Δεν πειράζει, λέτε δεν θα απαντήσω, θα περάσει και αυτό έτσι.  ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με ενδιαφέρον σας ακούω. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν με ακούτε με ενδιαφέρον γιατί έχετε στιχομυθία.
Σας λέω, λοιπόν, ότι δίνετε τη δυνατότητα στον εκάστοτε Υπουργό Οικονομικών χωρίς να το φέρνει στη Βουλή να αυξάνει αυτά τα όρια. Και για σας το λέω, κύριε Κοινοβουλευτικέ Εκπρόσωπε του ΠΑ.ΣΟ.Κ.. Δηλαδή αύριο τα πενήντα εκατομμύρια (50.000.000) χωρίς να το φέρει στη Βουλή μπορεί να γίνουν εκατό (100.000.000), εκατόν πενήντα (150.000.000).  Στους καταπατητές των δημοσίων εκτάσεων με πολυτελείς πλέον βίλες και με τεράστια εισοδήματα και ακίνητη περιουσία τους δίνετε τη δυνατότητα να εξαγοράσουν. 'Ολη η φιλοσοφία ανατρέπεται. Ενώ λέγαμε μέχρι προχθές ότι εν πάση περιπτώσει, σ' ένα φουκαρά να του δώσουμε τη δυνατότητα να εξαγοράσει, δίνετε τη δυνατότητα όλα τα φιλέτα να εξαγοραστούν με μονομερείς αποφάσεις ερήμην της Βουλής. Είναι τρομερό.
Ξέρετε τι κάνετε με αυτό; Ενισχύετε τους καταπατητές, ενισχύετε αυτούς που θα πηγαίνουν στις δημόσιες εκτάσεις, θα τις καταπατούν και θα ξέρουν σίγουρα από εδώ και εμπρός ότι θα έρθει ένας Υπουργός και μάλιστα σε προεκλογική περίοδο -όπως σας είπα πριν ο κ. Δρυς πάγωσε τις προσθήκες και τις καταβολές- θα έρθει κάποιος Υπουργός θα αυξήσει τα όρια και θα τις εξαγοράσουν έναντι πινακίου φακής κιόλας.
ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε Λαφαζάνη; 
ΠΑΝΑΓΙΩΤΗΣ ΛΑΦΑΖΑΝΗΣ: Τελείωσα κύριε Πρόεδρε, αν και είχα να πω και άλλα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης ως Kοινοβουλευτικός Εκπρόσωπος του ΠΑ.ΣΟ.Κ., έχει το λόγο για δεκαπέντε λεπτά να πρωτολογήσει.
ΑΡΙΣΤΟΤΕΛΗΣ ΠΑΥΛΙΔΗΣ: Τι μάστιγα είναι αυτή με τους Κοινοβουλευτικούς Εκπροσώπους; Τι θα γίνει; 
ΠΡΟΕΔΡΕΥΩΝ (Παναγιώτης Σγουρίδης): Μη μέμφεστε τους Κοινοβουλευτικούς Εκπροσώπους, γιατί αύριο μπορεί να είστε εσείς Κοινοβουλευτικός Εκπρόσωπος.
Ορίστε κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κατανοώ όταν εκπροσωπείς την Αξιωματική Αντιπολίτευση να είσαι αναγκασμένος συνεχώς να βρίσκεις διαφωνίες. Και όταν μάλιστα συμφωνείς απολύτως με μια διάταξη ή με μια ρύθμιση αναζητάς πολιτικές ερμηνείες στο βάθος της διάταξης για να τεκμηριώσεις τη διαφωνία σου.
Και αυτή την εκτίμηση για την αγόρευση του αγαπητού συναδέλφου Κοινοβουλευτικού Εκπροσώπου της Νέας Δημοκρατίας, γιατί, όπως διαπίστωσα, η συμφωνία του είναι απόλυτη στο σύνολο των διατάξεων του δεύτερου και τρίτου κεφαλαίου.
Ακούγοντας  την αγόρευσή του, όμως, μπορούμε να καταλήξουμε ότι υπάρχει πλήρης διαφωνία. Πρέπει επιτέλους να φύγουμε από την εποχή των φραστικών διαφοροποιήσεων και υπερβολών για την ανάγκη διατύπωσης ενός έντονου αντιπολιτευτικού λόγου.
Οι πολίτες ζητούν, τουλάχιστον εκεί που συμφωνούν τα πολιτικά κόμματα να το λένε, για να προτρέπουμε και τους πολίτες σε μία άλλη συμπεριφορά, σε μία συναινετική στάση.
Πολύ γρήγορα θα ήθελα να πω ότι με το άρθρο 14 δεν κάνει τίποτε άλλο η Κυβέρνηση, παρά να δίνει λύση σε πολλά προβλήματα πολιτών με τις ασφαλιστικές εταιρείες, οι οποίες με τη γραφειοκρατία, την κωλυσιεργία αλλά και την ανεπάρκεια και τη σκοπιμότητα πολλές φορές, καθυστερούν την καταβολή των αποζημιώσεων. Ταλαιπωρούνταν οι πολίτες και στο τέλος έπαιρναν ένα υποπολλαπλάσιο της αποζημίωσης που θα έπρεπε να πάρουν.  Επιτέλους έρχεται αυτή η ρύθμιση και το θετικό είναι ότι οι ασφαλιστικές εταιρείες κατανοούν πλέον ότι αν θέλουν να έχουν αξιοπιστία απέναντι στους ασφαλισμένους δεν μπορούν να συνεχίζουν αυτή την παρελκυστική τακτική τους. Δεν μπορούμε, λοιπόν, παρά να πούμε ότι είναι απολύτως σωστή αυτή η διάταξη, χωρίς κανένα άλλο σχόλιο.
Στο άρθρο 15 με όλες τις παραγράφους, ιδιαίτερα την 4 και την 5, έχουμε εναρμονίσεις με το κοινοτικό δίκαιο, οι οποίες μάλιστα βελτιώνουν την ελληνική νομοθεσία, την κάνουν δικαιότερη. Και εδώ θα μπορούσαμε απλώς να συμφωνήσουμε, χωρίς περαιτέρω διευκρινίσεις και συζητήσεις. Κυριολεκτικά διευκολύνονται οι επιχειρήσεις όταν βρίσκονται σε αδράνεια και αναστολή, οι οποίες σε μία τέτοια περίοδο πολλές φορές βρίσκονται μπροστά στην εφιαλτική, τυπική εφαρμογή κάποιου νόμου. Οι επιχειρήσεις, αλλά και τα φυσικά πρόσωπα που συμμετέχουν σε αυτές, βρίσκονται μπροστά σε μεγάλα αδιέξοδα. Είναι μία ρύθμιση, που θα έπρεπε από καιρό να έχει έρθει, γιατί ήταν έντονα τα διαβήματα και οι διαμαρτυρίες των πολιτών στα θέματα αυτά.
'Οσον αφορά την καταβολή του ΦΠΑ για τις μικρές επιχειρήσεις, η πολιτεία τα τελευταία χρόνια έχει κάνει πολλές τομές, όπως είναι η μηχανοργάνωση, το σύστημα ΤΑΧΙS. Eπιτέλους έχει δώσει τη δυνατότητα στο φοροελεγκτικό και φοροεισπρακτικό μηχανισμό του κράτους να λειτουργεί με στοιχειώδη αποτελεσματικότητα. Και αυτό έχει τα αποτελέσματά του στα φορολογικά έσοδα, που συνεχώς βελτιώνονται και αυξάνονται, εξυγιαίνοντας τα δημόσια οικονομικά, φέρνουν επιτέλους τη φορολογική ισότητα, βελτιώνουν τη σχέση άμεσων και έμμεσων φόρων και δίνουν τη δυνατότητα της μείωσης των επαχθών πολλές φορές συντελεστών φορολόγησης και για τις επιχειρήσεις, ιδιαίτερα τις μικρές, την κατάργηση των αντικειμενικών κριτηρίων, αλλά και της τιμαριθμοποίησης της φορολογικής κλίμακας, της αύξησης του αφορολόγητου. Γενικότερα δημιουργείται ένα κλίμα φορολογικής δικαιοσύνης, το οποίο από την άλλη πλευρά καλλιεργεί και τη φορολογική συνείδηση του πολίτη.
Είναι πολύ σωστή η παρατήρηση ότι πρέπει να γίνει αυστηρή εφαρμογή του νόμου, για να μην έχουμε παρατυπίες και νέα παράθυρα φοροδιαφυγής.  Νομίζω ότι σήμερα ο φοροελεγκτικός και φοροεισπρακτικός  μηχανισμός του κράτους, πολύ περισσότερο αύριο, θα είναι σύγχρονος και αποτελεσματικός και δεν θα επιτρέπει τα "παράθυρα". Σε κάθε περίπτωση, θα διευκολύνει τις μικρές και μεσαίες επιχειρήσεις στις συναλλαγές τους με το κράτος, αλλά και στην καλύτερη δραστηριότητά τους και λειτουργία.
Για το άρθρο 16, ακούστηκαν υπόνοιες και υπαινιγμοί. Δεν κάνουμε τίποτα άλλο και εδώ παρά να εναρμονιζόμαστε με τα δεδομένα της Ευρωπαϊκής 'Ενωσης και να ενισχύουμε έναν κλάδο ο οποίος ήταν σημαντικός και επικερδής, που είναι ο κλάδος της μεταποίησης του χρυσού, γενικότερα της αργυροχρυσοχοϊας, ο οποίος περνά μεγάλη κρίση λόγω της επίθεσης που δέχεται από την Ιταλία και από άλλες χώρες που παράγουν βιομηχανοποιημένα προϊόντα καλής ποιότητας και χαμηλότερου κόστους, ακριβώς γιατί έχουν την δυνατότητα να αξιοποιούν ανάλογες διατάξεις και ένα πιο ευνοϊκό φορολογικό καθεστώς. Επιτέλους κάνουμε και εμείς ένα βήμα και πρέπει να χαρακτηρίσουμε ως θετικό το μέτρο αυτό.
Στο άρθρο 19 έρχεται καθυστερημένα η Βουλή να άρει ορισμένες αδικίες εις βάρος ιδιωτών στις παραμεθόριες περιοχές από παραλείψεις της διοίκησης.
Και όταν λέμε παραλείψεις της διοίκησης, δεν εννοούμε κατ' ανάγκη της τοπικής ή περιφερειακής ή κεντρικής εξουσίας, αλλά τις παραλείψεις του απλού δημοσίου υπαλλήλου, ο οποίος παρέλειψε να συμπληρώσει κάποιο χαρτί, να το υποβάλει έγκαιρα και μπήκε σε μία πρωτοφανή περιπέτεια κάποιος ιδιώτης, γιατί το καθεστώς στις παραμεθόριες περιοχές τα προηγούμενα χρόνια και συνεχίζει σε μερικές περιπτώσεις να υφίσταται, είναι ιδιότυπο. Να θυμίσω ότι πριν από μερικά χρόνια απαγορεύονταν και οι ξένες επενδύσεις στις παραμεθόριες ζώνες, λόγω του ψυχρού πολέμου. Και ήταν ένας από τους βασικούς λόγους που απαξιώθηκαν παραγωγικά, πληθυσμιακά, οικονομικά, κοινωνικά, πολιτισμικά οι περιοχές αυτές. Ζήσαμε τέτοιες εποχές στις παραμεθόριες ζώνες.
Είναι, λοιπόν, η άρση κάποιας αδικίας. Δεν είναι κάποιο παράθυρο για μία γενική ασυλία απέναντι στους δημόσιους υπαλλήλους, στους δημόσιους λειτουργούς, όπως θέλησαν κάποιοι στην Αίθουσα αυτή να το εμφανίσουν.  'Οσον αφορά το περιβόητο άρθρο 21, ξαφνικά πήρε τεράστιες και συγκλονιστικές διαστάσεις, που εγώ δεν είδα να τις έχει στη συζήτηση στη Διαρκή Επιτροπή, ούτε βεβαίως στη συζήτηση επί της αρχής. Ξαφνικά σήμερα, επειδή τα άλλα άρθρα δεν προσφέρονταν...
ΑΓΓΕΛΟΣ ΤΖΕΚΗΣ: Λάθος κάνετε.
ΙΩΑΝΝΗΣ ΜΑΓΚΡΙΩΤΗΣ: Παρακαλώ.
Επειδή τα άλλα άρθρα δεν προσφέρονταν για ιδιαίτερη συζήτηση και την προβολή κάποιας αντιπολιτευτικής πρότασης, το θέμα ανέκυψε σήμερα.  
ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός ξέρει καλύτερα...
ΙΩΑΝΝΗΣ ΜΑΓΚΡΙΩΤΗΣ: Θα παρακαλέσω να μη με διακόπτετε. 'Εχετε το λόγο της δευτερολογίας.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
Αφήστε τον κ. Μαγκριώτη να ολοκληρώσει.
ΙΩΑΝΝΗΣ ΜΑΓΚΡΙΩΤΗΣ: Είστε και Κοινοβουλευτικός Εκπρόσωπος, είστε και εισηγητής. Ο Κανονισμός σας δίδει την ευχέρεια με πολύ χρόνο να απαντήσετε και πολλές φορές μάλιστα. Παρακαλώ μη με διακόπτετε.
Εγώ μιλάω για τη διάσταση που πήρε το θέμα. Δεν είπα ότι δεν εθίγη το θέμα. Απλώς σήμερα πήρε μια πολύ μεγάλη διάσταση, που κανείς δεν το περίμενε. Βεβαίως το κοινοβουλευτικό έργο δεν έχει ιδιαίτερη προβολή.  Είναι γεγονός αυτό και το ζούμε εδώ. Υποτιμάται έτσι το Κοινοβούλιο και οι δραστηριότητές του. Πρέπει όλοι να κάνουμε προσπάθειες για να αναβαθμίσουμε και το κοινοβουλευτικό έργο, αλλά και την προβολή του κοινοβουλευτικού έργου. Αυτό όμως δεν σημαίνει ότι πρέπει να μας οδηγεί σε υπερβολές για να εξασφαλίζουμε κάποιο μονόστηλο στις εφημερίδες.
Εγώ θα κάνω κάποια απλά ερωτήματα. Γιατί η ΚΕΔ να μην έχει τη δυνατότητα να αξιοποιήσει, μέσα από τα σύγχρονα χρηματοοικονομικά προϊόντα, μέσα από τους σύγχρονους φορείς και μηχανισμούς αξιοποίησης της δημόσιας περιουσίας, μέσα από νέα ευέλικτα και αποτελεσματικά επιχειρηματικά και επιχειρησιακά σχέδια και σχήματα την περιουσία της; Θα κάνω ένα ακόμη απλό ερώτημα: Δεν ήταν εις βάρος του δημοσίου και του 'Ελληνα φορολογούμενου πολίτη το ότι αυτή η μεγάλη περιουσία έμεινε για χρόνια αναξιοποίητη; Και πολλές φορές βεβαίως κατεπατείτο από ιδιώτες.  'Εχουμε και άλλη διάταξη παρακάτω ακριβώς, που ρυθμίζουμε τέτοια θέματα.  Επιτέλους με το κτηματολόγιο τα τελευταία χρόνια αρχίζουμε να καταλαβαίνουμε ποια είναι η δημόσια περιουσία. Μέχρι πριν τρία χρόνια δεν τη γνωρίζαμε είτε από αδυναμία του κράτους είτε από σκοπιμότητα του κράτους ακριβώς για να αφήνει ανοιχτό το δρόμο στους καταπατητές και στους αυθαίρετους.
Σήμερα, λοιπόν, έρχεται η Κυβέρνηση και νομοθετεί μία διάταξη που δίνει τη δυνατότητα στην ΚΕΔ να αξιοποιήσει τη δημόσια περιουσία επ' ωφελεία του κοινωνικού συνόλου, ενισχύοντας τα δημόσια έσοδα, τα δημόσια ταμεία. Αυτό δεν είναι προς όφελος των πολιτών; 'Οταν θα ενισχυθούν τα δημόσια ταμεία από την καλύτερη αξιοποίηση της δημόσιας περιουσίας, αυτό σημαίνει ότι θα μας δοθεί η δυνατότητα να μειώσουμε κάποια φορολογία και βεβαίως τη φορολόγηση των ασθενέστερων τάξεων. Αυτή πρέπει να είναι μία μόνιμη επιδίωξή μας και θα έπρεπε να είμαστε θετικοί σε μία τέτοια προσπάθεια.
'Ενα άλλο ερώτημα. Είναι δυνατόν, πολύ καλοπροαίρετα, η ΚΕΔ να κατέχει την τεχνογνωσία και το μάνατζμεντ για την ανάπτυξη όλων αυτών των σύγχρονων επιχειρησιακών σχεδίων και δραστηριοτήτων; Δηλαδή πώς θα βλέπατε πάλι την ΚΕΔ, το κράτος, να χτίζει ξενοδοχειακές μονάδες, κάμπινγκ, τουριστικές επιχειρήσεις; Αυτό δεν ήταν μία πεπατημένη ή ένα καθεστώς των προηγούμενων τριάντα, σαράντα χρόνων; Αυτή η πολιτική συνέβαλε στην τουριστική ανάπτυξη της χώρας, αλλά ο κύκλος αυτός έκλεισε με πρωτοφανή απαξίωση των δημόσιων αυτών επιχειρήσεων και εγκαταστάσεων.  Σήμερα γίνεται μια μεγάλη προσπάθεια από τον Ε.Ο.Τ και το Υπουργείο Ανάπτυξης να αξιοποιήσει αυτήν την περιουσία. Θα ξαναμπούμε δηλαδή σε έναν τέτοιο κύκλο όπου το κράτος θα γίνει επιχειρηματίας στον τουριστικό τομέα ή και σε άλλους τομείς; Βεβαίως είναι ένα θέμα ιδεολογικό, είναι θέμα οικονομικής φιλοσοφίας και αντίληψης, θέμα διαφάνειας. Πολύ σωστά ο κ. Γείτονας και άλλοι συνάδελφοι με τις παρεμβάσεις τους έδωσαν τη δυνατότητα στον Υπουργό να κάνει τις απαραίτητες διευκρινίσεις και τις συμπληρώσεις στο άρθρο αυτό, για να διασφαλιστεί η διαφάνεια.
Αλλά σε τελευταία ανάλυση δεν πρέπει να έχουμε και λίγη εμπιστοσύνη στην εκλεγμένη, στην αιρετή -και μάλιστα πρόσφατα με τη λαϊκή ετυμηγορίαΚυβέρνηση τούτης της χώρας; Δηλαδή έχουμε εμπιστοσύνη στο μέσο πολίτη, στον ιδιώτη, στο δημόσιο υπάλληλο και δεν έχουμε εμπιστοσύνη σ' έναν Υπουργό για τις αποφάσεις που θα πάρει, τηρώντας όλες τις διατάξεις και όλους τους νόμους; Σε κάθε περίπτωση όταν αξιοποιείται η δημόσια περιουσία πρέπει να τηρούνται και η αρχή της δημοσιότητας είναι η βασική αρχή. Βεβαίως δεν πρέπει και δεν πρόκειται να γίνει με κλειστές προσκλήσεις.
ΠΑΝΑΓΙΩΤΗΣ ΛΑΦΑΖΑΝΗΣ: Το 51%...
ΙΩΑΝΝΗΣ ΜΑΓΚΡΙΩΤΗΣ: Θα σας το πω αμέσως. Πρέπει να υπάρχει δημόσια προκήρυξη, να γνωρίζουν όλοι οι ενδιαφερόμενοι είτε είναι ΟΤΑ είτε είναι άλλοι κοινωνικοί φορείς είτε είναι συνεταιρισμοί είτε είναι ιδιώτες είτε είναι επιχειρήσεις για να υπάρξει καλύτερη αξιοποίηση. Και να επιλέγει κάθε φορά το δημόσιο με βάση το επιχειρησιακό του σχέδιο, με βάση τον κλάδο, τον τομέα, την περιοχή, το καλύτερο σχήμα για την αξιοποίηση της δημόσιας περιουσίας, για την ανάπτυξη μιας τοπικής και περιφερειακής οικονομικής δραστηριότητας, για την ανάπτυξη της απασχόλησης, γιατί σε τελευταία ανάλυση εκεί στοχεύουμε. ' 'Οταν αυτά μένουν αναξιοποίητα, τότε μία ολόκληρη περιοχή παρακμάζει.         Υπάρχουν περιοχές στη χώρα μας οι οποίες έχουν μεγάλες εκτάσεις του δημοσίου που αν αξιοποιηθούν σωστά επιχειρησιακά, μπορούν να προσφέρουν και εισοδήματα, μπορούν να προσφέρουν και θέσεις απασχόλησης. Και αυτό ακριβώς θέλουμε να κάνουμε.
Να έλθω και στο τελευταίο θέμα. Κάθε φορά το επιχειρησιακό σχέδιο πρέπει να είναι συγκεκριμένο και εξειδικευμένο. Δεν μπορεί να υπάρχει νομοθετικός τυφλοσούρτης εδώ. Μα εδώ είναι η διαφορά στην ιδεολογική και στην οικονομική μας φιλοσοφία και αντίληψη. Δεν μπορεί να υπάρχει ένας τυφλοσούρτης στην αξιοποίηση κάθε κομματιού του δημοσίου ή κάθε περιουσιακού στοιχείου. Αυτό θα γίνεται ανάλογα με το πού βρίσκεται, πώς θα αξιοποιηθεί, ποιο επιχειρησιακό σχέδιο, ποια επένδυση, σε ποιον τομέα, σε ποιο κλάδο. Αλλού μπορεί να γίνει κάποιο εργοστάσιο. Αλλού μπορεί να γίνει μια τουριστική επιχείρηση. Ανάλογα, λοιπόν, με το επιχειρησιακό σχέδιο θα είναι και ανάλογη η σύνθεση του μετοχικού κεφαλαίου.
Θεωρώ παράδοξο να ακούω στην Αίθουσα της Βουλής ότι όταν το δημόσιο θα βάζει μία έκταση, κάποια στρέμματα, θα έρχεται κάποιος ιδιώτης και θα παίρνει το 80% χωρίς να βάζει δραχμή και θα κερδίζει και από το σχήμα το επιχειρηματικό και από την υπεραξία που θα δημιουργείται και από τα κέρδη όταν ποσοστιαία θα κατανέμονται, ανάλογα με τη μετοχική σύνθεση, στους εταίρους. Μα, είναι βέβαιο ότι ένα οικόπεδο για να αξιοποιηθεί, κάποιος πρέπει να βάλει λεφτά, κάποιος πρέπει να επενδύσει. Ανάλογα με το επιχειρησιακό σχέδιο θα είναι ανάλογη και η συμμετοχή στο επενδυμένο κεφάλαιο. Το οικόπεδο θα είναι η συνεισφορά του δημοσίου στην τελική μετοχική σύνθεση. Και ανάλογα με το επιχειρησιακό σχέδιο θα βάζει και ο ιδιώτης τα χρήματα ή ο ΟΤA, ο δήμος, η νομαρχιακή αυτοδιοίκηση, οποιοσδήποτε άλλος συνεταιρισμός, οποιοδήποτε επιχειρησιακό σχήμα. Αυτά είναι αυτονόητα.
Εσείς θεωρείτε την Κυβέρνηση τόσο αφελή να προσφέρει ένα οικόπεδο και να μείνει στο 20% λέγοντας σ' έναν ιδιώτη πάρε το οικόπεδο και πάρε και το 80% της εταιρείας στην οποία θα μεταβιβαστεί πιθανόν και η κυριότητα του οικοπέδου; Μα, τόσο εγκληματική αφέλεια διαθέτει αυτή η Κυβέρνηση; Είναι αδιανόητο. Κάθε επιχειρησιακό σχέδιο θα έχει τις δικές του προδιαγραφές και αλλού μπορεί το δημόσιο να έχει την πλειοψηφία και αλλού, ανάλογα με το σχέδιο και τη δραστηριότητα, μπορεί να είναι μειοψηφικό. Το δημόσιο θα κερδίζει από την αξιοποίηση του οικοπέδου αυτού, από τις θέσεις απασχόλησης που θα δημιουργούνται, από τα εισοδήματα που θα δημιουργούνται και βεβαίως από τις υπεραξίες και από τα διανεμόμενα κέρδη.
(Στο σημείο αυτό κτυπάει το κουδούνι λήξεως του χρόνου ομιλίας του κύριου Βουλευτή) Υπάρχουν πολλοί τρόποι αξιοποίησης από την πλευρά του δημοσίου. Αυτούς τους τρόπους θα τους βλέπουμε κατά περίπτωση. Δεν μπορούμε να νομοθετήσουμε έναν τυφλοσούρτη για όλη την Ελλάδα. Δημιουργούμε ένα πλαίσιο και μέσα σε αυτό το πλαίσιο κάθε φορά το δημόσιο θα διαμορφώνει το αναγκαίο επιχειρησιακό σχέδιο. Να μην είμαστε τόσο επιφυλακτικοί απέναντι στο δημόσιο.
Τελειώνοντας, θα ήθελα να πω και πάλι κάτι το αυτονόητο. Με το 35% οι εισηγμένες εταιρείες της Ευρωπαϊκής 'Ενωσης στα ευρωπαϊκά χρηματιστήρια ή στο ελληνικό χρηματιστήριο, θα έχουν την ανάλογη φορολογική μεταχείριση με τις ελληνικές επιχειρήσεις που είναι εισηγμένες στο χρηματιστήριο.
Αυτό είναι κάτι αυτονόητο και δεν θα έπρεπε καν να το συζητήσουμε.
Κλείνοντας επί των άρθρων 26 και 27 θέλω να πω ότι μέχρι τώρα κατηγορούσαμε την πολιτεία ότι στους καταπατητές και στους αυθαιρετούχους δεν ήταν δυνατόν να τους επιβάλει το νόμο. Δεν μπορούσε να εισπράξει αυτά που κατελογίζοντο ως πρόστιμα ή να τους οδηγήσει στην έξωση. Σήμερα δίνουμε τη δυνατότητα στο δημόσιο γι'αυτά που έχουν οικοδομηθεί στο παρελθόν με αυθαίρετο τρόπο, να εισπράξει αυτό που πρέπει και να ενισχύσουμε τα δημόσια ταμεία. 'Ετσι θα λυθεί και μια σειρά εκκρεμών υποθέσεων που ταλαιπωρούν μικροεισοδηματίες και μικρονυκοκυραίους. Και εδώ θα έλεγα ότι χρειάζεται λίγη εμπιστοσύνη προς την εκλεγμένη Κυβέρνηση.  'Εχουμε εμπιστοσύνη προς διάφορες υπηρεσιακές επιτροπές δημοσίων υπαλλήλων και δεν έχουμε εμπιστοσύνη στην Κυβέρνηση και στον καθ'ύλην αρμόδιο Υπουργό για να προχωρήσει σε αυτές τις ρυθμίσεις; Κλείνω με την Πιερία.
ΠΡΟΕΔΡΕΥΩΝ (Παναγιώτης Σγουρίδης): Είναι η πέμπτη φορά που λέτε τη λέξη "κλείνω". Πείτε τη μία τουλάχιστον για να ξέρουμε.
ΙΩΑΝΝΗΣ ΜΑΓΚΡΙΩΤΗΣ: Αυτό θα είναι το οριστικό κλείσιμο.
Από τον καταστροφικό πόλεμο στη Γιουγκοσλαβία έχουν πληγεί κυρίως περιοχές στη βόρειο Ελλάδα, δηλαδή περιοχές οι οποίες είχαν δραστηριότητες σε τομείς όπως ο τουρισμός. Αυτές οι περιοχές έχουν αναπτυγμένο τον οδικό τουρισμό. Ο άξονας 10 που περνάει από τη Γιουγκοσλαβία είναι αυτός που διευκολύνει την Πιερία. Γι'αυτό είχε μεγάλες οικονομικές απώλειες η Πιερία. Επίσης μεγάλες απώλειες είχε η περιοχή της Θεσσαλονίκης.
Eδώ η Κυβέρνηση καλύπτει σ' ένα βαθμό την Πιερία, η οποία πρέπει να πούμε ότι πέρυσι είχε και μία πρόσθετη καταστροφή από τις μεγάλες πλημμύρες. Η περιοχή αυτή πρέπει να τύχει της ευαισθησίας και της στήριξης της πολιτείας. Το ίδιο πρέπει να γίνεται και σε όσες άλλες περιοχές τεκμηριώνονται μεγάλες ζημιές.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων και Πολιτισμού κατέθεσαν σχέδιο νόμου: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
Παραπέμπεται στην αρμόδια Διαρκή Επιτροπή.
Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: 'Εγινε πολύς λόγος για το άρθρο 21. Στην πρωτολογία μου προβληματίστηκα αν το άρθρο αυτό καλύπτει ένα τόσο μεγάλο θέμα όσο αυτό που προσπαθεί να ρυθμίσει η Κυβέρνηση. Από τη συζήτηση προέκυψε ότι δεν το καλύπτει. Το άρθρο αυτό είναι ανεπαρκές και επικίνδυνο. Δεν είμαστε αντίθετοι με την προσπάθεια που κάνετε, κύριε Υπουργέ. Πρέπει, όμως, να τη θωρακίσετε νομοθετικά και σωστά, ώστε η αξιοποίηση της περιουσίας του δημοσίου να γίνει σωστά. 'Ετσι η προσπάθειά μας θα είναι αποτελεσματική.
'Οσον αφορά το άρθρο 22, που αφορά τη λαθρεμπορία των καυσίμων, έκανα μία πρόταση για να μην ξαναπάμε και σε άλλη τροποποίηση, που θα έλθει σε επόμενο νομοσχέδιο.
Καλέστε τους διευθύνοντες συμβούλους των εταιρειών πετρελαίου ή να σας στείλουν στελέχη οι εταιρείες πετρελαίου του τόπου μας, ώστε να καθίσετε κάτω και να τους ζητήσετε συγκεκριμένα πράγματα και αυτοί να είστε βέβαιοι ότι θα σας δώσουν τη λύση στα προβλήματα αυτά που προσπαθείτε κάθε φορά με τροπολογίες ή με άρθρα σε νομοσχέδια να τακτοποιήσετε. Σας τα λέει ένας άνθρωπος, ο οποίος έχει θητεύσει για αρκετά χρόνια ως υπάλληλος σε εταιρεία πετρελαίου. Γιατί η λαθρεμπορία ξεκινάει μετά την έξοδο του καυσίμου από τον τελωνειακό χώρο.
'Ερχομαι στο άρθρο 27. Η απάντηση που δώσατε ή αν θέλετε το επιχείρημα που επικαλεστήκατε στην αγόρευσή σας για το άρθρο 27 τουλάχιστον εμένα δεν με καλύπτει και είναι βέβαιο ότι δεν καλύπτει κανένα εκ των συναδέλφων και αυτής της Αιθούσης, αλλά και των συναδέλφων οι οποίοι περίμεναν μια άλλη θέση και απόφασή σας στο θέμα αυτό.
Εμείς δεν είμαστε αντίθετοι με το άρθρο 27 να δοθεί αυτή η επιχορήγηση, η οποία θα καλύψει μέρος της απώλειας των εσόδων που είχε ο Νομός Πιερίας από την κρίση του Κοσόβου, αλλά θα πρέπει όμως να δείτε το θέμα γενικότερα.
Είπατε ότι συγκροτήσατε μία επιτροπή. Η επιτροπή δούλεψε σίγουρα μόνο για το Νομό Πιερίας, δεν δούλεψε για τους άλλους νομούς. Γιατί εγώ τουλάχιστον για τα Τρίκαλα δεν είδα να ασχοληθεί κανείς από την Κυβέρνηση και να ζητήσει στοιχεία για το τι ζημιά υπέστη ο τουρισμός μας και οι υπόλοιπες βιοτεχνίες ή βιομηχανίες που τροφοδοτούν την περιοχή αυτή με προϊόντα.
'Αρα, λοιπόν, εδώ φέρατε ένα άρθρο ενδεχομένως για να εξοφλήσετε κάποιο προεκλογικό γραμμάτιο για το συγκεκριμένο νομό. Αλλιώς δεν εξηγείται. Και θα ήθελα -γιατί έχετε το χρόνο- στο άρθρο αυτό να συμπεριλάβετε και εκείνους τους νομούς -και με τροπολογία βέβαια που κατέθεσα αναφέρω- που οι άλλοι συνάδελφοι αναφέρθηκαν και αφορούν την περιοχή της Θεσσαλονίκης.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κύριε Πρόεδρε.
Κύριε Υπουργέ, στα δωδεκανησιακά πάλι. Συνέχεια των όσων είπα στην πρωτολογία μου.
Βαθύτατα και εγώ ανησυχώ για το πώς τελικώς θα διαμορφωθεί η κατάσταση με τις διατάξεις του άρθρου 21 εάν τελικώς ψηφισθεί ως έχει. Στον πίνακα των ιδιαιτέρας αξίας οικοπεδικών εκτάσεων ή εν πάση περιπτώσει κτημάτων του δημοσίου που η Κτηματική Εταιρεία προτίθεται διά της νέας μεθόδου να "αξιοποιήσει" είναι και το Πρασονήσι της Ρόδου, χίλια πεντακόσια στρέμματα το έχει ο κατάλογος. Αυτό, λοιπόν, το σώσαμε από μια άλλη απόπειρα του Λιβανού -τον θυμάστε τον Λιβανό Υπουργό Τουρισμό καθήμενο εκεί στην καρέκλα σας- με την περίφημη ΠΟΤΑ. Εσώθη την τελευταία στιγμή. Τώρα κινδυνεύει από την Κτηματική Εταιρεία του Δημοσίου και δεν είναι φαίνεται η μόνη έκταση, το φέρνω σαν παράδειγμα αυτό, αλλά προφανώς η ΚΕΔ θα έχει βάλει "στο μάτι"  κι άλλα "κομμάτια" της Δωδεκανησιακής γης.
Υπάρχει μέγα θέμα για τα Δωδεκάνησα το οποίο έχει τα εξής τρία σημεία: Σημείον πρώτον, στην παράγραφο 1β' σήμερα αναφέρεται "τα μέχρι δημοσιεύσεως του παρόντος νόμου παρακρατηθέντα ποσά δεν αποδίδονται". Σας ζητώ, κύριε Υπουργέ, να το διαγράψετε αυτό και να αντικατασταθεί με το "αποδίδονται". Γιατί δεν αποδίδονται; Αυτά με τον Ν. 973 είναι, για την περίπτωση της Δωδεκανήσου, επιστρεφόμενα στους Δωδεκανησίους. Τι θα πει "δεν αποδίδονται"; Πού πάνε δηλαδή; Σημείο δεύτερον, να αποσύρετε την παράγραφο 2 -τώρα έγινε αναρίθμησηκαι να την ξαναφέρετε. Να είναι μια συγκροτημένη κατάσταση αυτή που επιχειρείτε να διαμορφώσετε. Και να προβλέψετε, εν πάση περιπτώσει, πως ό,τι και αν θέλετε να κάνετε εφεξής, αυτό δεν αλλοιώνει την παράγραφο 4 του ν. 973, την αναφερομένη στα Δωδεκάνησα, η οποία λέει ότι "κατ' εξαίρεση στο Νομό Δωδεκανήσου το προϊόν εκ της διαχειρίσεως κατατίθεται...".
Και το λέω αυτό προ καταθέσεως μιας προτάσεως νόμου, η οποία θα προβλέπει -θα την κάνουμε εμείς, εγώ θα την κάνω- την επανασύσταση του Οργανισμού Τοπικής Διαχειρίσεως αυτής της ακινήτου δωδεκανησιακής περιουσίας υπό νέα μορφή. Αυτή θα είναι η πρόταση. 'Ετσι, όμως, όπως το έχετε τώρα, διαγράφετε αυτήν την ειδική μεταχείριση που επεφυλάξαμε στα Δωδεκάνησα επί κυβερνήσεως Καραμανλή και με εμένα εισηγητή.
Ο κύριος Κοινοβουλευτικός Εκπρόσωπος του ΠΑΣΟΚ τον οποίο παρακαλώ να με προσέξει, να μην ξενίζεται για την ανησυχία μας για το τι θα κάμει ο όποιος Υπουργός ή εν πάση περιπτώσει Υπουργός σας με την άνεση που θα έχει να υπογράφει σύσταση εταιρειών με τον όποιο ιδιώτη υπό το χαλαρό αυτό σχήμα που έχει η παρούσα διάταξη. Εδώ σ' αυτήν την Αίθουσα ξέρετε τι πήγε να περάσει προ ετών; Το θυμάται, ασφαλώς, ο κύριος Πρόεδρος. Αναφέρομαι στην "Εταιρεία Αναπτύξεως Αιγαίου", του Κοσκωτά, δηλαδή.  Φέρατε νομοσχέδιο εδώ με το οποίο πρωτοφανώς -με εισηγητή συνάδελφό σας κοινοβουλευτικό εκπρόσωπο σήμερα του ΠΑΣΟΚ- παρεχωρείτο όλο το Αιγαίο σ' αυτήν την εταιρεία Κοσκωτά. Εψηφίσθη κατ' άρθρον και πρωτοφανώς δεν εψηφίσθη στο σύνολο. Ο μακαρίτης ο Αλευράς, τότε Πρόεδρος της Βουλής, ξεσηκώθηκε με τα όσα καταγγείλαμε και το νομοσχέδιο ευτυχώς δεν έγινε νόμος του κράτους. "Εκάημεν εις το πιλάφι, φυσούμεν και το γιαούρτι" που λέμε στα Δωδεκάνησα. Μην παραξενεύεσθε, κύριε Κοινοβουλευτικέ Εκπρόσωπε του ΠΑΣΟΚ, διότι αυτά έγιναν από προκατόχους σας.
Τώρα ξαναγυρνάμε στα Δωδεκάνησα. Το άρθρο 26 αναφέρεται στους λεγομένους "αυθαιρέτως κατέχοντες".
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Δώστε μου δύο λεπτά, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): 'Οχι δύο λεπτά. Θα σας δώσω ένα λεπτό.
ΑΡΙΣΤΟΤΕΛΗΣ ΠΑΥΛΙΔΗΣ: Αυθαιρέτως κατέχοντας στα Δωδεκάνησα χαρακτηρίσθηκαν οι Δωδεκανήσιοι που από πάππου προς πάππον είχαν γη, την οποία καλλιέργησαν, διεφύλαξαν και δεν κατέγραψαν ίσως επ' ονόματί τους στο Κτηματολόγιο όταν οι Ιταλοί διά του Κτηματολογίου επεχείρησαν να κάμουν τον αφελληνισμό της Δωδεκανησιακής γης. 'Ετσι αναγκασθήκαμε μετά την απελευθέρωση με διάφορες προσπάθειες αυτούς τους λεγομένους "αυθαιρέτως κατέχοντες" να τους ικανοποιήσουμε δίδοντάς τους δικαίωμα να αγοράσουν τη γη που κατείχαν ή να τους την αποδώσει το δημόσιο.  Εψηφίσθησαν νόμοι, ο Ν. 719 όμως είναι ο τελικός ισχύων, ως μετέπειτα διεμορφώθη, και η Κυβέρνησή σας πάγωσε την εφαρμογή του. 'Ενας νόμος ξέρετε ή καταργείται διά νόμου ή αλλάζει διά τινός άλλου νόμου. Ούτε το ένα συνέβη ούτε το άλλο. Στην Εφορία Δημοσίων Κτημάτων στη Ρόδο χιλιάδες αιτήσεις υπάρχουν που ούτε καν συζητούνται.
Κύριε Υπουργέ, σας ζητώ, θέστε ξανά σε εφαρμογή τις διατάξεις του νόμου. 'Οπου υπάρχει δίκαιον και στοιχείο αποδεικνύον την κατοχή και την κυριότητα αποδώστε τα ή δώστε δικαίωμα εξαγοράς. Κατά την κρίση μου καλώς κάνετε αυτήν την επέμβαση να ανέβει το όριο εισοδήματος και αξίας ακινήτων. Διότι εν τω μεταξύ ανεβαίνουν και οι αξίες. 'Ομως βάλτε το νόμο να δουλέψει. Σας το ζητούμε αυτό και μάλιστα εισηγούμαι όχι μόνο την επαναλειτουργία των μηχανισμών του 719 αλλά και την παράταση.
Και η τελευταία μου παρατήρηση είναι: Εδώ που λέτε στα νησιά ότι μέχρι τρεις χιλιάδες εκατό κατοίκους έχουμε ειδικούς φορολογικούς συντελεστές δεν είναι κακή απόφαση. Ας μην έχουν ανησυχία οι κύριοι συνάδελφοι. 'Ομως στα παραμεθόρια νησιά ανεβάστε το πληθυσμιακό όριο για όλο το εύρος των διατάξεων των φορολογικών συντελεστών των περιορισμένης εκτάσεως.  Κάντε το έξι χιλιάδες κατοίκους. Γιατί η Κάρπαθος να μείνει απέξω; Τα παραμεθόρια νησιά θέλουν ειδική μεταχείριση και προτείνω αυτή να την προσφέρουμε σήμερα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργακόπουλος έχει το λόγο. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, θέλω να επισημάνω μόνο για το ΦΠΑ αυτό που σας είπα στο άρθρο 17. Δεν άκουσα να κάνετε καμία παρατήρηση για τις μηδενικές και τις πιστωτικές φορολογικές δηλώσεις. Θα σας έλεγα να μην το κάνετε. Δεν είναι απαραίτητο. Κάποιοι, οι οποίοι δεν τηρούν το νόμο, πρέπει να πληρώνουν τα πρόστιμα. 'Οταν εμείς ερχόμαστε και τους διαγράφουμε τα πρόστιμα με το νόμο, δεν είμαστε αξιόπιστοι όταν νομοθετούμε πρόστιμα.
Γινόμαστε περίγελως αυτών, οι οποίοι ξέρουν ότι εκ των υστέρων θα έρθουμε με ένα νόμο να τους διαγράψουμε τα όποια πρόστιμα. Και σας είπα γιατί έγινε αυτό: Επεβλήθη να γίνονται οι πιστωτικές και οι μηδενικές περιοδικές φορολογικές δηλώσεις για το Φ.Π.Α. γιατί είχε ανοίξει μια πόρτα. Αυτοί οι οποίοι έπρεπε να κάνουν φορολογικές δηλώσεις δήλωναν "είμαι μηδενικός", "είμαι πιστωτικός" και δεν έκανα φορολογικές δηλώσεις. Και επειδή ο έλεγχος συνήθως πηγαίνει στις φορολογικές δηλώσεις που έχουν αντικείμενο και όχι στις μηδενικές ή στις πιστωτικές, όταν θα φθάσει, αν φθάσει ποτέ, που δεν φθάνει ποτέ, είναι αργά. Και ερχόμαστε εμείς τώρα και τους διαγράφουμε αυτά τα πρόστιμα.
Δεύτερον, για την ΚΕΔ: Αποσύρατε την παράγραφο 3. Θα έλεγα να αποσύρετε όλο το άρθρο για την ΚΕΔ. Να το μελετήσετε καλύτερα, να έρθει με πιο συγκεκριμένες προτάσεις. Δεν διαφωνούμε στο ότι θα πρέπει η ΚΕΔ να συμπράττει με κάποιους άλλους παράγοντες, έστω και του ιδιωτικού τομέα ή του κοινωνικού τομέα για τη δημιουργία όλων αυτών των εταιρειών.
'Ετσι, όμως, όπως είναι το άρθρο, αν παρουσιαστούν δύο εταιρείες, δύο ιδιώτες ή εκατόν δύο ιδιώτες, ποιον θα επιλέξει η ΚΕΔ για να συμπράξει μαζί του; Δεν θα μπορεί να επιλέξει κανέναν. 'Η θα πρέπει να κάνει διαγωνισμούς, θα πρέπει να τους προκηρύσσει με συγκεκριμένους όρους, οι οποίοι δεν προβλέπονται ή να υλοποιεί επιχειρησιακό σχέδιο. Και αν υποβληθούν δέκα επιχειρησιακά σχέδια, πώς θα κρίνεται ποιο είναι το επικερδέστερο για το δημόσιο συμφέρον; Γιατί η ΚΕΔ ενδιαφέρεται για το δημόσιο όφελος.
Επειδή, λοιπόν, αυτά δεν προβλέπονται από την παράγραφο 4 του άρθρου 3, δεν είναι κακό να το αποσύρετε αυτό το άρθρο και να το επαναφέρετε πιο μελετημένα, πιο οργανωμένα, έτσι ώστε η Βουλή να ξέρει τι ψηφίζει και να είναι και ουσιαστική η συμμετοχή μας εδώ σε αυτήν τη νομοθετική διαδικασία.
Και το τελευταίο: Επανέρχομαι στο άρθρο 27. Ακούστηκαν εδώ και κάποιες άλλες απόψεις. Σας είπα επανειλημμένως ότι αυτό το οποίο γίνεται κάθε φορά με τους ξενοδόχους όταν παθαίνουν μια ζημιά έχει γίνει συνήθεια. Ξέρετε τι λέει ο λαός, κύριε Υπουργέ; "Δεν το έχω που θα περάσει ο ποντικός πάνω από το μουστάκι μου, το 'χω ότι θα το κάνει μονοπάτι". Αυτό έχει γίνει με τους ξενοδόχους. Κάθε φορά που γίνεται κάποια ζημιά, που υπάρχει κάποιο πρόβλημα, ερχόμαστε εμείς εδώ στη Βουλή και νομοθετούμε ή φοροαπαλλαγές ή επιστροφές ή επιδοτήσεις ή εν πάση περιπτώσει κάποιες ενισχύσεις σε μια συγκεκριμένη κοινωνική τάξη.
Ο τουρισμός βεβαίως είναι μια μεγάλη βιομηχανία, βεβαίως έχει την υποστήριξη του κράτους. Και το έχουμε δει αυτό. Πόσες φορές έχει υποστηριχθεί ο τουρισμός, πόσες φορές έχουμε χαρίσει τόκους, έχουμε χαρίσει φόρους, έχουμε χαρίσει δόσεις δανείων σε αυτήν την κοινωνική τάξη; Αλλά να λένε τώρα ότι "επειδή έγινε κάποια εμπλοκή στα Βαλκάνια δεν ήρθε ο τουρισμός, άρα πάθαμε μια ζημιά και δώστε τά μας"! Και γιατί όχι οι άλλοι νομοί; Ο τουρισμός δεν πήγαινε προς το Νομό Θεσσαλονίκης, προς το Νομό Λαρίσης ή προς το Νομό Μαγνησίας; Δεν πήγαινε προς τα Ιωάννινα; Δεν το κατάλαβα αυτό. Γιατί δηλαδή νομοθετούμε συγκεκριμένα μόνο για το Νομό Πιερίας; Από πού προκύπτει ότι οι μόνοι ξενοδόχοι, οι οποίοι έπαθαν ζημιά, ήταν στο Νομό Πιερίας; Συνεπώς νομοθετούμε επιλεκτικά.
Και ποιος σας είπε ότι, αν προσφύγουν άλλοι ξενοδόχοι για την ισότητα των ζημιών που έπαθαν και αυτοί, δεν θα δικαιωθούν στα δικαστήρια; Και τι θα κάνετε τότε; Θα υποχρεωθεί το κράτος να πληρώσει και αυτούς, εφόσον θα πάνε δικαστικώς.
Γι' αυτό πιστεύω ότι θα πρέπει να σταματήσει, όπως είπα, αυτή η βιομηχανία, που ξεκινάει κάθε φορά που γίνεται κάτι. Πόλεμος στον Κόλπο, έπαθαν ζημιά οι ξενοδόχοι της Ρόδου μας έλεγαν τότε. Την άλλη φορά με τον πόλεμο στη Βοσνία έπαθαν ζημιά οι ξενοδόχοι της Θάσου.
ΠΡΟΕΔΡΕΥΩΝ (Παναγιώτης Σγουρίδης): Στη Βοσνία δεν ήταν της Θάσου, ήταν της Θεσσαλονίκης.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Της Θεσσαλονίκης. Με συγχωρείτε, κύριε Πρόεδρε. Εν πάση περιπτώσει, δεν έχει σημασία. Κάποιοι, όταν συμβαίνουν έκτακτα γεγονότα, παθαίνουν ζημιές.
Σας λέω αυτό και τελειώνω, κύριε Πρόεδρε. Οι επιχειρηματίες, στις τιμές τις οποίες βάζουν, έχουν υπολογίσει και τον επιχειρηματικό κίνδυνο.  Αυτός ο κίνδυνος περιλαμβάνει και το να πληρώσουν τις ζημιές, που μπορεί να πάθουν σ' ένα χρόνο από κάποιο έκτακτο γεγονός. Μη μου πείτε ότι δεν έχουν υπολογίσει τους επιχειρηματικούς κινδύνους για έκτακτα γεγονότα. Πώς θα γίνει δηλαδή; Τα έχουν υπολογίσει όλα αυτά και τα έχουν ενσωματώσει στις τιμές. Γι' αυτό παρακαλώ, κύριε Υπουργέ, να το αποσύρετε αυτό το άρθρο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσερτικίδης έχει το λόγο.
ΠΑΝΤΕΛΗΣ ΤΣΕΡΤΙΚΙΔΗΣ: 'Εγινε πολλή συζήτηση για το άρθρο 27. Θέλω να πω τούτο όμως, το γεγονός αυτό που συνέβη πέρυσι και επηρέασε βέβαια άμεσα την οικονομία της Πιερίας δεν ήταν ένα τυχαίο γεγονός. Κακώς συνάδελφοι ισχυρίζονται και λένε ότι συνέβη ένα τυχαίο γεγονός ή ότι κάποιοι επιχειρηματίες, αυτοί οι τουριστικοί παράγοντες, θα πρέπει στις προβλέψεις τους να υπολογίσουν και αυτά τα τυχαία γεγονότα.
Αυτό το γεγονός, κύριε Πρόεδρε, για το Νομό Πιερίας ήταν μια μεγάλη καταστροφή. 'Ηταν τεράστια καταστροφή. Και βέβαια τον τελευταίο καιρό αυτές οι καταστροφές για το Νομό Πιερίας, δυστυχώς, είναι πολλές, όπως ανέφερε νωρίτερα και ο Κοινοβουλευτικός μας Εκπρόπωπος. Δεν ήταν μόνο ο πόλεμος στο Κοσσυφοπέδιο. 'Ηταν και οι πλημμύρες, που υπέστη ο Νομός Πιερίας.  Αλλά τον τελευταίο καιρό επλήγη ο Νομός Πιερίας σε πολύ μεγάλο βαθμό.
'Εχω την εντύπωση, κύριε Πρόεδρε, ότι από αρκετούς συναδέλφους, ιδιαίτερα της Αξιωματικής Αντιπολίτευσης, έγινε παρανόηση σχετικά με το τι εννοούμε όταν λέμε "επιχορήγηση". Εγώ θέλω να καταστήσω σαφές ότι όταν λέμε "επιχορήγηση", αν θέλετε να ενισχύσουμε αυτούς, οι οποίοι έχασαν, απώλεσαν μέρος από το εισόδημά τους, μιλάμε κυρίως γι'αυτούς, οι οποίοι είναι τουριστικοί επιχειρηματίες. Eίναι αυτοί που έχουν τουριστικές επιχειρήσεις.
Το 80%, λοιπόν, των τριών δισεκατομμυρίων (3.000.000.000) θα πάει για τουριστικές επιχειρήσεις, δηλαδή για τα ξενοδοχεία, για τα ενοικιαζόμενα δωμάτια, για τα κάμπινγκ και για τα πρακτορεία. Το 20% θα πάει, όχι βεβαίως στις βιομηχανίες και στις βιοτεχνίες, αλλά αυτό, κύριε Πρόεδρε, θα ενισχύσει κυρίως τις τουριστικές εμπορικές επιχειρήσεις.
Βέβαια θέλω να πω το εξής: Αυτή η διάταξη δεν μπήκε έτσι τυχαία. Αυτή η διάταξη μπήκε μετά από ολοκληρωμένη μελέτη, που έγινε από το πανεπιστήμιο, πάντα βέβαια σε συνεργασία με τον ΕΟΤ.
Και θέλω να σας πω και το εξής: Η ζημιά από την Πιερία δεν είναι τρία δισεκατομμύρια (3.000.000.000).  Το αποτέλεσμα της μελέτης ήταν ότι η ζημιά ήταν περίπου σαράντα δισεκατομμύρια (40.000.000.000).  'Αρα, λοιπόν, τα τρία δισεκατομμύρια (3.000.000.000) που δεν αγγίζουν ούτε το 10% της ζημιάς, που υπέστη ο νομός, ήταν τουλάχιστον μια υποχρέωση της πολιτείας να ενισχύσει κάποιους ανθρώπους ή αν θέλετε μια περιοχή, η οποία τα τελευταία χρόνια υπέστη μεγάλες ζημιές, θα έλεγα καταστροφές.  Θέλω να καταστήσω σαφές κάτι ακόμα στους αγαπητούς συναδέλφους. Μη φανταστούν ότι η Πιερία είναι μια περιοχή, στην οποία βρίσκονται μόνο ξενοδοχεία υψηλών προδιαγραφών, μεγάλων κατηγοριών. Κάνουν λάθος. Η πλειοψηφία των υποδομών ή αν θέλετε των καταλυμάτων που έχει ο Νομός Πιερίας, κυρίως είναι ενοικιαζόμενα δωμάτια.
Αντιλαμβάνεσθε, λοιπόν, ότι αυτήν τη ζημιά την υπέστησαν οι κάτοικοι  της περιοχής, που είναι άνθρωποι, οι οποίοι δεν έχουν μεγάλα εισοδήματα.       Ορθώς, λοιπόν, στο νομοσχέδιο αυτό προβλέπεται αυτή η διάταξη. 'Ηταν το λιγότερο, κύριε Πρόεδρε, που θα μπορούσε να κάνει η πολιτεία για μια περιοχή, η οποία τα τελευταία χρόνια υπέστη πολλά δεινά.
Ευχαριστώ.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα ήθελα να πω ότι αν οι διεκδικούντες το ποσό αυτό έχουν κάνει φορολογική δήλωση σαράντα δισεκατομμυρίων (40.000.000.000) τον προηγούμενο χρόνο, να διπλασιάσετε το ποσό και να τους δώσετε έξι δισεκατομμύρια (6.000.000.000) . Αλλά θα πρέπει να ελέγξετε εάν πράγματι έχουν κάνει φορολογική δήλωση σαράντα δισεκατομμύρια (40.000.000.000), όσα έβγαλαν ότι έκαναν οι ζημιές. Η φορολογική δήλωση πρέπει να είναι σαράντα δισεκατομμύρια (40.000.000.000).
ΠΑΝΤΕΛΗΣ ΤΣΕΡΤΙΚΙΔΗΣ: 'Ηταν αποτέλεσμα της μελέτης, κύριε συνάδελφε, αυτό.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Εμείς δεν θα δευτερολογήσουμε; ΠΡΟΕΔΡΕΥΩΝ (Παναγιώτης Σγουρίδης): Εσείς δευτερολογήσατε.
ΑΓΓΕΛΟΣ ΤΖΕΚΗΣ: Μπορούμε να τριτολογήσουμε.
ΠΡΟΕΔΡΕΥΩΝ (Παναγιώτης Σγουρίδης): 'Εχετε το δικαίωμα να τριτολογήσετε. Θα σας δώσω το λόγο μετά τον Υπουργό, για να τριτολογήσετε. Μη στενοχωριέστε, κύριε Λαφαζάνη, ούτε εσείς, κύριε Τζέκη. Είπαμε "ουδέν κρυπτόν μέσα στο ελληνικό Κοινοβούλιο".
ΑΓΓΕΛΟΣ ΤΖΕΚΗΣ: 'Εχουμε εμπιστοσύνη στον Πρόεδρο.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Ολοι μας έχουμε εμπιστοσύνη στον κύριο Πρόεδρο. Επομένως ουδέν κρυπτόν. 'Ασχετα από το αν τυχόν συμμετέχουν πολλοί ή λιγότεροι στο Κοινοβούλιο, οι διαδικασίες έχουν τη νομιμότητα της διαφάνειας και της δημοσιότητας και επομένως ό,τι λέμε και ό,τι πράττουμε, είναι καθρέφτης καθαρός και ο καθένας υπόκειται στην κρίση του ελληνικού λαού.
Για την παρατήρησή σας ότι με προχειρότητα νομοθετεί η Κυβέρνηση, θα ήθελα να πω ότι είναι άδικη η κριτική σας. Και είναι άδικη, γιατί αυτές οι διατάξεις, όπως θυμάμαι στα πρώτα χρόνια της δικής μου θητείας στη Βουλή, έρχονταν όλες σαν τροπολογίες στις δύο τα μεσάνυχτα και δεν ξέραμε τίποτα. Την τελευταία στιγμή έφερνε η Κυβέρνηση της Νέας Δημοκρατίας εκατοντάδες τροπολογίες, των οποίων λαμβάναμε γνώση την τελευταία στιγμή.  Εμείς τι κάνουμε; Eίναι τακτική της Κυβέρνησης όλες τις ρυθμίσεις που έχουμε, να τις συγκεντρώνουμε και να τις φέρνουμε κατά τον τακτικό τρόπο με τη μορφή του νομοσχεδίου. Aπ' ό,τι είδατε λύνουμε δεκάδες θέματα -πολλά από τα οποία δεν έχουν σχέση μεταξύ τους- και τα θέτουμε στο στάδιο της επεξεργασίας στη Διαρκή Επιτροπή και στη Βουλή, ώστε να έχει τη δυνατότητα η Βουλή να μην αιφνιδιάζεται, αλλά να συζητά επί της ουσίας των συγκεκριμένων προτεινομένων από την Κυβέρνηση ρυθμίσεων, για να έχετε τη δυνατότητα να τα μελετάτε.
Το ξανατονίζω ότι, περισσότερα ήταν τα άρθρα των τροπολογιών απ' ότι των νομοσχεδίων, όταν ήμουν νέος Βουλευτής, τότε επί κυβερνήσεως της Νέας Δημοκρατίας και από ό,τι πληροφορήθηκα ιστορικά και κατά την προηγούμενη θητεία της Νέας Δημοκρατίας αυτή ήταν πραγματικά μια τακτική που εφαρμοζόταν.
Εμείς τηρώντας τις διατάξεις του Συντάγματος, αλλά και του Κανονισμού φέραμε μια σειρά από ρυθμίσεις, οι οποίες αποτελούν αιτήματα είτε κοινωνικών τάξεων είτε περιοχών είτε συναδέλφων Βουλευτών, τα οποία υιοθετήσαμε ως ορθά, τα φέραμε με τη μορφή ενός κεφαλαίου και σήμερα τα συζητούμε με την άνεση του χρόνου που έχουμε τόσο προδικαστικά ενώπιον της Διαρκούς Επιτροπής όσο και σήμερα. Τέσσερις μέρες συζητούμε τα συγκεκριμένα άρθρα του νομοσχεδίου.
Η προστασία των θεσμών είναι υπόθεση όλων μας. Ασφαλώς και χρειάζεται θεσμοθέτηση συγκεκριμένων διατάξεων για το "πόθεν έσχες". Υπάρχει ένα πολύ καλό νομοθέτημα. Υπάρχει το νομοθέτημα για τις προεκλογικές δαπάνες, υπάρχουν διατάξεις καλές.
Ευτυχώς, άκουσα και κάποια στιγμή ότι πρέπει να κάνουμε και την αυτοκριτική μας. Εμείς συμμετέχουμε σ' αυτές τις επιτροπές και αν θέλουμε πραγματικά να καταξιώσουμε τους θεσμούς, μπορούμε να τους καταξιώσουμε, γιατί πρέπει να καταξιωθούν και πρέπει να αποκτήσουμε την αίγλη, την οποία πρέπει να έχει το Κοινοβούλιο και όσον αφορά το "πόθεν έσχες".  'Ομως με μία διάταξη, η οποία έρχεται να θεραπεύσει ένα συγκεκριμένο πρόβλημα, που είναι πρόβλημα κυρίως της Βουλής και των πολιτικών και είναι πρόβλημα εντελώς τυπικό δεν μπορούμε να κάνουμε συνολική κριτική για το "πόθεν έσχες". Θα συζητήσουμε αν τηρείται καλά το "πόθεν έσχες", αν εφαρμόζεται ορθά. 'Ομως η συγκεκριμένη διάταξη τι έρχεται να πει; 'Οτι έπρεπε οι νυν και πρώην Βουλευτές και όλα τα πολιτικά πρόσωπα να υποβάλουν τη δήλωση του "πόθεν έσχες" 30 Απριλίου, όταν η προθεσμία για την υποβολή των δηλώσεων με νόμο που ψήφισε πάλι η Βουλή έληγε στις 31 Μαϊου και έπρεπε στο "πόθεν έσχες" να επισυνάψουμε τη φορολογική μας δήλωση. Αυτό έρχεται να λύσει η συγκεκριμένη διάταξη και τίποτε άλλο. Δεν έχει φιλοδοξία μεγαλύτερη από το να λύσει ένα τυπικό πρόβλημα που σε τελική ανάλυση να εξομολογηθώ ότι ήταν μία μέριμνα του Προεδρείου της Βουλής, που έβλεπε ότι 30 Απριλίου δεν είχε υποβάλει κανείς τη δήλωση, γιατί απλούστατα δεν μπορούσε να την υποβάλει, αφού δεν είχε υποβάλει κανένας από μας τη φορολογική του δήλωση.
'Οσον αφορά το θέμα της λαθρεμπορίας των πετρελαιοειδών θέλω να ενημερώσω τη Βουλή ότι ήδη έχει συσταθεί, πριν από ένα μήνα περίπου, επιτροπή για τη σύνταξη του νέου τελωνειακού κώδικα -γιατί ο παλιός είναι απαρχαιωμένος και έχει διατάξεις, οι οποίες ανάγονται σε προηγούμενες δεκαετίες- με την προσαρμογή των διατάξεων στους κανόνες της Ευρωπαϊκής 'Ενωσης και τη συγκεκριμένη οδηγία. Κι έτσι, λοιπόν, θα δώσει λύσεις και προοπτικές.
Πιστεύουμε με την έναρξη της Ολομέλειας της Βουλής να είναι έτοιμο το νομοσχέδιο και θα το συζητήσουμε γρήγορα οπότε και θα δούμε και το ζήτημα της λαθρεμπορίας σαν προέκταση του άρθρου 103 του Τελωνειακού Κώδικα.
Και πρέπει να πω, ότι πάλι εμείς σαν Κυβέρνηση ήμασταν που παραπέμψαμε και στον εισαγγελέα και επιβάλαμε καταλογιστικές πράξεις πολλών δισεκατομμυρίων δραχμών και πειθαρχικά διώξαμε υπαλλήλους, σχετικά με τη γνωστή λαθρεμπορία των πετρελαιοειδών στον Πειραιά. Πριν από λίγες μέρες, μετά την ολοκλήρωση της τελεσίδικης παραπομπής υπαλλήλων μας στο δικαστήριο ή της τελεσίδικης καταδίκης κάποιων άλλων, εμείς φέραμε με το ερώτημα της απόλυσης, τριάντα έναν τελωνειακών υπαλλήλων.
Καταλογίσαμε πράξεις -το ξανατονίζω- δισεκατομμυρίων δραχμών σε βάρος των ενδιάμεσων, των τρέϊντερς, αλλά και πολλών ιδιωτικών εταιρειών εμπορίας πετρελαιοειδών, όπως επίσης τηρήσαμε, θα έλεγα, μια αυστηρή στάση απέναντι σ'αυτούς που χαρακτηρίστηκαν λαθρέμποροι.
'Ομως, δεν μπορώ εγώ προσωπικά να δεχθώ ότι ο δήμαρχος ενός δήμου που με δική του θέληση και πρωτοβουλία είχε ένα κολυμβητήριο και χρησιμοποίησε πετρέλαιο θέρμανσης αντί κίνησης πρέπει να πάει κατά τις διατάξεις του άρθρου 103 -γιατί μ' αυτό παραπέμπεται- του Τελωνειακού Κώδικα κατηγορούμενος για λαθρεμπορία.
Δεν μπορώ να ανεχθώ για παράδειγμα, ότι πρύτανης Ανωτάτου Εκπαιδευτικού Ιδρύματος, επειδή συνέπεσε να έχει σχολή ΤΕΕΦΑ στην αρμοδιότητά του και χρησιμοποίησε η σχολή του πετρέλαιο θέρμανσης, για το εκπαιδευτικό κολυμβητήριο πρέπει να βρεθεί κατηγορούμενος για λαθρεμπορία, γιατί βρίσκονται κατηγορούμενοι ορθά. Τυπικά είναι ορθή η παραπομπή για λαθρεμπορία, επειδή χρησιμοποίησαν το πετρέλαιο θέρμανσης.  Ερχόμαστε να λύσουμε με τις συγκεκριμένες διατάξεις -όχι να χαριστούμε σε οποιονδήποτε υπαρκτά προβλήματα με την προοπτική ότι θα είναι -και συμφωνώ με την πρότασή σας- οριστική και αμετάκλητη αυτή η ρύθμιση, ώστε από δω και πέρα να βαδίσουν πραγματικά σε μια βάση νομιμότητας ακόμα και αυτά τα πρόσωπα, τα οποία δεν είχαν ίδιο όφελος.  Γιατί αν είχε ίδιο όφελος ο δήμαρχος ή ο πρύτανης ή οποιοσδήποτε πρόεδρος νοσοκομείου, τότε ασφαλώς και δεν έπρεπε να δώσουμε ούτε αυτήν τη μεταβατική διάταξη.
'Οσον αφορά το άρθρο ...
ΠΡΟΕΔΡΕΥΩΝ (Παναγιώτης Σγουρίδης): Από κει και πέρα, πώς θα ρυθμίζεται, κύριε Υπουργέ; Δηλαδή το διοικητικό συμβούλιο ενός κολυμβητηρίου θα μπορεί να παίρνει πετρέλαιο θέρμανσης αντί κίνησης;  
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Για το κολυμβητήριο προβλέπει η διάταξη ότι μπορεί να παίρνει πετρέλαιο θέρμανσης και από δω και πέρα. Για τα νοσοκομεία όχι. Για τα νοσοκομεία είναι μεταβατική η διάταξη. Από δω και πέρα πληρώνεται η διαφορά του δασμού από τα νοσοκομεία. Δεν έχουν την ποινική ευθύνη, αίρονται οι διοικητικές συνέπειες, τα πολλαπλά τέλη δηλαδή και από δω και πέρα δεν υπάρχει καμία δικαιολογία για κανέναν, ούτε πρόεδρο ούτε διοικητικό συμβούλιο.
Πήραν προθεσμία -έληξε τον Ιανουάριο, αν ενθυμούμαι καλώς- τους δίνουμε καινούρια προθεσμία μερικών μηνών, κύριε Πρόεδρε, και από κει και πέρα, τελειώνει για τα νοσοκομεία και για τα υπόλοιπα.
'Ομως, για τα γυμναστήρια, για τα κολυμβητήρια λέμε ότι είναι μια δράση την οποία πρέπει να ενισχύσουμε. Εν τέλει, τι κάνει το κράτος; Από τη μια πλευρά βγάζει τα χρήματα και τα δίνει για τα πανεπιστήμια, ακόμα και για τα σωματεία τα οποία επιχορηγούνται, όμως, από τη Γενική Γραμματεία Αθλητισμού και από την άλλη πλευρά λέει "τα χρήματα αυτά που σας δίνω εγώ, φέρτε τα πάλι πίσω". Πιστεύω ότι είναι μια αντίφαση. Αυτήν την αντίφαση προσπαθούμε να άρουμε.
Ως προς το άρθρο 17 πολύ ορθά τέθηκε η υποχρέωση υποβολής και των μηδενικών και των πιστωτικών δηλώσεων και θα συμφωνήσω μαζί σας, κύριε συνάδελφε. Προηγούμενα δεν υπήρχε αυτή η διάταξη και δεν αναφέρουμε τους δόλιους γιατί αυτοί θα ελεγχθούν- αλλά αν κάποιος χρωστούσε ΦΠΑ και δεν το απέδωσε, δεν σημαίνει ότι θα υποβάλει μηδενική δήλωση. Θα υποβάλει συγκεκριμένη δήλωση.
Μάλιστα στην εισηγητική έκθεση, αν προσέξατε, λέμε ότι μαζί με τις μηδενικές και τις πιστωτικές δηλώσεις για να γίνουν δεκτές πρέπει να υποβληθούν και οι χρεωστικές, για τις οποίες όμως θα υποβληθούν τα πρόστιμα. Η ρύθμιση αφορά αυτούς που από αμέλειά τους ή από έλλειψη γνώσης είπαν ότι δεν είμαστε υποχρεωμένοι να κάνουμε τη συγκεκριμένη δήλωση.
Πρέπει να τελειώσει μια και καλή η ιστορία αυτή αφού η υποβολή αυτών των δηλώσεων είναι απαραίτητη για την λειτουργία των νέων συστημάτων του TAXIS και του TAXISΝET, του μηχανογραφικού συστήματος, ώστε να έχουμε τη δυνατότητα να ελέγχουμε μέσα από το συγκεκριμένο σύστημα αυτούς που φοροδιαφεύγουν.
Να σας πω μόνο ότι, παρά το γεγονός ότι πριν από ελάχιστες μέρες άρχισε η διασταύρωση των στοιχείων και ενώ μέχρι τώρα ο προληπτικός έλεγχος απέδιδε παραβάσεις της τάξεως του 5%, 6% έως 7%, με τη διασταύρωση των στοιχείων σήμερα -τα στοιχεία δηλαδή που χρησιμοποιεί το ΣΔΟΕ παίρνοντάς τα από το TAXIS- η "επιτυχία" των ελέγχων ανέρχεται στο 60% με 70%.
Αυτό σημαίνει ότι ήταν ένα χρήσιμο σύστημα που ορθώς στηρίχθηκε όλα αυτό τα τελευταία χρόνια και τα αποτελέσματά του αρχίζουν να φαίνονται τώρα.
Στο άρθρο 21, κύριε Πρόεδρε, δεσμευθήκαμε να κάνουμε μια προσθήκη. 
ΠΡΟΕΔΡΕΥΩΝ (Παναγιώτης Σγουρίδης): Είναι μια προσθήκη την οποία οφείλετε και αφορά παρατηρήσεις που έγιναν από τους κυρίους συναδέλφους. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα, για να μην υπάρχει παράλειψη.
Στο άρθρο 21, παράγραφος 3 με την παλιά αρίθμηση -2 τώρα με την αναρίθμηση- προστίθεται δεύτερο εδάφιο στο τέλος με το εξής περιεχόμενο: "Εφόσον η εταιρεία πρόκειται να ιδρύσει ανώνυμη εταιρεία με μετόχους ιδιώτες, οφείλει να τηρήσει τους όρους της δημόσιας προκήρυξης εκδήλωσης ενδιαφέροντος συμμετοχής".
ΠΡΟΕΔΡΕΥΩΝ (Παναγιώτης Σγουρίδης): Δηλαδή στο τέλος που λέει "αξιοποίηση των ακινήτων αυτών" συνεχίζεται, βάζουμε την παράγραφο και κλείνουμε τα εισαγωγικά.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μάλιστα.
Τελειώνοντας, θα ήθελα να πω σχετικά με τα καταπατηθέντα -είναι γνώστης του θέματος ο κ. Παυλίδης- ότι δεν αφορά καινούριες αιτήσεις. Αφορά βασικά νόμο του 1977 που παρατάθηκε μέχρι το 1984, με δυο άλλα νομοθετήματα. Οι τελευταίες αιτήσεις που υποβλήθηκαν και αφορά αυτή η διάταξη, υποβλήθηκαν το 1984. Απλώς δεν κρίθηκαν από τις αρμόδιες επιτροπές, γιατί το όριο εισοδήματος και περιουσίας που έθετε τότε ο νόμος ήταν πολύ χαμηλό με αποτέλεσμα να εκκρεμούν. Πολλές από τις αιτήσεις αυτές αφορούν και την εκλογική περιφέρεια του κυρίου συναδέλφου τη Ρόδο.
Πιστεύω ότι είναι μια πράξη, η οποία αποδίδει δικαιοσύνη. Είναι καταστάσεις μη αναστρέψιμες, δεκάδων χρόνων. Το επιβεβαίωσε τουλάχιστον για τα Δωδεκάνησα ο κ. Παυλίδης είναι γεγονός ότι έχουν κτιστεί με δαπάνες των ίδιων των ιδιοκτητών -μικρών ιδιοκτητών- σπίτια, τα οποία κατοικούνται εδώ και πολλές δεκαετίες.
Επομένως να δώσουμε τη δυνατότητα να αποκτήσουν τον τίτλο, τον οποίο δεν μπορούσαν με δική τους παράλειψη όταν συντάχθηκε το κτηματολόγιο ή με υπερβολικό ζήλο της διοίκησης κατεγράφησαν ως δημόσια περιουσία, να δοθεί η λύση η οποία πραγματικά αποτελεί αίτημα -το ξανατονίζω και πιστεύω ότι σ' αυτό δεν θα έχουμε διαφωνία- μερικών χιλιάδων συμπολιτών μας σε όλη την Ελλάδα.
ΑΡΙΣΤΟΤΕΛΗΣ ΠΑΥΛΙΔΗΣ: Παράταση ισχύος δίνεται; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι.
ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Τμήμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης, "Οροι και προϋποθέσεις αναγραφής του θρησκεύματος στο δελτίο ταυτότητας".  
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πότε θα έρθει αυτό; 
ΠΡΟΕΔΡΕΥΩΝ (Παναγιώτης Σγουρίδης): Μάλλον την Πέμπτη.
Ο Κοινοβουλευτικός Εκπρόσωπος της Νέας Δημοκρατίας κ. Κωστόπουλος έχει το λόγο για να δευτερολογήσει.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατ' αρχήν θέλω να επανέλθω, κύριε Πρόεδρε, σ' αυτό που είπε ο κύριος Υφυπουργός τώρα και για το οποίο ανταλλάσσει απόψεις με τον κ. Παυλίδη.
Πράγματι είναι δίκαιο αυτό που λέτε για την αναμόρφωση του ποσού. Δεν ξέρω αν το ποσό είναι πολύ μεγάλο. Είναι πολλαπλάσιο ίσως και δεν ξέρω αν πράγματι καλύπτει τις σημερινές ανάγκες ή είναι πολύ μεγαλύτερο.
Αλλά το ερώτημα που έθεσε ο κ. Παυλίδης είναι, γιατί δεν κάνατε και παράταση του νόμου, αν υπάρχουν και άλλοι ενδιαφερόμενοι; Το λέω γιατί ίσως κάποιοι παρέβλεψαν ή δεν αντελήφθησαν, κάποιοι δεν το πήραν είδηση.  Γιατί δεν γίνεται και μια παράταση, αν όντως οι επιτροπές ελέγχουν την ουσία και δεν πουλάμε τη δημόσια περιουσία έτσι ως έτυχε.
Κύριε Υφυπουργέ, θα ήθελα να επανέλθω και να απαντήσω και στον κ.  Λαφαζάνη -παρ' ότι δεν τον άκουσα προσωπικά- για το θέμα της ΚΕΔ. Στο θέμα αυτό είμαι σαφέστατος. Είπα ότι το άρθρο αυτό είναι προς τη σωστή κατεύθυνση, αλλά είναι ελλιπέστατο, διότι δεν προσδιορίζει τις ανάγκες, τους τρόπους με τους οποίους θα πρέπει να δοθεί η περιουσία του δημοσίου σε ιδιώτες.
Εμείς από την πίστη μας, τη φιλοσοφία μας, το πρόγραμμά μας, δεν έχουμε πρόβλημα να εκποιήσουμε δημόσια περιουσία και να πάει στους ιδιώτες. 'Ετσι λέμε και για τις αποκρατικοποιήσεις, έτσι μιλάγαμε για χρόνια και για την απελευθέρωση των αγορών και συνεπώς, καμία αντίρρηση δεν έχουμε να πάει και στους ιδιώτες.
Επιμένω όμως και θα συμφωνήσω με τον κ. Γεωργακόπουλο, όχι στο ότι είναι ελλιπές, αλλά στο ότι αν χρειαστεί θα πρέπει να το πάρετε πίσω, κύριε Υφυπουργέ και να έρθετε σύντομα με ένα πλήρες -όπως σας είπα και στην πρωτολογία μου- νομοσχέδιο, αναλυτικό, με δικαιώματα προσλήψεων, με εξασφάλιση διαφάνειας, με αναφορά στον τρόπο με τον οποίο θα παραχωρείται το 51%, η δημόσια περιουσία.
Πρέπει εδώ να πω, όμως, και κάτι άλλο που μου κάνει εντύπωση. Στο νομοσχέδιο που κατετέθη πριν από μισή ώρα, "Ρύθμιση θεμάτων ανταγωνισμού ρυθμιστικής αρχής ενέργειας, τουρισμού και άλλες διατάξεις", στην παράγραφο 4 του άρθρου 9 ...
ΑΡΙΣΤΟΤΕΛΗΣ ΠΑΥΛΙΔΗΣ: Για τον Ε.Ο.Τ.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ναι, για τον Ε.Ο.Τ.
Λέει ότι εδώ η ανώνυμη εταιρεία αξιοποίησης περιουσίας του Ε.Ο.Τ. του άρθρου 12 του νόμου τάδε μετονομάζεται σε ελληνικά τουριστικά ακίνητα Α.Ε. και το σύνολο των μετοχών της περιέρχεται ατελώς και χωρίς αντάλλαγμα στο ελληνικό δημόσιο. Σωστό.
Ορίζεται δε, ότι η συμμετοχή του ελληνικού δημοσίου δεν μπορεί να είναι κατώτερη από το 51%.
Το λέω αυτό, κύριε Υφυπουργέ, γιατί φοβάμαι πως η Κυβέρνηση κατά Υπουργό και κατά επιτελείο έχει και διάφορο αντίληψη. Δηλαδή, στην Κ.Ε.Δ. δίνουμε την περιουσία μας και συμμετέχουμε στις ανώνυμες εταιρείες πάνω από 51%. Στον Ε.Ο.Τ. που είναι επίσης δημόσιο, όχι πάνω από 51%. Πρέπει να κρατήσουμε το 51%.
Τι λέει, λοιπόν, τούτη εδώ η Κυβέρνηση; 'Αλλα η δεξιά, άλλα η αριστερά; Δεν γνωρίζει η δεξιά τί ποιεί η αριστερά; Δηλαδή κατά Υπουργόν και φιλοσοφία και ιδεολογία και διάφορο πρόγραμμα; Κύριε Υπουργέ, χαίρομαι ειλικρινά που είπατε ότι φέρνετε ένα νόμο και τροποποιείτε τον Τελωνειακό Κώδικα. Μάλλον, όμως, μέχρι σήμερα ασχοληθήκατε με πταίσματα στο λαθρεμπόριο. Υπήρχαν και υπάρχουν κακουργήματα στο λαθρεμπόριο. Θα μου πείτε βέβαια ότι δεν έχετε ευθύνη ως χθεσινός Υφυπουργός, έχει όμως η Κυβέρνησή σας, διότι αυτά είναι γνωστά.  Δεν είναι εδώ ο κ. Γεωργακόπουλος, τον οποίον θυμάμαι εδώ και τριάμισι, τέσσερα χρόνια σε μία αγόρευσή του, να λέει στο συνάδελφό του και συνάδελφό μας κ. Δρυ -και λέω συνάδελφό του γιατί τον αντικατέστησε στο Υπουργείο- γιατί δεν βάζετε τις ταμειακές μηχανές που είχαμε έτοιμες στους βενζινοπώλες; Το είδα επίσης ως αίτημα από βενζινοπώλες: Γιατί, κύριε Υφυπουργέ, το άφησε η Κυβέρνησή σας αυτό το μέτρο; Τι πήγε να καλύψει με την μη εφαρμογή του.
Τελειώνοντας, κύριε Υφυπουργέ, θέλω να σας πω για άλλη μία φορά -και το λέω με πικρία- ότι όλες οι κυβερνήσεις και της Νέας Δημοκρατίας παλαιότερα και η δική σας Κυβέρνηση δυστυχώς ακολουθούν την ίδια τακτική, στο θέμα των τροπολογιών.
Από τότε μέχρι τώρα έχουν περάσει επτά, οκτώ χρόνια και υποτίθεται ότι έχουμε καλύτερη δημοκρατία, λειτουργούν καλύτερα οι θεσμοί μας και εκσυγχρονιζόμεθα.
'Εχουμε δει τροπολογίες επί τροπολογιών. Και σε αυτό το νομοσχέδιο που δεν είχαμε τροπολογίες ήρθαν τρεις. Δεν υπάρχει, λοιπόν, νομοσχέδιο και καμία κυβέρνηση που να μη φέρει τροπολογίες. Ελπίζω κάποια στιγμή να τροποποιηθεί ο Κανονισμός και να μη δίνει αυτήν τη δυνατότητα, παρά μόνο σε εξαιρετικές και επείγουσες περιπτώσεις. Κατά τα άλλα, μην προσπαθείτε να δικαιολογήσετε την Κυβέρνησή σας, ακολουθείτε την πεπατημένη.  ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, ακούγοντας για μία ακόμη φορά τον κύριο Υπουργό, διαπιστώνουμε ότι προσπαθεί πράγματι να αποδείξει με το άρθρο 22 ότι δεν κάνει τίποτε άλλο, παρά να απαλλάξει τα διοικητικά συμβούλια των δημοσίων νοσοκομείων, αλλά και τις εγκαταστάσεις που είναι στο δημόσιο τομέα.
Ξεχνά βέβαια ότι υπάρχει και ο ιδιωτικός τομέας και στα νοσοκομεία και στις αθλητικές εγκαταστάσεις. Και σε αυτό το σημείο δεν μπορεί να κρύψει τον κύριο σκοπό που έχει η Κυβέρνηση, να απαλλάξει συγκεκριμένα ιδιωτικά συμφέροντα από το λαθρεμπόριο που ασκούν με το ζήτημα του πετρελαίου. Δεν μπορεί να ονοματίζει διάφορους, είτε στα πανεπιστήμια είτε στα δημόσια νοσοκομεία και να αφήνει απ' έξω τους αγρότες. Γνωρίζουμε ότι και αυτοί χρησιμοποιούν στα γεωργικά μηχανήματα -και μιλάω για τους μικρομεσαίους αγρότες- το πετρέλαιο θέρμανσης σαν πετρέλαιο κίνησης.
Και αυτοί όμως διώκονται και εδώ υπάρχει ο αμείλικτος νόμος που δεν υπεισέρχεται η Κυβέρνηση για να ρυθμίσει τέτοιες υποθέσεις και πολύ περισσότερο να δει το κόστος αυτών των μικρομεσαίων αγροτών που πλήττονται και κάτω απο την Κοινή Αγροτική Πολιτική.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς αγρότης που διώκεται; Μήπως υπάρχει θεριζοαλωνιστική μηχανή. Μήπως έχει αγροτικά μηχανήματα και κάνει επάγγελμα; 
ΑΓΓΕΛΟΣ ΤΖΕΚΗΣ: Υπάρχουν πάρα πολλοί μικροί και μεσαίοι αγρότες που κάτω από την πίεση του κόστους παραγωγής, χρησιμοποιούν αυτό το πετρέλαιο.
ΠΡΟΕΔΡΕΥΩΝ (Παναγιωτης Σγουρίδης): 'Ολοι το χρησιμοποιούν. Μόνον αυτοί που κάνουν αγροτική επιχειρηση, μόνον αυτοί δεν μπορούν να το χρησιμοποιήσουν.
ΑΓΓΕΛΟΣ ΤΖΕΚΗΣ: Και αναφέρω, κύριε Πρόεδρε, αυτό για να αποδείξω ότι υπάρχουν δυό μέτρα και δυο σταθμά.
Για το άρθρο 26 ζητήσαμε να μας πείτε τελικα εάν πρόκειται για μια ρύθμιση που αφορά "φουκαράδες", που δεν είχαν να καλλιεργήσουν κτήματα και πήραν εκτάσεις του δημοσίου, που δεν είχαν που να κτίσουν το σπίτι τους και πήραν και έκτισαν ένα σπιτάκι ή δεν πρόκειται για μεγάλα ιδιωτικά συμφέροντα. Σ' αυτά δεν έχετε απαντήσει. Και βέβαια δεν είναι νόμος του 1977. Οι νόμοι του 1977, του 1984 και του 1993 τροποποιούν τον αναγκαστικό ν. 263/68, δηλαδή της χούντας. Ζητήσαμε κατ' επανάληψη να μας δώσετε συγκεκριμένα στοιχεία, τα οποία μάλιστα δεν μας δίνετε. Και γνωρίζουμε καλά ότι τα γνωρίζετε.
'Ενα άλλο ζήτημα είναι ότι είχαμε τοποθετηθεί για το άρθρο 21 πολύ αναλυτικά, κύριε Πρόεδρε, τόσο στην επιτροπή, όσο και στην συζήτηση επί της αρχής. Φαίνεται ότι ο εκπρόσωπος του ΠΑ.ΣΟ.Κ. που απουσίαζε απο την επιτροπή δεν έκανε τον κόπο να διαβάσει τα Πρακτικά και να δει εκεί την δική μας τοποθέτηση σαν Κομμουνιστικό Κόμμα Ελλάδας απέναντι στο άρθρο 21, δηλαδή την ΚΕΔ. Και σήμερα έρχεται παρεμπιπτόντως να πει γιατί αυτή η αντίδραση, ενώ οι ίδιες αντιδράσεις υπήρχαν από την πλευρά του κόμματός μας και στη συζήτηση και στην επιτροπή και επί της αρχής.
Πιστεύω ότι υπάρχει μία προσπάθεια διαστρέβλωσης αυτής της θέσης του κόμματος και δεν είναι τυχαία. Υπάρχει μία γενικότερη προσπάθεια της Κυβέρνησης να διαστρεβλώνει τη θέση του Κομμουνιστικού Κόμματος Ελλάδας και να την παρουσιάσει ότι όλοι συμφωνούμε, γιατί αυτήν την ώρα που πάμε κατ' άρθρο να ψηφίσουμε, διαφωνείτε σαν Κομμουνιστικό Κόμμα Ελλαδας. Και είπαμε χαρακτηριστικα ότι είναι ένα άρθρο που ξεπουλάει και την ακίνητη περιουσία του δημοσίου, συνεχίζοντας την πολιτική εκείνη που ξεπουλάει και δημόσιους οργανισμούς, τόσο του δημόσιου τομέα όσο και του ευρύτερου δημόσιου τομέα. Και δεν είναι το ζήτημα ότι μεσα από αυτά τα έσοδα γίνεται ανάπτυξη, γιατί γνωρίζουμε πολύ καλά ότι όποια έσοδα γίνονται από το ξεπούλημα της δημόσιας περιουσίας, αυτά πηγαίνουν προκειμένου να κλείσει η "μαύρη τρύπα" που είναι το δημόσιο έλλειμμα. Κι' αυτό είναι κατ' απαίτηση και της Ευρωπαϊκής 'Ενωσης.
Δεν μπορούμε, λοιπόν, να λέμε ότι μαζεύουμε τα λεφτά για να κάνουμε ανάπτυξη.
Και τελειώνω με το ζήτημα του άρθρου 27. Ακούστηκε ότι ήταν η ζημιά σαράντα δισεκατομμύρια. Πιστεύουμε ότι η ζημιά της χώρας γενικότερα δεν μετριέται μόνο με τα σαράντα, πενήντα και εκατό δισεκατομμύρια. Η ζημιά από τη συμμετοχή μας σ' αυτό το βάρβαρο και εγκληματικό πόλεμο είναι πολύ μεγαλύτερη, έχει να κάνει με το ότι αυτή η Κυβέρνηση έδωσε το πράσινο φως για να βομβαρδισθεί μια ελεύθερη χώρα όπως η Γιουγκοσλαβία, για να διαμελισθεί αυτή η χώρα, όπως διαμελίζεται, με τρομερές επιπτώσεις, όχι μόνο για τα οικονομικά, αλλά και με τα πολιτικά ζητήματα που έχουν να κάνουν και με την αλλαγή των συνόρων των Βαλκανικών χωρών.
Πιστεύουμε, δηλαδή, ότι και στο άρθρο 27 αυτό που ζητήσαμε από τον κύριο Υπουργό να μας πει αν απαίτησαν απο την Ευρωπαϊκή 'Ενωση και απο το ΝΑΤΟ να πληρώσει γι αυτά τα εγκλήματα που έκανε και για τις οικονομικές συνέπειες, δεν πήραμε απάντηση. Και δεν θα πάρουμε βέβαια, γιατί η συμμετοχή τους είναι και η ενοχή τους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Αντιπαρέρχομαι τα όσα είπε ο Κοινοβουλευτικός Εκπρόσωπος του ΠΑ.ΣΟ.Κ. για μονόστηλα σε εφημερίδες. Λυπάμαι πάρα πολύ αλλά εξ ιδίων κρίνετε τα αλλότρια. Εδω δεν μιλάμε για μονόστηλα, μιλάμε για τεράστιες εκποιήσεις περιουσίας.
ΠΡΟΕΔΡΕΥΩΝ (Παναγιώτης Σγουρίδης): Εσείς δεν μιλάτε για μονόστηλα. Είναι βέβαιον αυτό. Εσείς έχετε δική σας στήλη στο ΠΑΡΟΝ. Και μάλιστα τη διαβάζω με προσοχή, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ.
Και όσοι επιδιώκουν τον κοινοβουλευτικό έλεγχο δεν  νομίζω τώρα να το μετατρέψουμε σε κυνήγι του μονόστηλου, γιατί αλλιώς έπρεπε η Αντιπολίτευση να σιωπά εδώ, προκειμένου να μην γράφει τίποτα η εφημερίδα.  Και δεν νομίζω ότι οι εφημερίδες θα ενδιαφερθούν ιδιαίτερα γι' αυτό το θέμα και θα το δείτε αύριο, παρ' όλο που είναι τεράστιο. Μακάρι να ενδιαφερθούν.
'Οσον αφορά αυτά που ελέχθησαν από τον Κοινοβουλευτικό Εκπρόσωπο του ΠΑ.ΣΟ.Κ., είναι εντελώς ανακριβή και ασφαλώς δεν έχει παρακολουθήσει τη συζήτηση.
Στην πρωτολογία μου επί της αρχής "έφαγα" το μισό χρόνο, μιλώντας για το άρθρο 21 και το χαρακτήρισα σκανδαλώδες και πραξικοπηματικό.  Δηλαδή, με έντονες εκφράσεις και ανέλυσα τη θέση μου. Προφανώς είτε έλειπε είτε απουσίαζε ή εν πάση περιπτώσει, δεν πληροφορήθηκε τα όσα ελέχθησαν.
Η ουσία είναι άλλο πράγμα. Ξαφνικά βλέπω από τον κύριο Υπουργό μια τροπολογία η οποία χειροτερεύει και επιδεινώνει τα πράγματα. Λέει για προκήρυξη διαγωνισμού δημοσίου ενδιαφέροντος. Για ποιο πράγμα, κύριε Υπουργέ; Αν έχετε ένα μεγάλο οικόπεδο, όπως το αεροδρόμιο του Ελληνικού, που είναι πέντε χιλιάδες πεντακόσια στρέμματα, για ποιο πράγμα θα προκηρύξετε διαγωνισμό; Δηλαδή, να γίνει τι; Γιατί τόσο πρόχειρα βάζετε πράγματα μέσα τα οποία δεν στέκουν πουθενά; Εγώ θέλω το αεροδρόμιο του Ελληνικού για να το κάνω παραδείγματος  χάρη εμπορικό κέντρο, ο άλλος οικισμό κ.λπ. Γιατί πράγμα, λοιπόν, μιλάτε; Αυτό δεν στέκει και από καμιά άποψη. Είναι, επαναλαμβάνω, εντελώς στο πόδι γραμμένα αυτά τα πράγματα και αυτό που ελέχθη για τον ΕΟΤ, που βάζετε τη ρήτρα του 51%, νομίζω πως κάτι πρέπει να σας διδάξει και να σας προβληματίσει.
Αυτό είναι εκποίηση, κύριε Υπουργέ. Κάνετε εκποίηση και αφήνετε ορθάνοιχτη την πόρτα να κάνει η ΚΕΔ, με σύμφωνη γνώμη του Υπουργού, το ο,τιδήποτε. Να παρέχει όλα τα φιλέτα προς πάσα χρήση, χωρίς καμία νομική δέσμευση.
Τώρα, τα περί εμπιστοσύνης στην Κυβέρνηση περιττεύουν. Εδώ δεν συζητάμε για το ποιος εμπιστεύεται την Κυβέρνηση και ποιος όχι. Αν εμπιστευόμαστε έτσι την Κυβέρνηση, θα έπρεπε να της παραχωρούμε όλες τις εξουσίες και να τα κάνει αυτή όπως θέλει η ίδια. Δεν πρόκειται, όμως, περί αυτού. Και ο κ. Μαγκριώτης μπορεί να εμπιστεύεται την κυβέρνηση, αλλά η Κυβέρνηση αυτή δεν είναι αιώνια. Θα έλθει και κάποια άλλη Κυβέρνηση, την οποία ενδεχομένως να μην εμπιστεύεται και να αξιοποιήσει αυτό το νομοθετικό πλαίσιο και να κάνει εκτρώματα.
Δεν τίθεται, λοιπόν, έτσι το θέμα, το ποιος εμπιστεύεται την Κυβέρνηση. Το θέμα είναι τι νομοθετούμε και τι πόρτες και παράθυρα αφήνουμε ορθάνοιχτα για τη δημόσια ακίνητη περιουσία.
Δύο λόγια θα πω ακόμα για κάποια θέματα, στα οποία δεν αναφέρθηκα. Το ένα αφορά στο θέμα του επενδυτικού χρυσού. Απαλλάσσετε τον επενδυτικό χρυσό από το ΦΠΑ. Η απορία μου είναι η εξής: Φορολογείται πουθενά ο επενδυτικός χρυσός; Τις σχετικές πράξεις στον επενδυτικό χρυσό, γιατί δεν τις φορολογείτε; Η τυχόν απόκτηση κεφαλαιακής αξίας από τον επενδυτικό χρυσό, γιατί δεν φορολογείται; Αυτό είναι απαράδεκτο και δεν γίνεται πουθενά. Δεν μιλώ βέβαια για τη μεταποίηση. 'Οταν κάνω εγώ προθεσμιακή πράξη σε χρυσό, έχω μία φορολόγηση. Στην Ελλάδα δεν υπάρχει τέτοια φορολόγηση. Αν έχω υπεραξία απ' αυτήν την πράξη, δεν διαπιστώνεται η υπεραξία και δεν φορολογείται. Περί αυτού πρόκειται.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν αφορά αυτήν την περίπτωση. Δεν αφορά το νομισματικό χρυσό της Τράπεζας της Ελλάδος.  
ΠΑΝΑΓΙΩΤΗΣ ΛΑΦΑΖΑΝΗΣ: Για τον επενδυτικό χρυσό, κύριε Υπουργέ. Σεις, όμως, σπεύδετε να τον απαλλάξετε από το ΦΠΑ, αλλά δεν βάζετε άλλες φορολογικές ρυθμίσεις.
Για το Νομό Πιερίας, συμφώνησα και συμφωνώ ότι είναι σωστή η ρύθμιση.  Πήγα στο Νομό Πιερίας και είδα το χάλι και μάλιστα σε μια περίοδο, όπου η κρίση στο Κόσοβο ήταν στο έπακρο. Σωστά, λοιπόν, δίνεται η αποζημίωση.     Αυτό όμως που δεν γίνεται σωστά είναι το εξής: Δεν υπέστη ζημιές μόνο ο Νομός Πιερίας. Υπέστησαν και άλλοι όμοροι νομοί, όπως ο Νομός Χαλκιδικής, Θεσσαλονίκης, όλη αυτή η περιοχή της Μακεδονίας...
ΠΡΟΕΔΡΕΥΩΝ (Παναγιώτης Σγουρίδης): Ασπροβάλτα, Καβάλα, Θάσος. ΠΑΝΑΓΙΩΤΗΣ ΛΑΦΑΖΑΝΗΣ: Τα ξέρετε καλύτερα εσείς.
Αν κύριε Υπουργέ, εγώ ήμουν κάτοικος αυτής της περιοχής ή ξενοδόχος αυτής της περιοχής και είχαμε μια ένωση, θα πήγαινα στα δικαστήρια, όπως υποστήριξε και ο κ. Γεωργακόπουλος και θα έλεγα ότι εδώ η Κυβέρνηση αποζημιώνει το Νομό Πιερίας, άρα δικαιούμαι και εγώ αποζημίωση.
'Επρεπε να έχετε μία ρύθμιση -γιατί θα σας το κάνουν αυτόγενικότερη. Ασφαλώς δικαιούται ο Νομός Πιερίας, αλλά δικαιούνται και οι όμοροι νομοί. Ακόμη να υπάρχει φροντίδα από πριν, ώστε τα λεφτά να μην καταβάλλονται από τον κρατικό προϋπολογισμό, αλλά από την Ευρωπαϊκή 'Ενωση. Θα πρεπει δε να αποσυρθεί το άρθρο 21 σε κάθε περίπτωση.  
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Μαγκριώτης. 
ΙΩΑΝΝΗΣ ΜΑΓΚΡΙΩΤΗΣ: Θα ξεκινήσω από την Πιερία και θα πω ότι ήταν διπλή η καταστροφή που υπέστη ο νομός και γενικά οι επιχειρήσεις της περιοχής. 'Ηταν κατ' αρχήν από τον πόλεμο και το τόνισα γιατί είχε αυτήν την καταστροφή. Γιατί ο τουρισμός της Πιερίας είναι οδικός τουρισμος και κυρίως χρησιμοποιεί τον οδικό άξονα δέκα που διέρχεται μέσω της Γιουγκοσλαβίας, ένας οδικός άξονας που κατεστράφη ολοσχερώς.
Οι άλλες περιοχές δεν στηρίζονται στον οδικό τουρισμό κυρίως. Κάθε περιοχή έχει τη δική της ιδιομορφία. Βεβαίως υπάρχει η περιοχή του Στρυμονικού Κόλπου που καλύπτει την ύπαιθρο της Θεσσαλονίκης, το Νομό Σερρών και σε ένα βαθμό και το Νομό Καβάλας. 'Εχουν υποστεί φυσικά και αυτές οι περιοχές απώλειες.
Ο Νομός Πιερίας έχει και μία δεύτερη απώλεια από τις περσινές καταστροφικές πλημμύρες και κατολισθήσεις. 'Ηταν πραγματικά μία πρόσθετη καταστροφή. Και νομίζω ότι από φυσικές καταστροφές και γεγονότα, όπως είναι οι πόλεμοι, ιδιωτικές εταιρείες, αλλά και κάθε εταιρεία προβλέπεται ότι πρέπει να ενισχύονται. Δεν πρέπει να αφορίζουμε και να είμαστε απόλυτοι. 'Οπως σε περίπτωση θεομηνίας καταστρέφεται η αγροτική παραγωγή  και ενισχύονται οι αγρότες, κάτι αντίστοιχο έχουμε και στο Νομό Πιερίας.        Συμφωνώ ότι υπάρχουν και άλλες περιοχές που επλήγησαν. Θα έπρεπε, όμως, οι εκπρόσωποι των άλλων αυτών περιοχών με τον ίδιο ζήλο που οι εκπρόσωποι του Νομού Πιερίας έφεραν το θέμα -πέραν του ότι ο βαθμός καταστροφής ήταν πολύ πιο μεγάλος- να θέσουν κι αυτοί αυτά τα θέματα. Και νομίζω ότι η Κυβέρνηση δεν θα ήταν αρνητική να δει στα πλαίσια των δυνατοτήτων του κρατικού προϋπολογισμού, την κάλυψη και αυτών των απωλειών.
Το δεύτερο που θέλω να θίξω και να τονίσω είναι το θέμα του χρυσού.  Να ξεκινήσω από τα επιμέρους και να φθάσω στα γενικότερα.
Ο επενδυτικός χρυσός είναι το ίδιο με τις αφορολόγητες, αδασμολόγητες πρώτες ύλες. Ακόμη και παλαιότερα όταν δεν υπήρχε η τελωνειακή ένωση, ήταν κάτω από τελωνειακή ατέλεια και κάθε φορά όταν αξιοποιούσαν ένα τμήμα ή το εμπορεύονταν ή το επένδυαν ανάλογα έμπαινε και στην αντίστοιχη φορολογική κλίμακα  ή στο αντίθετο φορολογικό καθεστώς. Αυτήν την έννοια έχει το αφορολόγητο του χρυσού που επενδύεται στη μεταποίηση. 'Επρεπε να γίνει από καιρό. 'Ηταν ένα αίτημα της αργυροχρυσοχοϊας η οποία έχει πληγεί τα τελευταία χρόνια, λόγω των εισαγωγών και από ανατολάς και από δυσμάς. 'Αλλες για το ντιζάϊν και άλλες για το χαμηλό κόστος. Γι' αυτό ακριβώς και η ελληνική μεταποίηση στον τομέα αυτό είχε υποστεί σημαντικές απώλειες και μάλιστα υπήρξε και σημαντική μείωση των θέσεων εργασίας.  Αυτό το μέτρο νομίζω ότι θα βοηθήσει την ελληνική μεταποίηση, την ελληνική παραγωγή και βεβαίως θα ενισχύσει και την απασχόληση.
'Οσον αφορά τώρα τα θέματα που έθιξε ο Κοινοβουλευτικός Εκρόσωπος του ΚΚΕ, αλλά και ο κ. Λαφαζάνης. Εγώ δεν είπα ότι δεν έθεσαν τα θέματα αυτά στη Διαρκή Επιτροπή και στη συζήτηση επί της αρχής. Με την ένταση που τίθενται σήμερα και με τη διάσταση που παίρνει το θέμα δεν είχαν τεθεί. Θα μπορούσα αυτό να το ερμηνεύσω ότι επειδή δεν υπάρχουν άλλες διατάξεις και άλλα άρθρα στη συζητούμενη ενότητα που μπορούν να έχουν δημοσιότητα -και αυτό δεν είναι κατ' ανάγκη κακό, ούτε κανένας υπαινιγμός αγαπητοί συνάδελφοι, αυτή είναι η πραγματικότητα της ζωής- γι' αυτό δόθηκε ιδιαίτερη έμφαση και ένταση.
'Οσον αφορά το ό,τι τα έσοδα θα πάνε στην κάλυψη της μαύρης τρύπας, θα πω το εξής. Η μαύρη τρύπα έχει από καιρού κλείσει. Δεν υπάρχει αγαπητοί συνάδελφοι, χάρη στη σωστή δημοσιονομική πολιτική της Κυβέρνησης. Από καιρού έχει κλείσει. Θα την θυμάσθε τη μαύρη τρύπα ακόμη από το Δεκέμβριο του 1993, όταν αναλάβαμε την Κυβέρνηση με τον Ανδρέα Παπανδρέου και το Γιώργο Γεννηματά.
Τότε εμφανίστηκε, ήταν ένα τρισεκατομμύριο πιο πολύ γρήγορα μέσα από τη δημοσιονομική πολιτική που άσκησαν οι κυβερνήσεις του ΠΑ.ΣΟ.Κ. Από εκεί και πέρα βεβαίως υπάρχει η πορεία εξυγίανσης της δημόσιας οικονομίας. 'Ομως, το να υπηρετούμε το δημόσιο χρέος δεν στηρίζουμε την ανάπτυξη; Το δημόσιο χρέος από πόρους του κρατικού προϋπολογισμού, από πόρους του 'Ελληνα φορολογούμενου, δεν το καλύπτουμε; Εάν λοιπόν, βρούμε άλλους τρόπους να καλύψουμε ένα τμήμα και αυτού του κόστους, δεν είναι σωστό και θετικό; Σημασία έχει να αξιοποιείται σωστά η περιουσία, γιατί διαφορετικά θα μας κατηγορήσουν και θα είναι ορθή η κατηγορία.  'Οταν δεν αξιοποιείτε το δημόσιο πλούτο, τη δημόσιο περιουσία σωστά, κατηγορείσθε ουσιαστικά για απώλεια εσόδων για το δημόσιο.
Σημασία, λοιπόν, έχει η σωστή αξιοποίηση, η αξιοποίηση με διαφάνεια. 'Οσον αφορά για τη Γιουγκοσλαβία θα έλεγα, την ανεξάρητητη Γιουγκοσλαβία βομβάρδισαν. Τώρα το "ελεύθερη" ολίγον συζητείται κατά πόσο ελεύθερη είναι η Γιουγκοσλαβία και το καθεστώς του Βελιγραδίου.
ΑΓΓΕΛΟΣ ΤΖΕΚΗΣ: Δεν ήταν ελεύθερη; 'Ηταν ανεξάρτητη ή όχι; ΙΩΑΝΝΗΣ ΜΑΓΚΡΙΩΤΗΣ: Ανεξάρτητη. Το κατά πόσο ήταν ελεύθερη ή είναι δημοκρατική, είναι θέμα προς συζήτηση. Και το δικό σας κόμμα ακόμη έχει ενστάσεις.
ΑΓΓΕΛΟΣ ΤΖΕΚΗΣ: 'Ηταν ανεξάρτητη ή όχι; 
ΙΩΑΝΝΗΣ ΜΑΓΚΡΙΩΤΗΣ: Ανεξάρτητη ναι, συμφωνώ, μαζί σας είμαι.
ΠΡΟΕΔΡΕΥΩΝ (Παναγιώτης Σγουρίδης): Μην ανοίγετε συζήτηση για θέματα στα οποία συμφωνείτε.
ΙΩΑΝΝΗΣ ΜΑΓΚΡΙΩΤΗΣ: Σε αυτήν τη διάσταση που θέσατε συμφωνώ απολύτως. Αλλά όχι στη διάσταση της ελεύθερης και δημοκρατικής χώρας.
ΠΡΟΕΔΡΕΥΩΝ (Παναγιώτης Σγουρίδης): Συμφωνείτε. Ξέρω τις απόψεις του κ. Μαγκριώτη.
ΑΓΓΕΛΟΣ ΤΖΕΚΗΣ: Υπερασπιζόμαστε ένα λαό που δέχθηκε κατ' επανάληψη εγκληματικούς βομβαρδισμούς.
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά, όμως, δεν συζητούμε αυτό, δεν συζητούμε για τους βομβαρδισμούς.
ΙΩΑΝΝΗΣ ΜΑΓΚΡΙΩΤΗΣ: Θα κλείσω με το άρθρο 21.
Νομίζω ότι κανείς δεν θα έπρεπε να είναι αντίθετος στην αρχή αυτής της διάταξης και του άρθρου, ότι πρέπει να αξιοποιηθεί η δημόσια περιουσία.
Από εκεί και πέρα βεβαίως είναι ορθές οι παρατηρήσεις, ετέθησαν προηγουμένως και από τον κ. Γείτονα και ο κύριος Υπουργός ήδη υιοθέτησε μία διάταξη. Είναι ορθή η υιοθέτηση. Δεν προάγει θα έλεγα τη σκανδαλώδη διάθεση της Κυβέρνησης, αγαπητέ εκπρόσωπε του Συνασπισμού, όπως είπατε.  Το ότι θα γίνεται δημόσια ανακοίνωση της πρόθεσης του κράτους, του δημοσίου να αξιοποιήσει ένα περιουσιακό στοιχείο σε κάποια περιοχή της Ελλάδος δεν είναι θετικό; Γιατί διαφορετικά θα μπορούσε χωρίς δημοσιεύσεις να καλέσει κάποιον επιχειρηματία, να του πει έχω αυτήν την έκταση, δώσε μου ένα σχέδιο να την αξιοποιήσουμε μαζί, αυτό θα ήταν λάθος.
Είναι σωστό το ότι μπαίνει η δημόσια προκήρυξη για να τη διαβάσουν όλοι, να τη γνωρίσουν οι ενδιαφερόμενοι. Συμφωνώ στη δεύτερη παρατήρηση σας, αγαπητέ συνάδελφε, και νομίζω, κύριε Υπουργέ, ότι μπορείτε αυτό να το υιοθετήσετε. Εγώ εμπιστεύομαι την Κυβέρνηση και πιστεύω, ότι σωστά θα διαχειριστεί αυτά τα θέματα για τα οποία πρέπει να υπάρχει ευελιξία. Εδώ όμως, θα πρέπει η γυναίκα του Καίσαρα, πέρα από το ότι είναι τίμια, να φαίνεται και τίμια. Νομίζω, λοιπόν, ότι μπορούμε να πάμε και σε μια νέα προσθήκη μιας διάταξης που να λέει ότι το δημόσιο για κάθε χώρο ξεχωριστά, για κάθε ακίνητο, θα καταθέτει ένα επιχειρησιακό σχέδιο και πάνω σε αυτό θα κάνει τη δημόσια διακήρυξη, για να υπάρχει και το πλαίσιο του διαγωνισμού. 'Η θα ζητεί από τους ενδιαφερόμενους να καταθέσουν επιχειρησιακά σχέδια αξιοποίησης ενός περιουσιακού στοιχείου του δημοσίου και με βάση τα επιχειρησιακά σχέδια που θα κατατεθούν, θα επιλέγει το καλύτερο και το συμφερότερο για το ελληνικό δημόσιο.
Νομίζω, λοιπόν, ότι μπορούμε να πάμε και σε μία τέτοια πολύ σύντομη προσθήκη και πιστεύω τότε ότι δεν μπορεί να υπάρχει καμία ένσταση όσον αφορά τη διαφάνεια, αλλά και την ορθή κατεύθυνση αυτού του άρθρου.
Στον κ. Κωστόπουλο θα ήθελα να πω ότι όπως άκουσα τη διάταξη που διάβασε για το νομοσχέδιο που έχει κατατεθεί του Υπουργείου Ανάπτυξης, εκεί αναφέρεται στην εταιρεία του δημοσίου, η οποία θα διαχειρισθεί την περιουσία του ΕΟΤ. Αυτή είναι η αντίστοιχη ΚΕΔ. Βεβαίως λογικό είναι σε αυτήν την εταιρεία όπως στην ΚΕΔ το 100% ανήκει στο δημόσιο, εκεί τουλάχιστον το 51% να ανήκει στο δημόσιο. Αυτό δεν σημαίνει ότι αυτή η εταιρεία μετά δεν θα δημιουργήσει θυγατρικές εταιρείες στις οποίες πιθανόν να είναι και μειοψηφία.
Η εταιρεία αυτή που συγκροτεί είναι η αντίστοιχη ΚΕΔ του δημοσίου.  Και ορθότατα αναφέρεται ότι τουλάχιστον το 51% θα ανήκει στο Δημόσιο.  Λοιπόν, είναι λάθος η σύγκριση, γι'αυτό δημιουργείται η σύγχυση. 
ΠΡΟΕΔΡΕΥΩΝ (Παναγιώτης Σγουρίδης): Θέλετε να κάνετε κάποια τροποποίηση, κύριε Υπουργέ; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Τότε θέλετε να πάρετε το λόγο; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μάλιστα, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πιστεύω ότι τελικά η εμμονή και οι ιδεοληψίες μας των περασμένων χρόνων οδήγησαν στη μη εκμετάλλευση της δημόσιας περιουσίας. Φαντασθείτε αν ένας ιδιώτης είχε ένα μικρό κομμάτι αυτής της περιουσίας του ελληνικού δημοσίου τι θα έκανε και πόσα οφέλη θα είχε.
Εμείς ισχυριζόμαστε ότι θα πρέπει αυτή η περιουσία να γίνει αντικείμενο εκμετάλλευσης κατά τον καλύτερο δυνατό τρόπο. 'Ηδη παραχωρήσαμε τα τελευταία δύο χρόνια περίπου δύο χιλιάδες οικόπεδα του δημοσίου στους παλιννοστούντες πρόσφυγες. Δώσαμε εκατοντάδες οικόπεδα στους τσιγγάνους. Φτιάξαμε προγράμματα στέγασης μέσα σε δημόσια περιουσία. Δώσαμε ακίνητα για τη δημιουργία, για το κτίσιμο εκκλησιών, για το κτίσιμο δημοσίων υπηρεσιών, για σχολεία. Για όλα αυτά ενδιαφερθήκαμε.
Από κει και πέρα όμως δεν σημαίνει ότι η υπόλοιπη περιουσία θα πρέπει να μένει ανεκμετάλλευτη. Γι' αυτό και φέραμε εναλλακτικές μορφές διαχείρισης, του τι θα έκανε δηλαδή με απλά λόγια οποιοσδήποτε ιδιώτης έχοντας αυτήν την τεράστια περιουσία.
Από κει και πέρα και τα κριτήρια αλλά και οι προϋποθέσεις είναι κάτω από έλεγχο, η Κυβέρνηση έχει την ευθύνη, ο Υπουργός που υπογράφει τη παραχώρηση συγκεκριμένου ακινήτου, σε μια ανώνυμη εταιρεία, θυγατρική της ΚΕΔ αναλαμβάνει και την ευθύνη της συγκεκριμένης πράξης.
Και ασφαλώς θα συμφωνήσω με τον αγαπητό συνάδελφο και Κοινοβουλευτικό Εκπρόσωπο του ΠΑΣΟΚ, ότι θεωρώ αυτονόητο ότι η προκήρυξη αυτή δεν θα είναι ασαφής, αλλά θα είναι μια προκήρυξη η οποία θα λέει συγκεκριμένα τι ακριβώς θέλει η εταιρεία. 'Οτι η προκήρυξη εκδήλωσης ενδιαφέροντος θα είναι ασφαλώς συγκεκριμένη, και θα αφορά συγκεκριμένο έργο.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 13 έως και 29 και μπαίνουμε στην ψήφισή τους κεχωρισμένως.
Ερωτάται το Τμήμα: Γίνεται δεκτό το άρθρο 13, όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό, όπως τροποποιήθηκε από τον κύριο Υπουργό ομοφώνως.
Ερωτάται το Τμήμα: Γίνεται δεκτό το άρθρο 14, όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό ομοφώνως.
Ερωτάται το Τμήμα: Γίνεται δεκτό το άρθρο 15 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ:  Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 16; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 17; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 18, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό κατά πλειοψηφία.
Ερωτάται το Τμήμα: Γίνεται δεκτό το άρθρο 19, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό όπως τροποποιήθηκε από τον κύριο Υπουργό κατά πλειοψηφία.
Ερωτάται το Τμήμα: Γίνεται δεκτό το άρθρο 20, ως έχει; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 20 έγινε δεκτό ως έχει, ομοφώνως.
Ερωτάται το Τμήμα: Γίνεται δεκτό το άρθρο 21, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 21 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 22, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 22 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 23, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 23 έγινε δεκτό όπως τροποποιήθηκε από τον κύριο Υπουργό κατά πλειοψηφία.
Ερωτάται το Τμήμα: Γίνεται δεκτό το άρθρο 24 ως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 24 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 25, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 25 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 26, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 26 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 27; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Παρών.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 27 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 28, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 28 έγινε δεκτό όπως τροποποιήθηκε από τον κύριο Υπουργό κατά πλειοψηφία.
Ερωτάται το Τμήμα: Γίνεται δεκτό το άρθρο 29, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ :Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 29 έγινε δεκτό όπως τροποποιήθηκε από τον κύριο Υπουργό κατά πλειοψηφία.
Kύριοι συνάδελφοι, εισερχόμαστε στη συζήτηση των τροπολογιών. 'Εχουμε δύο υπουργικές τροπολογίες. Η μία τροπολογία είναι η με γενικό αριθμό 48 και ειδικό 7 του κ. Παπαντωνίου περί μεταβιβάσεως μετοχών και άλλων κινητών αξιών από ή προς το δημόσιο ή την Δ.Ε.Κ.Α., τη Δημόσια Επιχείρηση Κινητών Αξιών.
'Εχουμε γεμίσει τη γλώσσα μας με ακροστιχίδες.
Ο κύριος Υπουργός έχει το λόγο επί της τροπολογίας αυτής με τις ακροστιχίδες.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η διάταξη η οποία προτείνεται έχει σκοπό να αρθούν οι οποιεσδήποτε αμφιβολίες ως προς τη δυνατότητα πραγματοποίησης εξωχρηματιστηριακών μεταβιβάσεων μετοχών και άλλων κινητών αξιών από ή προς το Δημόσιο ή τη ΔΕΚΑ Α.Ε. σε εκτέλεση κατά κύριο λόγο διατάξεων νόμου. Είναι περισσότερο διευκρινιστική, για να μην έχουμε κάποιες παρανοήσεις.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κάποιος συνάδελφος που θέλει να πάρει το λόγο επ' αυτής της τροπολογίας; ΘΕΟΔΩΡΟΣ ΣΚΡΕΚΑΣ: Εγώ, κύριε Πρόεδρε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν καταλάβαμε, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σκρέκα, έχετε το λόγο.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, για να πάρουμε το λόγο έπρεπε τις τροπολογίες αυτές να τις έχουμε έγκαιρα για να τις μελετήσουμε. 
ΠΡΟΕΔΡΕΥΩΝ (Παναγιώτης Σγουρίδης): Οι τροπολογίες έχουν διανεμηθεί από τις 27 Ιουνίου.
ΘΕΟΔΩΡΟΣ ΣΚΡΕΚΑΣ: Τώρα τις πήρα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εσείς τις πήρατε τώρα. Εσείς δεν ήσασταν εισηγητής μέχρι τώρα. Και ως Βουλευτής, όμως, θα μπορούσατε να ενημερωθείτε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, σας παρακαλώ το λόγο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υφυπουργέ, τι ακριβώς εννοείτε; Εγώ διάβασα την τροπολογία και δεν κατάλαβα τι εννοεί. Τι ακριβώς συμβαίνει με τις μεταβιβάσεις των μετοχών από τη ΔΕΚΑ; Αυτό να μας διευκρινήσετε.  
ΠΡΟΕΔΡΕΥΩΝ (Παναγιώτης Σγουρίδης): Δεν φορολογούνται.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το ότι δεν φορολογούνται, το είδαμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, μπορώ να έχω το λόγο; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σύμφωνα με την υπάρχουσα νομοθεσία απαγορεύεται και είναι απολύτως άκυρη η εξωχρηματιστηριακή μεταβίβαση κινητών αξιών εισηγμένων προς διαπραγμάτευση στο Χρηματιστήριο Αξιών Αθηνών με ή χωρίς ειδικές συμφωνίες, ενδεικτικά με πίστωση του τιμήματος, συμφωνία εξώνησης και επαναγοράς.
Εδώ διευκρινίζουμε ότι με την προτεινόμενη εξαιρούνται από αυτή την απαγόρευση και οι μεταβιβάσεις μετοχών και άλλων κινητών αξιών με οποιοδήποτε αντάλλαγμα ή χωρίς αντάλλαγμα οι οποίες διενεργούνται από το δημόσιο ή από τη "ΔΕΚΑ Α.Ε." ΠΑΝΑΓΙΩΤΗΣ ΚΑΜΜΕΝΟΣ: Απαγορεύεται δηλαδή να μεταβιβαστεί το πακέτο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, επιτρέπεται. 
ΠΑΝΑΓΙΩΤΗΣ ΚΑΜΜΕΝΟΣ: Δηλαδή, εάν ένα πακέτο του ΟΤΕ αποφασίσετε να το μεταβιβάσετε, γι' αυτό το πακέτο του ΟΤΕ δεν θα ισχύει η νομοθεσία που θα ισχύει για τα πακέτα μετοχών; 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, μπορώ να συνεχίσω; ΠΡΟΕΔΡΕΥΩΝ (Παναγιώτης Σγουρίδης): Ναι, κύριε Κωστόπουλε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εάν αυτό που μας είπατε, κύριε Υφυπουργέ, είναι πράγματι αυτό που αντιπροσωπεύει η τροπολογία -γιατί εγώ επαναλαμβάνω τη μελέτησα και δεν ήθελα να το δεχθώ- είναι ότι υπάρχουν μεταβιβάσεις μετοχών ιδιοκτησίας ΔΕΚΑ, που κυρίως διαχειρίζεται μετοχές του δημοσίου, οι οποίες θα μεταβιβάζονται εκτός χρηματιστηρίου.
Εμείς το θεωρούμε απαράδεκτο, καταψηφίζουμε τη διάταξη και παρακαλώ να μην επιμείνετε στην τροπολογία.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, προσπάθησα να βρω όλους τους νόμους που αναφέρει μέσα η αιτιολογική έκθεση και το συγκεκριμένο άρθρο. Εκείνο που διαπιστώσαμε είναι ότι γίνεται μία προσπάθεια -η Κυβέρνηση ίσως να νόμιζε ότι δεν θα το εντοπίσουμε- μέσα από αυτό που προτείνει, πραγματικά κάτω από την πίεση των θεσμικών επενδυτών, είτε ντόπιων είτε ξένων, να αρπάξουν τα φιλέτα, μέσα από αυτό που διαχειρίζεται όχι μόνο η "ΔΕΚΑ Α.Ε." αλλά και το δημόσιο. Και προς το δημόσιο και από το δημόσιο.
Αυτό δηλαδή σημαίνει ότι εδώ έχουμε μία συγκεκριμένη απαίτηση των θεσμικών η Κυβέρνηση, όπως συνηθίζει άλλωστε, γιατί αυτή είναι η πολιτική της, να τα παραδώσει όλα.
Η έκθεση του Γενικού Λογιστηρίου του Κράτους μπορεί να λέει ότι από τις διατάξεις της προτεινόμενης τροπολογίας δεν προκαλείται δαπάνη του κρατικού προϋπολογισμού, όμως εδώ όλες αυτές οι μεταβιβάσεις απαλλάσσονται από τέλος, εισφορά και δικαίωμα του δημοσίου. Αυτό σημαίνει ότι το δημόσιο θα έχει απώλεια εσόδων.
Δεν στεκόμαστε βέβαια σε αυτό, αλλά στεκόμαστε στην πολιτική ουσία της τροπολογίας που είναι κατ' απαίτηση των θεσμικών να γίνει μία χαριστική πάλι ρύθμιση υπέρ των συμφερόντων τους.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς κύριος συνάδελφος που θέλει το λόγο; 
ΜΑΡΙΑ ΑΡΣΕΝΗ: Εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Αρσένη, έχετε το λόγο.
ΜΑΡΙΑ ΑΡΣΕΝΗ: Και αυτή η συγκεκριμένη τροπολογία που συζητάμε, όπως και γενικότερα οι ρυθμίσεις που προβλέπονται στα κεφάλαια Β' και Γ' είναι ωφέλιμες και αποδοτικές.
Πιστεύω ότι και αυτή η τροπολογία έρχεται να επιλύσει ένα συγκεκριμένο θέμα που απασχολεί το χώρο αυτό και έρχεται να εναρμονίσει διατάξεις με τους κανονισμούς της Ευρωπαϊκής 'Ενωσης.
Γενικότερα, θα ήθελα να πω ότι όλες οι ρυθμίσεις που μέχρι τώρα συζητήσαμε, τα δύο κεφάλαια Β' και Γ,' δίνουν τη δυνατότητα στο δημόσιο τομέα να γίνει πιο λειτουργικός, πιο ευέλικτος, πιο διαφανής και επομένως πιο αποτελεσματικός.
Νομίζω ότι η τροπολογία είναι μέσα σε αυτό το πνεύμα και θα πρέπει να έχει τη στήριξη όλων των πλευρών. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο. 
ΠΑΝΑΓΙΩΤΗΣ ΚΑΜΜΕΝΟΣ: Θα βοηθούσε να μας διευκρινίσει ο κύριος Υπουργός το συγκεκριμένο ερώτημα: Μπορεί ή όχι να μεταβιβασθεί με τις διατάξεις αυτής της τροπολογίας πακέτο μετοχών εταιρείας που ανήκει στο δημόσιο, όπως ο ΟΤΕ, τα Ελληνικά Πετρέλαια ή κάποιες από τις εταιρείες που είναι εισηγμένες και βεβαίως διαχειρίζονται αυτήν την ομάδα; Νομίζω ότι αυτό είναι συγκεκριμένο, διότι η Κυβέρνηση με τις ανακοινώσεις οι οποίες υπήρξαν τις προηγούμενες ημέρες, προχώρησε σε συμφωνία για την αποκρατικοποίηση συγκεκριμένων εταιρειών.
Εάν συμβεί αυτό, σημαίνει ότι θα χαθούν τεράστια ποσά από το ελληνικό δημόσιο που θα τα γλιτώσουν εκείνοι που μεταβιβάζουν το πακέτο μετοχών.  Θα βοηθούσε το Κοινοβούλιο να μας το διευκρινίσετε αυτό. Να μπει στα Πρακτικά της Βουλής και θα είναι διευκρινιστικό για το νόμο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο. ΘΕΟΔΩΡΟΣ ΣΚΡΕΚΑΣ: Με κάλυψε ο κύριος συνάδελφος.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η ratio legis στην συγκεκριμένη διάταξη αφορά τη μεταβίβαση μετοχών από το ΤΑΠ-ΟΤΕ στο ΤΑΠ-ΟΤΕ. Από εκεί ξεκίνησε για να μην υπάρξει κάποια παρανόηση ή κάποια πιθανόν ακυρότητα στη συγκεκριμένη μεταβίβαση.
Επομένως, δεν υπάρχει καμία πρόθεση για ξεπούλημα από την πλευρά της εταιρείας "ΔΕΚΑ Α.Ε." ή του δημοσίου. Γίνεται για να υπάρξει νομιμοποίηση, κάτι το οποίο ήταν και αίτημα των ίδιων των εργαζομένων.  
ΠΑΝΑΓΙΩΤΗΣ ΚΑΜΜΕΝΟΣ: Το αποκλείετε δηλαδή.
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι με τη διευκρίνιση αυτή την οποία κάνει ο κύριος Υπουργός, ότι δεν αναφέρεται σε όλο το πακέτο μετοχών της ΔΕΚΑ, αλλά αναφέρεται μόνο για τη μεταβίβαση των μετοχών του ταμείου ΤΑΠ-ΟΤΕ των εργαζόμενων, δεν υπάρχει θέμα. Αν δε με απατά η μνήμη μου, έχει γίνει μεταβίβαση, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Νομίζω ότι έχει γίνει. 
ΠΡΟΕΔΡΕΥΩΝ (Παναγιώτης Σγουρίδης): Πρόκειται δηλαδή περί αυτής της πράξεως. 'Αρα, νομίζω ότι η διάταξη αυτή δεν έχει να κάνει με το εύρος των τοποθετήσεων που γίνονται εδώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, λέει "οι μεταβιβάσεις μετοχών και άλλων κινητών αξιών με οποιοδήποτε αντάλλαγμα ή χωρίς αντάλλαγμα και με οποιουσδήποτε τυχόν περαιτέρω όρους, οι οποίες διενεργούνται από το δημόσιο ή τη Δημόσια Επιχείρηση Κινητών Αξιών", δηλαδή τη ΔΕΚΑ. 'Εχει και το δημόσιο και τη ΔΕΚΑ. Δεν μπορεί να λέμε ότι είναι μόνον η ΔΕΚΑ και η συγκεκριμένη περίπτωση του ΤΑΠ-ΟΤΕ μέσα. Συμπεριλαμβάνει το δημόσιο, ευρύτερα το δημόσιο.
ΠΡΟΕΔΡΕΥΩΝ (Παναγιώτης Σγουρίδης): Προσέξτε όμως τι γράφει. Λέει με οποιουσδήποτε τυχόν περαιτέρω όρους οι οποίες διενεργούνται από το δημόσιο ή από τη Δημόσια Επιχείρηση Κινητών Αξιών Α.Ε. (ΔΕΚΑ) ή προς το δημόσιο ή προς τη ΔΕΚΑ. Δηλαδή, δεν πάει σε εξωθεσμικούς και θεσμικούς επενδυτές. Πηγαίνει από το δημόσιο προς το δημόσιο. Από τη ΔΕΚΑ προς τη ΔΕΚΑ ή από το δημόσιο στη ΔΕΚΑ ή από τη ΔΕΚΑ προς το δημόσιο. Μιλάει συγκεκριμένα και περιορίζει.  Δε βγαίνει σε εξωθεσμικούς γιατί από εκεί και πέρα θα υπήρχε στρέβλωση της αγοράς.
ΠΑΝΑΓΙΩΤΗΣ ΚΑΜΜΕΝΟΣ: 'Αρα υπάρχει διευκρίνιση του κυρίου Υπουργού ότι η συγκεκριμένη τροπολογία δεσμεύει το ελληνικό δημόσιο ότι ισχύει μόνο για το θέμα του ΤΑΠ ΟΤΕ.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νεας Δημοκρατίας, ο κ. Κωστόπουλος, έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Από την έκθεση του Λογιστηρίου διαπιστώνω ότι η μεταβίβαση γίνεται είτε από το δημόσιο είτε από τη Δημόσια Επιχείρηση Κινητών Αξιών (ΔΕΚΑ) και ιδιωτών είτε προς το δημόσιο ή τη ΔΕΚΑ. Δηλαδή γίνονται πράξεις μεταξύ δημοσίου και ΔΕΚΑ και αυτό που πάει να εξασφαλίσει είναι ότι είναι άνευ φόρου, τέλους, εισφοράς ή δικαιώματος του δημοσίου.
ΠΡΟΕΔΡΕΥΩΝ (Παναγιώτης Σγουρίδης): Και του δικαιώματος ότι μπορεί να το κάνει εφόσον αυτές είναι στο χρηματιστήριο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Υπάρχει παράγραφος ότι μπορεί να κάνει τις συναλλαγές αφού απαλλάσσεται από το φόρο...
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εάν προϋπάρχει διάταξη βάσει της οποίας επιτρέπονται αυτές οι πράξεις και απλώς προστίθεται εκ: "δεν καταβάλλεται φόρος, τέλος, εισφορά" κ.λπ., δεν νομίζω ότι εμείς έχουμε να πούμε τίποτα περισσότερο. Εάν, όμως, το πρώτο "εισέρχεται" το δικαίωμα μεταβιβάσεως, σημαίνει ότι γίνονται εξωχρηματιστηριακές πράξεις θα πρέπει να γίνει περαιτέρω διευκρίνιση. Δεν ξέρω αν πρέπει να αποσύρετε την τροπολογία, εάν την διευκρινίσετε εγγράφως ή την κάνετε δια δηλώσεώς σας ενώπιον της Βουλής, πάντως κάτι πρέπει να διευκρινιστεί εδώ.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριε Μαγκριώτη έχετε το λόγο.
Σας παρακαλώ να είσθε σύντομος, γιατί πρέπει να θέσω την τροπολογία σε ψηφοφορία.
ΙΩΑΝΝΗΣ ΜΑΓΚΡΙΩΤΗΣ: Μέχρι τώρα οι διακινήσεις μετοχών μεταξύ του δημοσίου και της ΔΕΚΑ η οποία ξέρουμε ότι είναι εταιρεία του δημοσίου που δημιουργήθηκε για να αξιοποιηθούν ορισμένες μετοχές του δημοσίου που λιμνάζανε, γίνονταν μέσω του χρηματιστηρίου και επειδή γίνονταν μέσω του χρηματιστηρίου απαλλάσσονταν της φορολογίας.
Η προηγούμενη νομοθεσία δεν απαγόρευε -γι' αυτό λέει να άρουμε τυχόν αμφιβολίες- την εξωχρηματιστηριακή ανταλλαγή μετοχών. Τώρα γίνεται μια διευκρίνιση, ότι και εξωχρηματιστηριακώς να γίνεται αυτή η ανταλλαγή και πάλι απαλλάσσεται της φορολογίας. Αυτήν τη διευκρίνιση κάνουμε και νομίζω ότι δεν νομοθετούμε ουσιαστικά κάτι καινούριο. Με αυτήν την έννοια έχω την αίσθηση ότι δεν πρέπει να υπάρχει κανένα πρόβλημα από τα κόμματα της Αντιπολίτευσης.
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Τμήμα: Γίνεται δεκτή η τροπολογία με γενικό αριθμό 48 και ειδικό 7; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Η τροπολογία με γενικό αριθμό 48 και ειδικό 7 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
Εισερχόμαστε στη συζήτηση της τροπολογίας με γενικό αριθμό 52 και ειδικό 11 των Υπουργών κυρίων Παπαντωνίου, Σταθόπουλου και Χρυσοχοϊδη για εξωτερική φύλαξη των καταστημάτων κράτησης.
Ο κύριος Υπουργός έχει το λόγο για δύο λεπτά για να αναπτύξει την τροπολογία.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με την προτεινόμενη τροπολογία επιδιώκεται να παραταθεί η άσκηση των αρμοδιοτήτων εξωτερικής φρούρησης καταστημάτων κράτησης από την Ελληνική Αστυνομία, δικαίωμα που είχε μέχρι τώρα και έληγε την 1η Ιουλίου και η αρμοδιότητα αυτή μεταβιβαζόταν στο νέο σώμα που είναι η Υπηρεσία Εξωτερικής Φρούρησης των Καταστημάτων. Λόγω καθυστέρησης πρόσληψης του προσωπικού παρατείνεται για έξι μήνες η ήδη υφισταμένη αρμοδιότητα της Ελληνικής Αστυνομίας να φρουρεί τα καταστήματα και τις φυλακές.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ Την ψηφίζουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, αυτή η τροπολογία είναι του ν. 2721 που έρχεται τώρα πλέον να δώσει μια καινούρια παράταση. Και τότε είχαμε προβλέψει ότι η κυβέρνηση δεν θα μπορούσε μέσα στο χρονικό όριο που υπήρχε να δημιουργήσει το ειδικό σώμα του Υπουργείου Δικαιοσύνης. Και για μια σειρά άλλους λόγους είχαμε πει γιατί δεν ψηφίζαμε εκείνο το συγκεκριμένο νομοσχέδιο.
Σήμερα βλέπουμε ότι υπάρχουν όλοι οι λόγοι που τότε αναφέραμε και ότι μέσα στην καινούρια χρονική περίοδο που ζητάνε τα Υπουργεία δεν θα μπορέσει να υλοποιηθεί ο νόμος αυτός. Πιστεύουμε ότι η τρίμηνη προθεσμία που δίνεται για να μάθει ο άνθρωπος αυτός που θα μπει πώς θα κάνει τη δουλειά του, είναι ένα τρίμηνο χωρίς ουσία.
Επομένως, γενικότερα πιστεύουμε ότι δεν λαμβάνονται υπόψη οι απαιτήσεις που υπάρχουν όπως είναι ο ικανός χρόνος εκπαίδευσης, μάθησης, πώς θα ανταποκριθεί στα νέα του καθήκοντα και θα αντικαταστήσει την Ελληνική Αστυνομία. Η επιχειρηματολογία ότι δεν προχώρησαν λόγω των εκλογών δεν ευσταθεί, γιατί από τότε που ψηφίστηκε αυτός ο νόμος πέρασε σχεδόν ένας χρόνος. Θα έπρεπε, λοιπόν, να έχουν γίνει όλα εκείνα τα βήματα ούτως ώστε να αντικατασταθεί η Ελληνική Αστυνομία από το ειδικό σώμα της δικαιοσύνης.
Αλλά βέβαια έχουμε προβάλει και ειδικές ενστάσεις με τα δικαιώματα που θα έχουν, οπλοχρησία, οπλοφορία, που χρησιμοποιεί αυτός ο οποίος δεν είναι και εκπαιδευμένος. Υπάρχουν δηλαδή μια σειρά ζητημάτων ουσίας για τα οποία εμείς δεν ψηφίζουμε την τροπολογία.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση της τροπολογίας.
Ερωτάται το Τμήμα: Γίνεται δεκτή η τροπολογία με γενικό αριθμό 52 και ειδικό 11; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 52 και ειδικό 11 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
Κύριε Υπουργέ, υπάρχουν κάποιες εμπρόθεσμες και εκπρόθεσμες τροπολογίες. Θα κάνετε καμία τροπολογία δεκτή; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τις εκπρόθεσμες τροπολογίες ούτως ή άλλως δεν θα τις κάνω δεκτές, αλλά ούτε και τις εμπρόθεσμες.
ΠΡΟΕΔΡΕΥΩΝ (Παναγιώτης Σγουρίδης): Δεν θα συζητήσετε καμία τροπολογία εκπρόθεσμη εφόσον δεν τις κάνετε δεκτές. Τις εμπρόθεσμες θα τις συζητήσουμε αλλά δεν θα τις κάνετε δεκτές.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μάλιστα, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς από τους συναδέλφους που θέλει να συζητήσει κάποια τροποπλογία του; ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τη δικιά μου τροπολογία, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): 'Εχετε την τροπολογία με γενικό αριθμό 30 και ειδικό 2. Ορίστε έχετε το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, νομίζω ότι με την παρούσα τροπολογία και ο ομιλών και κάποιοι άλλοι συνάδελφοι και νομίζω και  πολύ περισσότεροι συνάδελφοι ανεξάρτητα αν έχουν υπογράψει ή όχι από όλες τις πτέρυγες της Βουλής, προσπαθούμε να αποκαταστήσουμε μια αδικία. Και η αδικία αυτή είναι η εξής: Οι υπάλληλοι που είναι αποσπασμένοι στους Βουλευτές έχουν κάποιο αριθμό υπερωριών που παίρνουν μηνιαίως. 'Οπως ξέρετε, τις δουλεύουν και τις παραδουλεύουν. Οι αποσπασμένοι στα κόμματα -οι ίδιοι είναι- και νομίζω ότι δουλεύουν πολύ περισσότερο απ' ότι δουλεύουν σε μας, δεν δικαιούνται αυτών των υπερωριών. Πρόκειται για ένα μικρό αριθμό κάποιων δεκάδων υπαλλήλων και για μία μικρή δαπάνη.
Πιστεύω, λοιπόν, ότι θα πρέπει αυτή η τροπολογία να γίνει δεκτή για να αποκαταστήσουμε την αδικία που υπάρχει σε αυτούς τους ανθρώπους, που επί σειρά ετών προσφέρουν στα κόμματά μας. 'Οπως ξέρετε, προσφέρουν με μεγάλη θυσία, με πολλές ώρες, χωρίς να παίρνουν υπερωρίες ούτε και από τα κόμματά μας ούτε και από τις υπηρεσίες τους.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σκρέκα, έχετε το λόγο.
ΘΕΟΔΩΡΟΣ ΣΚΡΕΚΑΣ: Κατέθεσα τροπολογία η οποία αναφέρεται στο άρθρο 27. Ο κύριος Υπουργός βέβαια δεν δέχθηκε καταρχήν να επεκτείνει το μέτρο που αφορά την ενίσχυση των ξενοδοχειακών και άλλων επιχειρήσεων του Νομού Πιερίας για απώλεια εσόδων από την κρίση...
ΠΡΟΕΔΡΕΥΩΝ (Παναγιώτης Σγουρίδης): Κύριε Σκρέκα, είναι εκπρόθεσμη η τροπολογία. Δεν μπορούμε να συζητήσουμε εκπρόθεσμες τροπολογίες από τη στιγμή που δεν τις δέχεται ο Υπουργός. Η τροπολογία σας σαφώς πιστεύω ότι για τους συμπολίτες σας ξενοδόχους είναι σημαντική, αλλά δεν μπορεί να συζητηθεί στο νομοσχέδιο. Εξάλλου αναφέρατε το θέμα, όταν πρωτολογήσατε και στην τοποθέτησή σας επί της αρχής και επί των άρθρων. Ας μην χαλάσουμε τη διαδικασία. Εξάλλου η τροπολογία είναι κατατεθεμένη 
ΘΕΟΔΩΡΟΣ ΣΚΡΕΚΑΣ: Τελειώνω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν μπορεί όμως να συζητηθεί.
ΘΕΟΔΩΡΟΣ ΣΚΡΕΚΑΣ: Το εκπρόθεσμο προέρχεται από ανάγκη, διότι περίμενα στην αναφορά μου στην επιτροπή να ληφθεί υπόψη από τον κύριο Υπουργό και όταν είδα ότι δεν έγινε...
ΠΡΟΕΔΡΕΥΩΝ (Παναγιώτης Σγουρίδης): Κύριε Σκρέκα, σας καταλαβαίνω.
Εσείς δίνετε τη μάχη εκεί στις επάλξεις, αλλά δυστυχώς...
ΘΕΟΔΩΡΟΣ ΣΚΡΕΚΑΣ: Δεν είναι θέμα νομού.
ΠΡΟΕΔΡΕΥΩΝ (Παναγιώτης Σγουρίδης): Θα μπορούσε δίπλα στα Τρίκαλα να πάει και η Λάρισα και ο Βόλος. Ας μην μπούμε σε αυτήν τη διαδικασία. Από τη στιγμή που είναι εκπρόθεσμη δεν τη συζητάμε.
ΘΕΟΔΩΡΟΣ ΣΚΡΕΚΑΣ: Θέλω να πω στον κύριο Υπουργό ότι κακώς δεν δέχθηκε την εισήγησή μας για να επεκτείνει το μέτρο. Εδώ έχει ανοίξει ένα θέμα με όλους τους νομούς.
Θα το βρείτε μπροστά σας, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Τμήμα: Γίνεται δεκτό το ακροτελεύτιο άρθρο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό ομοφώνως.
Συνεπώς το νομοσχέδιο του Υπουργείου Εθνικής Οικονομίας: "Συμπλήρωση της νομοθεσίας για την κεφαλαιαγορά, ρυθμίσεις  θεμάτων Κτηματικής Εταιρείας του Δημοσίου (Κ.Ε.Δ.), ασφαλιστικών αποζημιώσεων, Φ.Π.Α., επενδυτικού χρυσού και άλλες διατάξεις", έγινε δεκτό επί της αρχής και επί των άρθρων.
Σας έχουν διανεμηθεί τα Πρακτικά της Τρίτης 20 Ιουνίου 2000, της Τετάρτης 21 Ιουνίου 2000 και της Πέμπτης 22 Ιουνίου 2000 και ερωτάται το Τμήμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 20 Ιουνίου 2000, της Τετάρτης 21 Ιουνίου 2000 και της Πέμπτης 22 Ιουνίου 2000 επικυρώθηκαν.
Κύριοι συνάδελφοι στο σημείο αυτό δέχεστε να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 23.13', λύεται η συνεδρίαση για αύριο ημέρα Πέμπτη 5 Ιουλίου 2000 και ώρα 10.00', με αντικείμενο εργασιών του Τμήματος Νομοθετική εργασία: μόνη συζήτηση επί του σχεδίου νόμου του Υπουργείου Εθνικής Παιδείας και Θρησκευμάτων: "Αναβολή διαγωνισμού του ΑΣΕΠ. Δοκιμασία δεξιοτήτων αποφοίτων Ενιαίου Λυκείου".
Ο ΠΡΟΕΔΡΟΣ                                  ΟΙ ΓΡΑΜΜΑΤΕΙΣ 

