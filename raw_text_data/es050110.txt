ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΣΥΝΕΔΡΙΑΣΗ 
Δευτέρα 10 Ιανουαρίου 2005
ΘΕΜΑΤΑ
Α. ΕΙΔΙΚΑ ΘΕΜΑΤΑ
Άδεια απουσίας του Βουλευτή κ. Σ. Μάνου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Ανάπτυξης σχετικά με την πολιτική της Κυβέρνησης στον τομέα της ηλεκτρικής ενέργειας, σελ.

ΟΜΙΛΗΤΕΣ
Επί της επερώτησης:
ΛΩΤΙΔΗΣ Λ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΟΥΤΣΗΣ Χ., σελ.
ΠΙΠΕΡΓΙΑΣ Δ., σελ.
ΠΟΛΥΔΩΡΑΣ Β., σελ.
ΡΗΓΑΣ Π., σελ.
ΣΑΛΑΓΚΟΥΔΗΣ Γ., σελ.
ΣΙΟΥΦΑΣ Δ., σελ.
ΤΟΓΙΑΣ Β., σελ.
ΤΣΟΧΑΤΖΟΠΟΥΛΟΣ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ
      Δευτέρα 10 Ιανουαρίου 2005
      
      Αθήνα, σήμερα στις 10 Ιανουαρίου 2005, ημέρα Δευτέρα και ώρα 18.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, σας εύχομαι χρόνια πολλά, καλή χρονιά και ευτυχισμένο το 2005.
      Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Παναγιώτη Ρήγα, Βουλευτή Κυκλάδων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου και Νηπιαγωγείου Κούτσουρα, Δήμου Μαρυγιαλού Λασιθίου ζητεί την τοποθέτηση δασκάλου ξένης γλώσσας στο σχολείο.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Οροπεδίου Λασιθίου ζητεί την ένταξή του στη χαμηλότερη κατηγορία της κλίμακας αξιολόγησης των αναπτυγμένων περιοχών (Δ3).
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επανεξέταση  της κατασκευής  του φράγματος Αποσελέμη.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση δημοπράτηση των έργων του Βόρειου Οδικού Άξονα Κρήτης.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επίλυση του στεγαστικού προβλήματος του 2ου Νηπιαγωγείου Νεάπολης Λασιθίου.
      6) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Καρδίτσας ζητεί την τοποθέτηση φωτεινών σηματοδοτών στον κόμβο της οδού Κουμουνδούρου στον περιφερειακό δρόμο Καρδίτσας.
      7) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο κ. Δημήτριος Χρυσούλης, πολύτεκνος, ζητεί την επαναχορήγηση του δικαιώματος υγειονομικής περίθαλψης στους ανιόντες αγρότες των χαμηλοσυνταξιούχων πολύτεκνων έμμεσα ασφαλισμένων.
      8) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Ορειβατικός Σύλλογος Σκλίβανης Ιωαννίνων ζητεί τη χρηματοδότηση των δραστηριοτήτων του.
      9) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο ΤΟΕΒ Γκριμπόβου Ιωαννίνων ζητεί τη χρηματοδότηση του αρδευτικού έργου της περιοχής του.
      10) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμος Γόννων Λάρισας ζητεί να αποκατασταθεί το υδρευτικό του δίκτυο, που επλήγει από το σεισμό της 3.6.2003.
      11) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί την απλούστευση των διαδικασιών για την έκδοση του ειδικού σήματος λειτουργίας των ξενοδοχείων.
      12) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Πανσυνταξιουχική συγκέντρωση Θεσσαλονίκης ζητεί η κατώτατη σύνταξη να ορισθεί στα 960 ευρώ κ.λπ.
      13) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία οι Μοτοσικλετιστικοί Σύλλογοι Έδεσσας ζητούν να αναγνωρισθεί η Ομοσπονδία Μοτοσικλέτας, ως φορέας του δίκυκλου μηχανοκίνητου αθλητισμού στην Ελλάδα.
      14) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Μενηίδος Πέλλας ζητεί την επανεκτίμηση από τον ΕΛΓΑ των ζημιών που υπέστησαν οι καλλιέργειες της περιοχής του από χαλαζόπτωση.
      15) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Πρωτοδικείο Έδεσσας ζητεί την αύξηση των οργανικών του θέσεων.
      16) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε δημοσίευμα εφημερίδας στο οποίο ζητείται να ενταχθούν οι πτυχιούχοι του τμήματος πλαστικών τεχνών και επιστημών του Πανεπιστημίου Ιωαννίνων, στην κατηγορία ΠΕ 08.
      17) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμος Κορυδαλλού Αττικής ζητεί τη χρηματοδότηση της συνέχισης του προγράμματος «Βοήθεια στο Σπίτι».
      18) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμαρχος Σερβίων ζητεί την υπαγωγή των Δ.Δ. Βαθυλάκκου, Μεσιανής, Ροδόπης, Λευκάρων και Νεράϊδας στη διοικητική αρμοδιότητα του Δήμου του κλπ..
      19)   Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Πολυτέκνων Γονέων Ερορδαίας Πτολεμαϊδας ζητεί την κατάργηση των όρων που ετέθησαν για τη χορήγηση δωρεάν διανομής τροφίμων στους πολύτεκνους.
      20)  Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμαρχος Τσοτυλίου ζητεί την κατασκευή δρόμου από τη διακλάδωση Αχλαδιάς και Κοιλαδίου, Δ.Δ. Αγίων Αναργύρων, μέχρι τον οικισμό Ανθούσας του Δήμου Τσοτυλίου. 
      21)  Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμαρχος Τσοτυλίου ζητεί οικονομική ενίσχυση για εκτέλεση έργων γεώτρησης.
      22)  Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμαρχος Τσοτυλίου ζητεί τη διαγράμμιση του επαρχιακού οδικού δικτύου του Δήμου του.
      23)  Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Επιμελητήριο Κοζάνης ζητεί τη χορήγηση και στο Νομό Κοζάνης επιχειρηματικών κινήτρων Δ΄ Ζώνης κλπ..
      24) Ο Βουλευτής Εύβοιας κ. ΣΙΜΟΣ ΚΕΔΙΚΟΓΛΟΥ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου-Νηπιαγωγείου Αγίου Αιδηψού ζητεί την ικανοποίηση στεγαστικών και εξοπλιστικών αναγκών του Σχολείου.
      25) Ο Βουλευτής Εύβοιας κ. ΣΙΜΟΣ ΚΕΔΙΚΟΓΛΟΥ κατέθεσε αναφορά με την οποία η Γερόντισσα Μαγδαληνή της Γυναικείας Ιεράς Μονής Θ. Μεταμορφώσεως Σωτήρος στις Λιβανάτες Λοκρίδος ζητεί την οικονομική ενίσχυση της Μονής.
      26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία  Καθηγητές του Μουσικού Σχολείου Ηρακλείου ζητούν την επανεξέταση του θέματος των προσλήψεων καθηγητών μουσικής στο σχολείο τους.
      27) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Περιφερειακή Ένωση Κεντρικής Μακεδονίας ζητεί την ικανοποίηση αιτημάτων όπως τη δημοσιοποίηση του Ιδρύματος Προστασίας Τυφλών Βορείου Ελλάδας κλπ..
      28)  Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά με την οποία Βαμβακοπαραγωγοί της περιοχής Παλαμά Καρδίτσας διαμαρτύρονται για αδιάθετες ποσότητες βαμβακιού.
      29) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Αρτέμιδος  Αττικής, ζητεί την τήρηση των περιβαλλοντικών κανόνων και τη θέσπιση μέτρων για τη μείωση της όχλησης που προκαλεί η λειτουργία  του Διεθνούς Αεροδρομίου Αθηνών στην περιοχή.
      30) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Πηνιάλης Διονύσιος ζητεί συνταξιοδότηση λόγω ασθενείας που απέκτησε κατά τη διάρκεια της στρατιωτικής του θητείας.
      31) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δεληλαμπάκης Δημήτριος  κάτοικος Πέλλας ζητεί απάντηση σε συνταξιοδοτικά και λοιπά ερωτήματα.
      32) Ο Βουλευτής Πέλλας κ.  ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι κυρίες Τσομπάνη Αναστασία, Ζαμίδου Εριέττα και Μιχαηλίδου Ελένη ζητούν τη διαγραφή προσαυξήσεων οφειλής Ομόρρυθμης Εταιρείας.
      33) Ο Βουλευτής Πέλλας κ.  ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κα Αγιαννίδου Ελένη, κάτοικος Γιαννιτσών ζητεί απάντηση σε ένσταση  επί ζητήματος απαλλοτρίωσης οικοπέδου της.
      34) Ο Βουλευτής Πέλλας κ.  ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αναστάσιος Παπαδόπουλος, κάτοικος Έδεσσας ζητεί το διορισμό του γιου του στη ΔΕΗ. 
      35) Ο Βουλευτής Δωδεκανήσου κ. ΚΩΝΙΣΤΑΝΤΙΝΟΣ ΚΑΪΣΕΡΛΗΣ κατέθεσε δημοσίευμα εφημερίδας που αφορά στην πορεία του έργου «Φράγμα Γουδουρά» της Ρόδου.
      36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας ζητεί την εκπόνηση μελετών ακτομηχανικής  και την εκτέλεση των αναγκαίων έργων για την αντιμετώπιση του φαινομένου της προσάμμωσης των λιμανιών στα νότια παράλια του Ν. Ηρακλείου.
      37) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία η Πανελλήνια Ένωση Διπλωματούχων Εργοληπτών Δημοσίων Έργων διαμαρτύρεται για την καθυστέρηση αποπληρωμής των λογαριασμών δημοσίων έργων χρηματοδοτούμενων από το Ε.Π.Τ.Α.
      38) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ακτήμονες αποκαταστηθέντες κτηνοτρόφοι Νομού Μαγνησίας ζητούν τη νομοθετική ρύθμιση αιτημάτων αποκατάστασή τους όπως το διαχωρισμό των γεωργικών εκτάσεων.
      39) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Ζάνταλης Νικόλαος, ζητεί απάντηση σε ερώτημα σχετικά με επιχορήγηση εντύπων.
      40) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία  Φορείς  Αγίου Γεωργίου Φερών,  ζητούν την επανίδρυση της Κοινότητας Αγίου Γεωργίου Φερών .
      41) 0 Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε  αναφορά με την οποία ο Πρόεδρος του Κέντρου Ειδικής Επαγγελματικής Αγωγής και Αποκατάστασης Νομού Πρέβεζας ζητεί την οικονομική και θεσμική υποστήριξη του κέντρου.
      42) 0 Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε  αναφορά με την οποία το Κέντρο  Εκπαίδευσης Κοινωνικής Υποστήριξης και Κατάρτισης Ατόμων με Αναπηρίες Πρέβεζας ζητεί την έγκριση πρότασής του για τον Οργανισμό του Κέντρου.
      43) 0 Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε  αναφορά με την οποία ο Δήμαρχος Φιλιππιάδας ζητεί τον ηλεκτροφωτισμό της Ε.Ο. Πρέβεζας- Φιλιππιάδας στο ύψος του οικισμού Ηλιοβουνίων  και τη δημιουργία στο σημείο αυτό ισόπεδου κόμβου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2268/19-7-04 ερώτηση των Βουλευτών κυρίων Άγγελου Τζέκη και Γιώργο Χουρμουζιάδη δόθηκε με το υπ’ αριθμ. 445/4-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Α. Τζέκης και Γ. Χουρμουζιάδης, για τα θέματα της αρμοδιότητας μας, σας πληροφορούμε τα εξής:
     ΑΓΕΛΑΔΙΝΟ ΓΑΛΑ
     Η τιμή αγελαδινού γάλακτος, σε επίπεδο παραγωγού, στη χώρα μας είναι η υψηλότερη στην Ευρωπαϊκή Ένωση (Ε.Ε) των 15 ενώ έρχεται δεύτερη (μετά την τιμή της Κύπρου) στην διευρυμένη Ένωση των 25 Κρατών - Μελών.
     Σύμφωνα με στοιχεία της Ε.Ε.(Ιανουάριος 2004), εντός της Κοινότητας οι τιμές κυμαίνονται από 14,5€/100 κιλά στην Λιθουανία μέχρι 37,4€/100 κιλά στην Κύπρο. Στην χώρα μας η μέση τιμή αγελαδινού γάλακτος διαμορφώνεται στα 35€/100 κιλά, σε επίπεδο παραγωγού. Υπάρχουν βέβαια διακυμάνσεις στις τιμές, που οφείλονται στις συνθήκες κάθε περιοχής (απόσταση από εργοστάσιο επεξεργασίας, προσφορά-ζήτηση κλπ.) και στην ποιότητα του γάλακτος, που παραδίδει κάθε κτηνοτρόφος. Στο Νομό Φλώρινας οι τιμές είναι χαμηλότερες και κυμαίνονται γύρω στα 32€/100 κιλά. Υπάρχουν όμως παραγωγοί πού λόγω της καλής ποιότητας. του γάλακτος που παραδίδουν, απολαμβάνουν μέχρι και 38€/100 κιλά. Ευνόητο είναι ότι καλύτερες τιμές θα μπορούσαν να επιτευχθούν αν, αντί ενός εκάστου παραγωγού, η διαπραγμάτευση με τον φορέα επεξεργασίας - μεταποίησης γάλακτος εγένετο μέσω των συλλογικών οργάνων (των παραγωγών), ιδιαίτερα στον τομέα του αγελαδινού γάλακτος, όπου υπάρχει ανεπάρκειά της παραγωγής.
     Τα ίδια ισχύουν, κατ΄ αναλογίαν και για τις τιμές πρόβειου γάλακτος, που διαμορφώνονται στα 88€/100 κιλά.
     Η τιμή αγελαδινού γάλακτος στο Νομό Φλώρινας την τελευταία 10ετία παρουσίασε τις εξής διακυμάνσεις:
     Περίοδος: 93/94, 94/95, 95/96, 96/97, 97/98, 98/99 99/00, 00/01,
     Τιμή δρχ: 90,9 92,3 91,3 92,1 97,1 98,6 99,5 102,0
     	01/02,    02/03 και  03/04
     	103,7    105,9       108,2,
     ήτοι παρατηρείται συνολική αύξηση 19% ή 1,9% το έτος.
     Η μεγάλη διαφορά μεταξύ της λιανικής τιμής παστεριωμένου αγελαδινού γάλακτος και τιμής παραγωγού, οφείλεται ενδεχόμενα στο γεγονός ότι δεν λειτουργεί αποτελεσματικά ο ανταγωνισμός (στα πλαίσια μιας ελλειμματικής στο προϊόν αυτό αγοράς), γεγονός που αποτελεί αρμοδιότητα του Υπουργείου Ανάπτυξης.
     Τα πρόστιμα συνυπευθυνότητας (υπερεισφορά) που έχουν επιβληθεί στους υπερβατικούς παραγωγούς του Νομού Φλώρινας την τελευταία δεκαετία έχουν ως εξής:
     Περίοδος: 93/94, 94/95, 95/96, 96/97, 97/98, 98/99, 99/00, 00/01,
     Υπερεισφορά: --80,7 36, --- 14,5   49,9   50,2  15,7
     (εκ.δρχ.) .         01/02   	 02/03    και 	 03/04
     			-----		-----		-----
     Την τελευταία τριετία δεν επεβλήθησαν πρόστιμα. Μετά την αύξηση της Εθνικής μας ποσόστωσης κατά 120.000 τον., η οποία θα κατανεμηθεί στους παραγωγούς εντός της τρέχουσας γαλακτοκομικής περιόδου (04/05), επιλύέται το πρόβλημα της υπέρβασης ( της εθνικής μας ποσόστωσης) και της επιβολής προστίμων, για το άμεσο μέλλον.
     Η χώρα μας ως μέλος της Ε.Ε. είναι υποχρεωμένη να εφαρμόζει τους κανόνες της Κοινότητας. Λόγω της ενοποίησης της εσωτερικής αγοράς, οι εισαγωγές από άλλα κράτη μέλη είναι ελεύθερες και η επιβολή μέτρων προστασίας, υπέρ των εγχώριων γαλακτοκομικών ή κτηνοτροφικών προϊόντων, είναι ασυμβίβαστη προς το Κοινοτικό δίκαιο.
     Για την προστασία του τομέα του γάλακτος από τις φθηνές απομιμήσεις γαλακτοκομικών προϊόντων, εκδόθηκε η ΚΥΑ αριθμ. 278186/7-8-2002, περί «Συμπληρωματικών μέτρων εφαρμογής του Καν. (ΕΟΚ) 1898/87 του Συμβουλίου σχετικά με την προστασία της ονομασίας του γάλακτος και των γαλακτοκομικών προϊόντων κατά τη διάθεσή τους στο εμπόριο» (ΦΕΚ 1097 Β), βάσει της οποίας πραγματοποιούνται έλεγχοι και επιβάλλονται κυρώσεις στους παραβάτες των διατάξεων της απόφασης.
     Σχετικά με το ύψος των ασφαλίστρων, επισημαίνεται ότι εκδίδεται κοινή απόφαση του Υπουργού Αγροτικής Ανάπτυξης και Τροφίμων, και Υπουργού Οικονομίας και Οικονομικών για μείωση των ασφαλίστρων κατά 25% (9€/αγελάδα γαλ/γης και 0,65 /προβατίνα ή αίγα) .
     ΣΙΤΗΡΑ
     Τα σιτηρά, ως γνωστόν, διέπονται από Κοινή Οργάνωση Αγοράς στα πλαίσια της οποίας ορίζεται θεσμική τιμή παρέμβασης. Η εν λόγω τιμή είναι κοινή για όλα τα σιτηρά στην Ε.Ε. και έχει καθορισθεί από την περίοδο 2001-2002 σε 101,31 €/τoν.
     Το Υπουργείο Αγροτικής Ανάπτυξης και Τροφίμων παρακολουθεί, χωρίς να μπορεί να παρεμβαίνει, τη διαμόρφωση των τιμών στην ελεύθερη αγορά, η οποία εξαρτάται από τις εκάστοτε διαμορφούμενες συνθήκες προσφοράς και ζήτησης. Σημειώνεται ότι κατά την προηγούμενη περίοδο (αλλά και κατά προγενέστερες περιόδους) οι τιμές αγοράς γενικά διαμορφώθηκαν σε επίπεδα πολύ πάνω από την τιμή παρέμβασης (π.χ. στο μαλακό σιτάρι μέχρι και 161€/τoν. και στο σκληρό μέχρι και 200 €/τoν.). Ως εκ τούτου δεν χρειάσθηκε να γίνει χρήση του καθεστώτος παρέμβασης στην Ελλάδα.
     Με την έναρξη της νέας εμπορικής περιόδου (1/7/2004), οι τιμές σιτηρών στη χώρα μας διαμορφώνονται επίσης σε επίπεδα πάνω από την τιμή παρέμβασης (μαλακό σιτάρι 140€/τoν. , σκληρό 140-150 €/τoν.).
     ΦΑΣΟΛΙΑ
     Η αδιάθετη ποσότητα φασολιών όλων των ειδών που καλλιεργήθηκαν το 2003 στην περιοχή Πρεσπών του Ν. Φλώρινας, όπου υπάρχει σχεδόν το σύνολο της παραγωγής του εν λόγω Νομού, ανήρχετο στους 350 τόνους. Η ποσότητα αυτή που υπήρχε στις αποθήκες των παραγωγών, αντιπροσωπεύει μόνο το 12% περίπου της παραγωγής και με μία σχετική προσπάθεια των παραγωγών και των φορέων που τους εκπροσωπούν, μπορεί να διατεθεί στην κατανάλωση μέχρι την έναρξη της συγκομιδής της νέας εσοδείας (τέλος Σεπτεμβρίου του 2004). Δηλαδή υπάρχουν περιθώρια χρόνου προς διάθεση του προϊόντος.
     Πέραν αυτού, με σχετικό Fax προς τον Δήμαρχο Πρεσπών, η Οργανωτική Επιτροπή των Ολυμπιακών Αγώνων «Αθήνα 2004» έχει εκφράσει την επιθυμία της να απορροφήσει ένα μέρος της παραγωγής.
     Επισημαίνεται ότι, δεν είναι δυνατόν να εφαρμοσθεί οποιαδήποτε κρατική παρέμβαση, διότι αντίκειται στους κανόνες της Κοινοτικής νομοθεσίας, πράγμα το οποίο γνωρίζουν οι περισσότεροι παραγωγοί και έχουν προσαρμοσθεί σχετικά με τη διάθεση του προϊόντος στην αγορά (ποιότητα, τιμές κλπ.).
     Οι εισαγωγές είναι ελεύθερες χωρίς περιορισμούς εκ μέρους της Ε.Ε. και κάθε παρέμβαση για περιορισμό των εισαγωγών αντίκειται στους κανόνες της Κοινοτικής νομοθεσίας.
     ΤΕΥΤΛΑ
     Η τιμή πώλησης για τα τεύτλα που παράγονται από την έκταση του συμφωνητικού μεταξύ Ε.Β.Ζ. και τευτλοκαλλιεργητών, ορίζεται σε 51,72 ευρώ κατά τόνο καθαρού βάρους για τεύτλα που περιέχουν ζάχαρο 16%, έναντι 47,67 ευρώ της βασικής τιμής τεύτλων της Ε.Ε. Συνεπώς οι Έλληνες τευτλοπαραγωγοί πωλούν τα τεύτλα τους στην Ε.Β.Ζ. σε τιμές μεγαλύτερες κατά 8,5% απ' ό,τι οι συνάδελφοί τους στην Ε.Ε.
     Ο τρόπος υπολογισμού του ζαχαρικού τίτλου είναι ενιαίος σε επίπεδο Βιομηχανίας και αποτελεί και STADARD μέθοδο ζαχαρομέτρησης σε Ζαχαροβιομηχανίες της Ε.Ε. Κατά τη διάρκεια της ζαχαρομέτρησης τοποθετούνται στα ζαχαρουργεία και εκπρόσωποι των αγροτών - παραγωγών.
     Επίσης όσον αφορά την έκταση, πράγματι το καλλιεργητικό έτος 2004 έχει μειωθεί η έκταση της τευτλοκαλλιέργειας στο Νομό Φλώρινας στα 4900 στρέμματα και αυτό οφείλεται κυρίως στις χαμηλές αποδόσεις που επιτεύχθηκαν κατά την προηγούμενη χρονιά του 2003, λόγω των ακραίων καιρικών φαινομένων που έπληξαν σχεδόν όλη τη γεωργία της Βόρειας Ελλάδος.
     ΑΜΠΕΛΩΝΕΣ
     Παράβολα καταβάλλονται μόνο από τους αμπελουργούς που προέβησαν στην φύτευση αμπελουργικών εκτάσεων μέχρι την 1-9-1998 χωρίς την τήρηση των Εθνικών και Κοινοτικών διατάξεων και η καταβολή τους αποτελεί μέρος της διαδικασίας τακτοποίησης των εκτάσεων αυτών.
     Σημειώνεται ότι η καταβολή των παραβόλων είναι σύμφωνη με την Κοινοτική νομοθεσία (άρθρο 2 του Καν. (ΕΚ) 1493/99) και επιβάλλεται για προφανείς λόγους ισορροπίας δικαίου σχετικά με τους παραγωγούς, οι οποίοι τηρώντας τις Εθνικές και Κοινοτικές διατάξεις δεν προέβησαν σε παράτυπες φυτεύσεις.
     Σύμφωνα δε με το άρθρο 6 της υπ' αριθμ. 245225/12-6-2003 Υπουργικής Απόφασης, τα έσοδα που 'προέρχονται από την είσπραξη των παραβόλων θα χρησιμοποιηθούν για τις ανάγκες διαχείρισης του Εθνικού Αποθεματικού καθώς και για την ορθή εφαρμογή σε τεχνικό και διοικητικό επίπεδο της Κοινής Οργάνωσης του Αμπελουργικού Τομέα, όπως καθορίζεται στον Τίτλο ΙΙ του Καν. (ΕΚ) 1493/99.
     Επιπλέον, οι εκμεταλλεύσεις των οποίων οι εκτάσεις τακτοποιούνται μέσω της διαδικασίας τακτοποίησης, έχουν πλέον την δυνατότητα να συμμετέχουν σ' όλα τα ευνοϊκά μέτρα που διέπουν τον τομέα, όπως π.χ. ένταξη στο πρόγραμμα αναδιάρθρωσης αμπελώνων, λήψη δικαιωμάτων φύτευσης από το Εθνικό Αποθεματικό κλπ.
     ΠΑΤΑΤΑ
     Σύμφωνα με τα στοιχεία της Δ/νσης Αγροτικής Ανάπτυξης Φλώρινας, η συνολική παραγωγή πατάτας εσοδείας 2003 στο Ν. Φλώρινας ανήλθε στους 17.000 τον., περίπου στα ίδια επίπεδα με την παραγωγή του 2002.
     Από την παραπάνω συνολική παραγωγή πατάτας, ελάχιστες ποσότητες έχουν μείνει αδιάθετες.
     Σύμφωνα με τους Κοινοτικούς Κανονισμούς, οι εισαγωγές οπωροκηπευτικών προϊόντων από Τρίτες Χώρες είναι ελεύθερες και δεν είναι δυνατόν να απαγορευθούν. Στα πλαίσια όμως των Κοινοτικών Κανονισμών, καταβάλλεται κάθε δυνατή προσπάθεια για συστηματικούς φυτοϋγειονομικούς ελέγχους κατά την εισαγωγή, για την προστασία του καταναλωτή.
     Ο ΕΛΓΑ σύμφωνα με τον ισχύοντα Κανονισμό Ασφάλισης Φυτικής Παραγωγής, για ζημιά στη φυτική παραγωγή ποσοστού 100% αποζημιώνει το 75% περίπου, ποσοστό από τα μεγαλύτερα διεθνώς. Η κάλυψη των ζημιών σε ποσοστό 100%, δηλαδή από μηδενική βάση, είναι πέρα από τα όρια κάθε ασφαλιστικής πρακτικής διεθνώς, σύμφωνα με την οποία σε κάθε ζημιά συμμετέχει κατά ένα ποσοστό υποχρεωτικά και ο ασφαλισμένος.
     Για τις μη καλυπτόμενες από τον ΕΛΓΑ ζημιές (αρμοδιότητας ΠΣΕΑ) που προξενήθηκαν από τις δυσμενείς καιρικές συνθήκες Νοεμβρίου 2001 - Ιανουαρίου 2002 στο φυτικό κεφάλαιο και στη φυτική παραγωγή του Ν. Φλώρινας (πρόγραμμα FROGY), έχει καταβληθεί από τον ΕΛΓΑ το 75% περίπου των προβλεπόμενων κρατικών ενισχύσεων και το υπόλοιπο θα καταβληθεί το συντομότερο δυνατό.
     Για το θέμα των ασφαλίστρων που καταβάλλουν οι κτηνοτρόφοι, αναφέρεται ότι ο τρόπος καταβολής της Ασφαλιστικής Εισφοράς άλλαξε. Από 1-1-2004 και πλέον οι κτηνοτρόφοι καταβάλλουν την Ασφαλιστική Εισφορά με βάση τη Δήλωση Εκτροφής.
     Το ποσό που αναλογεί για κάθε είδος ή κατηγορία ζώου έχει υπολογισθεί και πάλι με συντελεστή 0,5% επί των παραγόμενων προϊόντων.
     Με την απόφαση 88/16-3-2004 του Δ.Σ. του ΕΛΓΑ, μειώθηκε η εισφορά και οι τιμές που ισχύουν ανά κατηγορία είναι οι παρακάτω:
     ΕΙΔΟΣ ΖΩΩΝ 						ΕΙΣΦΟΡΑ ΑΝΑ ΖΩΟ
     Α. Αγελάδες γαλακτοπαραγωγή ς > 20 μηνών 			9,00€ 
     Β. Αγελάδες κρεατοπαραγωγής > 20 μηνών 			5,00€
     Γ. Επιλέξιμα πρόβατα						0,65€
     Δ. Επιλέξιμες αίγες							0,65€
     Ε. Βοοειδή παχυνόμενα μέχρι 24 μηνών σε αμιγείς μονάδες	4,00€
       πάχυνσης μοσχαριών
     Σε ό,τι αφορά τα αναγραφόμενα στην ερώτηση έργα υποδομής, δεν υπάρχει αντικείμενο αρμοδιότητας του Υπουργείου, καθόσον το έργο « Φράγμα Τριανταφυλλιάς και συναφή έργα στο Ν. Φλώρινας» είναι ενταγμένο στη ΣΑΕ 072 (Πρόγραμμα Δημοσίων Επενδύσεων του ΥΠΕΧΩΔΕ και το έργο « Φράγμα Παπαδιάς» είναι αρμοδιότητα της ΔΕΗ.
     Κατά συνέπεια αρμόδια να απαντήσουν είναι τα Υπουργεία ΠΕΧΩΔΕ και Ανάπτυξης, προς τα οποία κοινοποιείται το παρόν έγγραφό μας με αντίγραφο της ερώτησης.
     Ο Υφυπουργός
     Ε. ΜΠΑΣΙΑΚΟΣ»
     2. Στην με αριθμό 2520/30-7-04 ερώτηση των Βουλευτών κυρίων Δημητρίου Τσιόγκα, Νικολάου Γκατζή και Αντώνη Σκυλλάκου δόθηκε με το υπ’ αριθμ. 478/10-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Τ. Τσιόγκας, Ν. Γκατζής και Α. Σκυλλάκος, σας πληροφορούμε τα εξής:
     Για τις καλυπτόμενες από τον ΕΛΓΑ ζημιές που προξενήθηκαν από την ανεμοθύελλα της 26-7-2004 σε καλλιέργειες ροδάκινων των Δήμων Τυρνάβου και Γιαννούλης, διενεργήθηκαν από τον ΕΛΓΑ οι απαραίτητες επισημάνσεις και ενημερώθηκαν οι παραγωγοί για την υποβολή δηλώσεων. Η διενέργεια των εξατομικευμένων εκτιμήσεων θα αρχίσει αμέσως μετά τη λήξη της προθεσμίας υποβολής δηλώσεων και οι αποζημιώσεις θα καταβληθούν το συντομότερο δυνατό.
     Για τις μη καλυπτόμενες από τον ΕΛΓΑ ζημιές (αρμοδιότητας ΠΣΕΑ), που προξενήθηκαν από την παραπάνω ανεμοθύελλα στο Φυτικό Κεφάλαιο του Δήμου Γιαννούλης, υποβλήθηκαν στον ΕΛΓΑ δώδεκα (12) αιτήσεις για χορήγηση κρατικών ενισχύσεων.
     Μετά τη λήξη της προθεσμίας υποβολής αιτήσεων, θα γίνει η καταγραφή τους και θα ενταχθούν σε νέο πρόγραμμα χορήγησης κρατικών ενισχύσεων.
     Ο Υπουργός
     Σ. ΤΣΙΤΟΥΡΙΔΗΣ»
      3. Στην με αριθμό 2356/22-7-04 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 1062/16-8-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Μπούγα, σας γνωρίζουμε τα ακόλουθα:
      Ο τουριστικός λιμένας Ιτέας, δυναμικότητας 146 θέσεων ελλιμενισμού, χωροθετήθηκε σύμφωνα με τις διατάξεις του αρθ.31 του Ν .2160/93 κατόπιν αίτησης του Λιμενικού Ταμείου Φωκίδας.
      Προκειμένου να προχωρήσουμε στην κατάρτιση της σύμβασης παραχώρησης του τουριστικού λιμένα Ιτέας βρισκόμαστε σε συνεργασία με το Λιμενικό Ταμείο Φωκίδας σχετικά με το αν πρόκειται να αναλάβει αφ' εαυτού τη λειτουργία και εκμετάλλευση του εν λόγω τουριστικού λιμένα ή προτίθεται να συμπράξει με άλλα νομικά ή φυσικά πρόσωπα, συστήνοντας ανώνυμη εταιρία.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      4. Στην με αριθμό 2377/22-7-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 1063/16-8-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Στρατάκη, σας γνωρίζουμε τα ακόλουθα:
      Το Υπουργείο - στον τομέα ευθύνης του- ενεργεί με θεσμικό τρόπο αλλά και με άμεσες ενέργειες (διαφήμιση και προβολή της χώρας) για την ενίσχυση της εικόνας της χώρας και ενδυνάμωση του ελληνικού τουρισμού. Η ενδυνάμωση αυτή θα έχει -όπως είναι φυσικό- άμεσο αλλά και απώτερο θετικό αντίκτυπο σε όλες τις τουριστικές επιχειρήσεις και κυρίως σε αυτές του καταλυματικού τομέα. Όμως ο ρόλος του Υπουργείου Τουρισμού δεν μπορεί να επεκταθεί μέχρι του σημείου να παρέμβει σε θέματα εργασιακών σχέσεων των ξενοδοχειακών επιχειρησιακών.
      ΄Ετσι, σε ότι αφορά τους εργαζόμενους σε ξενοδοχειακές επιχειρήσεις, άπτονται καθαρά θεμάτων διμερών εργασιακών σχέσεων και εμπίπτουν στην αποκλειστική αρμοδιότητα του συνερωτώμενου Υπουργείου Απασχόλησης και Κοινωνικής Προστασίας.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      5. Στην με αριθμό 2507/29-7-04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. Β-858/17-8-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 2507/29-07-04 που κατέθεσε στη Βουλή ο Βουλευτής κ. Ανδ. Λοβέρδος, σύμφωνα και με το με αριθμ. πρωτ, 5428/03-08-04 έγγραφο της ΤΡΑΜ Α.Ε. σας πληροφορούμε τα παρακάτω:
      Από την ΤΡΑΜ Α.Ε έχουν ληφθεί όλα τα κατάλληλα και διαρκή στην εφαρμογή τους μέτρα για την ασφάλεια κυκλοφορίας και λειτουργίας του Τραμ. Συγκεκριμένα:
      1. Για όλες τις διασταυρώσεις με τα οχήματα έχουν γίνει μελέτες φωτεινής σηματοδότησης και τοποθετήθηκε ο αντίστοιχος εξοπλισμός για την ρύθμιση της ασφαλούς κυκλοφορίας τράμ οχημάτων και πεζών.
      2. Έχει εγκατασταθεί κατακόρυφη (πινακίδες) και οριζόντια (διαγράμμιση) σήμανση καθ' όλο το μήκος του τροχιοδρόμου.
      3. Επίσης φωτεινή σηματοδότηση έχει τοποθετηθεί στις περισσότερες πεζοδιαβάσεις και σχεδόν σε όλες όσες έχουν άμεση γειτνίαση με κεντρική λεωφόρο.
      Σε όσες πεζοδιαβάσεις δεν έχει εγκατασταθεί φωτεινή σηματοδότηση έχουν τοποθετηθεί μάτια γάτας και μπόλαρς για την ασφαλή διέλευση των πεζών και την απαγόρευση εισόδου οχημάτων στις πεζοδιαβάσεις .
      4. Σε όλες τις διασταυρώσεις με οχήματα και σε όλες τις στάσεις έχουν τοποθετηθεί κάμερες συνδεδεμένες με το κέντρο λειτουργίας του τράμ που βρίσκεται στο Ελληνικό, οι οποίες επιτηρούνται σε 24ωρη βάση για την παρακολούθηση και επέμβαση σε περίπτωση τυχόν προβλημάτων (όπως π.χ. συγκέντρωση κοινού, παράνομα σταθμευμένα οχήματα κ.λ.π).
      5. Ο κώδικας οδικής κυκλοφορίας έχει συμπληρωθεί με τα αντίστοιχα νέα σήματα για την ενσωμάτωση της κυκλοφορίας του τραμ στον αστικό ιστό και στην ήδη υπάρχουσα κυκλοφορία.
      6. Γίνεται συνεχής ενημέρωση του κοινού μέσω των μέσων μαζικής ενημέρωσης (τηλεόραση, ραδιόφωνο, ημερήσιος τύπος, κλπ. ) για τον τρόπο λεπουργίας του τράμ, το οποίο έχει προτεραιότητα σε σχέση με την κίνηση των οχημάτων, καθώς και για την συμπεριφορά που πρέπει να έχει το κοινό, τον τρόπο που πρέπει να ενεργεί κ.λπ.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      6. Στην με αριθμό 2430/27-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 107016/1051/596Β/18-8-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ως άνω ερώτησης, σας γνωρίζουμε τα εξής:
      1) Η βελτίωση του ισχύοντος θεσμικού πλαισίου προστασίας και διαχείρισης του υδατικού περιβάλλοντος της χώρας και ο σχεδιασμός και εφαρμογή μιας συνολικής πολιτικής διαχείρισης και προστασίας των υδατικών πόρων αποτελούν θέματα υψίστης προτεραιότητας που προκύπτουν και από την υποχρέωση της θεσμικής εναρμόνισης στο Εθνικό Δίκαιο της Οδηγίας - Πλαίσιο 2000/60/ΕΕ για τα νερά. Στο πλαίσιο αυτό εκδόθηκε ο Νόμος 3199/2003 (ΦΕΚ 280A/9-12-2003) για την «Προστασία και διαχείριση των υδάτων - Εναρμόνιση με την Οδηγία 2000/60/ΕΚ του Ευρωπαϊκού Κοινοβουλίου και του Συμβουλίου της 23ης Οκτωβρίου 2000», ενώ το Προεδρικό Διάταγμα και οι Κοινές Υπουργικές Αποφάσεις που προβλέπονται από τον ανωτέρω Νόμο για τη συγκρότηση της Κεντρικής Υπηρεσίας Υδάτων και των Διευθύνσεων Υδάτων στις Περιφέρειες βρίσκονται στη διαδικασία διαμόρφωσης από τις αρμόδιες Υπηρεσίες του ΥΠΕΧΩΔΕ.
      2) Για την προστασία και την αναβάθμιση των υδατικών πόρων της χώρας υλοποιούνται από την αρμόδια υπηρεσία μια σειρά από προγράμματα και δράσεις όπως:
      - Παρακολούθηση ποιότητας νερών κολύμβησης και συμμετοχή της Ελλάδας στο πρόγραμμα «Γαλάζιες Σημαίες της Ευρώπης»
      - Παρακολούθηση ποιότητας θαλασσίου περιβάλλοντος (ΜΕD-ΡΟΙ) Πρόγραμμα παρακολούθησης ποιότητας υπόγειων νερών
      - Πρόγραμμα παρακολούθησης τοξικών ουσιών στα νερά
      -Παρακολούθηση του προγράμματος ανάπτυξης υποδομών της χώρας για τη μείωση της ρύπανσης των νερών και ειδικότερα της μείωσης της ρύπανσής των από τα αστικά απόβλητα με την εγκατάσταση μονάδων επεξεργασίας λυμάτων
      - Κατάρτιση ειδικών προγραμμάτων αναβάθμισης των νερών «ειδικών περιοχών» σύμφωνα με τις απαιτήσεις της Οδηγίας 91/676/ΕΟΚ για τη νιτρορρύπανση γεωργικής προέλευσης και της Οδηγίας 76/464/ΕΟΚ για τα τοξικά στα νερά
      3) Η τήρηση ή μη των περιβαλλοντικών όρων που τίθενται για τη λειτουργία κάθε εγκατάστασης διάθεσης υγρών αποβλήτων στα επιφανειακά νερά ελέγχεται από τις αρμόδιες Νομαρχιακές Υπηρεσίες και δεν έχει έλθει εις γνώση της αρμόδιας υπηρεσίας του ΥΠΕΧΩΔΕ ότι γίνεται ανεξέλεγκτη διάθεση αστικών ή βιοτεχνικών λυμάτων στον ποταμό Καλαμά.
      4) Ως προς το φαινόμενο των απωλειών καραβίδας σε περιοχές παραποτάμων του ποταμού Καλαμά του Νομού Ιωαννίνων, σύμφωνα με έκθεση - γνωμάτευση ειδικού ερευνητή του Ινστιτούτου Κτηνιατρικών Ερευνών Θεσσαλονίκης, αυτό προκλήθηκε από την ασθένεια της αφανομύκωσης η οποία αφορά αποκλειστικά και μόνο τις καραβίδες και δη εκείνες του γλυκού νερού, μη έχουσα καμία σχέση με την υγεία άλλων ειδών υδρόβιων όντων πολύ δε περισσότερο του ανθρώπου. Σύμφωνα δε με την ίδια έκθεση - γνωμάτευση η παρουσία ρύπων ή επικίνδυνων τοξικών ουσιών θα επέφερε καταστροφικό αποτέλεσμα επί του συνόλου των εμβίων όντων του ποταμού.
      5) Οι περιοχές «Εκβολές (Δέλτα) Καλαμά» και «Στενά Καλαμά» περιλαμβάνονται στον Εθνικό Κατάλογο περιοχών που προτείνονται για ένταξη στο Ευρωπαϊκό Δίκτυο «Natura 2000». Επίσης οι περιοχές «Υγρότοπος εκβολών Καλαμά και νήσος Πρασούδι» και «Όρη Παραμυθιάς, Στενά Καλαμά και Στενά Αχέροντα» έχουν χαρακτηρισθεί σαν Ζώνες Ειδικής Προστασίας της ορνιθοπανίδας (SPA), (Οδηγία 79/409/ΕΟΚ) και σύμφωνα με το άρθρο 3 παρ. 1 της Οδηγίας 92/43/ΕΟΚ οι περιοχές που έχουν ταξινομηθεί ως Ζώνες Ειδικής Προστασίας (SPA) εντάσσονται χωρίς πρόσθετη διαδικασία στο Δίκτυο Natura 2000.
      Για την περιοχή του Δέλτα Καλαμά - Στενά Καλαμά - Έλος Καλοδίκη, έχει εκπονηθεί Ειδική Περιβαλλοντική Μελέτη και βρίσκεται προς έκδοση η σχετική ΚΥΑ.
      Επίσης με το Νόμο 3044/2002 (ΦΕΚ 197Α/27-8-2002) ιδρύθηκε ο «Φορέας Διαχείρισης Στενών και εκβολών Καλαμά και Αχέροντα»
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      7. Στην με αριθμό 2418/27-7-04 ερώτηση του Βουλευτή κ. Ιωάννου Διαμαντίδη δόθηκε με το υπ’ αριθμ. 257/17-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2418/27-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Διαμαντίδη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Μετά την ακινητοποίηση των επιβατηγών-οχηματαγωγών «ΡΟΔΟΣ» και «ΠΑΤΜΟΣ» λόγω βλάβης και του επιβατηγού-οχηματαγωγού «ΔΙΑΓΟΡΑΣ» λόγω επίσχεσης εργασίας των μελών του πληρώματός του, το ΥΕΝ ενήργησε άμεσα και προκειμένου να εξυπηρετηθούν οι συγκοινωνιακές ανάγκες των Δωδεκανήσων προέβη σε τροποποιήσεις δρομολογίων των πλοίων που εκτελούν δρομολόγια στην περιοχή και παράλληλα ενέκρινε όπως το επιβατηγό-οχηματαγωγό «ΡΟΔΑΝΘΗ» εξακολουθεί να εκτελεί τρία δρομολόγια την εβδομάδα στη δρομολογιακή γραμμή Πειραιά Δωδεκανήσου (αντί να δρομολογηθεί στη γραμμή Πειραιά-Παροναξίας-Θήρας, όπως είχε γνωμοδοτήσει το Συμβούλιο Ακτοπλοϊκών Συγκοινωνιών).
      Κατόπιν των ανωτέρω, η Πάτμος, η Λέρος, η Κως και η Ρόδος εξυπηρετούνται καθημερινά με τουλάχιστον ένα δρομολόγιο από Πειραιά, ενώ η Κάλυμνος εξυπηρετείται με πέντε δρομολόγια την εβδομάδα και τις λοιπές μέρες εξυπηρετείται μέσω ΚΩ (με τοπική σύνδεση).
      2. Κατά την τρέχουσα θερινή περίοδο, η Χίος, όπως και η Μυτιλήνη, συνδέεται με τον Πειραιά με δεκατέσσερα δρομολόγια ανά εβδομάδα με επιβατηγά-οχηματαγωγά πλοία και τρία δρομολόγια ανά εβδομάδα με το φορτηγό-οχηματαγωγό «ΠΑΝΑΓΙΑ ΚΡΗΜΝΙΩΤΙΣΣΑ».
      3. Για την καλύτερη ακτοπλοϊκή σύνδεση της Σάμου με τον Πειραιά, το ΥΕΝ ενέκρινε την έκτακτη δρομολόγηση του επιβατηγού-οχηματαγωγού «ΕΞΠΡΕΣ ΑΔΩΝΙΣ» με δύο δρομολόγια ανά εβδομάδα από 09/07/2004 έως 19/09/2004. Συνολικά κατά την τρέχουσα θερινή περίοδο η Σάμος συνδέεται με τον Πειραιά με δεκαεννέα δρομολόγια ανά εβδομάδα με έξι πλοία. Επιπλέον, συνδέεται απευθείας με τον Πειραιά (χωρίς ενδιάμεσες προσεγγίσεις) και με το επιβατηγό-οχηματαγωγό «ΤΑΞΙΑΡΧΗΣ» κάθε Δευτέρα και επιστροφή κάθε Πέμπτη, ενώ στο ενδιάμεσο διάστημα εκτελείται επιδοτούμενο δρομολόγιο Σάμου- Χίου- Θεσ/νίκης με επιστροφή.
      4. Η Νάξος κατά τη τρέχουσα θερινή περίοδο συνδέεται με τον Πειραιά με σαράντα εννέα δρομολόγια ανά εβδομάδα με επιβατηγά-οχηματαγωγά πλοία.
      5. Όσον αφορά το θέμα του επιβατηγού-οχηματαγωγού «ΔΙΑΓΟΡΑΣ», οι Υπηρεσίες του ΥΕΝ, στο πλαίσιο των αρμοδιοτήτων τους, έχουν παρέμβει διοικητικά για τη διευθέτηση των οικονομικών υποχρεώσεων της εταιρείας "DANE SEA LINES" προς τους ναυτικούς των πλοίων της.
      Με παρέμβαση του Υπουργού Εμπορικής Ναυτιλίας για την επίλυση του θέματος την 25/6/2004 η εταιρεία υπέβαλε πρόταση (με χρονοδιάγραμμα έως την 31/10/2004) για την πλήρη εξόφληση των οικονομικών της υποχρεώσεων προς τους ναυτικούς, μέλη πληρώματος των πλοίων της.
      Για το θέμα των οικονομικών υποχρεώσεων της εταιρείας προς τους ναυτικούς μέλη πληρώματος των πλοίων της, έχει ενημερωθεί από τη Λιμενική Αρχή του Πειραιά και ο αρμόδιος Εισαγγελέας.
      Το ΥΕΝ συνεχίζει να καταβάλλει κάθε δυνατή προσπάθεια για την οριστική επίλυση του θέματος και την καλύτερη εξυπηρέτηση των κατοίκων και των επισκεπτών των νησιών.
      6. Με κοινή Απόφαση των Υπουργών Εμπορικής Ναυτιλίας και Αιγαίου καθορίσθηκαν οι κατηγορίες εκείνων των ομάδων ατόμων, οι οποίες δικαιούνται, για λόγους εξυπηρέτησης δημοσίου συμφέροντος, να ταξιδεύουν με έκπτωση στα εισιτήρια των δρομολογημένων πλοίων που εκτελούν ενδομεταφορές στο πνεύμα του άρθρου δεύτερου του ν. 2932/2001 (Α΄145), με την πρόβλεψη από 1-1-2003 να καταβάλλεται αποζημίωση στις ακτοπλοϊκές εταιρείες από τους οικείους φορείς μετά από νομοθετική ρύθμιση, χωρίς αυτή ποτέ να πραγματοποιηθεί.
      Η νέα πολιτική ηγεσία του ΥΕΝ προσεγγίζει με ευαισθησία και κατανόηση το χρονίζον αυτό θέμα που κληρονόμησε από την προηγούμενη Κυβέρνηση και προτίθεται να το ρυθμίσει προχωρώντας σε εξορθολογισμό του συστήματος εκπτώσεων που ισχύει σήμερα.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      8. Στην με αριθμό 2424/27-7-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 256/17-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του με αριθ. πρωτ. 2424/27-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Δραγασάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η διαδικασία που ακολουθήθηκε για το χαρακτηρισμό της διαδρομής, για την οποία γίνεται λόγος στην σχετική ερώτηση, ως προστατευμένης, εφαρμόζεται πανελλαδικά και στηρίζεται σε επιστημονικά κριτήρια, τα οποία εκτιμώνται και παρέχονται από την ΕΜΥ και την Υδρογραφική Υπηρεσία του ΓΕΝ και αξιολογούνται από την Τεχνική Επιτροπή του ΥΕΝ. Ο σκοπός της διαδικασίας αυτής είναι η αποφυγή ναυτικών ατυχημάτων και η διασφάλιση της ανθρώπινης ζωής στην θάλασσα και για το λόγο αυτό δεν παρέχεται η δυνατότητα παρεκκλίσεων.
      2. Με την αριθ. πρωτ. 4311.7/02/2004/11-03-2004 Απόφαση του Υπουργού Ε.Ν., η οποία επισυνάπτεται, η διαδρομή Απολλωνία Μήλου - Ψάθη Κιμώλου χαρακτηρίσθηκε ως προστατευμένη, τα δε ανεμολογικά στοιχεία της διαδρομής (σε BF) είναι τα εξής:
      Β      ΒΑ      Α      ΝΑ      Ν      ΝΔ      Δ      ΒΔ      6      9      6      5      5      6      9      6      
      3. Η αρμόδια Υπηρεσία του ΥΕΝ μετά από σχετικό αίτημα της Κοινότητας Κιμώλου, απευθύνθηκε εκ νέου στην ΕΜΥ και στην Υδρογραφική Υπηρεσία του ΓΕΝ ούτως ώστε να επανεξεταστούν τα ως άνω ανεμολογικά κριτήρια καθορισμού της διαδρομής ως προστατευμένης, χωρίς ωστόσο να προκύψει μεταβολή.
      4. Ανεξάρτητα από τα ανωτέρω, εφόσον οι πραγματικές καιρικές συνθήκες που επικρατούν σε συγκεκριμένη διαδρομή είναι ευμενέστερες από αυτές που περιγράφονται στο μετεωρολογικό δελτίο, είναι δυνατόν να επιτραπεί κατ' εξαίρεση ο απόπλους πλοίου μετά τη σύνταξη ειδικού πρακτικού, κατά τα οριζόμενα ειδικότερα στο κεφάλαιο 6 του αριθμ. 9 Εγχειριδίου Ασφάλειας Ναυσιπλοΐας.
      5. Επίσης, υπάρχει η δυνατότητα έκδοσης δελτίων ειδικών προγνώσεων καιρού θαλάσσιων διαδρομών από την ΕΜΥ. Τα δελτία αυτά ισχύουν για συγκεκριμένη θαλάσσια διαδρομή, σε αντιδιαστολή με τα γνωστά τακτικά και έκτακτα δελτία, που ισχύουν για ευρύτερες θαλάσσιες περιοχές.
      6. Η Κοινότητα Κιμώλου έχει ήδη ενημερωθεί εγγράφως από το ΥΕΝ για το αναφερόμενο θέμα και μαζί με το Επαρχείο Μήλου απευθύνθηκαν για τη συγκεκριμένη διαδρομή προς την ΕΜΥ, ως αρμόδια Υπηρεσία έκδοσης των προαναφερόμενων δελτίων ειδικών προγνώσεων καιρού θαλάσσιων διαδρομών. Στην απάντηση της ΕΜΥ, η οποία επισυνάπτεται, αναφέρεται ότι λόγω ελλείψεως του απαραίτητου εξοπλισμού, στην πράξη τη στιγμή αυτή δεν είναι δυνατή η έκδοση δελτίων ειδικών προγνώσεων καιρού για τη συγκεκριμένη θαλάσσια διαδρομή.
      7. Πέραν των ανωτέρω, για τον καλύτερο έλεγχο της περιοχής, δόθηκαν από το ΥΕΝ οι απαραίτητες εντολές και στη νήσο Κίμωλο μεταβαίνουν καθημερινά ένας Υπαξιωματικός Λ.Σ. και ένας Λιμενοφύλακας από τη Λιμενική Αρχή Μήλου.
      8. Η νέα πολιτική ηγεσία του ΥΕΝ προσεγγίζει με ευαισθησία και κατανόηση τα σχετικά θέματα της ακτοπλοΐας και αναλαμβάνει όλες τις απαραίτητες πρωτοβουλίες για τη διασφάλιση της ποιότητας, της αξιοπιστίας και της ασφάλειας των θαλάσσιων υπηρεσιών μεταφοράς επιβατών και σχημάτων.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 2477/28-7-04 ερώτηση των Βουλευτών κυρίων Χρήστου Παπουτσή, Παναγιώτη Ρήγα, Βασιλείου Κεγκέρογλου και Εμμανουήλ Όθωνα δόθηκε με το υπ’ αριθμ. 261/17-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2477/28-07-2004 εγγράφου σας, με το οποίο μας διαβιβάστηκε ερώτηση των Βουλευτών κ.κ. Χ. Παπουτσή, Π. Ρήγα, Β. Κεγκέρογλου και Ε. Όθωνα που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Σύμφωνα με τον ν. 2932/2001, το όριο ηλικίας των επιβατηγών ακτοπλοϊκών πλοίων που εκτελούν θαλάσσιες ενδομεταφορές στην χώρα μας, έχει περιορισθεί στα 30 χρόνια, με καταληκτικό έτος πλήρους συμμόρφωσης όλων των επιβατηγών δρομολογημένων πλοίων το 2008.
      Η χώρα μας έχει γίνει αποδέκτης της αριθμ. C (2004) 379/03-02-2004 προειδοποιητικής επιστολής της Επιτροπής των Ευρωπαϊκών Κοινοτήτων η οποία θεωρεί ότι ορισμένες διατάξεις του ν. 2932/2001 καθιερώνουν απαιτήσεις που δημιουργούν αθέμιτα εμπόδια στην ελεύθερη παροχή υπηρεσιών θαλάσσιων ενδομεταφορών που καθιερώνει ο κανονισμός 3577/92. Στην επιστολή αναφέρεται ότι, ο όρος της ηλικίας των πλοίων που καθορίζεται με τον ανωτέρω νόμο, δεν απορρέει από την Κοινοτική Νομοθεσία η οποία αφορά την ασφάλεια των επιβατηγών πλοίων που εκτελούν εσωτερικά δρομολόγια.
      2. Η θέση του ΥΕΝ είναι ότι το όριο ηλικίας των δρομολογημένων επιβατηγών πλοίων είναι ένα ευαίσθητο ζήτημα καθώς συναρτάται τόσο με την ποιότητα και την ασφάλεια των πλόων όσo και με την προστασία του θαλασσίου περιβάλλοντος. Σε αυτή τη βάση η Ε.Ε. έχει δείξει την ευαισθησία της με το νέο Κανονισμό για την επίσπευση απόσυρσης των Δ/Ξ μονού τοιχώματος. Την ίδια όμως ευαισθησία θα πρέπει να δείξει και για τα πλοία που μεταφέρουν εκατομμύρια επιβάτες και οχήματα. Σε αυτή την κατεύθυνση το ΥΕΝ συνεξετάζει τα σχετικά θέματα στο πλαίσιο ενσωμάτωσης της Οδηγίας 2003/24 (Stockholm agreement) η οποία ως γνωστόν προβλέπει τελική ημερομηνία συμμόρφωσης την 17-11-2004. Οι σχετικές αποφάσεις μας θα τεθούν εγκαίρως υπόψη των αρμοδίων υπηρεσιών της Ε.Ε.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      10. Στην με αριθμό 1803/28-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 249/17-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση της με αριθ. πρωτ. 1803/28-06-2004 ερώτησης του Βουλευτή κ. Μ. Καρχιμάκη που κατατέθηκε στη Βουλή των Ελλήνων και μας διαβιβάστηκε με το ανωτέρω σχετικό, σας γνωρίζουμε τα ακόλουθα:
      1. Στο πλαίσιο των μέτρων ασφαλείας κατά τη διάρκεια των Ολυμπιακών Αγώνων έχουν τοποθετηθεί κάμερες κλειστού κυκλώματος τηλεόρασης (C.C.T.V.) σε κατάλληλα σημεία της περιμέτρου των χερσαίων χώρων συγκεκριμένων λιμένων της χώρας, όπου θα ελλιμενίζονται πλοία με μέλη της Ολυμπιακής Οικογένειας ή παρουσιάζουν μεγάλη επιβατική και εμπορευματική κίνηση.
      Επιπλέον οι κάμερες κλειστού κυκλώματος θα εξυπηρετήσουν τις ανάγκες για λήψη μέτρων ασφαλείας των λιμένων, σύμφωνα με τις διατάξεις του Διεθνούς Κώδικα Ασφαλείας Πλοίων και Λιμενικών Εγκαταστάσεων (ISPS code), ο οποίος ενσωματώθηκε στο εσωτερικό μας δίκαιο με το π.δ. 56/2004 και έχει υποχρεωτική εφαρμογή από 01/07/2004.
      2. Οι εν λόγω κάμερες διαχειρίζονται από τα Κέντρα Διοίκησης, τα οποία εντάσσονται στις οικείες Λιμενικές Αρχές, σύμφωνα με τον Κανονισμό Οργάνωσης και Λειτουργίας τους. Tο προσωπικό που στελεχώνει τα Κέντρα Διοίκησης ανήκει στο Λιμενικό Σώμα (Λ.Σ.).
      Για την επεξεργασία των στοιχείων και δεδομένων, που θα παρέχονται από το κλειστό κύκλωμα τηλεόρασης υπεύθυνο θα είναι το Λ.Σ., καθόσον θα έχουν πρόσβαση σ΄ αυτά το Κέντρο Επιχειρήσεων του Λ.Σ. και οι οικείες Λιμενικές Αρχές.
      3. Σκοπός της επεξεργασίας των δεδομένων προσωπικού χαρακτήρα, είναι η προστασία προσώπων και αγαθών από εγκληματικές και άλλες πράξεις βίας καθώς και η ρύθμιση της ομαλής κίνησης των επιβατών και των οχημάτων στους λιμένες.
      Το είδος των δεδομένων προσωπικού χαρακτήρα συνίσταται στην ηλεκτρονική οπτική μόνο αποτύπωση προσώπων, οχημάτων και λοιπών αντικειμένων.
      Επίσης, όλα τα στοιχεία που προβλέπονται από το νόμο, έχουν ανακοινωθεί στην Αρχή Προστασίας Δεδομένων Προσωπικού Χαρακτήρα.
      4. Σημειώνεται ότι η προμήθεια των εξοπλισμών αυτών προβλέπεται στην από 19-5-2003 σύμβαση που υπογράφηκε κατά την περίοδο της προηγούμενης Κυβέρνησης και είναι μέρος του εξοπλισμού των συστημάτων Ολυμπιακής ασφάλειας C4I.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στην με αριθμό 2232/16-7-04 ερώτηση του Βουλευτή κ. Ιωάννου Τσακλίδη δόθηκε με το υπ’ αριθμ. 270/17-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση της με αριθ. πρωτ. 2232/16-07-2004 ερώτησης, του Βουλευτή κ. Γ. Τσακλίδη που κατατέθηκε στη Βουλή των Ελλήνων και μας διαβιβάστηκε με το ανωτέρω σχετικό και όπως σας γνωρίσαμε με το αριθ. πρωτ. 229/04-08-2004 έγγραφό μας:
      1. Στόχος μας είναι η βελτίωση του συνόλου των λιμενικών υποδομών και της διαχείρισής τους, προκειμένου να προσφέρονται υπηρεσίες ποιότητας.
      2. Το έργο της προμήθειας μηχανολογικού εξοπλισμού λιμένα Καβάλας έχει ενταχθεί στο Π.Δ.Ε. του τρέχοντος έτους (ΣΑΕ 089/5), μετά από πρωτοβουλίες του ΥΕΝ και στη συνέχεια ζητήθηκε και εγκρίθηκε η αντίστοιχη χρηματοδότησή του.
      Ήδη, η Γενική Γραμματεία Λιμένων και Λιμενικής Πολιτικής του ΥΕΝ, προωθεί άμεσα τη σχετική διαδικασία, με την εντολή κατανομής του ποσού σε λογαριασμό Νομικών, Προσώπων της Τράπεζας της Ελλάδος, για την αύξηση του μετοχικού κεφαλαίου του Οργανισμού Λιμένος Καβάλας Α.Ε. και τον ορισμό του Οργανισμού ως Υπολόγου Διαχειριστή.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      12. Στην με αριθμό 2401/23-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Β-850/11-8-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2401/23-7-2004 που κατέθεσε στη Βουλή ο Βουλευτής κ Φώτης Κουβέλης, σχετικά με την εγκατάσταση κεραίας κινητής τηλεφωνίας, σας πληροφορούμε τα πιο κάτω:
     1. Σύμφωνα με το Ν. 2867/2001 αρ. 3, παρ. 14, εδαφ. κ, αρμόδιο όργανο για τη χορήγηση των αδειών κατασκευής κεραιών σταθμών στην ξηρά, πλην αυτών που αφορούν τα πάρκα κεραιών, είναι η Ε.Ε.Τ.Τ., η οποία και ασκεί όλες τις σχετικές αρμοδιότητες που αναφέρονται στο άρθρο 1 του Ν.2801/2000,
     Η άδεια που εκδίδει, η Ε.Ε.Τ.Τ., είναι η πρώτη από τις πράξεις που απαιτούνται, βάσει του ανωτέρω Νόμου, και εκδίδεται μετά τη χορήγηση θετικής γνωμάτευσης της Ελληνικής Επιτροπής Ατομικής Ενέργειας, η οποία, με την Κοινή Υπουργική Απόφαση για τα "Μέτρα προφύλαξης του κοινού από τη λειτουργία κεραιών εγκατεστημένων στην ξηρά" (υπ' Αριθμ. 53571/3839/2000), ορίζεται ως υπεύθυνη για την προστασία του πληθυσμού και του περιβάλλοντος από μη ιοντίζουσες (ηλεκτρομαγνητικές) ακτινοβολίες και φροντίζει για την παροχή σχετικής πληροφόρησης για κάθε ενδιαφερόμενο.
     Με την εν λόγω ΚΥΑ, θεσπίζονται βασικοί περιορισμοί και επίπεδα αναφοράς και καθορίζονται τα όρια για την ασφαλή έκθεση του κοινού στην ηλεκτρομαγνητική ακτινοβολία που εκπέμπουν οι κατασκευές κεραιών κινητής τηλεφωνίας. Η εγκατάστασή τους, εντός ή πλησίον κατοικημένων περιοχών, πρέπει να γίνεται σύμφωνα με τις θεσμοθετημένες προδιαγραφές, ώστε, σε όλα τα γειτονικά στο σταθμό κεραιών σημεία, στα οποία υπάρχει ανθρώπινη πρόσβαση, να εξασφαλίζεται η συμμόρφωση με τα όρια ασφαλούς έκθεσης του κοινού. Επισημαίνεται ότι, με την υπόψη ΚΥΑ, καθορίζονται 20% αυστηρότερα όρια από αυτά που επιβάλλει η Σύσταση 1999/519/ΕΚ του Συμβουλίου της Ε.Ε
     Επίσης, πρέπει να αναφερθεί πως, στην εν λόγω ΚΥΑ, οι βασικοί περιορισμοί και τα επίπεδα αναφοράς για την ασφαλή έκθεση του κοινού στα εκπεμπόμενα ηλεκτρομαγνητικά πεδία, βασίστηκαν σε όλες τις μέχρι σήμερα αποδεδειγμένες βιολογικές επιδράσεις και έχουν οριστεί με μεγάλους συντελεστές ασφαλείας, έτσι ώστε να λαμβάνονται υπ' όψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες, καθώς και τις διαφορές όσον αφορά την ηλικία και την κατάσταση της υγείας του κοινού.
     Η εσωτερική μας, όμως, νομοθεσία δεν αρκείται ούτε σΙ αυτά τα πυκνά προστατευτικά της κοινής υγείας μέτρα (αυστηρότερα όρια από την ΕΕ, προηγούμενη γνωμοδότηση της Ελληνικής Επιτροπής Ατομικής Ενέργειας, παροχή αδείας και από άλλες αρχές - Πολεοδομία - Δασαρχείο - ΥΠΑ κλπ), αλλά επιβάλλει συγχρόνως και υποχρέωση διαρκών ελέγχων.
     Έτσι, σύμφωνα με την ΥΑ 535/2000, αρθ. 5 §3, οι συναρμόδιες υπηρεσίες των Υπουργείων ΠΕΧΩΔΕ, Υγείας, Μεταφορών κλπ. αναλαμβάνουν συντονισμένες πρωτοβουλίες για την αποτελεσματική παρακολούθηση των διεθνών εξελίξεων, την εκπόνηση ερευνητικών μελετών και τη σχετική ενημέρωση του γενικού πληθυσμού για θέματα προστασίας της υγείας από την εκπομπή ηλεκτρομαγνητικών ακτινοβολιών, ενώ και η Ευρωπαϊκή Επιτροπή παρακολουθεί από κοντά την έρευνα, που διεξάγεται σ' αυτό το θέμα.
     2. Σχετικά με την κατασκευή κεραίας κινητής τηλεφωνίας. Η οποία μνημονεύεται στην άνω Ερώτηση και βρίσκεται στην οδό Αλαίας 6 στην περιοχή Ν. Ιωνίας Αττικής, σύμφωνα με όσα στοιχεία μας παρείχε η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), σας πληροφορούμε ότι για την κατασκευή αυτή έχει εκδοθεί η υπ' αριθμ. Σ-2/04-12-1997 Άδεια του Υπουργείου 
     Μεταφορών και Επικοινωνιών (που είχε πριν την 01-01-2001 τη σχετική αρμοδιότητα), για την εταιρεία «ΣΤΕΤ ΕΛΛΑΣ-ΤΗΛΕΠΙΚΟΙΝΩΝΙΕΣ ΑΕΒΕ». Περαιτέρω, σας πληροφορούμε ότι έχει υποβληθεί από την ανωτέρω εταιρεία η υπ' Αριθμ. Πρωτ.8618/21-4-2003 Δήλωση Προσθήκης, που έγινε νομότυπα, ενώ για την ανωτέρω κατασκευή κεραίας υπάρχει η υπ’ αριθμ. Πρωτ. Μ.ι/441/482/2-5-2003 Θετική Γνωμάτευση της Ελληνικής Επιτροπής Ατομικής Ενέργειας (Ε..Ε.Α.Ε.), όπως εκ του Νόμου απαιτείται .
     3. Τέλος, σας πληροφορούμε ότι, όταν πληρούνται οι εκ του Νόμου προϋποθέσεις, η Ε.Ε.Τ.Τ. είναι υποχρεωμένη να προχωρεί στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από αυτή τη διαδικασία αδειοδότησης. Η ανάκληση για τις ήδη αδειοδοτημένες κατασκευές κεραιών μπορεί να πραγματοποιηθεί μόνο με τις προϋποθέσεις του υπ' Αριθμ. 236Π9/2001 (ΦΕΚ 1649/Β/11-12-2001) Κανονισμού Αδειών Κατασκευών Κεραιών στην Ξηρά (άρθρο 9), δηλ εάν και όταν «η αίτηση για έγκριση τοποθέτησης των εγκαταστάσεων της κατασκευής Κεραίας σύμφωνα με τα προβλεπόμενα στο ν. 2801/2000 και στο άρθρο 240 του ν. 2075/1992 απορριφθεί, ή ανακληθεί η ήδη χορηγηθείσα έγκριση ..»
     4. Τέλος, σχετικά με το δεύτερο σκέλος της παρούσης ερωτήσεως, επισημαίνουμε, ότι: περιοδικοί έλεγχοι δια την τήρηση των όρων εγκατάστασης των κεραιών κινητής τηλεφωνίας, ούτε προβλέπονται, αλλά ούτε και είναι νοητοί. Τέτοιος έλεγχος διεξάγεται μια και μόνο φορά, από το αρμόδιο πολεοδομικό γραφείο, πριν τούτο χορηγήσει την κατά νόμο άδεια . Περαιτέρω, περιοδικό έλεγχο λειτουργίας των κεραιών τούτων έχει υποχρέωση να διεξάγει η Ελλ. Επιτροπή Ατομ. Ενέργειας, η οποία υπάγεται στο Υπουργείο Ανάπτυξης.
     Το ΥΜΕ, εξ ιδιαιτέρου ζήλου, όταν υπάρχει καταγγελία για την πλημμελή λειτουργία των κεραιών τούτων, απευθύνεται αμέσως στην Ελλ. Επιτροπή Ατομικής Ενέργειας προς έρευνα της βασιμότητας της καταγγελίας. Τούτο πράξατε και στην συγκεκριμένη περίπτωση. Εάν η καταγγελία ευσταθεί ακολουθούνται τα όσα ο νόμος προβλέπει.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     13. Στην με αριθμό 2441/27-7-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 467/11-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Μπόλαρης, σας πληροφορούμε τα εξής:
     Οι Γεωπόνοι των Δ/νσεων Αγρ. Ανάπτυξης των Νομαρχιών, παρέχουν στους παραγωγούς τεχνική υποστήριξη για θέματα που αφορούν την τεχνική καλλιέργειας, την φυτοπροστασία και την τυποποίηση και συσκευασία των γεωργικών προϊόντων.
     Το μέσο ισοζύγιο παραγωγής και διάθεσης πατάτας της τελευταίας πενταετίας έχει ως εξής:
     Παραγωγή                                                                      900.000 τον.
     Φθορές και αυτοκατανάλωση                                        130.000 τον.
     Μεταποίηση                                                                    60.000 τον.
     Εισαγωγές                                                                       70.000 τον.
     Εξαγωγές	                                                                        16.000 τον.
     Αποθέματα για σπορά                                                   120.000 τον.
     Διάθεση στην εσωτερική αγορά                                      644.000 τον.
     Οι τιμές διάθεσης της πατάτας διαμορφώνονται ελεύθερα στα πλαίσια της προσφοράς και ζήτησης. Συνεπώς, κάθε παρέμβαση στην διαμόρφωση των τιμών είναι ασυμβίβαστη με το Κοινοτικό Καθεστώς.
     Εξετάζεται και η δυνατότητα χορήγησης επισιτιστικής βοήθειας.
     Ο Υφυπουργός
     Ε. ΜΠΑΣΙΑΚΟΣ»
     14. Στην με αριθμό 2483/28-7-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 111/16-8-04 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε τον 1(. Βουλευτή ότι πρόθεση του Υπουργείου Δικαιοσύνης είναι το θέμα ίδρυσης Εφετείου στον νομό Αιτωλοακαρνανίας - όπως και κάθε ανάλογο θέμα ίδρυσης Εφετείου - να τεθεί προς γνωμοδότηση στην Ειδική Νομοπαρασκευαστική Επιτροπή για Εκπόνηση Πανελλαδικού Σχεδίου Χωροταξικής Κατανομής Δικαστηρίων παντός Βαθμού και Δικαιοδοσίας, η οποία ανασυγκροτείται από τη σημερινή ηγεσία του Υπουργείου Δικαιοσύνης - το σχετικό ΦΕΚ αναμένεται εντός των ημερών - δεδομένου ότι η προηγούμενη Επιτροπή ιδίου αντικειμένου, που είχε συσταθεί με την υπ' αριθμ. 131017/2002 υπουργική απόφαση, δεν κατέθεσε κανένα σχετικό πόρισμα.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     15. Στην με αριθμό 2527/30-7-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 481/18-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ.Π. Αντωνακόπουλος, σας πληροφορούμε τα εξής:
     Η εμπορική τιμή της σταφίδας διαμορφώνεται με. Ελεύθερη διαπραγμάτευση ανάμεσα στον παραγωγό ή την Ομάδα Παραγωγών και τον μεταποιητή. Η εν λόγω τιμή μπορεί να αναθεωρηθεί το αργότερο ως 30 Νοεμβρίου με κοινή συμφωνία των συμβαλλομένων μερών.
     Όσον αφορά την τροποποίηση του Κανονισμού 1621/99 από το Υπ. Αγροτικής Ανάπτυξης και Τροφίμων έχουν κατατεθεί προτάσεις στην Ευρωπαϊκή Επιτροπή από το Μάρτιο του 2003, αλλά δεν έχουν ακόμα συζητηθεί. Ανάμεσα στις προτάσεις αυτές είναι και η παράταση της ημερομηνίας υπογραφής των συμβάσεων ως 31 Αυγούστου αντί 1 Αυγούστου.
     Ως προς την ενδεχόμενη αναθεώρηση του συστήματος, το Υπουργείο επεξεργάζεται τις προτάσεις που θα θέσει σε περίπτωση που τεθεί από την ΕΕ.
     Ο Υφυπουργός
     Ε. ΜΠΑΣΙΑΚΟΣ»
     16. Στην με αριθμό 2563/5-8-04 ερώτηση των Βουλευτών κυρίων Ιορδάνη Τζαμτζή και Μανόλη Στρατάκη δόθηκε με το υπ’ αριθμ. 198/18-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα παραπάνω έγγραφα που κατέθεσαν οι Βουλευτές κ.κ. Ιορδ. Τζαμτζής και Μ. Στρατάκης, σας πληροφορούμε τα εξής:
     Το Υπουργείο Αγροτικής Ανάπτυξης και Τροφίμων θα προωθήσει σύντομα σχετικές ρυθμίσεις για τη δημιουργία των «Τοπικών Κέντρων Αγροτικής Ανάπτυξης», τα οποία θα έχουν σαν στόχο την πληροφόρηση και την επαγγελματική και τεχνολογική στήριξη των αγροτών.
     Ο Υπουργός
     Σ. ΤΣΙΤΟΥΡΙΔΗΣ»
      17. Στην με αριθμό 2366/22.7.04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 458/4.8.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Στόχος του Υπουργείου Αγροτικής Ανάπτυξης και Τροφίμων είναι ο εφοδιασμός των αμπελοκαλλιεργητών της Χώρας με υψηλής ποιότητας πολλαπλασιαστικό υλικό, το οποίο θα είναι εγγυημένο ως προς την ποικιλιακή ταυτότητα και τη φυτοϋγεία του, που θα πληροί τουλάχιστο τις ελάχιστες προδιαγραφές, όπως ορίζονται στην ισχύουσα σχετική νομοθεσία. Προς την κατεύθυνση αυτή, το Υπουργείο Αγροτικής Ανάπτυξης και Τροφίμων με την αρμόδια Διεύθυνσή του προχώρησε στην έκδοση της αριθμ.336135/18-2-2000 ΚΥΑ «Προϋποθέσεις για τη χορήγηση άδειας εγκατάστασης και λειτουργίας φυτωριακής επιχείρησης μητρικής φυτείας αμπέλου» (ΦΕΚ 549/Β/2000), με την οποία τίθενται οι προϋποθέσεις για την εγκατάσταση μητρικών φυτειών υποκειμένων αμπέλου και εμβολιοληψίας για την παραγωγή «πιστοποιημένου»πολλαπλασιαστικού υλικού αμπέλου. Με βάση την απόφαση αυτή έχουν ήδη εγκατασταθεί ή αναγνωριστεί 600 περίπου στρέμματα νέων μητρικών φυτειών υποκειμένων. Με τις υφιστάμενες εκτάσεις μητρικών φυτειών υποκειμένων καλύπτεται το 70% περίπου των αναγκών της Χώρας σε «πιστοποιημένα» μοσχεύματα υποκειμένων, ενώ υπάρχει μια τάση αύξησης των εκτάσεων αυτών που θα έχει σαν συνέπεια την πλήρη κάλυψη των αναγκών και τη δημιουργία εξαγωγικών προοπτικών. Παράλληλα έχει εκδηλωθεί ενδιαφέρον για εγκατάσταση μητρικών φυτειών εμβολιοληψίας ξενικών ποικιλιών αμπέλου με εισαγωγή «βασικού» πολλαπλασιαστικού υλικού από άλλα Κράτη - Μέλη και έχει ήδη δοθεί έγκριση εγκατάστασης τέτοιας μητρικής φυτείας για 4 ξενικές ποικιλίες.
      Για τις ελληνικές ποικιλίες αμπέλου, για τις οποίες μέχρι σήμερα δεν έχει παραχθεί «βασικό» πολλαπλασιαστικό υλικό που πρέπει να χρησιμοποιηθεί για την εγκατάσταση τέτοιων φυτειών βάσει της προαναφερθείσας απόφασης, ήδη έχει συνταχθεί σχέδιο πρωτοκόλλου εφαρμογής της μεθόδου της κλωνικής επιλογής στην άμπελο, από Ομάδα Εργασίας που συστάθηκε γι' αυτόν το σκοπό με απόφαση του Υπουργού Γεωργίας. Έχει ξεκινήσει η επεξεργασία σχεδίου απόφασης στην οποία θα ενσωματωθεί το Πρωτόκολλο αυτό και η οποία θα καθορίζει λεπτομερώς τους όρους και τις προϋποθέσεις παραγωγής και πιστοποίησης σταδίων προγενέστερων του «βασικού», για το πολλαπλασιαστικό υλικό των ελληνικών ποικιλιών.
      Με στόχο την παραγωγή «πιστοποιημένου» πολλαπλασιαστικού υλικού των ελληνικών ποικιλιών αμπέλου δραστηριοποιούνται ήδη κάποιοι φορείς στα πλαίσια διαφόρων προγραμμάτων, μεταξύ των οποίων και το ΕΘ.Ι.ΑΓ.Ε. Συγκεκριμένα, το ΕΘ.Ι.ΑΓ.Ε., στα πλαίσια του προγράμματος INTERREG ΙΙ, υλοποίησε σε συνεργασία με το Πανεπιστήμιο Κρήτης, το έργο «Βελτίωση γενετικού υλικού και παραγωγή βελτιωμένων αμπελουργικών προϊόντων στην Κρήτη, Λήμνο και Σάμο», κατά την περίοδο 1998-2001. Το πρόγραμμα αυτό ήταν υπό την επίβλεψη των Διευθύνσεων Έρευνας και ΠΑΠ Δενδροκηπευτικής του Υπουργείου Γεωργίας. Από την τελική έκθεση του έργου, στην οποία συμπεριλαμβάνονται και τα πορίσματα του προγράμματος, προκύπτει ότι κάποιες από τις υποδράσεις του προγράμματος αυτού είχαν άμεση σχέση με το πολλαπλασιαστικό υλικό αμπέλου ( όπως η δημιουργία ενός αμπελώνα, που συμβατικά ονομάστηκε «αμπελώνας βάσης», στον οποίο θα εγκαθίσταντο φυτά ποικιλιών, υποψηφίων κλώνων και υποκειμένων αμπέλου, η δημιουργία ιολογικών εργαστηρίων, η διενέργεια κλωνικής επιλογής σε ελληνικές ποικιλίες αμπέλου, κ.α.) και κινούνταν προς τη σωστή κατεύθυνση, τη δημιουργία δηλαδή τελικά «πιστοποιημένου» πολλαπλασιαστικού υλικού από τις Ελληνικές ποικιλίες αμπέλου. Πλην όμως η προσπάθεια αυτή παρέμεινε ημιτελής, καθώς δεν ήταν δυνατό να ολοκληρωθεί στα στενά χρονικά όρια του προαναφερθέντος προγράμματος.
      Ενδεικτικά αναφέρεται ότι ο αμπελώνας που προβλεπόταν να δημιουργηθεί στη Μεσσαρά στα πλαίσια του προαναφερθέντος προγράμματος, ο οποίος συμβατικά είχε ονομαστεί «αμπελώνας βάσης», αποτελεί προς το παρόν πειραματικό αμπελώνα αξιολόγησης ποικιλιών και υποψήφιων κλώνων κάποιων ποικιλιών αμπέλου που προήλθαν από διάφορα προγράμματα έρευνας. Μπορεί μεν ο τελικός σκοπός εγκατάστασής του να ήταν η διάθεση ,από αυτόν υγιούς πολλαπλασιαστικού υλικού αμπέλου στους αμπελουργούς, πλην όμως διάθεση τέτοιου υλικού δεν έχει πραγματοποιηθεί, αφού αφενός στις περισσότερες περιπτώσεις των ήδη εγκατεστημένων ποικιλιών δεν έχει ολοκληρωθεί η αξιολόγηση και αφετέρου μέχρι σήμερα δεν έχει διεξαχθεί κανένας Επίσημος Έλεγχος και ούτε υπήρξε αίτημα προς το Υπουργείο για πιστοποίηση του υπάρχοντος υλικού σε αυτόν.
      Για τη συνέχιση και ολοκλήρωση της προσπάθειας που ξεκίνησε με το πρόγραμμα INTERREG ΙΙ, με την περαιτέρω αξιοποίηση του παραχθέντος από το πρόγραμμα αυτό υλικού, αλλά και την επέκτασή της και σε ποικιλίες άλλων περιοχών της χώρας, το ΕΘ.ΙΑΓ.Ε. υπέβαλλε ερευνητικές προτάσεις (INTERREG ΙΙΙ) προς το Υπουργείο Οικονομίας και Οικονομικών μέσω του Υπουργείου Γεωργίας , ώστε να επιτευχθεί ο τελικός στόχος που είναι η διάθεση στους αμπελοκαλλιεργητές «πιστοποιημένου» πολλαπλασιαστικού υλικού αμπέλου.
      Ειδικότερα οι προτάσεις του ΕΘΙΑΓΕ εστιάζονται στις εξής περαιτέρω ενέργειες:
      - Χρησιμοποίηση του υπάρχοντος στο ΕΘ.Ι.ΑΓ.Ε πολλαπλασιαστικού υλικού το οποίο είναι προϊόν κλωνικής επιλογής και έχει ελεγχθεί για τη φυτοϋγεία του σύμφωνα με τις αυστηρότερες προδιαγραφές. Αφορά 20 περίπου ελληνικές ποικιλίες των περιοχών Κρήτης, Σάμου,  Λήμνου και Ζίτσας Ιωαννίνων. Σήμερα το υλικό αυτό μπορεί να χρησιμοποιηθεί ως έχει για την παραγωγή «βελτιωμένου» υλικού STANDARD.
      - Εγκατάσταση όλων των υγιών υποψήφιων κλώνων σε αγρούς αξιολόγησης για την ολοκλήρωση των κλωνικής επιλογής.
      - Αξιοποίηση της υπάρχουσας Τράπεζας Ελληνικών Ποικιλιών Αμπέλου σε Ιστοκαλλιέργεια που λειτουργεί στο Ινστιτούτο Προστασίας Φυτών Βόλου για γρήγορο πολλαπλασιασμό των φυτών.
      - Δημιουργία αμπελώνων βασικού υλικού.
      - Επέκταση των δράσεων του έργου που υλοποιήθηκε στο πλαίσιο του INTERREG ΙΙ σε όλες τις αμπελουργικές περιοχές 	της χώρας ώστε να επιλεγεί, ελεγχθεί, διατηρηθεί και πολλαπλασιαστεί όλο το γενετικό αμπελουργικό δυναμικό της χώρας.
      Τελικό αποτέλεσμα των ανωτέρω θα είναι η διάθεση βασικού πολλαπλασιαστικού υλικού για την εγκατάσταση μητρικών φυτειών πιστοποιημένου πολλαπλασιαστικού υλικού, η παραγωγή των οποίων θα κατευθύνεται στα αμπελουργικά φυτώρια για δημιουργία έρριζων εμβολιασμένων αμπελόφυτων.
      Η υπάρχουσα υλικοτεχνική υποδομή (Αμπελώνας με υποψήφιους κλώνους, συλλογές σε δικτυοκήπια, πειραματικοί αμπελώνες, θάλαμοι ιστοκαλλιέργειας και θερμοθεραπείας, κ.α.) αλλά και η αποκτηθείσα τεχνογνωσία και εμπειρογνωμοσύνη εγγυώνται τη συνέχιση και ολοκλήρωση του έργου παραγωγής πολλαπλασιαστικού υλικού υψηλών προδιαγραφών.
      Ο Υφυπουργός
      Ε. ΜΠΑΣΙΑΚΟΣ»
      18. Στην με αριθμό 2124/13.7.04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 962/30.7.04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Γεωργίου Παπαγεωργίου, σας γνωρίζουμε τα ακόλουθα:
      Για το υδροθεραπευτήριο της ΕΤΑ ΑΕ των Λουτρών Αιδηψού, υποβλήθηκαν 74 αιτήσεις, για την πρόσληψη εποχιακού προσωπικού 39 ατόμων. Η διαδικασία επιλογής και οι τελικές επιλογές έγιναν με την ευθύνη της ίδιας της ΕΤΑ ΑΕ. Σε σχετική ενημέρωσή μας από την Διοίκηση της ΕΤΑ ΑΕ , μας γνωστοποιήθηκε ότι λόγω του κατεπειγόντως και της έλλειψης χρόνου για την τέλεση της διαδικασίας, πολλά άτομα δεν προσήλθαν, απείχαν ή δεν αποδέχθηκαν τελικά την πρόσληψή τους. Για όλους τους παραπάνω λόγους, η ΕΤΑ ΑΕ μας γνωστοποίησε ότι θα επαναξιολογήσει στο τέλος του τετραμήνου όλες τις προσλήψεις και πιθανές ανανεώσεις για ένα ακόμα τετράμηνο συμπερ1λαμβάνοντας στη νέα προκήρυξη και επιλογή, νέες αιτήσεις από οποιονδήποτε ενδιαφερόμενο. Έτσι, είναι προφανές ότι θα απομακρυνθεί κάθε υποΨία αδιαφάνειας από κύκλους που επιμένουν να κρίνουν τη σημερινή πολιτική ηγεσία με τις αναξιοκρατικές πρακτικές του παρελθόντος.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      19. Στην με αριθμό 1779/25.6.04 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. Β13-717/4-8-2004 έγγραφο από τον Υφυπουργό Ανάπτυξης η ακόλουθη απάντηση: 
      «Aπαvτώντας στην υπ’ αριθμ. 1779/25-6-04, που κατέθεσε στη Βουλή των Ελλήνων ο Βουλευτής Κ. Γ. Κοντογιάννης με θέμα «Πρόβλημα Επιβίωσης για τους παραγωγούς της Ηλίας», σας γνωστοποιούμε τα ακόλουθα:
      Στην αγορά οι τιμές πώλησης των περισσοτέρων προϊόντων, σε όλα τα στάδια παραγωγής, εμπορίας και διακίνησης, διαμορφώνονται ελεύθερα, με βάση τις επικρατούσες κάθε φορά συνθήκες προσφοράς και ζήτησης και μέσα στα πλαίσια των κανόνων του ελεύθερου και υγιούς Ανταγωνισμού. Εξαιρούνται ορισμένα προϊόντα των οποίων οι τιμές καθορίζονται από αγορανομικές διατάξεις 
      Η αρμόδια διεύθυνση της Γ.Γ. Εμπορίου-Καταναλωτή του Υπουργείου Ανάπτυξης ελέγχει σε καθημερινή βάση τη διακίνηση και τη διαμόρφωση των τιμών των οπωροκηπευτικών σε όλα τα στάδια διακίνησης από την παραγωγή ως την κατανάλωση για την εφαρμογή των αγορανομικών διατάξεων, με σκοπό την επίτευξη της μείωσης της ψαλίδας μεταξύ τιμών παραγωγών-καταναλωτή.
      Η νέα πολιτική ηγεσία του ΥΠΑΝ σης 25/5/2004 εξέδωσε πέντε υπουργικές αποφάσεις, όπου μεταξύ των άλλων καθορίζεται, ότι οι παραγωγοί, χονδρέμποροι, εντολοδόχοι έμποροι, λιανοπωλητές, πωλητές και παραγωγοί λαϊκών αγορών, καθώς και οι συνεταιριστικές οργανώσεις παραγωγών, υποχρεούνται στη διακίνηση των εμπορευμάτων τους με τη χρήση τριπλότυπου δελτίου αποστολής, το οποίο θα συνοδεύει κάθε αγαθό από το σημείο παραγωγής έως και το σημείο πώλησης με πλήρη στοιχεία ταυτότητος των διακινουμένων προϊόντων.
      Συγκροτούνται ταυτόχρονα κλιμάκια ελέγχου λαϊκών αγορών και υπαίθριου εμπορίου, τα οποία ορίζονται ως τα αρμόδια για την επιβολή κυρώσεων για κάθε παράβαση που διαπιστώνεται σχετικά με την εφαρμογή του νόμου 3190/2003. Η θητεία του κάθε κλιμακίου θα είναι δύο έτη, ενώ στο έργο τους θα συνδράμει τόσο η Ελληνική Αστυνομία και η Δημοτική Αστυνομία.
      Επίσης το Υπουργείο Ανάπτυξης είναι έτοιμο να προκηρύξει διαγωνισμό για την χαρτογράφηση της αγοράς των οπωροκηπευτικών και των κρεάτων, προκειμένου όλες οι υπηρεσίες και η Επιτροπή Ανταγωνισμού να έχουν στη διάθεσή τους όλα τα απαραίτητα στοιχεία ώστε να μπορούν να παρέμβουν και να καταπολεμήσουν αθέμιτες με τον ανταγωνισμό πρακτικές.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      20. Στην με αριθμό 2180/14.7.04 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 14971/3.8.04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω αναφοράς που κατέθεσε ο Βουλευτής κ. Β. Έξαρχος, σας πληροφορούμε τα εξής:
      Το θέμα της μετεγκατάστασης των βιομηχανιών και βιοτεχνικών μονάδων από τον οικιστικό ιστό σε οργανωμένους χώρους με χρήση βιομηχανική και κατάλληλες υποδομές, αφορά το σύνολο της χώρας. Το πρόγραμμα Ανταγωνιστικότητα αλλά και τα Περιφερειακά Προγράμματα χρηματοδοτούν δράσεις για οργάνωση Βιοτεχνικών Πάρκων.
      Λόγω καθυστερήσεων στην έγκριση του καθεστώτος αυτών των δράσεων από την Ε.Ε. υπήρξε αντίστοιχη καθυστέρηση στην υλοποίηση των δράσεων που αφορούσαν την υλοποίηση των έργων στα ΒΙΟΠΑ.
      Η οργάνωση του ΒΙΟΠΑ είναι βέβαιο ότι θα ελαχιστοποιήσει το πρόβλημα και τις συνέπειες που προκύπτουν από την υποχρέωση μετεγκατάστασης βιομηχανιών και βιοτεχνιών από το ιστορικό κέντρο της πόλης και τις περιοχές
      αμιγούς κατοικίας της πόλης της Λάρισας.
      Σε ότι αφορά την παράταση της προθεσμίας για μετεγκατάσταση, αυτό απαιτεί τροποποίηση των κανονιστικών πράξεων θεσμοθέτησης των χρήσεων γης στην περιοχή της Λάρισας και θα πρέπει να εξετασθεί από το αρμόδιο Υπουργείο Περιβάλλοντος Χωροταξίας και Δημοσίων Έργων
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 23/22.10.2004 επερώτηση των Βουλευτών του Πανελλήνιου Σοσιαλιστικού Κινήματος κυρίων 
     Χρήστου Παπουτσή,
     Δημητρίου Πιπεργιά,
     Απόστολου – Αθανάσιου Τσοχατζόπουλου,
     Λάζαρου Λωτίδη,
     Παναγιώτη Ρήγα,
     Βασιλείου Τόγια,
     Ευαγγέλου Αργύρη,
     Χρίστου Βερελή,
     Δημητρίου Γεωργακόπουλου,
     Βασιλείου Έξαρχου,
     Μιχαήλ Καρχιμάκη,
     Βασιλείου Κεγκέρογλου,
     Θεόδωρου Κολιοπάνου,
     Κίμωνα Κουλούρη,
     Ευσταθίου Κουτμερίδη,
     Ανδρέα Μακρυπίδη,
     Ιωάννη Μανιάτη,
     Κωνσταντίνου Σκανδαλίδη,
     Απόστουλου Φωτιάδη,
     Νικολάου – Φωτίου Χατζημιχάλη,
     Νικολάου Χριστοδουλάκη,
     Χρήστου Αηδόνη,
     Δημητρίου Ρέππα,
     Βασιλείου Οικονόμου,
     Γεωργίου Ανωμερίτη και
     Αλέξανδρου Ακριβάκη, 
     προς τον Υπουργό Ανάπτυξης, σχετικά με την πολιτική της Κυβέρνησης στον τομέα της ηλεκτρικής ενέργειας. 
     Πριν δώσω το λόγο στον πρώτο επερωτώντα κ. Πιπεργιά, θέλω να σας ανακοινώσω ότι Κοινοβουλευτικός Εκπρόσωπος του ΠΑΣΟΚ ορίζεται ο Βουλευτής κ. Χρήστος Παπουτσής. 
     Ο κ. Πιπεργιάς έχει το λόγο.
    ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, ένα γνωμικό αναφέρει πως αν θέλεις να φτάσεις έγκαιρα, χωρίς άσκοπες περιπλανήσεις και ατυχήματα στην κορφή του βουνού, πρέπει να βλέπεις σε τρεις διαστάσεις: Στα είκοσι μέτρα για να μη σκοντάψεις, στα διακόσια μέτρα για να μη χάσεις το δρόμο σου και στα δύο χιλιάδες μέτρα για να μη χάσεις το στόχο σου. Αυτό προϋποθέτει συγκεκριμένους στόχους, καθαρή σκέψη και καλή όραση.
    Η Κυβέρνηση της Νέας Δημοκρατίας έχει αποδείξει το δεκάμηνο της διακυβέρνησής της, ότι έχει ασαφείς στόχους, θολή σκέψη και κακή όραση, με αποτέλεσμα το πισωγύρισμα, την απραξία και τις άσκοπες περιπλανήσεις. Παρά τη φιλότιμη προσπάθεια της ηγεσίας του Υπουργείου Ανάπτυξης και την αγωνία της για την ανάπτυξη της χώρας, τα αποτελέσματα της μέχρι σήμερα ασκούμενης πολιτικής γενικότερα, αλλά και στην αγορά της ενέργειας ειδικότερα, είναι πενιχρά. Αυτό οφείλεται κατά κύριο λόγο στους ασαφείς στόχους, στις αντιφατικές σκέψεις και στις μυωπικές επιλογές.
    Η διαπάλη μεταξύ των φιλελευθέρων και των κρατιστών συνεχίζεται μέχρι σήμερα χωρίς αποτέλεσμα. Στην πράξη έχουμε αντιφατικές θέσεις και πράξεις. Στις διακηρύξεις της η Κυβέρνηση κατηγορεί το ΠΑΣΟΚ για κρατισμό στην πράξη, όμως, αποδεικνύεται ανίκανη, είτε να εφαρμόσει το νομοθετικό πλαίσιο που θεσπίστηκε από το ΠΑΣΟΚ, είτε σε περίπτωση που διαφωνεί με αυτό, να το αλλάξει.
    Η κατάσταση που επικρατεί στην αγορά της ηλεκτρικής ενέργειας επιβάλλει άμεσα να ξεκαθαρίσει η Κυβέρνηση τις επιλογές της, να αποσαφηνίσει τους στόχους της, να συγκεκριμενοποιήσει τις σκέψεις της και να προχωρήσει άμεσα και αποφασιστικά στην επίλυση χρονιζόντων προβλημάτων. 
    Η ηλεκτρική ενέργεια αποτελεί εκ των πραγμάτων βασικό συντελεστή τόσο της ανάπτυξης όσο και της ανταγωνιστικότητας της οικονομίας. Η σημαντικότητά της σωστά εκτιμήθηκε στα πλαίσια της προετοιμασίας για τους Ολυμπιακούς Αγώνες του 2004. Η όλη εξασφάλιση, όμως, της απρόσκοπτης λειτουργίας του συστήματος τον Αύγουστο και το Σεπτέμβριο του 2004 και η ολοκλήρωση των έργων που είχαν δρομολογηθεί από το ΠΑΣΟΚ, δεν σημαίνει πως αντιμετωπίστηκαν τα προβλήματα που υπάρχουν και συνεχώς οξύνονται.
    Ο μέσος ετήσιος ρυθμός αύξησης της ζήτησης σε ηλεκτρική ενέργεια αναμένεται σταθερός για τα προσεχή δέκα χρόνια και εκτιμάται ότι θα κινηθεί στα επίπεδα του 3%. Αντίστοιχα, η αιχμή των φορτίων αναμένεται να αυξάνεται κατά 3.5% το χρόνο. Το υφιστάμενο ηλεκτροπαραγωγικό δυναμικό στο διασυνδεδεμένο σύστημα της χώρας έχει εγκατεστημένη ισχύ 10.822 MW, ενώ η καθαρή ικανότητά του ξεπερνά τα 10.000 MW. 
    Υπάρχουν, επίσης, σταθμοί παραγωγής ηλεκτρικής ενέργειας από ανεμογεννήτριες ισχύος 400 περίπου MW και διασυνδέσεις με άλλα συστήματα ισχύος 1.100 MW.
    Επιπλέον, πρέπει να τονιστεί ότι σύμφωνα με τους κανονισμούς, απαιτείται λειτουργική εφεδρεία τουλάχιστον 500 MW. Οι προσωρινές απολογιστικές εκτιμήσεις αναφέρουν ότι το 2004 είχαμε αιχμή 9.370 MW και κατανάλωση ενέργειας 51.000 GWH.
    Οι νέες μονάδες παραγωγής που πρόκειται να ενταχθούν στο σύστημα το προσεχές μέλλον είναι οι εξής: Η πέμπτη μονάδα του ΑΗΣ Λαυρίου ισχύος 380 MW, η μονάδα των ΕΛΠΕ στη Θεσσαλονίκη αντίστοιχης ισχύος, η μονάδα 400 MW Αλιβερίου το 2008, όπως πρόσφατα αποφασίστηκε από τη ΔΕΗ, και οι υδροηλεκτρικοί σταθμοί Μετσόβου 10.5 MW το 2006, της Μεσοχώρας 160 MW το 2008 και του Ηλαρίωνα 120 MW το 2009.
    Επίσης, αναμένεται να ενταχθεί ακαθόριστος αριθμός μονάδων από ανανεώσιμες πηγές ενέργειας. Επ’ αυτού δεν θα αναφερθώ καθόλου, αφού εκκρεμεί συζήτηση ειδικής επερώτησης.
    Από το 2001, σύμφωνα με το ν.2773/99, απελευθερώθηκε η αγορά και αδειοδοτήθηκαν θερμοηλεκτρικές μονάδες ισχύος πλέον των 4.500 MW. Εντούτοις, μόνο δύο μονάδες έχουν προχωρήσει και αυτές είναι το Λαύριο 5 και η μονάδα των ΕΛΠΕ.
    Με βάση τα παραπάνω δεδομένα και προκειμένου να έχουμε επάρκεια παραγωγής που να καλύπτει την κατανάλωση στο σύνολο της, απαιτείται άμεσα η κατασκευή νέων μονάδων παραγωγής ηλεκτρικής ενέργειας. Οι νέες μονάδες παραγωγής επιβάλλεται να εγκατασταθούν σε θέσεις που θα καθορίσει ο μακροχρόνιος ενεργειακός σχεδιασμός, αφού το black out της 12ης Ιουλίου 2004 έφερε στην επιφάνεια μεγάλα προβλήματα που αντιμετωπίζει το σύστημα παραγωγής, μεταφοράς και διανομής ηλεκτρικής ενέργειας στη χώρα μας και αναδείχθηκε το βασικότερο πρόβλημα ασφάλειας εφοδιασμού, που είναι η ευστάθεια του συστήματος μεταφοράς και οφείλεται στην ανάπτυξη της παραγωγής στο βορρά, όπου είναι τα πλούσια λιγνιτικά κοιτάσματα, ενώ η κύρια κατανάλωση είναι στο νότο. Τα προβλήματα της ευστάθειας επιτείνονται τους καλοκαιρινούς μήνες εξ’ αιτίας των κλιματιστικών φορτίων.
    Θα περίμενε κανείς ότι στο δεκάμηνο της νέας διακυβέρνησης θα είχαμε σαφή δείγματα γραφής σχετικά με την πολιτική της Νέας Δημοκρατίας στον τομέα αυτό, αφού οι καθυστερήσεις των προηγούμενων ετών επιβάλλουν επιτάχυνση των ρυθμών και άμεση αντιμετώπιση των προβλημάτων που υπάρχουν. Δυστυχώς, όμως, η αδράνεια, η απραξία και οι εγκληματικές καθυστερήσεις συνθέτουν μια εικόνα απαισιόδοξη για το μέλλον.
    Στο προεκλογικό της πρόγραμμα η Νέα Δημοκρατία επεσήμανε ότι η μη δημιουργία νέων μονάδων παραγωγής ηλεκτρικής ενέργειας οδηγεί σε μεσοπρόθεσμη έλλειψη ηλεκτρικής ενέργειας σε περιόδους αιχμής και τόνιζε ότι η απελευθέρωση της αγοράς ενέργειας απέτυχε, γιατί δεν κατατέθηκε ο εθνικός ενεργειακός σχεδιασμός για να γνωρίζουν οι ενδιαφερόμενοι το μέγεθος και το είδος του επιχειρηματικού αντικειμένου της αγοράς, δεν προχώρησε παράλληλα η απελευθέρωση της αγοράς του φυσικού αερίου, ούτε η σύσταση σαφούς ρυθμιστικού πλαισίου, δεν έγινε ο λογιστικός διαχωρισμός των δραστηριοτήτων της ΔΕΗ, δόθηκαν άδειες παραγωγής και προμήθειας ηλεκτρικής ενέργειας, χωρίς να εξασφαλιστούν οι προϋποθέσεις, ώστε να μπορέσουν οι αδειοδοτηθέντες να προχωρήσουν στις επενδύσεις τους.
    Επίσης, στις προγραμματικές της δηλώσεις η Κυβέρνηση διαπίστωνε στασιμότητα και οπισθοδρόμηση στην απελευθέρωση της αγοράς ηλεκτρικής ενέργειας και τόνιζε πως είναι κυβερνητική απόφαση να προχωρήσουμε με γοργό βηματισμό, να απελευθερώσουμε τις ενεργειακές αγορές και να προχωρήσουμε άμεσα τις αναγκαίες θεσμικές αλλαγές.
    Δέκα μήνες μετά, ο μακροχρόνιος ενεργειακός σχεδιασμός παραμένει ο μεγάλος άγνωστος. Η ασφάλεια εφοδιασμού της χώρας σε ηλεκτρική ενέργεια έχει αφεθεί στην ανύπαρκτη πρωτοβουλία των αδειοδοτηθέντων και στην κατάρτιση σχεδίων αντιμετώπισης των φορτίων αιχμής, προκειμένου να αποφύγουμε ένα νέο black out.
    Ο ν.3175/2003, σύμφωνα με τον οποίο η κυβέρνηση του ΠΑΣΟΚ έδωσε λύση στο πρόβλημα και εξασφάλισε τις προϋποθέσεις για να προχωρήσουν οι επενδύσεις σε νέες ηλεκτροπαραγωγικές μονάδες, δεν εφαρμόζεται. Δεκαέξι μήνες τώρα γίνεται διαβούλευση για να περάσουν οι διατάξεις του νόμου στους κώδικες διαχείρισης του συστήματος και των συναλλαγών της ηλεκτρικής ενέργειας.
    Η πέμπτη έκδοση των νέων κωδίκων βρίσκεται, όπως και όλες οι προηγούμενες, στο γραφείο του Υπουργείου Ανάπτυξης, με καταγεγραμμένες τις συμφωνίες και τις διαφωνίες. Η πολιτική ηγεσία έπρεπε να είχε ήδη τοποθετηθεί και οι κώδικες να έχουν αναθεωρηθεί. «Όποιος δεν θέλει να ζυμώσει, δέκα μήνες κοσκινίζει», λέει ο θυμόσοφος λαός μας και η ρήση ταιριάζει απόλυτα στη συγκεκριμένη περίπτωση.
    Η Κυβέρνηση δεν προχώρησε στο διαγωνισμό για τη σύναψη συμβάσεων διαθεσιμότητας ισχύος 900 MW, που σύμφωνα με το ν.3175 είναι απαραίτητη για την ασφάλεια εφοδιασμού του συστήματος. Η νέα ισχύς πρέπει να ενταχθεί στο σύστημα μέχρι την 1η Ιουλίου 2007.
     Εκ των πραγμάτων οι καθυστερήσεις δημιουργούν νέα δεδομένα, αφού για να κατασκευαστεί μια μονάδα συνδυασμένου κύκλου απαιτούνται τριάντα έξι μήνες. Η πρόβλεψη ότι θα έχουμε πρόβλημα το 2006 και το 2007, ιδίως στις περιόδους που τα φορτία παρουσιάζουν αιχμή, οδηγεί το ΔΕΣΜΗΕ σε αναζήτηση εμβαλοματικών λύσεων εξασφάλισης ισχύος και στην κατάρτιση σχεδίων διαχείρισης κρίσεων εξοικονόμησης και απόρριψης φορτίων, προκειμένου να αποφύγουμε ένα νέο black out.
    Εναλλακτικά και προκειμένου να λυθεί μεσοπρόθεσμα το πρόβλημα, έπρεπε η ΔΕΗ να προχωρήσει χωρίς προσκόμματα στο πρόγραμμα αντικατάστασης των παλαιών και ρυπογόνων μονάδων της, με νέες, σύγχρονης τεχνολογίας και σαφές χρονοδιάγραμμα. 
    Η πρόσφατη απόφαση για νέα μονάδα παραγωγής στο Αλιβέρι είναι θετική, πλην, όμως, χωρίς να ξεκαθαριστούν οι προθέσεις της ΔΕΗ γύρω από την αντικατάσταση των παλαιών της μονάδων, η οριακή τιμή του συστήματος, που αποτελεί βασική παράμετρο στη λειτουργία και τις εκκαθαρίσεις της ΗΑΕ, παραμένει απρόβλεπτη.
    Στις δηλώσεις του Υφυπουργού συχνά-πυκνά εμφανίζεται η δήλωση ότι απαιτείται μονάδα στήριξης του νοτίου συστήματος δυτικότερα του Κουμουνδούρου και ότι αυτή θα κατασκευαστεί από ιδιώτη, ενδεχόμενα στην Πάτρα. 
    Παράλληλα, η Κυβέρνηση υιοθετώντας τις νομικά αβάσιμες απόψεις της ΡΑΕ, αρνείται άδειες παραγωγής σε υποψήφιες μονάδες παραγωγής στο Νομό Αττικής, δυτικά του ΚΥΤ Κουμουνδούρου. Οι δηλώσεις του Υφυπουργού και η άρνηση της Κυβέρνησης να αδειοδοτήσει τις μονάδες παραγωγής στην Αττική δημιουργούν εύλογα ερωτηματικά, που επιτείνονται από την ύπαρξη μιας και μόνο άδειας παραγωγής στο χώρο δυτικά του ΚΥΤ Κουμουνδούρου.
    Στα πλαίσια της αναμόρφωσης του θεσμικού πλαισίου με αποφασιστική ενίσχυση και ενδυνάμωση του ρόλου της Ρυθμιστικής Αρχής Ενέργειας, ώστε ανεξάρτητα από την κεντρική διοίκηση να έχει εκτελεστική αρμοδιότητα για το όλο πλέγμα της ενέργειας, προφανώς εντάσσεται το ακέφαλο της ΡΑΕ εδώ και πέντε μήνες.
      Τα προβλήματα όμως στην αγορά της Ηλεκτρικής Ενέργειας δεν αντιμετωπίστηκαν ούτε στην νησιωτική Ελλάδα όπου το καθεστώς του μοναδικού αγοραστή εξασφαλίζει προϋποθέσεις για την ανάπτυξη των ιδιωτικών επενδύσεων εξαιτίας έλλειψης επιχειρηματικού ενδιαφέροντος, αλλά και αγκυλώσεων της Ρυθμιστικής Αρχής Ενέργειας. Η έλλειψη ενέργειας σε πολλά νησιά αποτελεί τον κανόνα και δημιουργεί αντικίνητρα στην ανάπτυξη.
    Η προσπάθεια της διοίκησης της ΔΕΗ να μεγιστοποιήσει την κερδοφορία της ΑΕ έφερε σε δεύτερο πλάνο τις αναγκαίες συντηρήσεις στα δίκτυα διανομής με άμεση συνέπεια εκτεταμένες διακοπές στην ηλεκτροδότηση στις αρχές του φθινοπώρου, αλλά και συνεχιζόμενες διακοπές, λόγω βλαβών, σε πολλές περιοχές της χώρας, όπως στην πόλη της Θεσσαλονίκης. Απαιτούνται έργα ενίσχυσης του συστήματος μεταφοράς, όπως έγιναν στην Αττική, για να θωρακιστεί το σύστημα και επιτέλους να ξεκαθαριστούν οι ρόλοι μεταξύ ΔΕΗ-ΔΕΣΜΗΕ-ΡΑΕ κλπ.
    Η Κυβέρνηση, επίσης, δεν έχει καταστήσει σαφές προς τη ΔΕΗ ότι παρά τη μετατροπή της σε πολυμετοχική ΑΕ δεν αναιρέθηκε ο κοινωφελής χαρακτήρας της.
    Θα ήταν παράλειψή μας αν δεν σχολιάζαμε το Εθνικό Σχέδιο Κατανομής Δικαιωμάτων Εκπομπών ρύπων 2005-2007. Η χωρίς ουσιαστική διαβούλευση –αναρτήθηκε στις 20 του μηνός στο διαδίκτυο και ζητήθηκαν προτάσεις μέχρι τις 24- εσπευσμένη υποβολή αποτελεί κακό προηγούμενο. Η κατανομή των ρύπων ουδόλως λαμβάνει υπόψη το συγκριτικό πλεονέκτημα της χώρας στην ενέργεια που είναι οι εγχώριοι λιγνίτες. Με την ευκαιρία αυτή πρέπει να τονίσουμε ότι η δυνατότητα ένταξης στο σύστημα νέων υπερσύγχρονων  μονάδων στερεών καυσίμων υψηλού βαθμού απόδοσης και προδιαγραφών περιβαλλοντικής προστασίας είναι ενδεδειγμένη, αφού θα αποφέρει πολλαπλά οφέλη για την εθνική οικονομία, την ασφάλεια εφοδιασμού, τη διατήρηση χαμηλών τιμολογίων, την περιφερειακή ανάπτυξη και την απασχόληση.
    Δεν υπάρχει αμφιβολία ότι και στον τομέα του φυσικού αερίου καταγράφονται παρόμοια φαινόμενα με αυτά που χαρακτηρίζουν τα γενικότερα έργα της Κυβέρνησης. Πιο συγκεκριμένα:
    Η διείσδυση του φυσικού αερίου στην αστική κατανάλωση βρίσκεται ακόμη σε νηπιακή φάση (μόλις στο 15% του συνολικού δυναμικού της αγοράς των αντίστοιχων εταιρειών παροχής φυσικού αερίου στην Αττική, Θεσσαλονίκη, Λάρισα και Βόλο) ουσιαστικά η μεγάλη μάζα των καταναλωτών στερείται της δυνατότητας να κάνει χρήση του νέου καυσίμου, ώστε να επέλθουν τα σημαντικά οφέλη στην εθνική μας οικονομία και στο περιβάλλον.
    Η ίδρυση των νέων ΕΠΑ στις περιοχές της Ανατολικής Μακεδονίας και Θράκης στην Κεντρική Μακεδονία και στην Ανατολική Στερεά και Εύβοια που έχουν δρομολογηθεί από την κυβέρνηση του ΠΑΣΟΚ, καρκινοβατεί. Ο σύμβουλος που έχει προσληφθεί για την προετοιμασία των σχετικών διαγωνισμών ανάδειξης στρατηγικών επενδυτών, ουσιαστικά, οδηγήθηκε από τη σημερινή διοίκηση της ΔΕΠΑ σε εγκατάλειψη του σχετικού έργου, σταματώντας ουσιαστικά κάθε πρόοδο στο θέμα. Την ίδια όμως στιγμή, πολλοί ΄Ελληνες σε διάφορες περιοχές της χώρας υποβάλλονται σε έξοδα για την κατασκευή εσωτερικών εγκαταστάσεων αερίου, στις νέες οικοδομές σύμφωνα με τη νομοθεσία, χωρίς να γνωρίζουν πότε θα είναι σε θέση να χρησιμοποιήσουν το φυσικό αέριο.
    Παρά τις κατά καιρούς πομπώδεις ανακοινώσεις από επίσημα υπουργικά χείλη για επέκταση του δικτύου σε νέες περιοχές της χώρας, οι σχετικές επενδύσεις το 2004 ήταν μικρές και αφορούσαν αποκλειστικά έργα που είχαν ξεκινήσει από παλιότερα. Πρακτικά κανένα νέο έργο δεν δρομολογήθηκε το 2004.
    Η ίδια κατάσταση επικρατεί σχεδόν για όλα τα μεγάλα έργα της ΔΕΠΑ που συμπεριλαμβάνονται στο Γ΄ Κοινοτικό Πλαίσιο Στήριξης. Χαρακτηριστικό παράδειγμα ο ελληνοτουρκικός αγωγός, που παρά τα επικοινωνιακά τρυκ και τις κατά καιρούς ανακοινώσεις του Υπουργείου Ανάπτυξης και της διοίκησης της ΔΕΠΑ για εγκαίνια που θα γίνονταν τον Δεκέμβριο του 2004, η έναρξη της κατασκευής δεν είναι ακόμη και σήμερα γνωστό πότε θα αρχίσει.
    Επιπρόσθετα δεν έχουν ακόμη συμφωνηθεί τα συμβόλαια για την κατασκευή του μεγαλύτερου τμήματος του αγωγού από την Κομοτηνή μέχρι την Αλεξανδρούπολη, με τη γνωστή ελληνορωσική κοινοπραξία, ούτε έχει ολοκληρωθεί ο διαγωνισμός για την κατασκευή του μετρητικού σταθμού στους Κήπους, και πολύ φοβούμαστε ότι η ΔΕΠΑ δεν θα είναι σε θέση να τηρήσει τις χρονικές δεσμεύσεις που έχει αναλάβει απέναντι στους Τούρκους.
    Το ίδιο ισχύει και για τον κλάδο προς την Πελοπόννησο, που ακόμη δεν έχει ξεκινήσει η κατασκευή του και κυρίως για τον ελληνοϊταλικό αγωγό, για τον οποίο, δυστυχώς, φοβούμαστε ότι λόγω της παρατεταμένης καθυστέρησης στη λήψη αποφάσεων, μπορεί να υπονομευθεί από τον ανταγωνιστικό αγωγό με την ονομασία NABUKO που θα διασχίζει την Τουρκία-Βουλγαρία-Ρουμανία-Ουγγαρία και θα καταλήγει στην Αυστρία και σύμφωνα με πληροφορίες που υπάρχουν προχωρά με πολύ μεγαλύτερη ταχύτητα και δυναμική.
    Όλα τα παραπάνω μας οδηγούν στο συμπέρασμα ότι είναι ορατός ο κίνδυνος να χαθούν σημαντικά κονδύλια από το Γ΄ Κοινοτικό Πλαίσιο Στήριξης, κυρίως όμως να χαθούν σημαντικές ευκαιρίες για τη χώρα και τη ΔΕΠΑ.
    Αντί όμως το Υπουργείο Ανάπτυξης και η ΔΕΠΑ να ασχολούνται με τα σοβαρά αυτά θέματα, θριαμβολογούν για τη χορήγηση άδειας κατασκευής αγωγού μήκους δύο χιλιομέτρων για την τροφοδοσία του σταθμού λεωφορείων στην Ανθούσα που θα ξεκινήσει το 2005, ξεχνώντας ωστόσο ότι θα έπρεπε ήδη να είχε ολοκληρωθεί το περασμένο έτος.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
    ΠΡΟΕΔΡΕΥΩΝ (Γεώργιος Σούρλας): Θα πάρετε χρόνο δύο λεπτών από τη δευτερολογία σας;
    ΔΗΜΗΤΡΙΟΣ ΠΙΠΕΡΓΙΑΣ: Μάλιστα, κύριε Πρόεδρε.
    Δεν θα παραλείψουμε να υπογραμμίσουμε τις αρνητικές επιπτώσεις που έχει η σημαντική καθυστέρηση στην εναρμόνιση του ελληνικού θεσμικού και ρυθμιστικού πλαισίου για την αγορά του φυσικού αερίου με την αντίστοιχη ευρωπαϊκή νομοθεσία.
    Αν και ο ν. 3175/2003 προβλέπει το σταδιακό άνοιγμα της αγοράς από την 1η Ιουλίου 2005, τίποτε δεν έχει γίνει μέχρι σήμερα (εκτός από την πρόταση του προηγουμένου προέδρου της ΡΑΕ, που πέρασε στα αζήτητα) και σε συνδυασμό με την κατάσταση που επικρατεί στη ΡΑΕ είναι απορίας άξιο πότε και πως θα προχωρήσει αυτό το σημαντικό από κάθε άποψη θεσμικό εγχείρημα, που επηρεάζει καθοριστικά τις επενδύσεις σ’ ολόκληρον τον ενεργειακόν τομέα και με πρώτο θύμα την ίδια την ιδιωτικοποίηση της ΔΕΠΑ.
    Τέλος, με την ευκαιρία αυτής της επερώτησης, θα θέλαμε να στηλιτεύσουμε την πληθώρα πολιτικών διώξεων έμπειρων και ικανών στελεχών της ΔΕΠΑ, απλά για να ικανοποιήσουν τις ορέξεις των γαλάζιων παιδιών.
    Κυρίες και κύριοι συνάδελφοι, αναφέρθηκα ενδεικτικά στα προβλήματα που υπάρχουν και στις αντιφάσεις που διακρίνουν την κυβερνητική πολιτική στον τομέα της ενέργειας. Πολλά λόγια, λιγοστές και άλλες πράξεις. Το μέλλον όμως δεν διαμορφώνεται από τους άτολμους και προπαντός δεν διαμορφώνεται από όσους δεν ξέρουν πιο δρόμο να ακολουθήσουν.
    Γιατί, όπως τόνισα στην αρχή, δεν ξέρουν πού θέλουν να φτάσουν. Ξεκαθαρίστε, κύριοι της Κυβέρνησης, τους στόχους σας, συγκεκριμενοποιήστε τη σκέψη σας. Η χώρα δεν μπορεί να περιμένει. Η απραξία σας κοστίζει στην οικονομία, κυρίως όμως κοστίζει στο μέλλον που οφείλουμε να παραδώσουμε στη νέα γενιά με τα λιγότερα βαρίδια του παρελθόντος, κοστίζει στο μέλλον που διαμορφώνεται με τις πράξεις και όχι με την απραξία του παρόντος.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Για να μην υπάρχει διακοπή, όταν αγορεύετε για τα πέντε λεπτά που έχει ο κάθε επερωτών συνάδελφος, μπορείτε να πάρετε χρόνο από την δευτερολογία σας, ή να τον εξαντλήσετε ή να αφαιρεθεί.
    Ο κ. Τσοχατζόπουλος έχει το λόγο.
    ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ο κύριος Υπουργός άκουσε προηγουμένως από το συνάδελφο κ. Πιπεργιά την αγωνία που μας κατέχει γιατί δεν προχωρήσατε στο χρόνο που πέρασε να υλοποιήσετε έτοιμες, ολοκληρωμένες πολιτικές, επενδύσεις που ήταν ώριμες να πραγματοποιηθούν. Και τρίτον αδιαφορήσατε για την επικοινωνία και το διάλογο στις παραγωγικές τάξεις και στους κοινωνικούς φορείς και περιοριστήκατε σε μια επανάληψη θεωρητικών θέσεων άνευ αντικρίσματος, χειροπιαστού αντικρίσματος στην πράξη που έχει ανάγκη η ελληνική κοινωνία, προπαντός η ελληνική οικονομία αυτήν την περίοδο.
    Βρισκόμαστε σε μια εποχή όπου ζητούμε τη βιώσιμη ανάπτυξη να γίνει ο στρατηγικός στόχος εξέλιξης της ελληνικής κοινωνίας. Αυτό σημαίνει επενδύσεις στην οικονομία. Ο Υπουργός σας της Εθνικής Οικονομίας αναζητεί αγωνιωδώς τόπους να γίνουν επενδύσεις και το Υπουργείο Ανάπτυξης έχοντας την ευθύνη για μια τεράστια αγορά, την αγορά ενέργειας, τελικά θεωρεί και προσεγγίζει το θέμα της αναπτυξιακής επένδυσης στην αγορά ενέργειας ως ένα θεωρητικό θέμα. Διότι αλλιώς δεν μπορώ να εξηγήσω την απραξία, την αδράνεια και την αδιαφορία.
      Συζητάτε, όχι όμως με τους φορείς. Συζητάτε για το περιεχόμενο των κωδίκων, αν κατάλαβα καλά από τις παρατηρήσεις των συναδέλφων. Οι κώδικες όμως έχουν κατατεθεί, όπως ξέρετε, από το τέλος της περασμένης χρονιάς, από τις 15 Δεκεμβρίου περίπου, είναι έτοιμοι για διάλογο και τελική απόφαση και μέχρι σήμερα η διαδικασία αυτή δεν ολοκληρώθηκε. Οφείλετε να μας δώσετε μια απάντηση. Γιατί καθυστερείτε; Ποιο είναι το πρόβλημα; Στο κάτω -κάτω είναι μια υπουργική απόφαση οι κώδικες. Υπογράψτε το, θέστε το σε λειτουργία, να διαπιστώσουμε τις εμπειρίες από την εφαρμογή τους, για να μπορέσει να λειτουργήσει η ελεύθερη αγορά της ηλεκτρικής ενέργειας. 
      Επιπλέον, κυρίες και κύριοι συνάδελφοι, με εντυπωσιάζει το γεγονός, αλλά ξέρετε ότι οι κώδικες στηρίχθηκαν στο μεσοπρόθεσμο και μακροχρόνιο ενεργειακό σχεδιασμό της Ελλάδας. Σας θυμίζω –συμμετείχατε εσείς ο ίδιος τότε στις συζητήσεις- ότι καταθέσαμε από τη μεριά του ΔΕΣΜΗΕ, από τη μεριά της ΔΕΗ σχέδιο μακροχρόνιου ενεργειακού σχεδιασμού μέχρι το 2015. Και μάλιστα τον Ιούλιο του 2003 καταθέσαμε το κείμενο για διαβούλευση «Μακροχρόνιος Ενεργειακός Σχεδιασμός της Ελλάδας - Πλαίσιο Ενεργειακής Πολιτικής» παρακαλώ δώστε το στον κύριο Υπουργό και στους συναδέλφους, γιατί είναι γνωστό ότι απετέλεσε τη βάση της συζήτησης για το μακροχρόνιο ενεργειακό σχεδιασμό της χώρας- έτσι ώστε με βάση και τους κώδικες, οι οποίοι είχαν εκδοθεί και ήταν έτοιμοι προς διαβούλευση, για να μπορέσουν να αποφασιστούν, να ξεκινήσει η διαδικασία δημοπράτησης των νέων επενδυτικών μονάδων που χρειάζεται η χώρα, για να καλύψει τις ενεργειακές της ανάγκες. 
      (Στο σημείο αυτό ο Βουλευτής κ. Απόστολος-Αθανάσιος Τσοχατζόπουλος καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το 2003 ακόμα θυμάστε ότι εμείς προχωρήσαμε στην ψήφιση ενός νόμου με τον οποίο ολοκληρώσαμε την υφιστάμενη απελευθέρωση ηλεκτρικής ενέργειας στη χώρα μας και συμπληρώσαμε το απαραίτητο θεσμικό πλαίσιο, για να μπορέσει πράγματι να πραγματοποιηθεί η επένδυση η οποία είναι αναγκαία πλέον στη χώρα σύμφωνα με το μεσοπρόθεσμο ενεργειακό σχεδιασμό.
      Συμφωνήσαμε στις μονάδες οι οποίες είναι απαραίτητες και εξασφαλίσαμε την έγκριση για τέσσερα εργοστάσια παραγωγής ενέργειας, το 2005 δύο τετρακοσάρες μονάδες, το 2006-2007 από μία. Αυτά συμφωνήσαμε όλοι. Συμφώνησαν για τους κώδικες η ΔΕΗ,  ο ΔΕΣΜΗΕ και το Υπουργείο. Εκείνο το οποίο μένει είναι η λήψη απόφασης και η απόφαση αυτή δεν ήλθε. Δεν ξέρω γιατί. Λυπούμαι ιδιαίτερα. Έχει, όμως, τεράστια σημασία να καταδείξουμε ότι τελικά βρισκόμαστε σε μία εποχή, που χρειαζόμαστε ενεργειακές επενδύσεις. Η Κυβέρνηση δεν προχωρεί. Αρνείται ουσιαστικά να αναλάβει ευθύνες σε μία εποχή, όπου ολόκληρη η ενεργειακή πολιτική της Ευρωπαϊκής ΄Ενωσης βρίσκεται σε έξαρση. Ξέρετε ότι έχετε ευθύνες να καταθέσετε το νόμο για το φυσικό αέριο. Ξέρετε ότι έχετε ευθύνες να καταθέσετε το σχέδιο για την ανακατανομή των ρύπων. Ξεκίνησε από την 1η Ιανουαρίου η εφαρμογή του Κιότο. Όλα αυτά είναι τεράστιες αλλαγές που έχουν γίνει στο χώρο μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω δυο λεπτά. Θα τα πάρω από τη δευτερολογία μου, αν θέλετε.
      Την ίδια στιγμή η Ελλάδα εξασφάλισε διασύνδεση με τα ευρωπαϊκά δίκτυα τόσο για το φυσικό αέριο με την υπογραφή της σύμβασης αγωγού με την Τουρκία όσο και με την Ιταλία και από την άλλη μεριά ανοίξαμε προοπτικές να μπορέσει ο αγωγός φυσικού αερίου να προχωρήσει μέσα από τα Βαλκάνια, για να συνδεθεί με την Ευρώπη. 
      Όσον αφορά στην ηλεκτρική ενέργεια και τη διασύνδεση με το ευρωπαϊκό ηλεκτρικό δίκτυο ξέρετε πολύ καλά ότι προωθήθηκαν αντίστοιχα πολιτικές τόσο προς την Τουρκία όσο και προς τη Βουλγαρία και προς τα Σκόπια. Στη Βίτολα έχει ήδη προχωρήσει η κατασκευή της συνδετήριας γραμμής. Στο Ερνεστίνοβο της Βοσνίας, όπως ξέρετε, είναι σε εξέλιξη η ανακατασκευή του έργου έτσι, ώστε να μπορέσει να διασυνδεθεί μαζί με το έργο του Μοστάρ ξανά η αποκλεισμένη περιφερειακά Ελλάδα της ενέργειας με την ενεργειακή αγορά της Ευρωπαϊκής Ένωσης. 
      Μπροστά σε αυτές τις προοπτικές διερωτάται κανείς και εμείς εδώ θέλουμε να ασκήσουμε κριτική και περιμένουμε μία απάντηση: Πώς είναι δυνατόν εσείς να καθυστερείτε; Γιατί δεν προωθείτε τα απαραίτητα μέτρα και τις απαραίτητες αποφάσεις αυτήν τη στιγμή; Γιατί δεν ανοίγετε τη διαδικασία πραγματοποίησης των διαγωνισμών; Και εδώ υπάρχει μόνο μία απάντηση. 
     Τελικά φοβηθήκατε από το περιεχόμενο της ίδιας της πολιτικής σας. Όταν ήσασταν αντιπολίτευση μας παρουσιάσατε μια νεοφιλελεύθερη αντίληψη της πολιτικής. Μας λέγατε ότι θα κάνετε αυτό που ισχύει στη Μεγάλη Βρετανία. Βέβαια, παγώσατε όταν είδατε τις συνέπειες και την κατάρρευση του νεοφιλελεύθερου μοντέλου ενεργειακής αγοράς, είτε στις ΗΠΑ, είτε στη Μεγάλη Βρετανία και επομένως, προς στιγμήν, είστε σε μια ασάφεια. Είστε κρατιστές; Δεν μπορώ να το πιστέψω. Έχετε αδυναμία υλοποίησης; Φοβάστε να αναλάβετε ευθύνες; Αν είναι έτσι πρέπει να το πείτε. Διότι όποιος δεν μπορεί να αναλάβει ευθύνες να υπογράψει και να υλοποιήσει, να δώσει το πράσινο φως για να ξεκινήσουν οι επενδύσεις που περιμένει ο ιδιωτικός τομέας και η αγορά, τότε κυρίες και κύριοι συνάδελφοι, έχετε τεράστιες ευθύνες. 
     Εμείς καταγγέλλουμε πολιτικά. Πώς είναι δυνατόν παραδείγματος χάριν να μην έχετε δώσει ακόμα την άδεια για έτοιμη μονάδα ενίσχυσης ισχύος, η οποία είναι έτοιμη από τον περασμένο Ιούνιο, έχει παραδοθεί και εσείς αρνείστε να δώσετε την άδεια λέγοντας διάφορες προφάσεις, ενώ η ίδια η ΔΕΗ τη μονάδα ενίσχυσης ισχύος την έχει από την αρχή της χρονιάς και ο ιδιωτικός τομέας στη διετία προχώρησε μία μονάδα εφεδρικής ισχύος και εσείς δεν δίνετε την άδεια. 
     Είναι εντυπωσιακά πράγματα, λοιπόν, αυτά που συμβαίνουν. Μας εντυπωσιάζουν, περιμένουμε απαντήσεις και να ξέρετε ότι εμείς μαζί με τους φορείς έχουμε την πρόθεση να ξεκινήσουμε μια προσπάθεια διεκδίκησης πλέον. 
     Πρέπει να στήσουμε ένα κύμα ενεργειακής ανάπτυξης σ’ αυτήν τη χώρα. Με δεδομένη την αδράνεια, την απάθεια και την αδιαφορία της Κυβέρνησης, μόνο η συγκρότηση ενός δυναμικού κοινωνικού, ενεργειακού κινήματος μπορεί να διεκδικήσει με επιτυχία, την επιτυχή πραγματοποίηση της απελευθέρωσης αγοράς ενέργειας η οποία είναι δεδομένη, η οποία θεσμοθετήθηκε από την μεριά μας, έχει την πλήρη έγκριση της Ευρωπαϊκής Ένωσης και αναμένουμε από εσάς πλέον, αποφάσεις, πρωτοβουλίες και υλοποιήσεις. 
     Ευχαριστώ κύριε Πρόεδρε. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Τσοχατζόπουλο.
     Κύριε Τσοχατζόπουλε, εξαντλήσατε και το χρόνο της δευτερολογίας σας. 
     Το λόγο έχει ο συνάδελφος κ. Λάζαρος Λωτίδης. 
     ΛΑΖΑΡΟΣ ΛΩΤΙΔΗΣ: Ευχαριστώ, κύριε Πρόεδρε. 
     Κυρία και κύριοι συνάδελφοι, η ακολουθούμενη από τη Νέα Δημοκρατία, τη νέα Κυβέρνηση, πολιτική σε όλους τους τομείς, θα μπορούσαμε πολύ απλά να την πούμε μία πολιτική χωρίς πρόγραμμα –όπως έλεγε μία εκπομπή παλιότερα- μία πολιτική χωρίς στόχους, χωρίς όραμα, μία πολιτική στο τέλος χωρίς πολιτική,  αγαπητοί συνάδελφοι. Μία πολιτική του βλέποντας και κάνοντας. Μία πολιτική που τρέχει πίσω από τα γεγονότα, που τρέχει πίσω από τις εξελίξεις και αν μεν οι εξελίξεις είναι ομαλές, είναι καλές, τότε βεβαίως επαίρεται ότι με δική της παρέμβαση κατάφερε να υπάρχει αυτή η θετική εξέλιξη. Αν δεν είναι καλές οι εξελίξεις, αν η κατάληξη είναι αρνητική, τότε βεβαίως η εύκολη απάντηση, η εύκολη λύση είναι πως ευθύνεται η προηγούμενη κυβέρνηση του ΠΑΣΟΚ. 
     Από τον κανόνα αυτό βεβαίως δεν θα μπορούσε να ξεφύγει η πολιτική της Κυβέρνησης στον χώρο της ενέργειας. Αγαπητοί συνάδελφοι της Κυβέρνησης και κύριε Υπουργέ, ξέρετε ότι δεν υπάρχει πιο εύκολος τρόπος, πιο ασφαλής τρόπος για να κάνεις Αντιπολίτευση στην παρούσα Κυβέρνηση της Νέας Δημοκρατίας, από το να καταφύγεις στο τι έλεγε πριν από τις εκλογές και να τα αντιπαραβάλεις να τα συγκρίνεις με αυτά που κάνει σήμερα. Αν το κάνουμε αυτό θα διαπιστώσουμε ότι η διαφορά και η απόσταση μεταξύ των όσων προεκλογικά λέγατε και όσα πράττετε τώρα είναι χαώδης, είναι τεράστια. 
     Οφείλω, όμως, να ομολογήσω ότι παρ’ όλα αυτά εσείς εξακολουθείτε να διακατέχεστε από μια αισιοδοξία και να λέτε στον ελληνικό λαό ότι είστε συνεπής με τις προεκλογικές σας δεσμεύσεις. Η μόνη συνέπεια που διακρίνω, όχι στον τομέα της ενέργειας αλλά συνολικά, είναι ότι πράγματι υπάρχει μια συνέπεια. Λόγια λέγατε τότε, λόγια λέτε και τώρα. Υποσχέσεις δίνατε τότε, υποσχέσεις δίνετε και τώρα. Μόνον που υπάρχει μια σημαντική διαφορά. Του τότε, πριν από τις εκλογές, από το τώρα. Τότε ήσασταν αντιπολίτευση,  σήμερα είστε Κυβέρνηση και βεβαίως οφείλετε να εγκαταλείψετε αυτόν τον βερμπαλισμό των λόγων και να κάνετε επιτέλους κάτι. 
     Να θυμίσω αγαπητοί συνάδελφοι, ότι στον τομέα της ενέργειας οι ερωτήσεις, οι επερωτήσεις και οι καταγγελίες που έγιναν από τη Νέα Δημοκρατία ήταν δεκάδες, εκατοντάδες ων ουκ εστί αριθμός για την αδυναμία της προηγούμενης κυβέρνησης να ακολουθήσει συγκεκριμένη πολιτική, να προχωρήσει στην απελευθέρωση της ενέργειας, ότι διέπεται από μια κρατικίστικη αντίληψη και πάει λέγοντας. Για διαπλοκή, ερωτήσεις, επερωτήσεις, καταγγελίες στην ίδια τη Διοίκηση της ΔΕΗ, την Κυβέρνηση, τους Υπουργούς. Συμφέροντα πίσω από όλη αυτήν την καθυστέρηση. 
     Επωδός όλων αυτών των καταγγελιών της αντιπολίτευσης τότε της Νέας Δημοκρατίας ήταν πως υπάρχουν θέσεις, εμείς έχουμε θέσεις –η Νέα Δημοκρατία δηλαδή- έχει προτάσεις, έχει πρόγραμμα, είναι έτοιμη, βρίσκεται σε ετοιμότητα να ακολουθήσει μία συγκεκριμένη πολιτική όταν ο ελληνικός λαός την επιλέξει να αναλάβει τις τύχες της χώρας. 
      Έντεκα μήνες, λοιπόν, τώρα μετά από τις εκλογές και στον τομέα της ενέργειας αναζητούμε να βρούμε ποια είναι η πολιτική σας, πού είναι, πού βρίσκεται, τι επιδιώκετε, ποιοι είναι οι στόχοι σας. Προσπαθούμε να δούμε πώς μεταφράζεται αυτή η περίφημη ετοιμότητά σας, το πρόγραμμά σας, πώς γίνεται πράξη. 
      Κύριε Υπουργέ, αγαπητοί συνάδελφοι, το πλαίσιο υπάρχει στον τομέα της ενέργειας, υπάρχει από την προηγούμενη κυβέρνηση. Καθορίστηκαν από την προηγούμενη κυβέρνηση όλοι οι εμπλεκόμενοι φορείς και τα όργανα, η ΡΑΕ, η ΔΕΣΜΗΕ, οι παραγωγοί. Στελεχώθηκαν ανάλογα οι υπηρεσίες, προσδιορίστηκε η ισχύς της συμμετοχής της ιδιωτικής πρωτοβουλίας, των ιδιωτών. Έδωσε η προηγούμενη κυβέρνηση τη δυνατότητα και το δικαίωμα στη ΔΕΗ να προχωρήσει στην ανανέωση 1.600 MWΗ, αντικαθιστώντας παλαιές μονάδες, παλαιό δυναμικό ισχύος 1.600 MWH. Παρ’ όλα αυτά η νέα Κυβέρνηση δεν προχώρησε. 
      Έχουμε έντεκα μήνες πλήρους απραξίας, ενώ είναι γνωστό σε όλους ότι χωρίς τους κώδικες, όπως ανέφεραν και οι προηγούμενοι συνάδελφοι και ο κ. Πιπεργιάς και ο κ. Τσοχατζόπουλος, δεν μπορεί να υπάρξει ένα βήμα παραπέρα, δεν μπορεί να υπάρξει συγκεκριμένη πολιτική, δεν μπορεί να έχουμε αποτελέσματα στην επάρκεια, στον ενεργειακό σχεδιασμό. Παρά το ότι η προηγούμενη κυβέρνηση ολοκλήρωσε περίπου τους κώδικες, εσείς στο εντεκάμηνο ακόμα τους επεξεργάζεστε, δεν ξέρω, τους κοιτάτε από την αρχή, από το τέλος, ανάποδα, οριζόντια, πλάγια. Δεν ξέρω τι είναι αυτό το οποίο σας εμποδίζει να προχωρήσετε στην ολοκλήρωση πια των κωδίκων για να υπάρχει στη συνέχεια το πλαίσιο, το κλίμα, οι κανόνες του παιχνιδιού για να προχωρήσουν οι επενδύσεις, για να προχωρήσει ο ενεργειακός σχεδιασμός, για να δουν οι ιδιώτες πώς και πού θα επενδύσουν και αν θα επενδύσουν. 
      Είναι πρωτοφανές τόσους μήνες, αγαπητοί συνάδελφοι, να είναι ακέφαλη η ΡΑΕ. Ειπώθηκε ποια είναι η ΡΑΕ για τους μη γνωρίζοντες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω δύο λεπτά, κύριε Πρόεδρε, αναγκαστικά από τη δευτερολογία μου.
      Ποια είναι η ΡΑΕ; Είναι η εποπτεύουσα αρχή της ηλεκτρικής ενέργειας, αγαπητοί συνάδελφοι, αυτή δηλαδή που εισηγείται στον Υπουργό για το μακροχρόνιο ενεργειακό σχεδιασμό της χώρας, για τις ανάγκες της χώρας, είναι αυτή που επεξεργάζεται στο τέλος τέλος τους κώδικες, αυτή που πρέπει να πρωταγωνιστήσει στην απελευθέρωση της ηλεκτρικής ενέργειας. Είναι ή δεν είναι από τα ανήκουστα αυτά τα οποία συμβαίνουν και στο χώρο της ενέργειας; 
      Έρχομαι τώρα στο θέμα της αντικατάστασης, κύριε Υπουργέ, των 1.600 MWH από τον νόμο που ψήφισε η προηγούμενη κυβέρνηση.
      Ακούγονται, γράφονται και λέγονται πολλά σε σχέση με το ποιο θα είναι το καύσιμο που θα χρησιμοποιήσουν οι νέες μονάδες και πού θα γίνουν οι νέες μονάδες. Τα δημοσιεύματα δίνουν και παίρνουν, που κάποιοι υποβάλουν με τον ένα ή τον άλλο τρόπο, διαμορφώνοντας, εάν θέλετε, κλίμα και προσπαθούν να γίνουν και παιχνίδια. 
      Νομίζω πως τελευταία δειλά -δειλά γίνεται προσπάθεια από κάποιους να ειπωθεί ότι δεν θα πρέπει στις νέες 1.600 MWH να είναι λιγνιτικές μονάδες. Αυτό δεν αντέχει σε καμία κριτική. Και δεν αντέχει σε καμία κριτική –δεν νομίζω να χρειάζεται να επιχειρηματολογήσω πάνω σ’ αυτό- για πολύ απλούς και συγκεκριμένους λόγους: γιατί είναι το πιο φθηνό καύσιμο που έχουμε στη χώρα μας, γιατί είναι το πιο ανταγωνιστικό καύσιμο. Με βάση το λιγνίτη έγινε η ανάπτυξη της χώρας, με βάση το λιγνίτη, αν θέλετε, έχουμε ανταγωνιστική παραγόμενη ηλεκτρική ενέργεια. Σε μία εποχή ανταγωνισμού είναι τραγικό λάθος όσοι υποστηρίζουν κάτι διαφορετικό ή αν μη τι άλλο έχουν κάποιες άλλες σκέψεις στο μυαλό τους, να υποστηρίζουν δηλαδή ότι δεν θα πρέπει να γίνουν λιγνιτικές μονάδες, οι οποίες παράγουν ανταγωνιστική ηλεκτρική ενέργεια. 
      Βεβαίως, αγαπητοί συνάδελφοι, αν έλειπε ο λιγνίτης ως καύσιμο από τη ΔΕΗ, θα ήταν πολύ πιο ακριβή, όπως πολύ καλά ξέρετε, κύριε Υπουργέ, και σεις και οι συνεργάτες σας, η τιμή του ηλεκτρικού ρεύματος. Κάποιοι υποστηρίζουν με τον ένα ή τον άλλο τρόπο δειλά –λέω- ότι αν ήταν ακριβότερη η ηλεκτρική ενέργεια ίσως οι ιδιώτες να έπαιρναν με μεγαλύτερη ευκολία και να μην περίμεναν μέχρι σήμερα για να ξεκαθαρίσει απόλυτα το τοπίο στο χώρο αυτό. Και βεβαίως ο λιγνίτης είναι το μόνο καύσιμο, αγαπητοί συνάδελφοι, που παρέχεται με ασφάλεια για τον εφοδιασμό με ηλεκτρική ενέργεια της χώρας. 
    Κύριε Υπουργέ, σας υπέβαλα –και κλείνω με το θέμα αυτό, περνάει και ο χρόνος- δύο συγκεκριμένες ερωτήσεις για το ότι από τις παλαιότερες μονάδες της ΔΕΗ είναι οι τρεις μονάδες του ΑΗΣ Πτολεμαίδας, όπως πολύ καλά ξέρετε. Και βεβαίως δεν υπήρξε καμία απάντηση. Γενικότητες, αοριστολογίες, παραπομπή. Διαμετακομιστικά λειτουργήσατε ως Υπουργός μεταβιβάζοντάς μου την απάντηση που έδινε η ΔΕΗ, όπου ανέπτυσσε τις γνωστές θέσεις που κατά καιρούς έχει εκφράσει.
    Θα πρέπει να σας πω ότι είναι από τις πιο ρυπογόνες και τις πιο παλιές μονάδες. Θεωρώ αδιανόητο να μην υπάρξει απόφαση επί του συγκεκριμένου να μην υπαχθούν στις υπό αντικατάσταση, 1.600 MW. 
    Είναι κορυφαίο θέμα. Είναι θέμα που αφορά το μέλλον και την ανάπτυξη και του λιγνίτη και της ηλεκτρικής ενέργειας αλλά και της περιοχής. Είναι ένα θέμα που θα ήθελα πραγματικά, κύριε Υπουργέ, την απάντησή σας με πολύ σαφήνεια και πολύ συγκεκριμένα για το ποια είναι η βούληση της Κυβέρνησης, πότε θα υπάρξει –και αν θα υπάρξει- απόφαση από το Διοικητικό Συμβούλιο της ΔΕΗ και το χρονοδιάγραμμα μέσα στο οποίο θα υλοποιηθεί η συγκεκριμένη απόφαση.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Κύριε Λωτίδη, εξαντλήσατε και εσείς το χρόνο της δευτερολογίας σας.
    Το λόγο έχει ο κ. Παναγιώτης Ρήγας.
    ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, οι προηγούμενοι ομιλητές αναφέρθηκαν με πολύ ενάργεια και με εύστοχο τρόπο στο έλλειμμα πολιτικής που υπάρχει στον τομέα της ενέργειας. Θα εντοπίσω το πρόβλημα σε έναν εθνικά ευαίσθητο χώρο, αυτών των νησιών και ειδικότερα στο χώρο των Κυκλάδων.
    Εκεί, όπως όλοι γνωρίζετε, το θέμα των μεταφορών, το ακτοπλοϊκό μαζί με το ενεργειακό, αποτελούν τα δύο μείζονα προβλήματα τα οποία προσδιορίζουν την ποιότητα ουσιαστικά της ανάπτυξης, του βιοτικού επιπέδου των κατοίκων και εν τέλει της επιβίωσης του νησιώτικου χώρου. Είναι πολύ γνωστό το θέμα του ελλείμματος, δηλαδή της ποσοτικής ανεπάρκειας ενέργειας, αλλά και το πρόβλημα της ποιότητας ενέργειας στο νησιώτικο χώρο και ειδικότερα στο χώρο των Κυκλάδων, αλλά και της Δωδεκανήσου. 
    Θα ήθελα, λοιπόν, να θυμίσω και στον κύριο Υφυπουργό, τον κ. Σαλαγκούδη, αλλά και στους Βουλευτές της Κυβερνητικής παράταξης, ότι με πολύ έντονο τρόπο και με μελανά χρώματα περιέγραφαν την κατάσταση που υπάρχει στον τομέα της ενέργειας στο νησιωτικό χώρο καταγγέλλοντας την κυβέρνηση του ΠΑΣΟΚ για έλλειψη πολιτικής, για αδράνεια, για ανεπάρκεια. 
    Σήμερα, αρκετούς μήνες μετά την ανάληψη της διακυβέρνησης της χώρας από τη Νέα Δημοκρατία, βλέπουμε μία πλήρη ακινησία. Στους πρώτους μήνες υπήρξαν κάποιες πολύ πομπώδεις και στομφώδεις ανακοινώσεις περί επίλυσης του προβλήματος. Ο ίδιος ο σημερινός Πρόεδρος της ΔΕΗ είχε ανακοινώσει σε νομαρχιακό συμβούλιο που έγινε στις Κυκλάδες τον Μάιο ότι πολύ σύντομα θα αντιμετωπιζόταν το πρόβλημα της ποιότητας και της ποσότητας της ενέργειας στις Κυκλάδες. Μέχρι σήμερα δεν υπάρχει καμία συγκεκριμένη απάντηση, καμία κίνηση.
    Γνωρίζετε πολύ καλά ότι υπάρχει σε εκκρεμότητα το πρόβλημα της διασύνδεσης του νησιώτικου χώρου των Κυκλάδων με το Ηπειρωτικό σύστημα, μία διασύνδεση η οποία θα έλυνε το πρόβλημα της επάρκειας, το πρόβλημα της ευστάθειας του δικτύου και θα επέτρεπε τη διείσδυση των ανανεώσιμων πηγών ενέργειας στο χώρο των Κυκλάδων, στο νησιώτικο χώρο. 
    Είναι γνωστά τα προβλήματα, οι δικαστικές εμπλοκές. Σας απευθύνουμε, όμως, αιτίαση σήμερα, σας κατηγορούμε γιατί δεν κάνατε τίποτα για να επεξεργαστείτε εναλλακτικές λύσεις, εναλλακτικές προτάσεις για να αντιμετωπιστεί αυτό το υπαρκτό και χρονίζον πρόβλημα.
    Τι συνεχίζετε να κάνετε: Συνεχίζετε να ακολουθείτε την τακτική και την πρακτική την οποία καταγγέλλατε τον προηγούμενο χρόνο.
      Με πολύ βαριά λόγια και με πολύ σκληρές εκφράσεις τέσσερις Βουλευτές της αντιπολίτευσης το 2003 με επικεφαλής τον κ. Σαλαγκούδη, τον κ. Βαρίνο, τον κ. Παυλίδη και τον κ. Χωματά έκαναν ερώτηση προς τον Υπουργό Ανάπτυξης καταγγέλλοντας την τότε Διοίκηση της ΔΕΗ για την προμήθεια και στη συνέχεια για την ενοικίαση είκοσι περίπου φορητών μονάδων συνολικής ισχύος 110 μεγαβάτ ηλεκτροπαραγωγών ζευγών λέγοντας τα εξής πολύ σκληρά λόγια: Εάν θα ακυρωθεί η αεριτζίδικη προμήθεια, εάν θα επιβληθούν κυρώσεις στους υπαιτίους, εάν θα απαλλάξει το Υπουργείο ο Υπουργός Ανάπτυξης από τους αχόρταγους λύκους και τέλος, εάν προτίθεται να επανεξετάσει μαζί με τον Υπουργό Οικονομίας την ανανέωση της θητείας του διευθύνοντος συμβούλου της ΔΕΗ, ως άκαιρη, επιπόλαιη, χαριστική, αντιδεοντολογική, προκλητική που δημιουργεί πρόβλημα στην επόμενη κυβέρνηση. 
      Αποτέλεσμα σήμερα είναι το εξής: Ο διευθύνων σύμβουλος ο οποίος περιγράφεται και χαρακτηρίζεται με αυτούς τους όρους παραμένει στη θέση του. Μάλιστα στις 14 Οκτωβρίου του 2004 υπό τη Διεύθυνση του κ. Σαλαγκούδη στο Υπουργείο Ανάπτυξης έγινε συνεδρίαση παρουσία και του Υπουργού Αιγαίου και αποφασίστηκαν αυτά που κατήγγειλαν το 2003 ο ίδιος ο Υφυπουργός και ο Υπουργός Αιγαίου κ. Παυλίδης. Δηλαδή  να γίνει η προμήθεια είκοσι περίπου φορητών ηλεκτροπαραγωγών ζευγών για να εγκατασταθούν από τον Ιούλιο μέχρι τον Σεπτέμβριο του 2005 χωρίς κανένα άλλο μέτρο. 
      Κύριε Πρόεδρε, θα κρατήσω τη δευτερολογία μου.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Τόγιας έχει το λόγο.
      ΒΑΣΙΛΕΙΟΣ ΤΟΓΙΑΣ: Κύριε Πρόεδρε, θα περίμενε κανείς τουλάχιστον στον τομέα της ενέργειας η λέξη ενέργεια να αποτελέσει το αντίδοτο για τη γενική απραξία και την αδράνεια της Κυβέρνησης, γιατί αποτελεί την αντίθετή της λέξη αλλά δυστυχώς ούτε σ’ αυτόν τον τομέα παρατηρούμε, όπως θα ελπίζαμε, κάποια στοιχειώδη κινητοποίηση από την Κυβέρνηση για την αντιμετώπιση των προβλημάτων.
      Η προφανής έλλειψη μακροχρόνιου ενεργειακού σχεδιασμού προκύπτει από την πολιτική σας. Αποτελεί το σημαντικότερο πρόβλημα στην αγορά ενέργειας σήμερα. Το γνωρίζουμε όλοι. Χωρίς μακροχρόνιο ενεργειακό σχεδιασμό δεν είναι δυνατή η χάραξη εθνικής ενεργειακής πολιτικής. Έως σήμερα δεν έχετε καμία πολιτική αντιμετώπισης για την ασφάλεια του ενεργειακού εφοδιασμού της χώρας, για την προστασία του περιβάλλοντος στο πλαίσιο και των διεθνών μας υποχρεώσεων, για την ισόρροπη περιφερειακή ανάπτυξη καθώς και για την προσέλκυση επενδύσεων για την επέκταση των υφιστάμενων υποδομών.
      Το θεσμικό πλαίσιο το έχετε, αλλά δεν το αξιοποιείτε. Ορίζει αυτό που είναι και διεθνώς αναγνωρισμένο, ότι ο μακροχρόνιος ενεργειακός σχεδιασμός διαμορφώνεται σε πενταετή και δεκαετή κυλιόμενη βάση. Δυστυχώς δεν φαίνεται να σας συγκινεί ως στόχος με αποτέλεσμα να υπάρχει σαφής έλλειψη κανόνων ενεργειακής πολιτικής. 
      Το ερώτημα είναι αν έχετε τη βούληση να ασχοληθείτε σοβαρά με τις σημαντικές ιδιαιτερότητες που έχει το ελληνικό ηλεκτρικό σύστημα σε σχέση με τα ηλεκτρικά συστήματα άλλων χωρών που έχουν απελευθερώσει τις αγορές τους. Μακροχρόνιος ενεργειακός σχεδιασμός δεν υπάρχει. Οι πολιτικές δράσεις απουσιάζουν. Δεν αξιοποιείτε κανένα από τα οικονομικά εργαλεία έτσι ώστε να λειτουργεί ικανοποιητικά και να ελέγχεται η μέλλουσα απελευθερωμένη αγορά ενέργειας. 
      Η ακατανόητη αδυναμία της Κυβέρνησης να εκδώσει τον κώδικα διαχείρισης του συστήματος και συναλλαγών της ηλεκτρικής ενέργειας και να προχωρήσει στο διαγωνισμό για τη σύναψη συμβάσεων διαθεσιμότητας ώστε να αρχίσει η κατασκευή ιδιωτικών μονάδων ηλεκτροπαραγωγής, έχει σαν αποτέλεσμα να μην μπορεί να εφαρμοστεί ο νόμος αφού δεν φέρνετε τους κώδικες λειτουργίας και συναλλαγών όπως επίσης και τα υπόλοιπα κείμενα της νομοθεσίας χωρίς να μας λέτε το γιατί. 
      Οι νέοι κώδικες έχουν καθοριστική σημασία για τον τρόπο με τον οποίο θα οργανωθεί στη χώρα μας η αγορά της ηλεκτρικής ενέργειας. Δεν είναι απλά τεχνικά κείμενα, αλλά ουσιαστικά καθορίζουν το ίδιο το μοντέλο της αγοράς. Αυτό σημαίνει ότι οι κώδικες ήδη θα έπρεπε να έχουν διαμορφωθεί με προσοχή ώστε να μην ακυρωθεί η απελευθέρωση της αγοράς στην πράξη από την παντελή αποχή υποψήφιων επενδυτών.
      Προφανώς, δεν έχετε συνειδητοποιήσει ότι μία ενδεχόμενη κρίση στον ενεργειακό τομέα θα μπορούσε εύκολα να εξελιχθεί σε χρηματοοικονομική κρίση για το σύνολο της οικονομίας με σοβαρές συνέπειες.  
      Η απελευθέρωση της αγοράς ηλεκτρισμού δεν έχει συντελεστεί, ενώ η ανοδική πίεση στις τιμές είναι ουσιαστική. Η διείσδυση του φυσικού αερίου είναι μικρότερη της αναμενόμενης, κυρίως λόγω καθυστερήσεων των ιδιωτικών επενδύσεων ηλεκτροπαραγωγής. 
      Πρέπει να συνειδητοποιήσετε ότι η προσέγγιση του ενεργειακού θέματος απαιτεί κεντρικό και αποτελεσματικό συντονισμό όλων των φορέων. Αυτό αποτελεί και προϋπόθεση ώστε να μην λαμβάνονται επώδυνα μέτρα και να επιβαρύνεται τελικά ο καταναλωτής. 
      Κύριε Υπουργέ, η Κυβέρνησή σας κινείται προς μία εντελώς λανθασμένη κατεύθυνση ως προς τις προτεραιότητες που έχει θέσει και τα αιτήματα που κατά καιρούς η ίδια υποβάλει στην Ευρωπαϊκή Ένωση. 
      Τα αιτήματα αυτά όχι μόνο δεν συγκινούν τους Ευρωπαίους εταίρους μας, αλλά προκαλούν αρνητικά σχόλια, αφού η Ελλάδα μέχρι σήμερα έχει επιδείξει μία κακή συμπεριφορά και δεν έχει συμμορφωθεί με το 80% των οδηγιών της Ευρωπαϊκής Ένωσης στον ενεργειακό τομέα. Χαρακτηριστικά είναι τα παραδείγματα της καθυστέρησης υποβολής του εθνικού σχεδίου κατανομής ρύπων, η απελευθέρωση της αγοράς ενέργειας και η απελευθέρωση της αγοράς του φυσικού αερίου, οι οποίες έπρεπε να εφαρμόζονται από την 1η Ιουλίου 2004. 
      Την ίδια στιγμή οι διεθνείς οργανισμοί που ασχολούνται με την οικονομία της Ελλάδας μιλούν περί λάθους τροχιάς και λανθασμένων αναλογιών στο ακολουθούμενο ενεργειακό μείγμα. 
      Η αύξηση του Ακαθάριστου Εθνικού Προϊόντος κατά 3,5% έως 4,5% τα τελευταία χρόνια δεν δικαιολογεί με κανέναν τρόπο τη γιγάντωση του πετρελαϊκού τομέα, όπου η ετήσια αύξηση στην κατανάλωση βενζινών κινείται σταθερά με 7% έως 10%, με προφανές βέβαια αποτέλεσμα να αυξάνονται και τα ελλείμματα και να διογκώνεται το εξωτερικό χρέος της χώρας. 
      Η χώρα μας είναι η μοναδική από τις χώρες της Ευρωζώνης που διατηρεί την αγορά του ηλεκτρισμού σε μονοπωλιακό καθεστώς, παρά την υποχρέωσή της για εναρμόνιση. Μέχρι τώρα δεν μας έχετε ανοίξει τα χαρτιά σας για το πώς θα κινηθείτε σ’ αυτήν την κατεύθυνση. 
      Μέσα στο 2005 θα πρέπει να δούμε τους πρώτους διαγωνισμούς για την κατασκευή και τη λειτουργία μονάδων 900 MW από ιδιώτες που προβλέπει ο νόμος. Για να υλοποιηθούν, όμως, οι διαγωνισμοί θα πρέπει να ολοκληρωθούν οι κώδικες λειτουργίας της αγοράς, οι οποίοι εξετάζονται εδώ και δύο χρόνια από την ΡΑΕ, η οποία είναι ακέφαλη απαραδέκτως. Στους επενδυτές έχουν διανεμηθεί πέντε διαφορετικά κείμενα. Ποιο είναι το τελικό κείμενο; Εάν δεν εγκρίνετε τους κώδικες ή κάποιο άλλο κείμενο, αυτό θα σηματοδοτήσει μία νέα πολιτική, άλλος χαμένος χρόνος, νέα καθυστέρηση και νέες επιπλέον χρονοβόρες διαδικασίες.
      Κύριε Υπουργέ, στο μεγάλο θέμα του φυσικού αερίου αρχικά εμφανιστήκατε να υιοθετείτε την πολιτική της συνέχειας του κράτους και ενώ φάνηκε ότι η απελευθέρωση θα προχωρήσει μέσω της αναδιάρθρωσης της ΔΕΠΑ, αλλάξατε πολιτική ανεξήγητα, αναπροσαρμόσατε την πολιτική σας και οδηγηθήκατε στην ακριβώς αντίθετη κατεύθυνση. 
      Το αποτέλεσμα της πολιτικής σας είναι ότι χάθηκε πολύτιμος χρόνος και επηρεάστηκε και η ΔΕΠΑ αλλά και τα ΕΛΠΕ. Τα κίνητρα που προέρχονται από την πολιτεία, το θεσμικό πλαίσιο και η πληροφόρηση γι’ αυτό το νέο ενεργειακό καύσιμο είναι οι σημαντικότεροι παράγοντες που επηρεάζουν τη ζήτηση φυσικού αερίου και εδώ συνεχίζετε και επαναλαμβάνετε τη γνωστή σας τακτική της αδράνειας και της απραξίας. 
      Κύριε Υπουργέ, όπως είναι γνωστό, το 70% της ηλεκτρικής ενέργειας παράγεται από τους ρυπογόνους λιγνιτικούς σταθμούς της δυτικής Μακεδονίας. Εκτός από την τεράστια επιβάρυνση του περιβάλλοντος, αυτή η συγκεντρωτική πολιτική έχει ως αποτέλεσμα τις μεγάλες απώλειες ενέργειας, 12% για τη χώρα μας κατά μήκος των δικτύων, αλλά και την ενεργειακή πολιτική ασφάλειας στην περίπτωση τεχνικών προβλημάτων. 
      Η ολιγωρία της ΔΕΗ είναι αυταπόδεικτη. Μπορείτε εσείς εδώ σήμερα να μας ενημερώσετε για το ποιο είναι το νέο πρόγραμμα ανάπτυξης της αντικατάστασης των παλαιών αντιπαραγωγικών και ρυπογόνων σταθμών παραγωγής με νέους σύγχρονους αντιρρυπαντικής τεχνολογίας; Από την άλλη πλευρά, η ζήτηση ηλεκτρικής ενέργειας καλπάζει ασταμάτητα προς τα πάνω με κορυφαίο παράδειγμα, κυρίως μάλλον, τον κτηριακό τομέα. 
      Ταυτόχρονα η Ελλάδα δεν παρέχει ούτε ένα κίνητρο για την εξοικονόμηση ενέργειας στον οικιακό και μικρό εμπορικό τομέα, εκεί δηλαδή που καταναλώνεται το 36% της ενέργειας, αλλά και παράγεται το 40% των αερίων που προκαλούν το φαινόμενο του θερμοκηπίου. 
      Προφανώς έχετε υπ΄ όψιν σας ότι η αξιολόγηση της Ευρωπαϊκής Ένωσης για την πρόοδο των ανανεώσιμων πηγών ενέργειας στην Ευρωπαϊκή Ένωση των δεκαπέντε κατατάσσει την Ελλάδα στη χειρότερη θέση. Προφανώς θα έχετε υπ΄ όψιν σας και το σχετικό πίνακα. 
      Το πρόσφατο μπλακ – άουτ, τον Ιούλιο, έπρεπε να έχει σημάνει συναγερμό. Η ζήτηση για το 2005 ή θα είναι η ίδια ή θα είναι αυξημένη. Ποιο είναι το σχέδιό σας για τον ασφαλή εφοδιασμό και τις διακοπές ηλεκτροδότησης που αντιμετωπίζουν οι καταναλωτές; 
     Ακόμη περιμένουμε τα μέτρα και τις επεμβάσεις που θα πρέπει να υλοποιηθούν για τα έτη 2005 και 2007.
     Κύριε Υπουργέ, από τη μέχρι τώρα απραξία σας δεν μας πείθετε ότι έχετε την πολιτική βούληση να προχωρήσετε στις μεγάλες διαρθρωτικές αλλαγές στην αγορά της ενέργειας. Το 2004 οι αλλαγές αυτές προφανώς δεν αποτέλεσαν προτεραιότητά σας. Η πολιτική σας ήταν κατώτερη των περιστάσεων. Ελπίζουμε και σας εγκαλούμε γι’ αυτό, το 2005 να μην είναι ακόμη μια χαμένη χρονιά. 
     ΠΡΟΕΔΡΕΥΩΝ (Γεώργιος Σούρλας): Δικαιούνται δευτερολογίας ο κ. Πιπεργιάς και ο κ. Ρήγας, ο πρώτος για έξι λεπτά και ο δεύτερος για τρία λεπτά. 
     Ο Υφυπουργός Ανάπτυξης κ. Γεώργιος Σαλαγκούδης έχει το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, κυρία και κύριοι συνάδελφοι, ακούγοντας τους επερωτώντες Βουλευτές του ΠΑΣΟΚ, αν με διακατείχε η νοοτροπία αυτής της πτέρυγας, όπως εκφράστηκε πριν από αρκετά χρόνια από έναν αποθανόντα συνάδελφό μας, θα έλεγα «δεν δικαιούστε διά να ομιλείτε». Δεν θα το πω όμως αυτό. Θα πω μόνο ότι φαίνεται πως οι Βουλευτές του ΠΑΣΟΚ έχουν και μικρή και επιλεκτική μνήμη. Γιατί είναι γεγονός, ακούγοντας τον πρωτολαλήσαντα κ. Πιπεργιά, πολλά από αυτά άκουγα να τα κάνει κριτική στη δική του κυβέρνηση και ακριβώς να επισημαίνει τις ελλείψεις της δικής του κυβέρνησης.
     ΔΗΜΗΤΡΙΟΣ ΠΙΠΕΡΓΙΑΣ: Έχω σταθερή μνήμη.
     ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, παρακαλώ μη διακόπτετε, για να προχωρήσουμε ήρεμα όπως μέχρι τώρα. Μετά εσείς δευτερολογείτε και απαντάτε. Σημειώστε, αλλά μη διακόπτετε, σας παρακαλώ. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Επί δέκα μήνες τώρα διαχειριζόμαστε πραγματικά μια δραματική κατάσταση που έχουμε κληρονομήσει στον τομέα της ενέργειας, που λειτουργούσε χωρίς μπούσουλα όλο αυτό το χρονικό διάστημα. Μας έδειξαν να ξεκινήσουμε πρώτα από το μακροχρόνιο ενεργειακό σχεδιασμό, που είναι και η πρώτη ερώτηση, το μακροχρόνιο σχεδιασμό που τελικά κατέθεσε μετά από δέκα χρόνια διακυβέρνησης από το ΠΑΣΟΚ ο κ. Τσοχατζόπουλος λίγους μήνες πριν από την εκπνοή της θητείας της προηγούμενης κυβέρνησης πριν από τις εκλογές. 
    ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τον Ιανουάριο του 2003…
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Επί ένα χρόνο δεν το συζητήσαμε. Κατετέθη και δεν συζητήθηκε στην επιτροπή, κύριε Τσοχατζόπουλε. Αλλά θα πρέπει να πω ότι ήταν ένα από τα σχέδια που οι διάφοροι εποπτευόμενοι από το Υπουργείο Ανάπτυξης φορείς της ενέργειας είχαν κατασκευάσει. Άλλο μακροχρόνιο σχεδιασμό είχε η ΡΑΕ, άλλο ο ΔΕΣΜΗΕ, άλλο η ΔΕΗ. Τελικά αυτό που κατέθεσε δεν είχε καταφέρει να συμφωνήσουν οι αρμόδιοι φορείς της κυβέρνησης για την ενέργεια. Και είναι γεγονός ότι ένα από τα σημαντικά θέματα που κληρονομήσαμε και μας ταλάνισε ήταν ότι είχαμε τρεις υπεύθυνους φορείς για την ηλεκτρική ενέργεια ΡΑΕ, ΔΕΗ, ΔΕΣΜΗΕ, οι οποίοι δεν μπορούσαν να καθίσουν ποτέ στο ίδιο τραπέζι. Αλληλοεγρονθοκοπούντο στις θέσεις τους. 
    ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Γι’ αυτό τους καταργήσατε εσείς! 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν υπήρχε καμιά ομόνοια και καμιά απολύτως συμφωνία. Καταφέραμε και τους βάλαμε στο ίδιο τραπέζι και οι αποφάσεις παίρνονται ομόφωνα, κύριε Τσοχατζόπουλε, όπως ακριβώς θα δείτε και στο πόρισμα του 2005 που υπογράφεται με απόλυτη κοινή συμφωνία όλων των φορέων Ρυθμιστικής Αρχής Ενέργειας, Διαχειριστή του Συστήματος Μεταφοράς Ηλεκτρικής Ενέργειας και Δημόσιας Επιχείρησης Ηλεκτρισμού και ίσως είναι ένα από τα σημαντικότερα και πρώτα κείμενα που συνυπογράφουν με απόλυτη και ομόφωνη συμφωνία όλοι αυτοί οι φορείς. Αυτό ήταν ένα σημαντικό επίτευγμα. 
    Έγινε, λοιπόν, το πόρισμα αμέσως μετά τους Ολυμπιακούς Αγώνες για την ηλεκτρενεργειακή επάρκεια για το 2005. Να πούμε όμως ότι το επισημαίναμε όχι μόνο εμείς.
      Το 2001 έγγραφο και έκθεσης της Δημόσιας Επιχείρησης Ηλεκτρισμού αναφέρει ότι απαιτείται η εκκίνηση πλέον της κατασκευής μιας μονάδας παραγωγής ηλεκτρικής ενέργειας για την επάρκεια ισχύος για το 2004, για τους Ολυμπιακούς Αγώνες. Είναι επισήμανση της ΡΑΕ το 2001. Το ίδιο ακριβώς επεσήμανε και ο Διαχειριστής του Συστήματος Μεταφοράς. Όλοι το επεσήμαναν. Δυστυχώς, όμως, η κυβέρνηση αδρανούσε. 
      Επισημαίναμε και εμείς ότι το 2004 στους Ολυμπιακούς Αγώνες θα έχουμε πρόβλημα. Ήρθε το 2004 και πράγματι είχαμε πρόβλημα. Χρειάστηκε μία προσπάθεια πάρα πολύ μεγάλη με μια διαφορετική νοοτροπία απ’ αυτήν που είχε η προηγούμενη κυβέρνηση, για να καταφέρουμε τελικά να πετύχουμε αυτό που στην αρχή φάνταζε ακατόρθωτο: Την αξιόπιστη ηλεκτροδότηση των Ολυμπιακών χώρων. Πετύχαμε με τέτοιον τρόπο, ώστε ήταν οι μόνοι  Ολυμπιακοί Αγώνες που δεν χρειάστηκε ούτε για μια στιγμή να τεθεί σε λειτουργία οποιαδήποτε εφεδρική γεννήτρια απ’ αυτές που υπήρχαν στους ολυμπιακούς χώρους. Φυσικά να μην αναφέρω τις προσπάθειες που έγιναν, ιδιαίτερα με τα κέντρα διανομής στην Αργυρούπολη και στον Κορυδαλλό, όπου επί τρία χρόνια κινητοποιήθηκαν και τα ΜΑΤ και δεν μπορούσε να τα λειτουργήσει η προηγούμενη κυβέρνηση. Φθάσαμε στο παρά πέντε, όπου η Διεθνής Ολυμπιακή Επιτροπή θα μας έβγαζε κόκκινη κάρτα για την εκτέλεση των Ολυμπιακών Αγώνων. Τελικά, όμως, καταφέραμε και αυτά τα κέντρα διανομής να τα κάνουμε, για να έχουμε την αξιόπιστη ηλεκτροδότηση.
      Αμέσως μετά τους Ολυμπιακούς Αγώνες ασχοληθήκαμε με την επάρκεια ισχύος για το 2005. Βεβαίως, όπως τονίστηκε, είναι μεγαλύτερο το πρόβλημα για το 2005. Γι’ αυτόν ακριβώς το λόγο ξεκινήσαμε πολύ πιο νωρίς και έγκαιρα όλες τις προσπάθειές μας, για να καταφέρουμε το 2005 να μην έχουμε πρόβλημα στην περίοδο αιχμής. Πιστεύω και ελπίζω ότι θα τα καταφέρουμε. Όμως αυτός ο αγώνας τώρα γίνεται λόγω των παραλείψεων, της αδράνειας και της απραξίας σ’ αυτόν τον τομέα τουλάχιστον της προηγούμενης κυβέρνησης και όχι ημών σ’ αυτό το δεκάμηνο που κυβερνούμε αυτόν τον τόπο. 
      Αμέσως μετά, τώρα που τελείωσε το πόρισμα, η επιτροπή -που με απόφαση του Υπουργού Ανάπτυξης έχει συσταθεί υπό την προεδρία μου και με απόλυτη και αγαστή συνεργασία απαρτίζεται από τον πρόεδρο και διευθύνοντα σύμβουλο της ΔΕΗ, τον πρόεδρο και διευθύνοντα σύμβουλο του Διαχειριστή του Συστήματος Μεταφοράς, του ΔΕΣΜΗΕ, και τον αντιπρόεδρο και μέλος ακόμη της ΡΑΕ- μαζί με άλλους υπηρεσιακούς παράγοντες προχωρεί για τη μελέτη επίλυσης του μεσοπρόθεσμου προβλήματος ηλεκτρικής επάρκειας της χώρας μας. Πιστεύω ότι σε δύο μήνες θα έχουμε ένα μακροχρόνιο ενεργειακό σχεδιασμό, με τον οποίο θα είναι σύμφωνοι όλοι οι υπεύθυνοι φορείς της ενέργειας. Θα συμφωνεί και η ΡΑΕ και ο ΔΕΣΜΗΕ και η ΔΕΗ και φυσικά η πολιτική ηγεσία του Υπουργείου Ανάπτυξης. Έτσι αυτόν το μακροχρόνιο ενεργειακό σχεδιασμό θα τον θέσουμε υπ΄ όψιν της Βουλής. Θα γίνει ο επίσημος μακροπρόθεσμος σχεδιασμός της πολιτείας και αυτός θα εφαρμόζεται από εκεί και πέρα. 
      Όμως, εδώ στο δεύτερο ερώτημά σας μιλάτε για την αδυναμία της Κυβέρνησης να ολοκληρώσει τη διαβούλευση και να εκδώσει τους κώδικες διαχείρισης. Πράγματι, όπως πολύ σωστά είπε ο κ. Τσοχατζόπουλος, από  το Νοέμβριο του 2003 υπήρχε το σχέδιο για τους κώδικες της ΡΑΕ. Τίποτα, όμως, δεν έγινε μέχρι την 7η Μαρτίου από την προηγούμενη κυβέρνηση. Από την επομένη, όμως, και αφού τα πρώτα εργώδη βήματα και οι προσπάθειες για την ασφαλή ηλεκτροδότηση των Ολυμπιακών Αγώνων πήραν το δρόμο τους, ασχοληθήκαμε με τους κώδικες. Έγινε πάρα πολύ συστηματική δουλειά. Θα σας πω γιατί έγινε προσεκτική δουλειά και γιατί έγιναν πέντε σχέδια κωδίκων. 
      Είναι γεγονός ότι όταν άρχισαν οι συζητήσεις για την απελευθέρωση της αγοράς ηλεκτρικής ενέργειας στην Ευρώπη, εμείς εδώ με τις προηγούμενες κυβερνήσεις ούτε καν συζητούσαμε για την απελευθέρωση της αγοράς ηλεκτρικής ενέργειας.
      Για διάφορους λόγους –συνδικαλιστικές αντιδράσεις, η ισχύς των μονοπωλίων που ήθελαν να μείνουν μονοπώλια- δεν γινόταν και αποφεύγανε αυτές τις συζητήσεις, με άμεσο αποτέλεσμα να μη γίνει στην ελληνική κοινωνία η απαραίτητη εκείνη ζύμωση που γινόταν στις άλλες ευρωπαϊκές χώρες, ώστε να έχουμε όλους τους εμπλεκόμενους φορείς έτοιμους για να αποδεχθούν την απελευθέρωση της αγοράς.
      Αυτή, λοιπόν, τη ζύμωση έπρεπε να την προκαλέσουμε εμείς τώρα στους στενά και άμεσα ενδιαφερόμενους. Γι’ αυτόν ακριβώς το λόγο κάναμε όλη αυτήν την προσπάθεια, έτσι ώστε να έχουμε το μεγαλύτερο δυνατό διάλογο, να δημιουργήσουμε τη συνειδητοποίηση για την αξία της απελευθέρωσης της αγοράς ηλεκτρικής ενέργειας και για το πώς σε ορισμένους έπρεπε να γίνει αυτή η απελευθέρωση της αγοράς και ακόμη να πείσουμε και τους εργαζόμενους μέσα στη ΔΕΗ ότι το συμφέρον των εργαζομένων στη ΔΕΗ ήταν η απελευθέρωση της αγοράς ηλεκτρικής ενέργειας.
      Χρειάστηκε πράγματι πάρα πολύς κόπος. Για τους κώδικες αυτούς συζητήσαμε με όλους τους φορείς και κατ’ αρχήν με το Διαχειριστή του Συστήματος Μεταφοράς και τη ΡΑΕ, που είναι οι κατ΄ εξοχήν υπεύθυνοι. Ο Διαχειριστής του Συστήματος Μεταφοράς κάνει τους κώδικες, γνωμοδοτεί επ’ αυτών η ΡΑΕ και στη συνέχεια αποφασίζει ο Υπουργός και γίνεται απόφαση και εφαρμόζονται οι κώδικες.
      Εμείς όμως, πριν προχωρήσουμε εκεί, καλέσαμε και τη ΔΕΗ να μας φέρει τις παρατηρήσεις της, στη συνέχεια καλέσαμε και όλους τους αδειοδοτηθέντες, για να μας πουν και αυτοί τις δικές τους προτάσεις και παρατηρήσεις επί των κωδίκων. Καλέσαμε ακόμη και τις τράπεζες εκείνες που επέδειξαν ενδιαφέρον για να χρηματοδοτήσουν έργα παραγωγής ηλεκτρικής ενέργειας και μας έδωσαν και εκείνοι τις παρατηρήσεις τους.
      Και αφού λάβαμε υπ΄ όψιν αυτές τις παρατηρήσεις, έγιναν αυτά τα διαδοχικά σχέδια των κωδίκων. Τώρα είμαστε στο πέμπτο σχέδιο, το οποίο είναι στο τέλος της επεξεργασίας μεταξύ ΡΑΕ, ΔΕΣΜΗΕ και φυσικά της πολιτικής ηγεσίας του Υπουργείου, έτσι ώστε –πιστεύω- το αργότερο μέχρι το τέλος Φεβρουαρίου οι κώδικες αυτοί να αποτελούν απόφαση και να αρχίζουν να εφαρμόζονται. Ευελπιστώ να σπρώξουμε το χρόνο και να γίνουν πιο νωρίς.
      Παράλληλα θα πρέπει να πω ότι έχει ήδη δοθεί εντολή και στο Διαχειριστή του Συστήματος και στη Ρυθμιστική Αρχή Ενέργειας να ετοιμάζουν τις διαδικασίες για τους διαγωνισμούς που οι κώδικες που συμπληρώνονται από τα πιστοποιητικά διαθεσιμότητας ισχύος θα επιτρέψουν στη συνέχεια να γίνουν για τις μονάδες παραγωγής ηλεκτρικής ενέργειας των 900 MW. Αυτά βρίσκονται σε εξέλιξη και πιστεύω ότι μέσα στο 2005 είναι απαραίτητο να ξεκινήσει η κατασκευή μιας τουλάχιστον μονάδας παραγωγής ηλεκτρικής ενέργειας, για να καλύψουμε τις ανάγκες όχι του 2005 ή του 2006 ή του 2007, αλλά του 2008. Γιατί μια μονάδα παραγωγής ηλεκτρικής ενέργειας θέλει τρία χρόνια να κατασκευαστεί, γι’ αυτόν ακριβώς το λόγο επεσήμαιναν και στην προηγούμενη κυβέρνηση η Ρυθμιστική Αρχή Ενέργειας, η ΔΕΗ, ο Διαχειριστής του Συστήματος ότι έπρεπε από τότε, το 2001, να ξεκινήσει η κατασκευή τουλάχιστον μιας μονάδας 400 MW.
      Στο μακροχρόνιο ακόμα σχεδιασμό με εντολή είχε απαλειφθεί και αφεθεί κενό το 2004 και ξεκινούσε η ανάγκη επάρκειας ισχύος με απαίτηση 700 MW το 2005 και στη συνέχεια, τα επόμενα χρόνια από 350 MW αυξανόταν η ζήτηση ισχύος. Για το 2004 όμως δεν υπήρχε. Στην πραγματικότητα ήταν και 350 MW το 2004 και αυτό έπρεπε να αναγράφεται και στο μακροχρόνιο ενεργειακό σχεδιασμό που μας κατέθεσε, όπως ανέφερα προηγουμένως, η προηγούμενη κυβέρνηση.
      Για το θεσμικό καθεστώς της Ρυθμιστικής Αρχής Ενέργειας και για τη διαφύλαξη της ανεξαρτησίας της, η λειτουργία της Ρυθμιστικής Αρχής Ενέργειας γίνεται όπως ακριβώς η δική σας ρύθμιση του ν. 2773 μέχρι στιγμής με απόλυτο σεβασμό. Και αυτήν τη στιγμή πρέπει να σας πω ότι λείπει ένα μέλος από τη Ρυθμιστική Αρχή Ενέργειας. Η Ρυθμιστική Αρχή Ενέργειας όμως λειτουργεί. Εγώ προσωπικά παίρνω γνωμοδοτήσεις της σχεδόν καθημερινά και πολλές μέρες παίρνω πολύ περισσότερες από τη μία γνωμοδότησή της.
      Πλήρως λειτουργεί και νομίζω ότι σε λίγο χρόνο θα έχει συμπληρωθεί και το πέμπτο μέλος της ΡΑΕ. Όσο για την περαιτέρω ανεξαρτησία της, δεν περιμένετε μέσα στους δέκα μήνες να το έχουμε κάνει. Όμως, στο σχεδιασμό μας στη διάρκεια της τετραετίας θα εξοπλίσουμε τη ΡΑΕ και με εκτελεστικές αρμοδιότητες και θα της δώσουμε τη μεγαλύτερη εκείνη ανεξαρτησία που απαιτεί εξάλλου και η ευρωπαϊκή οδηγία, την οποία ψηφίσατε προεδρεύοντας στην Ευρωπαϊκή Ένωση εσείς. Δεν την εφαρμόσατε εδώ, γιατί είπαμε ότι αλλιώς λειτουργούσατε στην Ευρώπη και αλλιώς λειτουργούσατε στο εσωτερικό της χώρας. 
      Για την εναρμόνιση της ελληνικής νομοθεσίας στις νέες ευρωπαϊκές οδηγίες 54/2003 και 55/2003:
      Η οδηγία 54/2003, την οποία ως προεδρεύουσα χώρα υπέγραψε η Ελλάδα τον Ιούνιο του 2003. Δεν έγινε τίποτα από εκεί και πέρα για την απελευθέρωση, παρά ο ν. 3175, που κάθε άλλο παρά ενσωμάτωνε πλήρως την οδηγία στο Ελληνικό Δίκαιο. Και αφού τα αφήσατε μέχρι τις 7 Μαρτίου, απαιτείτε μέσα στο δεκάμηνο να κάνουμε την πλήρη εναρμόνιση. Θα κάνουμε την πλήρη εναρμόνιση, αλλά μέσα στο 2005. Ήδη έχουμε καταθέσει έκθεση στην Ευρωπαϊκή Ένωση σχετικά με το ποια βήματα έγιναν για την απελευθέρωση και πρέπει να ξέρετε ότι αυτήν τη στιγμή γνωρίζουμε και από το Διαχειριστή του Συστήματος και από τη ΔΕΗ αλλά και από τη ΡΑΕ κυρίως τι ακριβώς ελλείψεις υπάρχουν ακόμη για την πλήρη ενσωμάτωση. Υπάρχει επιστολή μου προς τη ΡΑΕ μετά την κατάθεση της έκθεσής της για το ποιες ακόμη εναρμονίσεις πρέπει να γίνουν στην ελληνική νομοθεσία, ούτως ώστε να ενσωματώσουμε την οδηγία 54/2003 και ετοιμάζεται από τη ΡΑΕ πρόταση νομοθετικών ρυθμίσεων που πρέπει ακόμη να συμπληρωθούν, ούτως ώστε να έχουμε μέσα στο 2005 την πλήρη ενσωμάτωση της οδηγίας 54/2003 της Ευρωπαϊκής Ένωσης.
      Σε ό,τι αφορά την οδηγία 54/2003 –και μπαίνουμε τώρα στη θεσμική οργάνωση της αγοράς του φυσικού αερίου- πρέπει να ξέρετε ότι έχουμε εξαίρεση από την οδηγία για την πρόσβαση τρίτων στο σύστημα μέχρι το Νοέμβριο του 2006. Δεν θα τη χρειαστούμε βέβαια για να τη χρησιμοποιήσουμε. Όσον αφορά τη συμπαραγωγή και την παραγωγή ηλεκτρικής ενέργειας από φυσικό αέριο, έχουμε προθεσμία μέχρι 1/7/2005. Δεν χρειάζεται όμως να φτάσουμε σε αυτές τις ημερομηνίες. Το νομοσχέδιο για την απελευθέρωση της αγοράς του φυσικού αερίου είναι σχεδόν ολοκληρωμένο και πιστεύω μέσα στο επόμενο τρίμηνο θα κατατεθεί στη Βουλή, πολύ πιο σύντομα θα τεθεί σε διαβούλευση και πολύ πριν από 1/7/2005 θα έχουμε το νόμο για την απελευθέρωση της αγοράς του φυσικού αερίου. Ένας πλήρης νόμος με πλήρη ενσωμάτωση της οδηγίας 55/2003 της Ευρωπαϊκής Ένωσης θα είναι και νόμος της ελληνικής πολιτείας.
      Για την ολιγωρία της ΔΕΗ -απαντώ σε όλα τα αιτήματα που έχετε θέσει, έχω σημειώσει και ορισμένα που δεν συμπεριλαμβάνονται στην επερώτηση- να καθορίσει το νέο πρόγραμμα ανάπτυξης: Ο προγραμματισμός για τα 1600 ΜW θέλει μια πολυπαραμετρική εξέταση. Δεν είναι μόνο να θέσουμε αυτές τις μονάδες σε εφεδρεία και να φτιάξουμε τις καινούργιες -αν θα τις φτιάξουμε με λιγνίτη ή με φυσικό αέριο ή με οτιδήποτε άλλο- πρέπει να ληφθούν υπ’ όψιν ακόμη και παράμετροι όπως χωροθέτηση ανάλογα με τις ανάγκες του συστήματος για την εξισορρόπηση και την αξιόπιστη ηλεκτροδότηση του συστήματος. Θα πρέπει ακόμη να ληφθούν υπ΄ όψιν και κοινωνικοί παράγοντες, διότι δεν μπορεί να τεθούν σε εφεδρείες μονάδες σε περιοχές και να προκαλέσουμε κοινωνικά ζητήματα στις τοπικές κοινωνίες. Θα πρέπει ακόμη να ληφθούν υπ΄ όψιν και οι ρύποι για τα καύσιμα και τις τεχνολογίες που θα χρησιμοποιηθούν. Διότι, όπως πολύ σωστά αναφέρθηκε προηγουμένως από προλαλήσαντα συνάδελφο, έχουμε την κατανομή των εκπομπών των ρύπων, έχουμε τη Συμφωνία του Κιότο, που είναι ήδη σε λειτουργία και από το 2008 θα υπάρξουν τα πράσινα πιστοποιητικά και οι μεγάλες τιμές που ενδεχομένως θα πληρώνουν επιχειρήσεις για τις εκπομπές των ρύπων. 
      Έτσι λοιπόν όλες αυτές οι παράμετροι που αναφέρθηκαν θα πρέπει να συνεξετασθούν. Όταν η νέα διοίκηση το ζήτησε από τις αρμόδιες υπηρεσίες της ΔΕΗ, της παρουσιάστηκε ένα πρόχειρο σχέδιο που είχε καταρτισθεί από το 2002 με άλλες παραμέτρους, με άλλες προδιαγραφές, που σήμερα δεν μπορούσε σε καμιά περίπτωση να εφαρμοσθεί.  
      Ουσιαστικά ξεκίνησε πριν από λίγο χρονικό διάστημα η συζήτηση για το πώς πραγματικά, λαμβάνοντας υπ΄ όψιν όλες αυτές τις πολύπλοκες παραμέτρους, θα μπορέσει να καταρτισθεί τελικά ένας σχεδιασμός για το πώς θα αντικατασταθούν σε μακροπρόθεσμη βάση –ανάλογα και με τις επενδυτικές δυνατότητες της Δημόσιας Επιχείρησης Ηλεκτρισμού- πού θα γίνουν αυτές οι μονάδες, ποιες μονάδες θα τεθούν σε εφεδρεία, τι καύσιμο θα χρησιμοποιηθεί, σε ποιες πραγματικά τοποθεσίες για την ασφαλή και αξιόπιστη ηλεκτροδότηση πρέπει να είναι αυτές οι μονάδες.
      Ανακοινώθηκε ήδη η μονάδα των 500 MW με φυσικό αέριο στο Αλιβέρι. Θα επακολουθήσουν και οι επόμενες ανακοινώσεις και φυσικά το χρονοδιάγραμμα. Θα πρέπει δε να διαβεβαιώσω στο συνάδελφο από το Λιγνιτικό Κέντρο της Δυτικής Μακεδονίας ότι βεβαίως και θα χρησιμοποιηθεί ο λιγνίτης, που με τις νέες τεχνολογίες πλέον παράγει πολύ λιγότερους ρύπους από τις ήδη υπάρχουσες μονάδες και αυτό θα το δείτε όταν το μακροχρόνιο πρόγραμμα της ΔΕΗ για την κατασκευή αυτών των μονάδων θα ανακοινωθεί.
      Για την έλλειψη ασφαλούς σχεδιασμού εφοδιασμού και τις διακοπές ηλεκτροδότησης που αντιμετωπίζουν οι καταναλωτές κατ’ αρχάς θα πρέπει να παραδεχθούμε μια πραγματικότητα. Το διασυνδεδεμένο σύστημα της ΔΕΗ έχει χιλιάδες χιλιόμετρα καλώδια. Αν ενώσουμε τα καλώδια του διασυνδεδεμένου συστήματος, θα τυλίξουμε παραπάνω ίσως από δύο φορές όλη τη γη. Έτσι λοιπόν είναι φυσιολογικό να γίνονται μικροβλάβες.
      Από εκεί και πέρα όμως είναι γεγονός ότι αφέθηκε σε σημαντικό βαθμό όλο αυτό το χρονικό διάστημα το σύστημα χωρίς τις αντίστοιχες ενισχύσεις. Και αυτό κάνουμε -και θα το διαπιστώσετε- στον προγραμματισμό για την ασφαλή ηλεκτροδότηση και την αντιμετώπιση του προβλήματος της επάρκειας ισχύος για το 2005. Δηλαδή, θα δείτε ακριβώς ποιες παρεμβάσεις θα γίνουν αυτό το χρονικό διάστημα, ούτως ώστε να αρκέσει το 2005. 
      Επίσης θα δείτε και στο μεσοπρόθεσμο προγραμματισμό ποιες ακόμη παρεμβάσεις θα κάνουμε ακριβώς, οι οποίες είναι καταγεγραμμένες για την ενίσχυση του συστήματος μεταφοράς και διανομής ηλεκτρικής ενέργειας, έτσι ώστε να αντιμετωπίσουμε όσο το δυνατό λιγότερο κυρίως τις μακροπρόθεσμες διακοπές, γιατί όπως σας είπα μικρές βλάβες είναι φυσιολογικό να αντιμετωπίζει ένα τόσο εκτεταμένο σύστημα.
      Επομένως, με όλα αυτά που ανέφερα προηγουμένως, θα ήθελα να πω στο λεχθέν κάποιου από τους ομιλούντες ότι η απραξία κοστίζει στην οικονομία. Πράγματι, κόστισε δραματικά η απραξία της προηγούμενης κυβέρνησης στην οικονομία, της οποίας σήμερα βλέπουμε ακριβώς την πραγματική εικόνα.
      Βέβαια για τις διώξεις στη ΔΕΠΑ, νομίζω ότι αυτός που χρησιμοποίησε αυτές τις εκφράσεις θα έπρεπε τουλάχιστον να είναι πιο σεμνός, διότι όλο αυτό το χρονικό διάστημα σε όλους τους φορείς που εποπτεύονται από το Υπουργείο Ανάπτυξης οι μεταβολές που έχουν γίνει είναι οριακές και ελάχιστες και σε καμία περίπτωση δεν νομίζω ότι επρόκειτο ούτε και για μία έστω δίωξη. Επρόκειτο ακριβώς για μερικές διορθωτικές αλλαγές που έχουν γίνει σε οριακό σημείο αυτό το χρονικό διάστημα.
      Ακόμη ο κ. Τσοχατζόπουλος μίλησε για την άδεια στον «ΗΡΩΝΑ». Η άδεια στον «ΗΡΩΝΑ» θα δοθεί όταν όλες οι νομικές προϋποθέσεις που απαιτούν οι νόμοι -που τους περισσότερους από αυτούς τους έχετε εσείς ψηφίσει εδώ προηγουμένως, αφού κυβερνάτε αυτόν τον τόπο επί είκοσι χρόνια- πληρωθούν. Τότε βεβαίως και θα δοθεί –και είναι κοντά να δοθεί- η άδεια του «ΗΡΩΝΑ».
     	Για το εθνικό σχέδιο κατανομής εκπομπών αερίων ρύπων ο κ. Τσοχατζόπουλος νομίζω ότι μας αδίκησε. Διότι, αν έχουμε καθυστερήσει και αναγκαστήκαμε να κάνουμε γρήγορα για να προλάβουμε τις προθεσμίες στην Ευρωπαϊκή Ένωση,  η ευθύνη του κ. Τσοχατζόπουλου, της προηγούμενης κυβέρνησης, είναι πάρα πολύ μεγάλη, δεδομένου ότι διενήργησε ένα διαγωνισμό, ο διαγωνισμός αυτός προσεβλήθη στο Συμβούλιο της Επικρατείας και παρά την προσβολή του –που έπρεπε να περιμένουμε το αποτέλεσμα του Συμβουλίου της Επικρατείας- υπέγραψε τη σύμβαση και έτσι εμείς, όταν αναλάβαμε, βρήκαμε αυτήν τη δραματική κατάσταση, την οποία δεν μπορούσαμε να ακυρώσουμε και να προχωρήσουμε σε νέο διαγωνισμό, γιατί οι προθεσμίες μάς πίεζαν και αναγκαστήκαμε με πάρα πολύ μεγάλες δυσκολίες τελικά να πείσουμε τους διάδικους να συμφωνήσουν, ούτως ώστε να μην προχωρήσει στο Συμβούλιο της Επικρατείας και να ξεκινήσει η μελέτη για το εθνικό σχέδιο κατανομής των αερίων ρύπων.  Έτσι λοιπόν καταφέραμε στις προθεσμίες που έπρεπε να καταθέσουμε αυτό το εθνικό σχέδιο τελευταίοι βέβαια από όλες τις άλλες χώρες της Ευρωπαϊκής Ένωσης, αλλά σ΄ αυτό, όπως προείπα, δεν φταίγαμε εμείς. 
     Νομίζω, κύριοι συνάδελφοι, ότι ήταν τουλάχιστον άκαιρη η υποβολή αυτής της επερώτησης. Καταλαβαίνω, λοιπόν τις δυσκολίες της συζήτησης αλλά ευελπιστώ ότι στην πορεία δεν θα σας δώσουμε ευκαιρίες για να κάνετε ουσιαστικές επερωτήσεις, αλλά επερωτήσεις που θα δικαιολογούν την τιμή των όπλων ενδεχομένως, που και με αυτήν ίσως θα θέλατε να υπερασπίσετε!
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Στέφανος Μάνος ζητάει άδεια ολιγοήμερης απουσίας του στο εξωτερικό.
     Εγκρίνει η Βουλή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
     Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Παπουτσής.
     ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, κύριε Πρόεδρε, κύριοι Υπουργοί, πρώτα απ΄ όλα επιτρέψτε μου να ευχηθώ καλή χρονιά και ουσιαστικές εργασίες στη Βουλή των Ελλήνων.
     Κυρίες και κύριοι συνάδελφοι, όταν λαμβάνουν το λόγο οι Υπουργοί της Κυβέρνησης, ιδιαίτερα ο κ. Σαλαγκούδης και ο κ. Σιούφας στον τομέα της ενέργειας, δημιουργούν την εντύπωση ότι πιστεύουν βαθιά ότι ανακάλυψαν την πυρίτιδα, ότι έχουν ανακαλύψει μια μεγάλη εφεύρεση, ότι είναι οι εφευρέτες μιας σύγχρονης ενεργειακής πολιτικής. Δεν είναι, όμως, η αλήθεια. Η αλήθεια είναι ότι οι εξελίξεις έχουν δρομολογηθεί χρόνια πριν στην Ευρωπαϊκή Ένωση. Η αλήθεια είναι ότι η Ελλάδα με το ΠΑΣΟΚ στην κυβέρνηση έχει ξεκινήσει εδώ και χρόνια την αναβάθμιση, τον εκσυγχρονισμό και την ανάπτυξη του ενεργειακού χώρου.
     Το Δεκέμβριο του 1995 παρουσίασα, ως αρμόδιος Επίτροπος της  Ευρωπαϊκής Ένωσης, τη Λευκή Βίβλο για την ενεργειακή στρατηγική της Ένωσης, μία δέσμη δηλαδή πολιτικών και νομοθετικών πρωτοβουλιών, βασισμένη σε μια ενδελεχή μελέτη για τις εξελίξεις έως το 2020. Θέσαμε τότε σε ευρωπαϊκό επίπεδο τρεις μεγάλες προτεραιότητες, τρεις προτεραιότητες οι οποίες καθόριζαν, καθορίζουν και θα καθορίζουν και στα επόμενα χρόνια την ενεργειακή πολιτική των κρατών μελών της Ένωσης. 
     Η πρώτη προτεραιότητα είναι η ασφάλεια του εφοδιασμού και η διαφοροποίηση των πηγών της ενέργειας. Σε αυτήν την κατεύθυνση δώσαμε ιδιαίτερο βάρος στη διεθνή ενεργειακή συνεργασία, στην ανάπτυξη των διευρωπαϊκών δικτύων ενέργειας, στην ενθάρρυνση της δημιουργίας περιφερειακών αγορών ενέργειας στη Μεσόγειο, ιδιαίτερα όμως στη Βαλτική και στη Νοτιοανατολική Ευρώπη ενόψει των μελλοντικών τότε διευρύνσεων της Ένωσης, που στο μεταξύ, όμως, έγιναν πραγματικότητα, όσον αφορά τις Βαλτικές Χώρες, ιδιαίτερα στη Νοτιοανατολική Ευρώπη, όμως, μέχρι το 2007 και εδώ θα γίνει πραγματικότητα.
     Η δεύτερη προτεραιότητα της Ευρωπαϊκής Ένωσης είναι η ενίσχυση της ανταγωνιστικότητας της ευρωπαϊκής οικονομίας και ειδικότερα της ευρωπαϊκής ενεργειακής βιομηχανίας ενταγμένη στη στρατηγική της ανάπτυξης και της δημιουργίας νέων θέσεων απασχόλησης.
Το μεγάλο βήμα σ’ αυτήν την κατεύθυνση πραγματοποιήθηκε με την υιοθέτηση των δύο οδηγιών για τη δημιουργία της εσωτερικής αγοράς ηλεκτρικής ενέργειας και φυσικού αερίου. Υιοθέτηση, η οποία πραγματοποιήθηκε μετά από διαπραγματεύσεις οκτώ ετών και μόνον τότε, όταν τα κράτη-μέλη βεβαιώθηκαν ότι στο νέο νομοθετικό πλαίσιο της ενεργειακής αγοράς ισορροπούν οι θεμελιακές επιδιώξεις του σεβασμού των κανόνων του υγιούς και θεμιτού ανταγωνισμού και η εξυπηρέτηση του δημοσίου συμφέροντος.
     Η τρίτη προτεραιότητα είναι η προστασία του περιβάλλοντος και η διαρκής σύγκλιση των στόχων της ενεργειακής και της περιβαλλοντικής πολιτικής. Και σε αυτό το πλαίσιο δώσαμε ιδιαίτερο βάρος στην προώθηση των ανανεώσιμων πηγών ενέργειας, στην ορθολογική χρήση των ενεργειακών πόρων και στην εξοικονόμηση της ενέργειας. Όλες οι αναλύσεις και οι μελέτες καταλήγουν και επιβεβαιώνονται και σήμερα ότι στις επόμενες δεκαετίες θα αυξηθεί η εξάρτηση της Ευρωπαϊκής Ένωσης από εισαγόμενη ενέργεια. Κι αυτό είναι ένα θέμα που απασχολεί την Ευρωπαϊκή Ένωση, αλλά και τις κυβερνήσεις των κρατών-μελών από στρατηγική και πολιτική άποψη καθώς επιβάλλει την ανάγκη για αποφασιστικές πολιτικές επιλογές, για μακροχρόνιο ενεργειακό σχεδιασμό, για τη δημιουργία ενός σταθερού φορολογικού πλαισίου και μια ουσιαστική πολιτική πολύπλευρης ενθάρρυνσης νέων επενδύσεων.
     Οφείλω να πω ότι η ελληνική κυβέρνηση, η κυβέρνηση του ΠΑΣΟΚ, παρά τη σθεναρή στάση που κράτησε στις ευρωπαϊκές διαπραγματεύσεις κατά την οκταετία των διαπραγματεύσεων μαζί με τη Γαλλία, επέλεξε ένα δημιουργικό και προωθητικό των εξελίξεων ρόλο, όπως καταγράφηκε στη συνέχεια με συγκεκριμένες νομοθετικές και διεθνείς πρωτοβουλίες. 
     Η Ελλάδα την ίδια περίοδο με μια συγκεκριμένη πολιτική, ανέτρεψε τη γεωγραφική της απομόνωση στο άκρο της Ευρώπης και μετατράπηκε με γρήγορους ρυθμούς σε ενεργειακό κέντρο της Βαλκανικής. Η γεωστρατηγική της χώρας αναβαθμίστηκε. 
     Για τον ηλεκτρισμό, ολοκληρώθηκε η διασύνδεση της Ελλάδας με την Ιταλία, με τον τότε Πρωθυπουργό κ. Σημίτη και τον Πρωθυπουργό της Ιταλίας κ. Μπερλουσκόνι το καλοκαίρι του 2003 να εγκαινιάζουν το έργο. 
     Αναβαθμίστηκε η διασύνδεση Ελλάδας και Βουλγαρίας. Προχώρησε με κοινοτική στήριξη η σύνδεση της χώρας με την Κεντρική Ευρώπη μέσω της Βοσνίας και της Κροατίας, ενώ υπεγράφη στην Άγκυρα το Φεβρουάριο του 2003 από τον κ. Τσοχατζόπουλο και τον κ. Γκιουλμέρ η διασύνδεση Ελλάδας Τουρκίας. 
     Όσον αφορά το Φυσικό Αέριο υπεγράφη στη Θεσσαλονίκη στις 22 Φεβρουαρίου του 2003 στο περιθώριο του άτυπου Συμβουλίου των Υπουργών Ενέργειας της Ένωσης η διακρατική συμφωνία για τον αγωγό Ελλάδας-Τουρκίας και στην Άγκυρα τον Απρίλιο του 2003 η εμπορική συμφωνία ΔΕΠΑ-ΜΠΟΤΑΣ για την εκμετάλλευση του αγωγού που θα μεταφέρει σε όλη την Ευρώπη πρόσθετες ποσότητες φυσικού αερίου από τη Νότια Κασπία, το Αζερμπαϊτζάν και το Ιράν. 
     Για το πετρέλαιο προχώρησε, το Φεβρουάριο του 2003, στη Μόσχα, η μονογραφή του μνημονίου συνεργασίας Ελλάδας-Βουλγαρίας και Ρωσίας για τον αγωγό Μπουργκάς-Αλεξανδρούπολη. Βεβαίως μετά ακούσαμε ότι ξαναμονογράφηκε από τον κ. Σιούφα και τον κ. Σαλαγκούδη, αλλά δεν ακούσαμε τι έγινε με την υπογραφή αυτής της συμφωνίας, ιδιαίτερα μετά την επίσκεψη του κ. Καραμανλή στη Μόσχα.
     Βεβαίως ο κ. Σιούφας εντόπισε πολλές αρρυθμίες στο Υπουργείο Γεωργίας, όσον αφορά το θέμα των βαμβακοπαραγωγών, και είναι προφανές ότι αυτήν τη στιγμή μάλλον παραχωρεί χρόνο στην επίλυση του θέματος των βαμβακοπαραγωγών, παρά στην παρακολούθηση της επερώτησης και κυρίως στην Αξιωματική Αντιπολίτευση, που έχει λάβει το λόγο προκειμένου να απαντήσει στον Υφυπουργό, ο οποίος μόλις προηγουμένως είχε πάρει το λόγο.
     Επανέρχομαι, όμως, ότι το ΠΑΣΟΚ συμφώνησε….
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, η Χίος δεν έχει βαμβάκια και αυτού του είδους τα αστεία από του Βήματος … 
     ΧΡΗΣΤΟΣ ΠΑΠΟΥΤΣΗΣ: Όχι, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα μου επιτρέψετε να σας παρακαλέσω πάρα πολύ, όταν έχετε απέναντί σας έναν πολιτικό, ο οποίος σας αντιμετωπίζει πάντοτε με υπευθυνότητα και χωρίς υπονοούμενα, να τον αντιμετωπίζετε με τον ίδιο τρόπο. Αλλά ο συνάδελφος ο οποίος είναι εδώ, μιλάει για πρόβλημα της Χίου και όχι για τα βαμβάκια.
     ΧΡΗΣΤΟΣ ΠΑΠΟΥΤΣΗΣ: Χαίρομαι ιδιαιτέρως, κύριε Υπουργέ, και δεν θα έκανα αυτό το σχόλιο αν τυχόν ήταν ο κ. Σαλαγκούδης εδώ, προκειμένου να παρακολουθεί την ομιλία μου. 
     Όμως απευθύνομαι σε εσάς και απευθύνομαι σε μια πολιτική την οποία ακολουθεί η Κυβέρνηση της Νέας Δημοκρατίας να απαξιώνει συνεχώς και ολοσχερώς την πολιτική των κυβερνήσεων του ΠΑΣΟΚ.
     ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Παπουτσή.
     ΧΡΗΣΤΟΣ ΠΑΠΟΥΤΣΗΣ: Απευθύνθηκα, λοιπόν, σ’ εσάς. Και επειδή άκουσα τις δηλώσεις σας, τις οποίες κάνατε στα Μέσα Μαζικής Ενημέρωσης ότι υπήρξαν αρρυθμίες στο Υπουργείο Γεωργίας, όσον αφορά το θέμα της αντιμετώπισης των βαμβακοπαραγωγών, γι’ αυτόν το λόγο σκέφθηκα ότι προφανώς ασχολείσθε με την επίλυση αυτού του θέματος …
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, μην απομακρύνεστε από το θέμα. Ακούστε με λίγο. Δεν είναι ασυνήθιστο φαινόμενο ένας Βουλευτής να συνομιλεί επί ελάχιστον μ’ έναν Υπουργό. Αυτό συνέβαινε όλα τα χρόνια. 
      ΧΡΗΣΤΟΣ ΠΑΠΟΥΤΣΗΣ: Δεν αμφιβάλλω, κύριε Πρόεδρε. Μα, προφανώς. Αλίμονο!
      ΠΡΟΕΔΡΕΥΩΝ (Γεώργιος Σούρλας): Έτσι συνέβαινε και έτσι συμβαίνει. Ούτε ο Υπουργός μπορεί να απαγορεύσει στο Βουλευτή να προσέλθει στα υπουργικά έδρανα. Άλλωστε, πιστεύω ότι ο κ. Σιούφας έχει την ικανότητα και να συζητάει και να ακούει. 
      Συνεχίστε, κύριε Παπουτσή. Νομίζω ότι δόθηκαν οι διευκρινίσεις. 
      ΧΡΗΣΤΟΣ ΠΑΠΟΥΤΣΗΣ: Σας διαβεβαιώ ότι ο κ. Σιούφας γνωρίζει την εκτίμηση που του έχω και ως εκ τούτου δεν νομίζω ότι χρειαζόταν αυτού του είδους την υποστήριξη. 
      Εν πάση περιπτώσει, παρακαλώ πολύ να μου επιτρέψετε να συνεχίσω, χωρίς να μου μειώσετε το χρόνο της δικής μου ομιλίας.
      Το ΠΑΣΟΚ, λοιπόν, συμφώνησε στο εσωτερικό της χώρας με τις παραγωγικές δυνάμεις στο αναπτυξιακό μας σχέδιο με ορίζοντα το 2010, ιδιαίτερα στον τομέα της ενέργειας, μ’ ένα νέο θεσμικό πλαίσιο στον ηλεκτρισμό και στο φυσικό αέριο, το ν. 3175, που προσαρμόζει τη χώρα μας στα δεδομένα της ευρωπαϊκής κοινής ενεργειακής αγοράς, δεύτερον, μ΄ ένα νέο θεσμικό πλαίσιο για την οργάνωση της αγοράς πετρελαιοειδών, τρίτον με το νέο θεσμικό πλαίσιο για τη γεωθερμία, τέταρτον, με το νέο θεσμικό πλαίσιο για τις ανανεώσιμες πηγές ενέργειας. Επιπλέον, με την εξασφάλιση 1.000.000.000.000 δραχμών στο επιχειρησιακό πρόγραμμα της ανάπτυξης για την ενέργεια και για την υλοποίηση αυτών των πολιτικών.
      Επιπλέον, είχαμε τη δημιουργία των αιολικών πάρκων που προχώρησε με γρήγορους ρυθμούς, είχαμε αύξηση επί 50% της εγκατεστημένης ισχύος τη διετία 2002-2004, το όλο πλέγμα πολιτικής δηλαδή για την εξοικονόμηση ενέργειας στη βιομηχανία και τα κτήρια, το νέο θεσμικό πλαίσιο για τη γεωθερμία, που αποτελούν και τη συμβολή της χώρας μας στην παγκόσμια προσπάθεια για την προστασία του περιβάλλοντος, όπως εκφράστηκε με τη συμφωνία του Κιότο. Και αυτό για να προσφέρουμε μια καλύτερη ποιότητα ζωής στους πολίτες, συμβάλλοντας ακόμα περισσότερο στη μείωση των δαπανών τους για την ενέργεια.
      Σ’ αυτή, λοιπόν, τη νέα εποχή, η Ευρωπαϊκή Ένωση, όλα τα κράτη-μέλη και φυσικά η Ελλάδα, είμαστε υποχρεωμένοι να υλοποιήσουμε μια στρατηγική επάρκειας και ασφάλειας του ενεργειακού εφοδιασμού. Με δεδομένο μάλιστα ότι οι αλλαγές που συνεχίζονται σήμερα στον παγκόσμιο ενεργειακό χάρτη είναι βαθύτατες και επιπλέον ότι η ενέργεια είναι παράγων ισχύος κάθε χώρας, είναι βασική παράμετρος του αναπτυξιακού της μέλλοντος, είναι ουσιαστική συνιστώσα της εξωτερικής πολιτικής κάθε κράτους, καθώς είναι περισσότερο από σαφές ότι ο έλεγχος των ενεργειακών δρόμων είναι κύριο μέλημα των ισχυρών της γης. Γεωστρατηγική, νέες τεχνολογίες, ανάπτυξη είναι τα τρία πεδία προβληματισμού και της κινητικότητας που αναπτύσσεται σήμερα στην Ευρωπαϊκή Ένωση. Και η Ελλάδα στα προηγούμενα χρόνια με την κυβέρνηση του ΠΑΣΟΚ είχε τη δική της ουσιαστική συμβολή.
      Τι γίνεται, όμως, μετά την 7η Μαρτίου του παρελθόντος έτους, με την Κυβέρνηση της Νέας Δημοκρατίας; Τι σας εμποδίζει μετά από δέκα μήνες να καταθέσετε τώρα το μακροχρόνιο ενεργειακό προγραμματισμό που ήδη ο κ. Σαλαγκούδης μόλις προηγουμένως είπε ότι πράγματι παρέλαβε; Γιατί κατατέθηκε στην επιτροπή της Βουλής για συζήτηση, όχι ως νομοθετική πρωτοβουλία, αλλά για διαβούλευση. 
      Τι κάνατε, λοιπόν, επί δέκα μήνες; Και δεν αναφέρομαι στη νομική σας υποχρέωση, αλλά αναφέρομαι επί της ουσίας στο μείζον θέμα της χάραξης ενεργειακής στρατηγικής. Αναφέρομαι στην ανάπτυξη των ενεργειακών συστημάτων σε βάθος χρόνου. Και ερωτώ: Γιατί στερείτε τη χώρα από τη δυνατότητα να προγραμματίζει τις ανάγκες της; Γιατί στερείτε τη χώρα από τη δυνατότητα οι πολιτικές και οι κοινωνικές δυνάμεις να τοποθετηθούν; Γιατί στερείτε τη χώρα από τη δυνατότητα από τις οικονομικές δυνάμεις του τόπου να προγραμματίσουν;
      Υπάρχει αδυναμία χάραξης πολιτικής; Ομολογείστε το. Θα βρούμε τη λύση, θα βρει ο λαός τη λύση. Σας εμποδίζουν οικονομικά, μικροκομματικά ή συντεχνιακά συμφέροντα; Αποκαλύψτε τα. 
      Πρέπει να προχωρήσουμε, όμως, όπως πρέπει να προχωρήσει αμέσως και η απελευθέρωση της αγοράς του φυσικού αερίου, η απελευθέρωση της αγοράς από τον Ιούλιο του 2005, όπως προβλέπεται από το ν.3175, όπως επίσης πρέπει να προχωρήσουμε σε όλους τους τομείς και σε όλες τις αλλαγές που χρειάζονται για την εφαρμογή της οδηγίας του φυσικού αερίου, μεταξύ των οποίων και του νομικού διαχωρισμού της μεταφοράς του φυσικού αερίου από τη ΔΕΠΑ. 
      Σας είπα, κύριε Υπουργέ, και με άλλη ευκαιρία στη Βουλή, ότι καλώς πράξατε και καθυστερήσατε ενόψει αυτών των αλλαγών την πώληση του 35% της ΔΕΠΑ.
     Γιατί εδώ χρειάζεται ακριβώς η εφαρμογή της Οδηγίας, η δημιουργία μιας νέας εταιρείας, στην οποία θα πρέπει να μεταβιβαστεί η κυριότητα του εθνικού συστήματος, με αποκλειστικά δικαιώματα διαχείρισης και με συμμετοχή                  –προσθέτουμε εμείς- του δημοσίου το λιγότερο 51%. 
     Η Κυβέρνηση της Νέας Δημοκρατίας εγκαλείται ακριβώς για την ασάφεια της πολιτικής της, για τις καθυστερήσεις σ’ αυτόν τον τομέα του φυσικού αερίου, που είναι τόσο απαραίτητο και για την ανταγωνιστικότητα της οικονομίας και για το καλύτερο περιβάλλον και για την ποιότητα της ζωής μας. Παραλάβατε έτοιμη δουλειά στα συρτάρια.
     Ποια είναι η πρακτική της Κυβέρνησης της Νέας Δημοκρατίας; Ολιγωρία, αναποτελεσματικότητα, φόβος για τομές, φόβος για ρήξεις. Ποιοι εξυπηρετούνται από την αδράνεια; Ένα είναι σίγουρο. Δεν εξυπηρετείται ο Έλληνας καταναλωτής. Τους υπόλοιπους που εξυπηρετούνται, βρείτε τους.
     Σε μία περίοδο συγκρότησης της ενιαίας αγοράς ηλεκτρικής ενέργειας της Ευρωπαϊκής Ένωσης, αλλά και της περιφερειακής αγοράς της Νοτιοανατολικής Ευρώπης, η εθνοκεντρική προσέγγιση του θέματος της ασφάλειας του ενεργειακού εφοδιασμού της χώρας είναι κοντόφθαλμη, είναι επικίνδυνη και λειτουργεί τελικά εις βάρος του εθνικού συμφέροντος. Και ούτε μπορούμε να αποδεχθούμε τη λογική εκείνων που επιχειρούν να επηρεάσουν τις εξελίξεις, ταυτίζοντας τις κομματικές, τις επιχειρηματικές ή ακόμη και τις συντεχνιακές επιδιώξεις με το εθνικό συμφέρον. 
     Η Ελλάδα είναι μέλος της Ευρωπαϊκής Ένωσης, ενός δηλαδή πολιτικού οργανισμού που λειτουργεί με οικονομίες κλίμακος και με περιφερειακές ολοκληρώσεις. Δεν μπορούμε να αγνοούμε, δεν μπορούμε να κλείνουμε τα μάτια μας σε αυτές τις εξελίξεις και να οδηγούμαστε σε οικονομικές και τεχνολογικές επιλογές με υψηλό κόστος και τελικά αδιέξοδες, ιδιαίτερα μάλιστα, όταν σε είκοσι τέσσερις μήνες από σήμερα με την ένταξη της Βουλγαρίας και της Ρουμανίας στην Ένωση, την 1η Ιανουαρίου 2007, διαμορφώνεται με νέους όρους πια ο ενεργειακός χώρος της ευρύτερης περιοχής και επεκτείνεται η εσωτερική αγορά της Ευρωπαϊκής Ένωσης.
     Τι γίνεται, λοιπόν, κύριοι της Κυβέρνησης, με την εναρμόνιση της ελληνικής νομοθεσίας με τις ευρωπαϊκές οδηγίες, ενόψει αυτών των εξελίξεων; Και πάλι δεν αναφέρομαι μόνο στη νομική σας δέσμευση για την ενσωμάτωση του Κοινοτικού Δικαίου. Αναφέρομαι επί της ουσίας, γιατί από την 1η Ιουλίου του 2004, που μας πέρασε, έχουμε απελευθέρωση της αγοράς ηλεκτρικής ενέργειας για όλους τους μη οικιακούς καταναλωτές, δηλαδή για τις μικρομεσαίες επιχειρήσεις, για όλους αυτούς που πονάνε σήμερα από την οικονομική κατάσταση, για όλους αυτούς που αναζητούν φθηνότερο τιμολόγιο.
     Και πρέπει να γνωρίζει η Βουλή ότι πράγματι η χώρα μας έχει φθηνό βιομηχανικό και οικιακό τιμολόγιο ρεύματος. Είναι η αλήθεια αυτή. Πρέπει να γνωρίζει επίσης η Βουλή –και αυτό είναι ένα θέμα αυτοκριτικής, αν θέλετε, για τις κυβερνήσεις του ΠΑΣΟΚ- ότι έχουμε ακριβό εμπορικό τιμολόγιο, γιατί ακριβώς υπήρχε η πρόβλεψη για την 1η Ιουλίου του 2004, με την απελευθέρωση να υπάρχει η δυνατότητα για τη μείωση και των εμπορικών τιμολογίων. Και εδώ είναι η πολιτική ευθύνη η δική σας, γιατί με τις πολιτικές επιλογές της Κυβέρνησης της Νέας Δημοκρατίας δεν επιτρέψατε στις μικρομεσαίες επιχειρήσεις να διεκδικήσουν φθηνότερο ρεύμα και καλύτερη παροχή υπηρεσιών.
     Ξέρετε καλά –το γνωρίζουμε όλοι- ότι ακριβώς οι καλύτεροι πελάτες, οι πρώτοι πελάτες, αυτοί που θα αξιοποιήσουν περισσότερο τη νέα αγορά που έτσι κι αλλιώς θα δημιουργηθεί, είναι οι μικρομεσαίες επιχειρήσεις, οι οποίες επιτέλους χρειάζονται μία βοήθεια.
     Δεν θα αναφερθώ στο θέμα των κωδίκων, γιατί ήδη οι συνάδελφοι που πήραν το λόγο έχουν αναφερθεί εκτενώς σ’ αυτό.
     Θέλω, όμως, να σταθώ –και θα ολοκληρώσω με αυτό- σ’ ένα θέμα που αφορά τη ΔΕΗ. Θέλω να ρωτήσω, τι συμβαίνει επιτέλους με τον πενταετή προγραμματισμό της Δ.Ε.Η. και την αξιοποίηση της δυνατότητας που δίνει ο ν. 3175 για την αντικατάσταση των 1600 ΜW με νέες σύγχρονες μονάδες; Τι ακριβώς συμβαίνει; Παρακολουθούμε, πρέπει να σας πω, με αμηχανία από τον Τύπο, γιατί μόνο από τον Τύπο έχουμε αυτές τις πληροφορίες -βέβαια και αυτό είναι πρωτοφανές, τα Πρακτικά του Διοικητικού Συμβουλίου της ΔΕΗ εμφανίζονται στον Τύπο, διαρροές επί διαρροών- τις διενέξεις των διαφόρων παραγόντων για την ένταξή τους στο σύστημα. 
      Αντιλαμβάνεστε την ευθύνη που έχετε όχι μόνο για τη δημόσια επιχείρηση, αλλά και για ολόκληρη τη χώρα; Αντιλαμβάνεστε ότι τα 1600 MW είναι στοιχείο επιβίωσης για τη ΔΕΗ, γιατί είναι απαραίτητο οι πολλές ρυπογόνες και αντιπαραγωγικές μονάδες, που σήμερα υπάρχουν, να αντικατασταθούν με καινούργιες και είναι αυτές που θα ρίξουν το κόστος της ΔΕΗ και θα αυξήσουν την αξιοπιστία του συστήματος, βελτιώνοντας το περιβάλλον;
      Κύριοι της Κυβέρνησης, θέλω να ενημερώσω το Σώμα ότι ένας από τους λόγους που επικαλέστηκε η Eλληνική Κυβέρνηση, κατά την απελευθέρωση της ηλεκτρικής ενέργειας στην Ευρωπαϊκή Ένωση και αποδέχθηκε η Ευρωπαϊκή Επιτροπή εκείνη την εποχή, ήταν ότι θέλαμε ενόψει της απελευθέρωσης της αγοράς ενέργειας να μη θίξουμε τις εταιρείες κοινής ωφέλειας, αλλά αντίθετα να τις διευκολύνουμε, ώστε να συμμετάσχουν στο νέο ανταγωνισμό από θέση ισχύος. Δηλαδή, θέλαμε να τους δώσουμε το χρόνο για να κάνουν τις νέες αυτές επενδύσεις, προκειμένου να ανταγωνιστούν μέσα σ’ ένα καλύτερο περιβάλλον με καλύτερους όρους, για να μπορέσουν να κρατήσουν τη δεσπόζουσα θέση που σήμερα έχουν, αλλά και να διευρύνουν το ρόλο τους στην ευρωπαϊκή και στην ευρύτερη βαλκανική αγορά, όπως αυτή σήμερα αναπτύσσεται με τη συμμετοχή της Βουλγαρίας και της Ρουμανίας. Για όλους αυτούς τους λόγους εγκαλείται η Κυβέρνηση, για τις καθυστερήσεις και τις συνεχείς παλινωδίες πάνω σ’ αυτό το θέμα.
       Επίσης, εγκαλούμε την Κυβέρνηση για τη βίαιη παρέμβαση που έκανε με το νόμο Παυλόπουλου, με τον οποίο σταμάτησε τη θητεία των μελών της ΡΑΕ, κρατώντας την ακέφαλη επί τόσους μήνες. Πρόκειται για ένα θεσμό που συμμετέχει στο Ευρωπαϊκό Συμβούλιο των ρυθμιστικών αρχών και, ως εκ τούτου, υπόκειται στην εφαρμογή της οδηγίας της Ευρωπαϊκής Ένωσης. Γι’ αυτόν το λόγο εγκαλούμε την Κυβέρνηση ότι έχει επιλέξει μία αντιευρωπαϊκή στάση και στην ουσία, με τις επιλογές που κάνει για τις εταιρείες κοινής ωφέλειας, στην πραγματικότητα απαξιώνει το μέλλον της ΔΕΗ, της ΔΕΠΑ και των Ελληνικών Πετρελαίων. Και αυτό, κυρίες και κύριοι συνάδελφοι, σε καμία περίπτωση δεν συμβιβάζεται με το εθνικό συμφέρον.
      Κύριε Πρόεδρε, σας ευχαριστώ για την ανοχή σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, πήρατε πέντε λεπτά από το χρόνο της δευτερολογίας σας και σας απομένουν οκτώ λεπτά.
      Το λόγο έχει ο Υπουργός Ανάπτυξης κ. Σιούφας, για μία σύντομη παρέμβαση.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, η επερώτηση που συζητούμε, κατατέθηκε στις αρχές Οκτωβρίου. Στην πρώτη αποστροφή αυτής της επερώτησης οι συνάδελφοι της Αξιωματικής Αντιπολίτευσης λένε στην Κυβέρνηση ότι έχουν περάσει δέκα μήνες από τότε που ανέλαβε τη διακυβέρνηση της χώρας. Όμως, κάνουν λάθος στο μέτρημα, διότι ανάμεσα στο Μάρτιο και τον Οκτώβριο έχουν μεσολαβήσει έξι μήνες και όχι δέκα και πρέπει να σας πω ότι εγώ αντιλαμβάνομαι το μπέρδεμα του μόλις κατελθόντος από το Βήμα Κοινοβουλευτικού Εκπροσώπου της Αξιωματικής Αντιπολίτευσης.
      Κύριοι συνάδελφοι, θα ήθελα να τοποθετηθώ για τρία θέματα που χρήζουν άμεσης απάντησης, για να μην πει ο κ. Παπουτσής ότι σιωπήσαμε.
      Πρώτον, όλοι έχουμε αντιληφθεί ότι το ΠΑΣΟΚ υπερασπίστηκε μία πολιτική, την οποία ο ελληνικός λαός καταδίκασε στις 7 Μαρτίου. Εγώ δεν αντιλαμβάνομαι, γιατί ένας νέος πολιτικός, με ευρωπαϊκή κουλτούρα, με θητεία πέντε χρόνων ως Επίτροπος στην Ευρωπαϊκή Ένωση, έχει μία τέτοια απόλυτη ταύτιση με την πολιτική που καταδίκασε ο ελληνικός λαός. Αντί σήμερα, με αυτήν την επερώτηση, να έρθουν και να κρίνουν την πολιτική που ακολουθεί η Κυβέρνηση ουσιαστικά εδώ και τρεις μήνες -γιατί επί έξι μήνες ο ελληνικός λαός παρακολουθούσε την αγωνία μίας Κυβέρνησης που προσπαθούσε να πετύχει στην εθνική αποστολή των Ολυμπιακών Αγώνων- οι συνάδελφοι του ΠΑΣΟΚ αξιώνουν να γίνουν κάποια πράγματα μέσα σε δέκα μήνες, αν και οι ίδιοι δεν τα έκαναν επί δώδεκα χρόνια. Αυτό είναι το πρώτο θέμα. 
	Δεύτερον, μιλάτε για την ηλεκτρική ενέργεια. Ακούστε την απάντηση, κύριε Παπουτσή, και ανάλογα απαντήστε και στους συναδέλφους σας και στον ελληνικό λαό. Στις 9 Ιουλίου 2003 η Ρυθμιστική Αρχή Ενέργειας και ο Πρόεδρος που παραιτήθηκε πριν από λίγο καιρό σάς έλεγε και απευθυνόταν σε ώτα μη ακουόντων: «Πάρτε μέτρα για την ηλεκτρική ενέργεια, γιατί δημιουργείται οξύτατο πρόβλημα επάρκειας από το 2005 και μετά, ακόμα και αν εξαντληθούν οι δυνατότητες εισαγωγών ηλεκτρικής ενέργειας με ανυπολόγιστες συνέπειες για τις τιμές, τη βιομηχανία και τους καταναλωτές, γι’ αυτούς που κόπτεσθε σήμερα. Αυτό θα σας ακολουθεί διαρκώς, οι παραλείψεις και η ανεπάρκεια με την οποία χειριστήκατε το θέμα των αγορών και στον ηλεκτρισμό και στο φυσικό αέριο και βεβαίως και στα πετρέλαια.
	Κύριοι συνάδελφοι, κλείνω με μία παρατήρηση. Πριν από λίγο μας αποδώσατε εύσημα για το χειρισμό που κάναμε στην πώληση του 35% της ΔΕΠΑ, αφού προηγουμένως φέρουμε στη Βουλή το πλαίσιο απελευθέρωσης της αγοράς του φυσικού αερίου. Αυτό λέτε εσείς, ως Κοινοβουλευτικός Εκπρόσωπος της Αξιωματικής Αντιπολίτευσης. Συνεννοηθείτε, όμως, με τον πρώην Υπουργό Οικονομίας και Οικονομικών κ. Χριστοδουλάκη, ο οποίος την ημέρα που έγινε αυτή η ανακοίνωση από την Κυβέρνηση κατακεραύνωσε την Κυβέρνηση γιατί δεν έκλεισε τη συμφωνία, όπως την είχε συμφωνήσει τότε η κυβέρνηση του ΠΑΣΟΚ. Διαλέξτε ποιο από τα δύο θέλετε.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο για οκτώ λεπτά, όπως θα πάρει το λόγο και η κ. Ξηροτύρη για άλλα οκτώ λεπτά. Το Προεδρείο θα είναι λίγο αυστηρό και θα πρέπει να περιοριστείτε στο χρόνο που έχετε, γιατί δεν έχετε δικαίωμα δευτερολογίας, άρα δεν μπορεί να παραταθεί η ομιλία σας.
	Ορίστε, κύριε Πολύδωρα.
	ΒΥΡΩΝ ΠΟΛΥΔΩΡΑΣ: Κυρία και κύριοι συνάδελφοι, επιτρέψτε μου εισαγωγικά να ευχηθώ χρόνια πολλά και καλή χρονιά και μία γόνιμη και παραγωγική χρονιά και για το ελληνικό Κοινοβούλιο και για την πατρίδα μας. 
	Επιτρέψτε μου ακόμη, παρακολουθώντας την ανελέητη επικαιρότητα, να στρέψουμε το βλέμμα μας, την προσοχή μας, το ενδιαφέρον μας και τις ευχές μας για παρηγορία στους επιζήσαντες από τους δυστυχισμένους και πληγέντες λαούς της Νοτιοανατολικής Ασίας από την πρόσφατη καταστροφική θεομηνία. 
	Εισερχόμενος στο θέμα της επερωτήσεώς μας, θέλω να σημειώσω, κυρία και κύριοι συνάδελφοι, ότι είναι χρήσιμη η επερώτηση και κατά το γραπτό κείμενο και κατά τον τρόπο και το ύφος με το οποίο η επερώτηση ανεπτύχθη, διότι μας έδωσε την ευκαιρία να φέρουμε στην επιφάνεια ένα ζήτημα στρατηγικής προτεραιότητας, το ενεργειακό ζήτημα της χώρας. 
	Ασφαλώς θα πρέπει να περιληφθεί στο χαρακτηρισμό ή στην αξιολόγηση της επερώτησης ότι αποκαθίσταται καλύτερα η τάξη και η ιστορική συνέχεια, εάν προσδοθούν και τεράστιες ποσότητες αυτοκριτικής στο συζητούμενο θέμα από την πλευρά των επερωτώντων συναδέλφων του ΠΑΣΟΚ. Δεν θα μεμψιμοιρήσω καθόλου. Θέλω να διατυπώσω μερικές πολιτικές παρατηρήσεις πάνω στη γραμμή που διετύπωσε εισαγωγικά με τη σύντομη παρέμβασή του ο κ. Σιούφας. 
	Οι απαντήσεις που έδωσε ο κ. Σαλαγκούδης, ήταν αναλυτικές, διεξοδικές, πειστικές και νομίζω ότι δεν άφησαν περιθώρια να υπάρξει ένας ορθός επερωτηματικός λόγος κατά της Κυβέρνησης. Με ένα λόγο, εδώ στην Ελλάδα, το ενεργειακό ζήτημα ταλαιπωρήθηκε από το μονοπωλιακό χαρακτήρα, όπως υπήρχε. 
      Παρένθεση: Θέλω και μ’ αυτήν την ευκαιρία να εκτιμήσω το διαχρονικό και ιστορικό έργο της ΔΕΗ, για να μην είμαστε μικρόψυχοι. Πέτυχε μέγα έργο στο ενεργειακό ζήτημα. Και όλοι οι συντελεστές οι οποίοι συνέβαλαν για την ικανοποίηση των ενεργειακών αναγκών της χώρας, έτσι όπως ήταν το σύστημα στη ΔΕΗ, είναι άξιοι επαίνου, με εξαίρεση βεβαίως τις άγριες απεργίες και το κατέβασμα των διακοπτών. Δεν φαντάζομαι να θίγεται κανένας προσωπικά εδώ μέσα. 
     Η εκτίμηση της καταστάσεως του ενεργειακού στην ιστορική αναδρομή του, καθώς έφευγε η χώρα από το μονοπωλιακό καθεστώς στο ενεργειακό, είναι ότι ενώ οι άλλες ευρωπαϊκές χώρες, καθώς κάλλιον εμού γνωρίζετε, δεν είχαν το ίδιο αδυσώπητο πρόβλημα της μονοπωλιακής σύστασης των ενεργειακών μονάδων, αλλά είχαν μερικώς ολιγοπωλιακές συνθήκες παροχής ή διαθέσεως ενέργειας, εμείς εδώ έπρεπε να απελευθερώσουμε όλο το σύστημα κατά ραγδαιότερους ρυθμούς και πιο αποτελεσματικούς. Και είχαμε να παλέψουμε -μεταξύ των άλλων- και με τις ιδεοληψίες ή με τις προκαταλήψεις.
     Σας θυμίζω ότι οι κυβερνήσεις Μητσοτάκη επεχείρησαν την απελευθέρωση, για να συγκρουστούν με σφοδρότητα από εκείνους οι οποίοι ήσαν λάτρεις, θιασώτες, ήρωες του μονοπωλιακού συστήματος. Δεν θα υπεισέλθω σε λεπτομέρειες για το τι έγινε τότε, αλλά χάσαμε – και για το ποιος ευθύνεται κλπ., το ΠΑΣΟΚ ευθύνεται – πολύτιμο χρόνο για την απελευθέρωση.
     Όσον αφορά την ανάλυση που μας έκανε ο κ. Παπουτσής για τις οκταετείς διαπραγματεύσεις, προκειμένου να οργανωθεί το τρίπτυχο της ασφάλειας, της παραγωγής των διαδικτύων και της συνεργασίας στην ενεργειακή πολιτική μέσα στο πλαίσιο της Ευρωπαϊκής Ένωσης και πρώτον, με την επέκταση στη νοτιοανατολική Ευρώπη, δεύτερον, με την ενίσχυση της ανταγωνιστικότητας και την ενιαία ενεργειακή αγορά μέσα στην Ευρώπη και τρίτον, με την προστασία του περιβάλλοντος αυτά ισχύουν, τα αποδέχομαι, όπως διατώθηκαν και αποτελούν και για εμάς, την Κυβέρνηση δηλαδή της Νέας Δημοκρατίας, μια ενεργό και ζώσα πρόκληση για να αντιμετωπίσουμε το ενεργειακό στους σύγχρονους ευρωπαϊκούς όρους.
     Όμως τώρα ισχύει ο πολιτικός ισχυρισμός, σαν ευθύς αντίλογος προς τις αιτιάσεις που μας ήγειραν οι επερωτώντες συνάδελφοι, ότι είμαστε τριών μηνών Κυβέρνηση και θέλετε να καλύψουμε με τους τρεις μήνες όλα αυτά τα θέματα -γιατί οι υπόλοιποι μήνες κατηναλώθησαν για τους Ολυμπιακούς Αγώνες- και ιδιαίτερα το ενεργειακό ζήτημα. Αυτό είναι μία μέτρηση του χρόνου, που επιβάλλεται να την έχουμε κατά νου, διότι αλλιώτικα θα παίζουμε την κολοκυθιά και θα ρωτάμε τι κάνατε δώδεκα χρόνια. Πώς μπορείτε και με ποιο κουράγιο τολμάτε να μιλάτε για υστέρηση και στους κώδικες; Είχατε κάποια κείμενα, είπατε - και το είπατε σαν να έχετε εύρει το πολύτιμο επιχείρημα – τα οποία κατετέθησαν στη Βουλή προς διαβούλευση. Δεν υπάρχει ακριβώς τέτοια διαδικασία, αλλά και αν υπήρχε, σας είπε ο κ. Σαλαγκούδης ότι τα κείμενα των κωδίκων εμπεριείχαν ασυμφωνία όλων των ενδιαφερομένων μερών, δηλαδή ΡΑΕ, ΔΕΣΜΗΕ, ΔΕΗ. Όλοι διαφωνούσαν προς όλους και αυτά ήσαν τα κείμενα, τα οποία κατετέθησαν. Κάποια αυτοκριτική δεν βλάπτει.
     Στη συνέχεια, τα νησιά είχαν ενεργειακό πρόβλημα, όπως οι Κυκλάδες και τα Δωδεκάνησα. Ούτε τη συντήρηση  των δικτύων υψηλής τάσεως, δεν φρόντισε  η προηγούμενη Κυβέρνηση, με αποτέλεσμα να έχουμε δραματικές ελλείψεις, να έχουμε συνεχή μπλακ άουτ. Τώρα εμείς αντιπαραθέτουμε σ’ όλα αυτά τα προηγούμενα του πρόσφατου παρελθόντος την επιτυχή διεξαγωγή των Ολυμπιακών Αγώνων από πλευράς ενέργειας, σε βαθμό που, όπως σημείωσε ο κ. Σαλαγκούδης, να μη χρειαστεί ούτε μία φορά να λειτουργήσει το εφεδρικό σύστημα των γεννητριών για την κάλυψη των εκτάκτων, ενδεχομένως, περιστατικών και επεισοδίων. 
     Προέχει, από το γόνιμο της επερώτησης, σήμερα να επισπευστεί, κύριε Υφυπουργέ, η σύνταξη των κωδίκων, για να λειτουργήσει πραγματικά ένα σύστημα σύννομο και σύμφωνο προς τις ευρωπαϊκές υποχρεώσεις μας και προς τις ανάγκες για την απελευθέρωση της αγοράς το ταχύτερο δυνατό. 
    	Θέλω να διαγραφεί από τη σκέψη και από τη ρητορική των συναδέλφων του ΠΑΣΟΚ ο υπαινιγμός ή η αναφορά σε συμφέροντα προς επιχειρηματίες κλπ. -«άπαγε της βλασφημίας»- και να μην κρίνουν εξ ιδίων στο κάτω-κάτω της γραφής εάν επιμένουν σ’ αυτόν το συλλογισμό  ή σε αυτό το επιχείρημα. Αυτό που μας ενδιαφέρει, είναι να προχωρήσουμε πράγματι στην απελευθέρωση της ενέργειας, να έρθουν αυτές οι μονάδες το ταχύτερο δυνατόν στην Ελλάδα με τη διαφάνεια, τους κανόνες του ανταγωνισμού και τις προϋποθέσεις που θέτει και η Ευρώπη και να ταχθούν υπό τους κώδικες με τη συμφωνία και την υπόδειξη των ΡAE, ΔΕΣΜΗΕ και ΔΕΗ για ένα καλό αποτέλεσμα για τις ενεργειακές ανάγκες της χώρας, ώστε να αντιμετωπίσουμε τουλάχιστον το 2005-2006 την πρόκληση των ελλείψεων και των νέων αναγκών, που οπωσδήποτε θα είναι επαυξημένες τα προσεχή χρόνια.
    Έτσι, λοιπόν, σας ευχαριστώ για την επερώτηση, όπου  μας δώσατε την ευκαιρία να ασχοληθούμε μ’ αυτό το υψίστης προτεραιότητας θέμα εθνικής και στρατηγικής σημασίας από πλευράς ελληνικής οικονομίας, ώστε να δείτε ότι οι απαντήσεις μας είναι πολύ εύκολες, πρόσφορες και καταλυτικές για το ακραίο –ίσως- των ερωτημάτων σας και ως προς το χρόνο και ως προς την πίεση και ως προς την απαίτηση. Κατά τα λοιπά, καλώς δεχούμενη η επερώτησή σας. Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριοι συνάδελφοι, ήταν γνωστό στη νέα Κυβέρνηση ότι η χώρα μας δεν έχει εξασφαλίσει την επάρκεια ισχύος, δεν έχει εφεδρεία για την εύρυθμη λειτουργία του διασυνδεδεμένου συστήματός μας και βέβαια όλα αυτά εκφράστηκαν και με το black out του Ιουνίου και με πρόσφατες άλλες περικοπές λόγω καιρικών συνθηκών. 
    Όλα αυτά, λοιπόν, είναι γνωστά στην Κυβέρνηση και παρά τις συσκέψεις, δεν γνωρίζουμε σήμερα ούτε το βραχυπρόθεσμο σχεδιασμό για την αντιμετώπιση του προβλήματος. 
    Σας είχα κάνει μία ερώτηση τον Ιούνιο, κύριε Υπουργέ και μου είπατε ότι όλα είναι εντάξει, αλλά στις αρχές του Ιουλίου γίνεται το black out! Πριν από λίγο καιρό ξαναέκανα μία ερώτηση και ρωτούσα, πού πάμε τελικά, ποιος είναι ο σχεδιασμός της Κυβέρνησης. Διότι στις αρχές του Δεκεμβρίου ακούσαμε τον Υπουργό κ. Σιούφα να κάνει δημοσίως τη διαπίστωση ότι καταρρέει το ενεργειακό σύστημα της χώρας και ότι θα πρέπει να κάνουμε προσπάθεια για την εξοικονόμηση ενέργειας. Από την άλλη πλευρά, ο κ. Παλαιοκρασσάς επεσήμανε ότι τα τιμολόγια της ΔΕΗ είναι παλαιολιθικά και χαμηλά. Τι γίνεται λοιπόν; 
    Ο Τύπος άρχισε να γράφει: «Σχέδιο περικοπών στην ηλεκτροδότηση από το φόβο black out, τέλος εποχής για το φθηνό ηλεκτρικό ρεύμα, οριακή η επάρκεια ηλεκτρικής ισχύος του συστήματος και τα λοιπά». 
    Όλα αυτά τα πράγματα μας ανησυχούν για το πού πάμε. Εμείς βέβαια και στην προηγούμενη κυβέρνηση και στη σημερινή, έχουμε με συνέπεια κάνει τις ερωτήσεις μας και έχουμε πει για την αρνητική κατάσταση του εθνικού διασυνδεδεμένου συστήματος. Έχουμε πει για τα λάθη που διαπράχθηκαν κατά την αλλαγή που έγινε με τη απελευθέρωση της αγοράς ενέργειας, τους απαράδεκτους αιφνιδιασμούς και την άπνοια των επενδύσεων των αδειούχων ιδιωτών. Αλλά μέχρι τώρα ακούγαμε ότι όλα βαίνουν καλώς με την ηλεκτρική ενέργεια στη χώρα μας.
    Ας δούμε, όμως, πώς εξελίχθηκε η κατάσταση. Με το ν. 3175/03 προβλέπονταν ρυθμίσεις για την αγορά ενέργειας, την κατασκευή νέων μονάδων από ιδιώτες και για τη βελτίωση της επάρκειας ισχύος της ΔΕΗ. Με βάση το νόμο αυτό, η ΔΕΗ ανέλαβε την υποχρέωση να αναβαθμίσει και να ανανεώσει τους γηρασμένους και ρυπογόνους σταθμούς συνολικής ισχύος 1600 ΜW, ενώ ιδιώτες παραγωγοί θα δύνανται να κατασκευάζουν νέους σταθμούς συνολικής ισχύος 900 συν 300 MW. 
    
      Όμως τίποτα δεν έχει γίνει μέχρι σήμερα. Πρόσφατα, με τις δηλώσεις και ενέργειες του κ. Παλαιοκρασσά, οι γνωστοί κερδοσκόποι της αγοράς ενέργειας έχουν αναθαρρήσει. Πώς είναι δυνατόν –σας ρωτάμε- να προτείνεται η συμμετοχή ιδιωτών στο έργο της ΔΕΗ και ειδικότερα στις υπό ενίσχυση και ανανέωση παλιές εγκαταστάσεις της, που αποτελούν αποκλειστικό προνόμιό τους, όταν οι ίδιοι ιδιώτες αγνοούν τους νόμους και τις άδειες που τους έχει εκχωρήσει το κράτος και αρνούνται μέχρι σήμερα να επενδύσουν; Η διασύνδεση του συστήματος και η σύνταξη και η εφαρμογή των κωδίκων από την ψήφιση του νόμου το 2003 δεν προχώρησε και δεν προχωρά και αυτό είναι ευθύνη  και του ΠΑΣΟΚ και της Νέας Δημοκρατίας. Δηλαδή, η ευθύνη είναι κοινή για την κατάσταση που υπάρχει σήμερα.
      Η ΡΑΕ  ανέλαβε στην αρχή την αποκλειστική αρμοδιότητα για τα θέματα των κωδίκων. Εξέδωσε δυο, τρεις προτάσεις, σχέδια. Στην τέταρτη πρότασή της πριν το black out του Ιουλίου, συμπεριέλαβε και το ΔΕΣΜΗΕ. Σήμερα ο ΔΕΣΜΗΕ ζητά την αποκλειστικότητα. Εκείνο που είναι γεγονός, κύριε Υπουργέ, είναι ότι η ΔΕΗ κρατείται μακριά από την όλη διαδικασία και δεν γνωρίζει τι θα κάνει. Θα εκσυγχρονίσει το σύστημά της για τα 1600MW ή θα φιλοξενήσει σ’ αυτό τους απρόθυμους μέχρι σήμερα ιδιώτες για επενδύσεις; Επανερχόμενη η ΡΑΕ, η οποία για εμάς είναι εκφραστής μιας αντιφατικής πολιτικής, άλλοτε προτείνει την παροχή εγγυήσεων από το ΔΕΣΜΗΕ μέσω της προαγοράς πιστοποιητικών διαθεσιμότητος ισχύος για το 70% του σταθερού κόστους κατασκευής των νέων μονάδων για τρία ως τέσσερα χρόνια και άλλοτε προτείνει παροχή εγγυήσεων για δώδεκα χρόνια. Έχει υπολογιστεί, όμως, αύξηση στα  0,73 ευρώ για άμεσες επιδοτήσεις ανά τρία χρόνια. 
      Είναι, λοιπόν, γεγονός ότι τελικά την επιβάρυνση και την αύξηση θα την υποστεί ο Έλληνας καταναλωτής και ότι τελικά ο ανταγωνισμός όχι μόνο δεν θα συμβάλει στη μείωση των τιμολογίων και δεν θα είναι προς όφελος του καταναλωτή, αλλά θα οδηγήσει αντίθετα στην αύξηση των τιμολογίων. Πρέπει να διαλέξετε. Είστε Κυβέρνηση τώρα. 
      Όσον αφορά τα θέματα της διασφάλισης της επάρκειας του συστήματος, η επάρκεια του συστήματος είναι αποτέλεσμα τελικά πρωτοβουλιών και συνθηκών ανταγωνισμού μιας απελευθερωμένης αγοράς; Σε καμία περίπτωση δεν φαίνεται να επιβεβαιώνεται αυτό από τον ιδιωτικό τομέα έτσι όπως είναι σήμερα.
      Είναι πολλά τα προβλήματα της απελευθέρωσης της αγοράς ενέργειας και πολλά τα κενά, τα λάθη και η αδράνεια του συστήματος. Επομένως, πέρα από τη γενική φιλοσοφία, πέρα από το μακροχρόνιο ενεργειακό σχεδιασμό, που δεν ευτύχησε ποτέ να έχει η χώρα μας, μια χώρα που έχει το πιο ασταθές σύστημα –στο βορρά η παραγωγή και στο νότο οι μεγαλύτερες καταναλώσεις- και τις μεγαλύτερες δυσκολίες για γειτονικό εφοδιασμό, τουλάχιστον ας δούμε το βραχυπρόθεσμο σχεδιασμό της. Απαντήστε λοιπόν: Τι σκέφτεστε; Θα εφαρμόσετε το ν. 3179/2003 ως έχει ή θα προχωρήσετε στη λεγόμενη ερμηνεία του νόμου για την αύξηση της ισχύος, όπως κατ’ επανάληψη κάνει η ΡΑΕ; 
      Επίσης, σας ερωτώ: Με την αστάθεια του συστήματος στο νότο, όπως και το πόρισμα αναφέρει, θα δημοπρατήσετε όπως-όπως ή θα θέσετε περιορισμούς για την ορθολογική τοποθέτηση των νέων μονάδων, ούτως ώστε να υπάρξουν οι αναγκαίες μονάδες στο νότιο σύστημα; Αφού υπάρχει επιδότηση, κατά τη δική μας άποψη, θα πρέπει να επιβληθούν και οι όροι. 
      Σας ερωτώ επίσης: Εξακολουθείτε να λέτε ότι οι διαγωνισμοί θα γίνουν μεταξύ των παλαιών αδειούχων, που μέχρι σήμερα δεν έχουν επενδύσει, γιατί περιμένουν τα περισσότερα; Αν μείνετε μόνο γι’ αυτούς, τι μας απαντάτε για τους κανόνες και τους όρους του υγιούς ανταγωνισμού και τα πλεονεκτήματα που λέτε ότι πρέπει να προσδοκά ο πολίτης-καταναλωτής;
      Δεν φτάνει βέβαια ο χρόνος μου, για να αναφερθώ στις συνεχιζόμενες καθυστερήσεις στα θέματα του φυσικού αερίου, στα θέματα της εξοικονόμησης ενέργειας, στα μεγάλα ζητήματα που μπαίνουν για την καθαρή ενέργεια και την ανάγκη εφαρμογής του Πρωτοκόλλου του Κιότο.
     Η χώρα μας εναγωνίως επιζητά μια πολιτική φιλική προς το περιβάλλον, που να είναι ιδιαίτερα φιλική και προς τους ανθρώπους, μια πολιτική που να έχει ένα μακροχρόνιο ενεργειακό σχεδιασμό, για να μπορεί να συμβαδίζει και με τις παγκόσμιες ανάγκες, αλλά και με τις υποχρεώσεις που έχει η χώρα μας απέναντι και στο ευρωπαϊκό περιβάλλον αλλά απέναντι και στους ίδιους τους πολίτες, για τη διασφάλιση και την επάρκεια της ισχύος, για τη διατήρηση των τιμών, για την υποχρέωσή μας να τηρήσουμε τις δεσμεύσεις από το Πρωτόκολλο του Κιότο. 
     ΠΡΟΕΔΡΕΥΩΝ (Γεώργιος Σούρλας): Ο κ. Πιπεργιάς έχει το λόγο για να δευτερολογήσει. 
     ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, η τοποθέτηση  της Κυβέρνησης δεν έλυσε τα ερωτηματικά τα οποία υπάρχουν γύρω από την πολιτική της στον τομέα της ηλεκτρικής ενέργειας. 
     Δεν μας φωτίσατε, κύριε Υπουργέ. Θα εφαρμόσετε το πρόγραμμά σας; Θα εφαρμόσετε τους νόμους, που έχει ψηφίσει η Βουλή με πρόταση της προηγούμενης κυβέρνησης; Θα τους αλλάξετε; Θα καταθέσετε τον ενεργειακό σχεδιασμό; Τι θα πράξετε; 
     Σας  ακούσαμε εδώ να μας μιλάτε για «μερεμέτια» μιας πολιτικής. Η χώρα δεν έχει ανάγκη από μερεμέτια και εν πάση περιπτώσει, όπως είπατε, αυτή η πολιτική κρίθηκε. Η χώρα έχει ανάγκη από όραμα και από μια πορεία προς το μέλλον. Δεν μπορεί να πηγαίνουμε προς το μέλλον κοιτώντας το παρελθόν. Και δυστυχώς εσείς επί μονίμου βάσεως έχετε στραμμένα τα νώτα στο μέλλον και κοιτάτε το παρελθόν. Ακόμη και από τα έδρανά σας, τα κυβερνητικά, ασκήσατε Αντιπολίτευση στο παρελθόν, στο ΠΑΣΟΚ. Και μάλιστα είπατε ότι έχουμε επιλεκτική μνήμη. Δεν έχουμε επιλεκτική μνήμη, κύριε Υπουργέ. Εσείς έχετε επιλεκτική μνήμη. Ξεχάσατε ό,τι είχατε προεκλογικά υποσχεθεί. 
     Και να σας πω και κάτι άλλο. Δεν ανοίγετε τις διαδικασίες. Έχετε εγκλωβιστεί σ’ ένα φαύλο κύκλο. Ειλικρινά δεν κατανοώ γιατί δεν  εφαρμόζετε τη διαφάνεια, όπως είπατε. Σας έθεσα ένα αμείλικτο ερώτημα. Γιατί δεν έχετε απαντήσει στα αιτήματα για τις άδειες παραγωγής στην Αττική; Ενώ εσείς ο ίδιος λέτε –με δημοσιεύματα που μπορώ να καταθέσω- ότι υπάρχει ανάγκη ισχύος δυτικά του Κουμουνδούρου, υπάρχουν τέσσερις-πέντε αιτήσεις ιδιωτών για να κάνουν επενδύσεις και εσείς δεν απαντάτε. Δεν απαντάει η ΡΑΕ. Υποτίθεται, λέει η ΡΑΕ, ότι πέρασε η προθεσμία και ότι επειδή πέρασε η προθεσμία, είναι αρνητική η απάντηση. Λάθος. Η νομοθεσία προβλέπει το αντίθετο. Και όχι μόνο αυτό. Ο αρμόδιος Υπουργός έχει την ευθύνη να αποφασίσει. 
     Υιοθετείτε έτσι τις απόψεις ενός συλλογικού οργάνου, που ενδεχόμενα υποκρύπτει και σκοπιμότητες; Ναι. Και το τονίζω. Διότι δεν κατανοώ εγώ πώς θα εφαρμόσουμε το ν. 3175; Με ποιους αδειούχους θα γίνει, αν πάτε για εφαρμογή του νόμου; Με ποιους αδειούχους, κύριε Υπουργέ; Με τους υφιστάμενους και με άλλους τόσους σε εκκρεμότητα; Είναι ίσοι οι κανόνες αυτοί; Το κλειστό παιχνίδι, εσείς το υιοθετείτε; Απαντήστε μας. Γιατί δεν ανοίγετε το παιχνίδι. 
     Ενδεχόμενα ανάμεσα σ’ αυτούς που αιτούν μονάδες, να υπάρχουν αξιόπιστοι επενδυτές. Να μην είναι αερητζήδες επενδυτές, που θέλουν σώνει και καλά πλήρη διασφάλιση όλων των προϋποθέσεων για να επενδύσουν. Σ΄ αυτό δεν απαντήσατε. Γιατί δεν απαντάει το Υπουργείο στις αιτήσεις; Μήπως σχετίζεται με το γεγονός ότι έχει δοθεί και υπάρχει μία μόνο άδεια παραγωγής δυτικά του Κουμουνδούρου; Δεχθήκαμε και την επίκριση από το συνάδελφο Κοινοβουλευτικό Εκπρόσωπο της Νέας Δημοκρατίας για το ότι υπονοούμε διάφορα πράγματα. 
     Κοιτάξτε να δείτε. Δεν υπονοούμε τίποτα. Λέμε τα πράγματα με το όνομά τους. Εσείς οφείλετε όμως, εσείς η Κυβέρνηση, να δώσετε λύσεις και απαντήσεις, όπως απαντήσεις πρέπει να δώσετε και σε άλλα ερωτήματα. Ακούσαμε τον κ. Αλογοσκούφη, μιλώντας για τον προϋπολογισμό, να λέει για νέα γενιά αποκρατικοποιήσεων. Είπε ότι «Εμείς θα εφαρμόσουμε νέα γενιά, όπου θα συνεργαστεί ο ιδιωτικός τομέας με το δημόσιο». Από την άλλη μεριά είχαμε εμπλοκή στη μονάδα του Αλιβερίου με τις γνωστές τοποθετήσεις του κ. Παλαιοκρασσά, ο οποίος υποστήριζε για την αντικατάσταση των 1600 MW. «Να γίνουν οι μονάδες στα πλαίσια μιας συνεργασίας μεταξύ ΔΕΗ και ιδιωτών». Ξεκαθαρίστε επιτέλους. Ο κ. Αλογοσκούφης τα υπονοεί αυτά; 
     Ξεκαθαρίστε επίσης και κάτι άλλο. Διαβάσαμε στον Τύπο ότι επίκειται και  καινούργια μετοχοποίηση της ΔΕΗ. Ειπώθηκε από τα κανάλια. Ξεκαθαρίστε εδώ: Θα κάνετε καινούργια μετοχοποίηση της ΔΕΗ; Θα κατέβετε κάτω από το 51%, που σύμφωνα με το πρόγραμμά σας ήταν το οριακό ποσοστό πέρα από το οποίο δεν θα κάνετε ιδιωτικοποιήσεις;
     Αυτά χρειάζονται απαντήσεις. Και τις απαντήσεις μην περιμένετε να τις δώσει η Αντιπολίτευση, μην περιμένετε να τις δώσει το ΠΑΣΟΚ, που καλώς ή κακώς με βάση τους κανόνες της δημοκρατίας έχει τεθεί στα έδρανα της Αντιπολίτευσης να υπηρετεί το ρόλο αυτό μέσα στα πλαίσια της συντεταγμένης δημοκρατίας. 
     Οφείλετε, λοιπόν, να απαντήσετε σ’ αυτά και να μην κρύβετε την πραγματικότητα.
     Επίσης κακώς, κάκιστα λέτε ότι το μεγάλο σας έργο είναι αυτό το πόρισμα της επιτροπής, στην οποία προεδρεύετε, για τη διαχείριση των φορτίων σε περίοδο κρίσης. Προφανώς η εμπειρία από το black out ήταν αδυσώπητη, διότι τα πρόσωπα που βάλατε να διαχειριστούν την κρίση αποδείχθηκαν ανεπαρκέστατα, αφού αντί να διαχειριστούνε το πρόβλημα, οδηγηθήκαμε σε γενική διακοπή του ηλεκτρικού ρεύματος. Τα πρόσωπα, που εσείς εμπιστευτήκατε να διαχειριστούν την κρίση, δεν ανταποκρίθηκαν. 
     Ξέρετε πολύ καλά ότι από το πόρισμα για το plack out προκύπτει η ανάγκη ενίσχυσης του συστήματος, πέρα από τα «μερεμέτια», πέρα δηλαδή από τη διαχείριση της κρίσης. Εκτός αν το όραμά σας για την ανάπτυξη, το όραμά σας για την Ελλάδα είναι το πώς θα διαχειρίζεστε τις κρίσεις.
     Κύριε Υπουργέ, πιστεύω ότι πρέπει εσείς να πάρετε αποφάσεις. Όσο δεν παίρνετε τις αποφάσεις, τόσο γίνεται κατανοητή στον ελληνικό λαό η αντίφαση μεταξύ των λόγων σας και των έργων σας τόσο γίνεται ορατό στον ελληνικό λαό ότι άλλα λέγατε προεκλογικά, άλλα πράττετε μετεκλογικά. Όσο περνάει ο καιρός, τόσο αποδεικνύεστε ανεπαρκείς για το έργο και την εντολή  που έχετε από τον ελληνικό λαό. Κρίνεστε από ως ανεπαρκείς.
     Εμείς θλιβόμαστε, γιατί χάνει το χρόνο η χώρα, χάνει στην πορεία της προς το μέλλον. Το μέλλον δεν διαμορφώνεται από τους άπραγους. Το μέλλον διαμορφώνεται από τους τολμηρούς. Τολμήστε! Αποφασίστε! Εσείς έχετε την εντολή.
     ΠΡΟΕΔΡΕΥΩΝ (Γεώργιος Σούρλας): Ο κ. Παναγιώτης Ρήγας έχει το λόγο.
     ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
     Κύριε Υφυπουργέ, κατερχόμενος του Βήματος και ολοκληρώνοντας την ομιλία σας, αφού κατηγορήσατε την Αντιπολίτευση για την άκαιρη και άδικη, όπως είπατε, επερώτηση που κατέθεσε, μας είπατε –προφανώς εννοώντας κάτι διαφορετικό, αλλά ήταν αληθές αυτό που είπατε- ότι θα μας δώσετε στο μέλλον πολλές ευκαιρίες για να κάνουμε επερωτήσεις, οι οποίες θα είναι πιο δίκαιες και πιο επίκαιρες. 
     Είναι φανερό ότι πολύ νωρίς, από την αρχή ήδη της θητείας σας, μας έχετε δώσει την ευκαιρία να καταθέτουμε επερωτήσεις, επισημαίνοντας κατ’ αρχήν την έλλειψη οράματος, σχεδιασμού και εθνικού προγραμματισμού για το μείζον θέμα της ενέργειας. 
     Εγώ, όμως, σας έθεσα ένα συγκεκριμένο ζήτημα, που αφορά έναν εθνικά ευαίσθητο χώρο, αυτόν των νησιών. Δεν απαντήσατε σ’ αυτό. Εγώ δεν μέμφομαι την Κυβέρνηση για την έλλειψη οράματος. Δεν υπάρχει αυτή η πολυτέλεια. Έχουμε συγκεκριμένη αιτίαση για έλλειψη μέτρων άμεσης ανάγκης, για να πάψουν τα νησιά να αναβοσβήνουν σαν χριστουγεννιάτικα δένδρα –χρησιμοποιώ δική σας φράση- κατά τους καλοκαιρινούς μήνες. 
     Επειδή λοιπόν και αυτό το καλοκαίρι πάρα πολλά από τα νησιά τα οποία αποτελούν βιτρίνες του τουρισμού, πάρα πολλά από τα νησιά τα οποία βρίσκονται στην πορεία και στο δρόμο της ανάπτυξης αναβόσβηναν και όχι μόνο κατά τους καλοκαιρινούς μήνες, αλλά και πρόσφατα σαν χριστουγεννιάτικα δένδρα, θα πρέπει να μας πείτε σύντομα ποιες είναι αυτές οι αποφάσεις, οι ενέργειές σας, τα μέτρα πολιτικής που θα λάβετε, προκειμένου να αντιμετωπιστεί το πρόβλημα.
     Βεβαίως σας ανέφερα και στην πρωτολογία μου ότι με τον ίδιο τρόπο, τον οποίο μέχρι πρόσφατα καταγγέλλατε, προσπαθείτε να αντιμετωπίσετε το πρόβλημα. 
     Επίσης έχοντας ακέφαλη τη ΡΑΕ, αυτήν τη στιγμή δεν υπάρχει η δυνατότητα, όπως ο νόμος προβλέπει, να διεξάγει διαγωνισμούς η ΡΑΕ –γιατί αυτή είναι υπεύθυνη- ή να αναθέσει εν πάση περιπτώσει στη ΔΕΗ την εκτέλεση συγκεκριμένων έργων, έργων όμως μακράς πνοής, έργων που θα αντιμετωπίσουν με τρόπο αποτελεσματικό και φιλικό προς το περιβάλλον το ενεργειακό έλλειμμα. 
     Θεωρώντας, κύριε Υπουργέ, ότι ο νησιώτικος χώρος δεν έχει τη δυνατότητα να περιμένει περισσότερο την αντιμετώπιση του ενεργειακού προβλήματος, σας καλούμε να μας καταθέσετε επιτέλους τις προθέσεις σας, τα σχέδιά σας, τον προγραμματισμό σας, για να αντιμετωπιστεί αυτό το πρόβλημα, όχι μόνο για τις Κυκλάδες, αλλά και για τα Δωδεκάνησα, όπου -απ’ ό,τι γνωρίζουμε- και εκεί το πρόβλημα της επέκτασης του σταθμού παραγωγής ηλεκτρικής ενέργειας έχει κολλήσει, δεν φαίνεται να ξεμπλοκάρει και εκεί πολύ σύντομα θα υπάρχει σοβαρό πρόβλημα. 
      Για όλα αυτά τα θέματα ο ευαίσθητος νησιώτικος χώρος περιμένει απάντηση, περιμένει μία απάντηση από την οποία θα καθορίζεται το μέλλον της ανάπτυξής του, η επιβίωσή του και το επίπεδο ζωής των κατοίκων των νησιών μας. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας):  Ο κύριος Υπουργός έχει το λόγο. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, να δώσω μία σύντομη απάντηση, γιατί στην πρωτολογία μου δεν πρόλαβα να μιλήσω για τα νησιά.
      Θα ξεκινήσω πρώτα από αυτά που είπε ο κ. Πιπεργιάς. 
      Κύριε Πιπεργιά, φαίνεται ότι  η έλλειψη επιχειρημάτων σας έκανε να προβείτε στην ανάγκη να υψώσετε τη φωνή σας. Γιατί πραγματικά δεν μπορώ να καταλάβω ότι η κριτική που ασκούσατε στην προηγούμενη κυβέρνηση ήταν πράγματι με επιχειρήματα και σε τόνους που δεν είχατε συνηθίσει ως συνδικαλιστής. Αλλά τώρα υψώσατε τους τόνους λόγω ελλείψεως επιχειρημάτων. Είπατε, λοιπόν, για τις άδειες δυτικά του Κουμουνδούρου. 
      Κατ’ αρχήν πρέπει να ξέρετε ότι κανονικά άδεια παραγωγής ηλεκτρικής ενέργειας από φυσικό αέριο δεν απαγορευόταν στην Αττική. Εάν η ΡΑΕ δεν εξέδιδε επί της εποχής σας, είστε υπεύθυνοι εσείς και η Κυβέρνησή σας. Δεν υπάρχει καμία άδεια, καμία έγκριση που να ήλθε υπόψη μου και να μη δόθηκε…
      ΔΗΜΗΤΡΙΟΣ ΠΙΠΕΡΓΙΑΣ: Είναι δέκα μήνες τώρα. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν υπάρχει καμία αίτηση που να ετέθη υπόψη μου και να μη δοθεί η άδεια. 
      ΔΗΜΗΤΡΙΟΣ ΠΙΠΕΡΓΙΑΣ: Να σας καταθέσω τα αιτήματα. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Και θα ήθελα να σας διορθώσω λίγο, όχι δυτικά του Κουμουνδούρου, αλλά νοτίως του Κουμουνδούρου θα πρέπει να  υπάρχει η άδεια για την παραγωγή.  Αλλά  περιμένετε λίγο. Σας είπα ότι πολύ σύντομα με dead line το τέλος Φεβρουαρίου οι κώδικες θα είναι σε εφαρμογή. Αλλά ήδη έχει ξεκινήσει η διαδικασία για τους διαγωνισμούς. Και εκεί θα δείτε στους διαγωνισμούς τι ευκαιρίες θα δώσουμε. Θα είναι ίσες ευκαιρίες για όλους.
       Περιμένετε όμως τότε για να δείτε και πως θα λύσουμε το πρόβλημα με τους διαγωνισμούς, αυτό που έχει ανάγκη η χώρα. Μην ανησυχείτε καθόλου, εάν προσεκτικά παρακολουθείτε τουλάχιστον τις αποφάσεις και τη δραστηριότητα του Υπουργείου Ανάπτυξης και φυσικά ιδιαίτερα τον τομέα της ενέργειας. Εφαρμόζεται πλήρως το πρόγραμμά μας. Και δεν θα μπορούσε να γίνει αλλιώς αφού ο συντάξας το πρόγραμμα για την ενέργεια, έχει και την αρμοδιότητα για την ενέργεια. Υπάρχει πλήρης συνέπεια, απλώς μόνον εσείς  θέλετε και θα θέλλατε μέσα σε δέκα μήνες να προχωρήσουμε αποσπασματικά και πρόχειρα σε αποφάσεις που θα καθόριζαν την προοπτική όχι μόνο της τετραετίας, αλλά και πολύ περισσότερο από την τετραετία της πολιτείας. 
      ΔΗΜΗΤΡΙΟΣ ΠΙΠΕΡΓΙΑΣ: Δεν φαίνεται αυτό. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Έρχομαι τώρα στο  θέμα των νησιών.
       Πράγματι το πρόβλημα που αντιμετωπιζόταν ήταν πάρα πολύ μεγάλο και προέβην σε αυτούς τους χαρακτηρισμούς. Όπως επίσης θα θυμηθώ τώρα και την ερώτηση εκείνη που διαβάσατε η οποία δεν αφορούσε τα νησιά και την ηλεκτροδότησή τους, αλλά τους διαγωνισμούς συγκεκριμένα. Και αυτός ο διαγωνισμός είχε πράγματι όλες εκείνες τις αδυναμίες που τότε τονίζαμε, ούτως ώστε να φθάσουμε σε αυτούς τους χαρακτηρισμούς. Και πράγματι  δεν έγινε με διαφάνεια. Και εμείς ξέρετε στις αρχές της ανάληψης της διακυβέρνησης, ακυρώσαμε αντίστοιχο διαγωνισμό που δεν πληρούσε τους όρους της διαφάνειας που απαιτούσαμε. Στη συνέχεια όμως ήδη έχω υπογράψει πολλές άδειες εγκατάστασης ηλεκτροπαραγωγών ζευγών. Δυστυχώς άμεσα για το 2005 δεν μπορούσαμε να πάρουμε άλλα μέτρα. Θα δείτε όμως σε δύο το πολύ τρεις μήνες που θα έχετε στα χέρια σας το μεσοπρόθεσμο προγραμματισμό για τη νησιώτικη περιοχή, θα δείτε εκεί για το νέο σύστημα το οποίο θα εφαρμόσουμε για την αξιόπιστη ηλεκτροδότηση των νησιών. 
      Όσον αφορά για το διασυνδεδεμένο σύστημα των Κυκλάδων, εκεί θα πρέπει να αντιμετωπίσουμε τις αντιδράσεις των τοπικών κοινωνιών.
      Δυστυχώς, ένα από τα μεγάλα προβλήματα που έχουμε παραλάβει και που επανειλημμένα έχω προσπαθήσει να επιλύσω, είναι ότι η ΔΕΗ όλα αυτά τα χρόνια, λειτουργώντας ως μονοπώλιο και χωρίς τις αντίστοιχες κατευθύνσεις από την πολιτική ηγεσία ώστε η λειτουργία της να της δίνει την εκτίμηση του κοινωνικού συνόλου, με τη συμπεριφορά της προκάλεσε μεγάλες τοπικές αντιδράσεις. Αυτές οι αντιδράσεις μαζί με τις φημολογίες που επικρατούν από διάφορες δηλώσεις ή δημοσιεύματα, δημιουργούν προβλήματα στις τοπικές κοινωνίες, έτσι ώστε δεν μπορούμε εύκολα να αναπτύξουμε το σύστημα, να δημιουργήσουμε κέντρα διανομής, κέντρα υπερυψηλής τάσης. Αυτό δημιουργεί δυσκολίες και καθυστερήσεις στην ανάπτυξη του συστήματος. Ακριβώς τέτοιες δυσκολίες αντιμετωπίζουμε και στις Κυκλάδες, ώστε να μπορέσουμε να τις τροφοδοτήσουμε πλήρως από το διασυνδεδεμένο σύστημα με αξιοπιστία. 
      ΠΡΟΕΔΡΕΥΩΝ (Γεώργιος Σούρλας): Ο κ. Παπουτσής έχει το λόγο.
      ΧΡΗΣΤΟΣ ΠΑΠΟΥΤΣΗΣ: Δεν ήταν στις προθέσεις μου να αναφερθώ στο θέμα των κωδίκων. Όμως, μετά την παρέμβαση του κ. Σαλαγκούδη, θα το κάνω, γιατί προφανώς κάπου δεν μπορούμε να επικοινωνήσουμε. Ποιο είναι το θέμα των κωδίκων, διαχείρισης και συναλλαγών ηλεκτρικής ενέργειας; Είναι ένα τεχνικό ζήτημα; Είναι καθαρά πολιτικό θέμα, που αφορά την οργάνωση της λειτουργίας μιας νέας αγοράς, δηλαδή, της ημερήσιας λειτουργίας της αγοράς ηλεκτρικής ενέργειας. Επιπλέον, αυτή η έγκριση των κωδίκων είναι μία πράξη κλειδί για να μπορέσει να ξεκινήσει η όλη διαδικασία που θα επιτρέψει στους ιδιώτες επενδυτές, που έχουν λάβει τις σχετικές άδειες, να προχωρήσουν στην υλοποίηση των σχεδίων τους για την κατασκευή των τριών μονάδων παραγωγής ηλεκτρικής ενέργειας που έχουν προγραμματιστεί.
      Άκουσα προηγουμένως τον κύριο Υφυπουργό να διαβεβαιώνει τον κ. Πιπεργιά να μην ανησυχεί γιατί οι διαδικασίες των διαγωνισμών έχουν ξεκινήσει. Ποιες διαδικασίες;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης):  Τα τεύχη δημοπράτησης κλπ.
      ΧΡΗΣΤΟΣ ΠΑΠΟΥΤΣΗΣ: Μα, τι είναι αυτά; Εν κρυπτώ διαδικασίες; Διαδικασίες χωρίς διαγωνισμό, χωρίς να είναι γνωστό ποιοι είναι οι κώδικες, χωρίς να έχουν τεθεί οι κώδικες σε δημόσια διαβούλευση, χωρίς να έχουν εκφραστεί οι φορείς; Για ποιους, λοιπόν, κώδικες μιλάμε, για ποιους διαγωνισμούς και για ποιες εν κρυπτώ διαδικασίες;
      Εμείς εγκαλέσαμε την Κυβέρνηση γιατί καθυστερεί να παρουσιάσει τους κώδικες, προκειμένου να είναι γνωστοί για να προχωρήσουν οι διαδικασίες των διαγωνισμών. Θεωρούμε ότι μ’ αυτήν την επιλογή σας ουσιαστικά οδηγείτε τη χώρα σε επενδυτική άπνοια και στερείτε τον Έλληνα καταναλωτή από το δικαίωμα της επιλογής μιας καλύτερης υπηρεσίας, μιας καλύτερης τιμής το καλύτερο δυνατόν. Με την απάντηση την οποία δώσατε προηγουμένως, μας δημιουργείτε νέο πεδίο αντιπολιτευτικής δράσης, διότι αυτήν τη στιγμή είμαστε υποχρεωμένοι να εγκαλέσουμε την Κυβέρνηση για διαδικασίες αδιαφάνειας τις οποίες ακολουθεί σε έναν κρισιμότατο τομέα. 
      Γνωρίζετε ότι σύμφωνα με το νόμο και σύμφωνα με την κοινοτική οδηγία θα πρέπει πρώτα να έχετε παρουσιάσει τους κώδικες μέσα από δημόσια διαβούλευση, μέσα από συνθήκες διαφάνειας. Στο επόμενο στάδιο από την έγκριση των κωδίκων έχουμε τη διενέργεια των διαγωνισμών από τον ανεξάρτητο διαχειριστή του ηλεκτρικού συστήματος τον ΔΕΣΜΗΕ στο πλαίσιο του μηχανισμού διασφάλισης εταιρικής ισχύος. 
      Σε ποιο πλαίσιο και ποιος είναι αυτός ο οποίος έχει ξεκινήσει τις διαδικασίες των διαγωνισμών; Ο ΔΕΣΜΗΕ; Σε ποιο νομοθετικό πλαίσιο; Σε ποια κατεύθυνση επενδυτικών πρωτοβουλιών; 
      Εμείς εγκαλέσαμε την Κυβέρνηση γιατί βλέπουμε την καθυστέρηση, αλλά και με το δεδομένο ότι χρειάζεται να ολοκληρωθούν όλες αυτές οι διαδικασίες με τη σειρά και όπως ορίζονται από την κοινοτική οδηγία. Επίσης, ξέρουμε ότι από τη στιγμή που θα ξεκινήσει η διαδικασία για την κατασκευή των εργοστασίων στα 400 MW χρειαζόμαστε δύο χρόνια τουλάχιστον και για τα περισσότερα MW περισσότερα χρόνια και εδώ βρισκόμαστε μπροστά σε μία απάντηση η οποία παρουσιάζει μία Κυβέρνηση η οποία όχι μόνο δεν δρα όπως εμείς θεωρούσαμε, αλλά δρα εν κρυπτώ. Και γι’ αυτό, κύριε Σαλαγκούδη, εγκαλείστε. 
      Επίσης, θέλω να τονίσω και ένα άλλο θέμα. Δεν ακούσαμε κουβέντα για ένα θέμα καθοριστικής σημασίας που είναι η συντήρηση του δικτύου μεταφοράς και διανομής της ηλεκτρικής ενέργειας τα οποία στην κυριολεξία έχουν εγκαταλειφθεί στην τύχη τους. Και σας ερωτώ ευθέως το εξής: Ο ΔΕΣΜΗΕ θα αναλάβει την κυριότητα και την ευθύνη συντήρησης και επέκτασης των δικτύων μεταφοράς και παροχής ηλεκτρικής ενέργειας της χώρας; Πρόκειται να υλοποιήσετε την κοινοτική οδηγία και τις κατευθύνσεις της, προκειμένου ο ΔΕΣΜΗΕ να αναδειχθεί σε μία πραγματική εταιρεία δικτύων εφεδρείας και εξισορρόπησης του συστήματος; 
      Γνωρίζετε ότι η απάντηση σ’ αυτό το ερώτημα είναι καθοριστικής σημασίας και για τους επενδυτικούς σχεδιασμούς και για το επενδυτικό περιβάλλον και για το μέλλον της ΔΕΗ και για όλους. Εδώ, λοιπόν, από το Βήμα της Βουλής, ενώπιον της Εθνικής Αντιπροσωπείας, παρακαλούμε να δώσετε μία απάντηση. 
      Τέλος, κύριε Πρόεδρε, θέλω να πω ότι η Κυβέρνηση εμφανίζεται ότι ενδιαφέρεται για νέες επενδύσεις, για την ανάπτυξη, για την ανταγωνιστικότητα της ενεργειακής βιομηχανίας, κυρίως για τη δημιουργία ενός καινούργιου νομοθετικού πλαισίου που ευνοεί τις επενδύσεις. Όλα αυτά που μόλις προανέφερα, οδηγούν ακριβώς σε αντίθετο συμπέρασμα και σε ακριβώς αντίθετη κατεύθυνση, ότι δηλαδή η Κυβέρνηση δεν θέλει νέες επενδύσεις. Και έτσι μπορώ να εξηγήσω, γιατί αλλιώς δεν μπορούσα να το εξηγήσω. 
      Διάβαζα στις εφημερίδες, ξαναδιάβαζα στις εφημερίδες διάφορες δηλώσεις των Υπουργών, του κ. Σιούφα, του κ. Σαλαγκούδη και δεν μπορούσα να εξηγήσω για ποιο λόγο οι Υπουργοί της Κυβέρνησης επιχειρούν να διαμορφώσουν ένα αντιεπενδυτικό κλίμα. Δεν μπορούσα να εξηγήσω γιατί η Κυβέρνηση πάλι εν κρυπτώ, όπως είχα την ευκαιρία να αποκαλύψω σε μία άλλη συζήτηση της Βουλής, ζήτησε από την Ευρωπαϊκή Επιτροπή παράταση δύο χρόνων περαιτέρω, μέχρι το 2007, για το άνοιγμα της αγοράς του φυσικού αερίου. 
      Και έχω εδώ και κάτι δηλώσεις του κ. Σαλαγκούδη στην εφημερίδα «ΜΑΚΕΔΟΝΙΑ» της Κυριακής της 25ης Ιουλίου του 2004, όπου εξηγούσε γιατί ακριβώς ζητούμε δύο χρόνια παράταση παραπάνω για να προλάβουμε να προετοιμαστούμε καλύτερα και όλα αυτά. 
      Βεβαίως, όπως γνωρίζετε πολύ καλά, έλεγε ο κ. Σαλαγκούδης «δεν μας εμποδίζει τίποτα, εμείς θέλουμε να προχωρήσουμε και η κίνηση αυτή αποσκοπεί στην καλύτερη προετοιμασία του θεσμικού πλαισίου για την απελευθέρωση της αγοράς και ο ανταγωνισμός θα ξεκινήσει ταχύτερα απ’ ό,τι προβλέπουν τα τυπικά χρονοδιαγράμματα». 
      Μα, με το ν. 3175 εμείς φέραμε νωρίτερα ένα χρόνο την απελευθέρωση και εσείς ζητάτε να πάμε ένα χρόνο παραπέρα, ξανά δηλαδή από την αρχή, χωρίς να εξηγήσετε ποτέ στην Εθνική Αντιπροσωπεία για ποιο λόγο ζητούσατε την παράταση της απελευθέρωσης της αγοράς του φυσικού αερίου. 
      Και επιπλέον, την ίδια στιγμή που υποτίθεται ότι η Κυβέρνηση διαμορφώνει ένα επενδυτικό κλίμα για να προσελκύσει νέες επενδύσεις και όλα αυτά, έχουμε εδώ δηλώσεις πάλι του κ. Παλαιοκρασά, Προέδρου της ΔΕΗ, ο οποίος –είναι δημοσίευμα από την εφημερίδα «ΚΑΘΗΜΕΡΙΝΗ» της 17ης Νοεμβρίου- χαρακτήρισε «παλαιολιθική» την πολιτική των ρυθμιζόμενων τιμολογίων και έθεσε θέμα επανεξέτασης της τιμολογιακής πολιτικής της ΔΕΗ από μηδενική βάση, στην κατεύθυνση της πλήρους απελευθέρωσης των τιμολογίων. 
      Επίσης, στην ίδια εφημερίδα και την ίδια μέρα αναφέρονται οι δηλώσεις του κ. Σαλαγκούδη ο οποίος λέει ότι «το σύστημα καθίσταται οριακό για το 2005 και επιπλέον ότι το πολιτικό εγχείρημα της απελευθέρωσης ηλεκτρισμού επιχειρείται στη χώρα μας υπό καθεστώς στενότητας ισχύος». Αυτές είναι οι δηλώσεις του Υφυπουργού Ανάπτυξης. 
      Και ερωτώ: Ποιος επενδυτής Έλλην ή ξένος μέσα σ’ αυτό το κλίμα θα έρθει για να επενδύσει σε έναν τομέα όπως είναι ο τομέας της ενέργειας, όπου οι επενδύσεις είναι μακροπρόθεσμης απόδοσης πρώτον και δεύτερον, απαιτούν ένα σταθερότατο, ένα καθαρό πλαίσιο πολιτικό, νομοθετικό και φορολογικό με τη διαβεβαίωση ότι αυτό το πλαίσιο θα παραμείνει για πολλά χρόνια, προκειμένου οι επενδύσεις να προσέλθουν και να είναι ασφαλείς. Διαφορετικά γιατί να έρθουν; 
      Και ερωτάται κανείς: Υπάρχει σχεδιασμός στην Κυβέρνηση της Νέας Δημοκρατίας; Υπάρχει πρόγραμμα; Ή απλώς κυβερνάτε έτσι στον αέρα χωρίς πρόγραμμα; 
      Είναι ένα ερώτημα, κύριε Υφυπουργέ, με όλη την εκτίμηση που τρέφω στο πρόσωπό σας προσωπικά. Είναι ένα πολιτικό ερώτημα που αφορά το σύνολο της Κυβέρνησης. Υπάρχει σχεδιασμός; Δεν θέλω να επεκταθώ τώρα στις αντιπαραθέσεις του Υπουργείου Ανάπτυξης και του Υπουργείου Εθνικής Οικονομίας του κ. Αλογοσκούφη, του κ. Σιούφα, όσον αφορά την πώληση του 35% της ΔΕΠΑ, όσον αφορά τον τρόπο με τον οποίο ασκείται η διοίκηση ή η συμμετοχή των επενδυτών στα Ελληνικά Πετρέλαια, μια σειρά άλλα θέματα εν πάση περιπτώσει που αποδεικνύουν αυτό που έλεγα προηγουμένως, που αναδεικνύουν μάλλον το ερώτημα εάν και κατά πόσο υπάρχει πρόγραμμα και ενεργειακός σχεδιασμός σε μια χώρα η οποία βρίσκεται εκ των πραγμάτων σε ένα ενεργειακό σταυροδρόμι, είναι μέσα στις εξελίξεις. Την 1η Ιανουαρίου 2007 συνδέεται με τη Βουλγαρία και τη Ρουμανία και την Ουγγαρία στη συνέχεια η Ελλάδα για πρώτη φορά με την εσωτερική αγορά της Ευρωπαϊκής Ένωσης. Από τελευταία χώρα και απομονωμένη χώρα γινόμαστε ενδοχώρα της Ευρωπαϊκής Ένωσης και ως εκ τούτου χρειαζόμαστε νέο ενεργειακό σχεδιασμό, νέα δεδομένα μπροστά μας και νέες επενδύσεις. 
      Κύριε Πρόεδρε, σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Παπουτσή, φοβάμαι ότι έχετε ατυχήσει στο θέμα των επενδύσεων. Όταν οι επενδύσεις της προηγούμενης κυβέρνησης άμεσες ξένες επενδύσεις ήταν 53.000.000 ευρώ το 2002 και 42.000.000 ευρώ το 2003, μόνο στον τομέα της ενέργειας μέχρι στιγμής στους δέκα μήνες έχουν έλθει άμεσες ξένες επενδύσεις 140.000.000 ευρώ. Φαίνεται, λοιπόν, καθαρά απ’ αυτό και δεν θα προχωρήσω παραπέρα εάν η Κυβέρνηση έχει σχέδιο, έχει πρόγραμμα και εάν δημιουργεί περιβάλλον προσέλκυσης ξένων επενδύσεων.
      Και επειδή γελάτε θα σας πω και κάτι άλλο ακόμα. 
      ΧΡΗΣΤΟΣ ΠΑΠΟΥΤΣΗΣ: Τα προηγούμενα είναι αυτά.
      ΔΗΜΗΤΡΙΟΣ ΠΙΠΕΡΓΙΑΣ: Οι αιτήσεις από πότε ήταν; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, αφήστε να ολοκληρώσει ο κύριος Υπουργός. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν σας διέκοψα, κύριοι συνάδελφοι. Όταν κάνουμε μια σύγκριση έρχεστε σε δύσκολη θέση και προσπαθείτε να φωνάξετε. Δεν καλύπτετε την αλήθεια. Η πραγματικότητα είναι αυτή που σας λέω εγώ. Μπορείτε να τη δείτε και να σας τη δώσω και γραπτώς, να σας δώσω πώς ακριβώς και από πού προέρχεται το καθένα και να δείτε τι γίνεται.
      Με επισκέφθηκαν, λοιπόν, δέκα πρέσβεις ξένων χωρών, οι οποίοι με αφορμή ερεθίσματα από τους επιχειρηματίες των χωρών τους με ρώτησαν αν πραγματικά, και όπως διαβάζετε στις συνεντεύξεις, κύριε Παπουτσή, που έχουμε δώσει και σε ξένα μέσα ηλεκτρονικά και έντυπα αυτά είναι αλήθεια. Μάλιστα μου είπαν χαρακτηριστικά, οι επιχειρηματίες λένε κάτι άλλαξε εκεί, σε παρακαλούμε διαπίστωσε αν πράγματι είναι έτσι για να ξανάρθουμε. Και έχουμε ξαναφέρει τους ξένους επενδυτές που η πολιτική της προηγούμενης κυβέρνησης πραγματικά είχε εκδιώξει από τη χώρα στον τομέα τουλάχιστον της ενέργειας. Από εκεί προήλθαν αυτές οι επενδύσεις, μάλιστα και με παρεμβάσεις ακόμα για να μπορέσουμε να ξεφύγουμε από κάποιες αγκυλώσεις οι οποίες υπάρχουν. Δυστυχώς, δεν μπορέσαμε ακόμα, ετοιμάζουμε και αυτό το νομοσχέδιο μέσα στο πρώτο εξάμηνο του 2005 θα κατατεθεί στη Βουλή για να γίνει και πιο ελκυστικό το θέμα των επενδύσεων τουλάχιστον στις ανανεώσιμες πηγές ενέργειας και η απλοποίηση επίσης των διαδικασιών.
      Άλλη μια φορά, λοιπόν, θα πω για τους κώδικες και τους διαγωνισμούς. Κύριε Παπουτσή, η διαδικασία για την ετοιμασία ενός διαγωνισμού με τεύχη δημοπράτησης κλπ. δεν είναι μια αδιαφανής διαδικασία που γίνεται όπως λέτε χωρίς να ξέρει κανείς τι ακριβώς και ποιο είναι το πλαίσιο. Όσο για τη διαβούλευση για τους κώδικες στη δημόσια διαβούλευση, αυτή γίνεται από τότε που οι κώδικες δημοσιοποιήθηκαν. Αλλά σας ανέφερα προηγουμένως εκτός αν δεν με προσέχατε όταν μιλούσα ότι γι’ αυτό κάναμε έναν ευρύτατο διάλογο. Δεν είμαστε στη φάση της δημόσιας διαβούλευσης. 
      Είμαστε στη φάση των συμπληρωματικών-διορθωτικών μεταβολών στο πέμπτο σχέδιο, που και αυτά είχαν στη συνέχεια τις αντίστοιχες μεταβολές και τις προσθήκες από τις προτάσεις και τις παρατηρήσεις όλων των φορέων, ούτως ώστε να τους κάνουμε πιο λειτουργικούς. Όμως, οι κώδικες δεν αποτελούν νόμο. Αποτελούν μία υπουργική απόφαση. Θα έλεγε κανείς ότι δεν αποτελούν ένα Σύνταγμα που χρειάζεται διαδικασίες για να αλλάξει. Είναι μία ευμετάβλητη απόφαση. Η λειτουργία της αγοράς δείχνει τις στρεβλώσεις, οι οποίες διορθώνονται άμεσα. 
      Πρέπει να σας πω ότι σήμερα οι κώδικες της Αγγλίας για παράδειγμα έχουν μέχρι στιγμής υποστεί τριάντα πέντε διαφοροποιήσεις. Μέσα σε μία δεκαπενταετία περίπου που λειτουργούν έχουν ήδη πραγματοποιηθεί σε αυτούς τριάντα πέντε αλλαγές. Επομένως, οι κώδικες είναι έτοιμοι. Τα πιστοποιητικά διαθεσιμότητας και το κεφάλαιο που αναφέρεται σε αυτά είναι επίσης σταθερό και δεν αλλάζει αυτό το χρονικό διάστημα. Δόθηκε η εντολή για την προκαταρκτική προετοιμασία των διαδικασιών, γιατί ξέρετε ότι για να γίνουν τα τεύχη δημοπράτησης, χρειάζεται μία μακρά και χρονοβόρος γραφειοκρατική διαδικασία. Γι’ αυτό ξεκίνησε, ούτως ώστε η ανάγκη και η πίεση μέσα στο 2005 να εξελιχθεί και να ολοκληρωθεί ο διαγωνισμός. Να δούμε αν θα τελεσφορήσει, γιατί υπάρχει και αυτό το ζητούμενο στην αγορά. Γι’ αυτόν ακριβώς το λόγο επισπεύδουμε όσο μπορούμε τις διαδικασίες και μακράν από εμάς κάθε απόπειρα ή σκέψη για οποιαδήποτε αδιαφάνεια στις πρακτικές μας. 
	Αναφερθήκατε στο Διαχειριστή του Συστήματος Μεταφοράς. Ο Διαχειριστής του Συστήματος Μεταφοράς κάνει το σχεδιασμό. Την εκτέλεση κατόπιν εντολών του την κάνει η Διεύθυνση Μεταφορών για το σύστημα μεταφοράς ηλεκτρικής ενέργειας,  η Διεύθυνση Διανομής για το σύστημα διανομής της Δημόσιας Επιχείρησης Ηλεκτρισμού. Είναι ο ν. 2773 που εσείς κάνατε και αυτές τις αρμοδιότητες δώσατε στο διαχειριστή. Κάνει, λοιπόν, τη ΜΑΣΜ, την προτείνει, την εγκρίνουμε και από εκεί και πέρα αναπτύσσεται το σύστημα σύμφωνα με τις οδηγίες και τις εντολές που δίνει ο ΔΕΣΜΗΕ, όπως σας είπα, στις αντίστοιχες αυτές διευθύνσεις. 
	Για το φυσικό αέριο. Σας άκουσα προηγουμένως να δίνετε τα εύσημα, γιατί ακριβώς εφαρμόζεται το πρόγραμμά μας, το οποίο είχαμε διακηρύξει και προεκλογικά, ότι δηλαδή πρώτα θα φέρουμε το νομοσχέδιο για να δημιουργήσουμε το θεσμικό πλαίσιο για την απελευθέρωση της αγοράς και αυτό το νομοσχέδιο θα κατατεθεί εντός των προσεχών δύο – τριών μηνών. Είναι σε φάση ολοκλήρωσης. 
	ΧΡΗΣΤΟΣ ΠΑΠΟΥΤΣΗΣ: Γιατί ζητήσατε παράταση;
	ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα σας πω για την παράταση. Η παράταση τελειώνει το Νοέμβριο του 2006. Όμως αφού το νομοσχέδιο κατατίθεται τώρα, καταργείται η παράταση. Στο νομοσχέδιο υπάρχει πλήρης ενσωμάτωση της οδηγίας 55, της τελευταίας οδηγίας για την απελευθέρωση της αγοράς του φυσικού αερίου. Άρα, εκείνη η παράταση ουσιαστικά ακυρώνεται. Αφορούσε μόνο τότε -από μία ενδεχόμενη επιφύλαξη της ΔΕΠΑ- την πρόσβαση τρίτων στο σύστημα. Για την υπόλοιπη που θέλει το ν. 3175, δηλαδή, το φυσικό αέριο για τη συμπαραγωγή και την παραγωγή ηλεκτρικής ενέργειας,  δεν υπάρχει κανένας περιορισμός για το προηγούμενο χρονικό διάστημα απ’ αυτήν την εξαίρεση που ζητήσαμε από την Ευρωπαϊκή Ένωση. Εν πάση περιπτώσει όμως είναι άνευ αντικειμένου, αφού ο νόμος για την απελευθέρωση της αγοράς που θα ενσωματώνει πλήρως την οδηγία 55 μέσα στο πρώτο εξάμηνο του 2005 θα είναι γεγονός. 
	Νομίζω ότι σε όλες τις ερωτήσεις και τις απορίες σας, παρά το ότι τις θέσατε με έντονο τρόπο, πήρατε τις πιο απλές απαντήσεις. Σας τις είχα δώσει και προηγουμένως. Όμως τις θέλατε πιο ξεκάθαρες. Μπήκα, λοιπόν, και σ’ αυτόν τον κόπο. Νομίζω ότι πρέπει να είστε πλήρως ικανοποιημένοι για την ενημέρωση. Όσο για την έγκληση της Κυβέρνησης δεν νομίζω ότι μετά από τις απαντήσεις θα έχετε την εντύπωση ότι προκαλέσατε κάποια τέτοια έγκληση. Γι’ αυτό σας είπα ότι η πρακτική μας, που θα είναι αποτελεσματική, δεν θα σας δίνει την ευχέρεια τουλάχιστον να κάνετε επιτυχείς επερωτήσεις στην πορεία του κοινοβουλευτικού σας έργου.
Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Κανονισμός όμως της Βουλής δίνει το δικαίωμα αυτό.
      Κύριοι συνάδελφοι, το Προεδρείο εκφράζει την ικανοποίησή του για το επίπεδο στο οποίο διεξήχθη η πρώτη αυτή συζήτηση του 2005 και εύχεται καλή συνέχεια όλο το χρόνο.
      Κηρύσσεται περαιωμένη η συζήτηση επί της υπ’ αριθμόν 23/22.10.2004 επερώτησης Βουλευτών του ΠΑΣΟΚ προς τον Υπουργό Ανάπτυξης, σχετικά με την πολιτική της Κυβέρνησης στον τομέα της ηλεκτρικής ενέργειας.
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 10 Δεκεμβρίου 2004, της Δευτέρας 13 Δεκεμβρίου 2004 και της Τετάρτης 15 Δεκεμβρίου 2004 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Παρασκευής 10 Δεκεμβρίου 2004, της Δευτέρας 13 Δεκεμβρίου 2004 και της Τετάρτης 15 Δεκεμβρίου 2004 επικυρώθηκαν.
      Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.10΄, λύεται η συνεδρίαση για αύριο ημέρα Τρίτη 11 Ιανουαρίου 2005 και ώρα 18.00΄, με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Εφαρμογή της αρχής της ίσης μεταχείρισης ανεξαρτήτως φυλετικής η εθνοτικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετησίου προσανατολισμού», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
      
      



1

Συνεδρίαση 10-1-2005

