

ΣΥΝΕΔΡΙΑΣΗ 23-4-2001
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΝΣΤ'
Δευτέρα 23 Απριλίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. 'Αδεια απουσίας των Βουλευτών Γ. Αρσένη, Θ. Κατσανέβα, Κ. Κουλούρη, Π. Κουρουμπλή, Σ. Καλαντζάκου και Γ. Αμπατζόγλου, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο
Γυμνάσιο Φλωρίνης, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 24
Απριλίου 2001, σελ.
4. Συζήτηση επερώτησης προς τον Υπουργό Ανάπτυξης, σχετικά με την
απελευθέρωση της αγοράς ηλεκτρικής ενέργειας, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α. Οι Υπουργοί Δημόσιας Τάξης, Εξωτερικών, Εμπορικής Ναυτιλίας,
Οικονομικών και Πολιτισμού, κατέθεσαν σχέδιο νόμου: "Κύρωση της
συμφνωνίας μεταξύ των Κρατών που μετέχουν στην Οικονομική Συνεργασία του
Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του", σελ.
β. Οι Υπουργοί Εμπορικής Ναυτιλίας, Εξωτερικών, Εθνικής 'Αμυνας και Δημόσιας Τάξης, κατέθεσαν σχέδιο νόμου: "Κύρωση του Πρωτοκόλλου για την παράταση της ισχύος του Πρωτοκόλλου Συνεργασίας μεταξύ του Υπουργείου Εμπορικής Ναυτιλίας της Ελληνικής Δημοκρατίας και του Υπουργείου Δημόσιας Τάξης της Δημοκρατίας της Αλβανίας σχετικά με την εκτέλεση κοινών περιπολιών από την Αστυνομία Συνόρων και το Ελληνικό Λιμενικό Σώμα για την αποτελεσματικότερη αστυνόμευση της θαλάσσιας μεθορίου μεταξύ των δύο χωρών", σελ.
γ. Οι Υπουργοί Πολιτισμού, Εξωτερικών, Εθνικής Παιδείας και Θρησκευμάτων και Τύπου και Μέσων Μαζικής Ενημέρωσης κατέθεσαν σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για την πολιτιστική συνεργασία", σελ.
δ. Οι Υπουργοί Μεταφορών και Επικοινωνιών, Εξωτερικών, Δικαιοσύνης
και Οικονομικών κατέθεσαν σχέδιο νόμου: "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών "EUTELSTAT", σελ.
ΟΜΙΛΗΤΕΣ
Επί της επερωτήσεως:
ΒΥΖΑΣ Β., σελ.
ΚΟΡΤΣΑΡΗΣ Ν., σελ.
ΚΩΣΤΟΠΟΥΛΟΣ Δ., σελ. 
ΛΑΦΑΖΑΝΗΣ Π., σελ. 
ΜΗΤΣΟΤΑΚΗΣ Κ., σελ. 
ΠΑΠΑΘAΝΑΣΙΟΥ Ι., σελ. 
ΠΑΥΛΟΠΟΥΛΟΣ Π., σελ. 
ΣΚΥΛΛΑΚΟΣ Α., σελ. 
ΤΣΙΑΡΤΣΙΩΝΗΣ Ν., σελ. 
ΧΡΙΣΤΟΔΟΥΛΑΚΗΣ Ν., σελ.

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΝΣΤ'
Δευτέρα 23 Απριλίου 2001
-----------------------------

Αθήνα, σήμερα στις 23 Απριλίου 2001, ημέρα Δευτέρα και ώρα 18.24' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής
κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Χρόνια πολλά και καλά.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 6 Απριλίου 2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΝΕ' συνεδριάσεώς του, της 6ης Απριλίου 2001 σε ό,τι αφορά στη συζήτηση σε επίπεδο Αρχηγών κομμάτων και λήψη απόφασης (ψηφοφορία) επί των αναθεωρητέων διατάξεων του Συντάγματος).
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Νικόλαο Κορτσάρη, Βουλευτή
Φλωρίνης τα ακόλουθα:
(TO KEIMENO TΩΝ ΑΝΑΚΟΙΝΩΣΕΩΝ ΒΡΙΣΚΕΤΑΙ ΣΤΟ ΤΕΥΧΟΣ ΤΩΝ ΠΡΑΚΤΙΚΩΝ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο αναφορών και ερωτήσεων της Τρίτης 24 Απριλίου 2001.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής)
1. Η με αριθμό 6156/5.3.2001 ερώτηση του Βουλευτή του Πανελλήνιου
Σοσιαλιστικού Κινήματος κ. Παναγιώτη Κρητικού προς τον Υπουργό Εθνικής 'Αμυνας, σχετικώς με την ανάληψη πρωτοβουλιών εκ μέρους της ελληνικής Κυβέρνησης για την αποτροπή νέας βαλκανικής κρίσης.
2. Η με αριθμό 5227/23.1.2001 ερώτηση του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Υγείας και Πρόνοιας, σχετικώς με τη δημιουργία νοσοκομειακής μονάδος στις Δικαστικές Φυλακές Ναυπλίου.
3. Η με αριθμό 3062/28.2.2001 αναφορά της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Υγείας και Πρόνοιας, σχετικώς με τη λήψη μέτρων για την επίλυση των προβλημάτων λειτουργίας, που αντιμετωπίζει ο κρατικός παιδικός σταθμός Κεραμικού.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής) 1. Η με αριθμό 4456/6.12.2000 ερώτηση του Βουλευτή της Νέας
Δημοκρατίας κ. Κωνσταντίνου Τσιπλάκη προς τον Υπουργό Υγείας και Πρόνοιας, σχετικώς με τις προθέσεις της Κυβέρνησης να επαναθέσει στα ευρωπαϊκά όργανα προς λύση το ζήτημα της λειτουργίας του πυρηνικού εργοστασίου στο Κοσλοντούι της Βουλγαρίας.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η με αριθμό 49/19.2.2001 επερώτηση των Βουλευτών της
Νέας Δημοκρατίας κυρίων Σταύρου Καλογιάννη, Νικολάου Τσιαρτσιώνη, Βασιλείου Βύζα, Δημητρίου Κωστόπουλου, Πέτρου Τατούλη, Νικολάου Κορτσάρη, Ζέτας Μακρή, Παναγιώτη Ψωμιάδη, Ιωάννη Παπαθανασίου και Γεωργίου Βουλγαράκη προς τον Υπουργό Ανάπτυξης, σχετικά με την απελευθέρωση της αγοράς ηλεκτρικής ενέργειας.
Η Νέα Δημοκρατία ορίζει Κοινοβουλευτικό Εκπρόσωπο τον κ. Προκόπη
Παυλόπουλο.
Ο Συνασπισμός της Αριστεράς και της Προόδου ορίζει Κοινοβουλευτικό
Εκπρόσωπο τον κ. Παναγιώτη Λαφαζάνη.
Εκ των επερωτώντων πρώτος θα αναπτύξει την επερώτηση ο κ. Δημήτριος
Κωστόπουλος.
Ορίστε, κύριε Κωστόπουλε, έχετε το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρίες και κύριοι συνάδελφοι, χρόνια πολλά και Χριστός Ανέστη.
Καταθέσαμε την επερώτηση που συζητάμε σήμερα στις 19.2.2001 διότι,
όπως είναι γνωστό, η ημέρα εκείνη ήταν η ημέρα απελευθέρωσης της αγοράς της ηλεκτρικής ενέργειας για την Ελλάδα. Και την καταθέσαμε διότι πιστεύουμε ότι η Δ.Ε.Η. και κατ' επέκταση το Υπουργείο Ανάπτυξης δεν ήταν έτοιμοι -και δυστυχώς εξακολουθούν ακόμη να μην είναι- από πλευράς προϋποθέσεων και κυρίως από πλευράς νομοθετικής καλύψεως, ώστε να υπάρξει η δυνατότητα ουσιαστικής απελευθέρωσης της ενέργειας στην Ελλάδα.
Σύμφωνα με την κοινοτική οδηγία 96/92 η απελευθέρωση της ελληνικής ενέργειας όφειλε να έχει πραγματοποιηθεί στις 19.2.2001. Αυτό σημαίνει ότι όλες οι απαιτούμενες θεσμικές προετοιμασίες, δηλαδή η μεταφορά της κοινοτικής οδηγίας στο εθνικό δίκαιο, η ολοκλήρωση του νομοθετικού
πλαισίου με την έκδοση των απαραιτήτων κανονισμών, κωδίκων, υπουργικών αποφάσεων, προεδρικών διαταγμάτων κλπ., κυρίως δε η δομική αναδιοργάνωση των υπηρεσιών της ΔΕΗ έπρεπε να είχαν ολοκληρωθεί και δοκιμασθεί στην πράξη ικανό διάστημα προ της 19.2.2001, έτσι ώστε να υπάρχει χρόνος για τις απαραίτητες διορθωτικές παρεμβάσεις. Αυτή έπρεπε να είναι η λογική πορεία των πραγμάτων προκειμένου να αρχίσει απο την παραπάνω ημερομηνία η πραγματική λειτουργία ιδιωτικών σταθμών παραγωγής ενέργειας και οι πωλήσεις σε επιλέγοντες καταναλωτές.
Τι έχει συμβεί όμως μέχρι σήμερα και ποια κατάσταση επικρατεί μέχρι
αυτήν την στιγμή:
Η Κυβέρνηση περιορίστηκε στην έκδοση του ν.2773/1999 με τον οποίο προσπάθησε να μεταφέρει την κοινοτική οδηγία 96/92 στο εθνικό δίκαιο. 'Ομως ο ν. 2773/1999 απλά καθορίζει τις νομοθετικές αρχές του νομοθετικού πλαισίου που πρέπει να θεσπισθεί έτσι ώστε να λειτουργήσει η ελληνική απελευθέρωση ηλεκτρικής ενέργειας.
Από το νομοθετικό αυτό πλαίσιο, πραγματοποιήθηκε μέχρι σήμερα η ονομαστική συγκρότηση της Ρυθμιστικής Αρχής Ενέργειας (ΡΑΕ) και του διαχειριστή ελληνικού συστήματος μεταφοράς ηλεκτρικής ενέργειας σε Α.Ε. Δηλαδή έγινε διορισμός από την Κυβέρνηση των μελών των δυο αυτών οργάνων χωρίς να γίνει η απαραίτητη στελέχωση με τεχνικά, οικονομικά, νομικά και διοικητικά όργανα και χωρίς να εκδοθούν οι κανονισμοί λειτουργίας τους. 
Πριν αναφερθώ στους κανονισμούς λειτουργίας, θα ήθελα να πω δύο
λόγια. Πράγματι η ΡΑΕ αποτελείται από πέντε μέλη. Πρέπει να επισημάνω εδώ, κύριε Υπουργέ, ότι αυτά τα πέντε μέλη, ενώ θα έπρεπε κατά κανόνα να είναι οικονομολόγοι, διότι το αντικείμενο της ΡΑΕ είναι οικονομικό, δεν είναι κανένας από αυτούς οικονομολόγος. Πρέπει να πω και για το διοικητικό συμβούλιο της διαχείρισης του ελληνικού συστήματος μεταφοράς ηλεκτρικής ενέργειας ότι κατά την άποψή μας δεν τηρήθηκαν οι νόμιμες διαδικασίες, για την εκλογή του δεν έγινε δηλαδή η αξιοκρατική επιλογή των ανθρώπων, που έπρεπε να διοικήσουν αυτό το σύστημα.
Αναφορικά με τους βασικούς κανονισμούς και τους κώδικες, όπως ο
κανονισμός διαχείρισης του συστήματος μεταφοράς, ο κανονισμός διαχείρισης του συστήματος διανομής, ο κώδικας συναλλαγών ηλεκτρικής ενέργειας κυκλοφόρησαν σε αγγλικό κείμενο, το κείμενο των συμβούλων της ΔΕΗ και του Υπουργείου Ανάπτυξης και επιπλέον διάφορα μεταφραστικά σχέδια τις τελευταίες ημέρες χωρίς να έχουν πάρει την απαιτούμενη τελική νομική μορφή για την οποία δεν δίδεται καμία χρονική προοπτική.
Οι μέχρι σήμερα ενέργειες του Υπουργείου Ανάπτυξης και της ΡΑΕ υπήρξαν σπασμωδικές, λειτουργικά ασύνδετες και αντίθετες προς την στοιχειώδη τεχνική νομοτέλεια. Σήμερα μόλις ανακοινώθηκε απο την ΡΑΕ ότι δόθηκαν άδειες για θερμοηλεκτρικούς σταθμούς με καύσιμο φυσικό αέριο συνολικής ισχύος δύο χιλιάδων εκατόν πενήντα (2150) μεγαβάτ χωρίς οι αιτούντες και σημερινοί κάτοχοι των αδειών αυτών να διαθέτουν φυσικό αέριο και χωρις να έχουν αναφέρει στις αιτήσεις τους από πού θα προμηθευθούν τα απαραίτητα καύσιμα. 'Ετσι βρεθήκαμε στο περίεργο φαινόμενο η ΡΑΕ να σημαίνει συναγερμό για τον κίνδυνο σοβαρών ενεργειακών ελλειμμάτων και την αδυναμία κάλυψης της διαρκώς αυξανόμενης ζήτησης και να χορηγεί ταυτόχρονα άδειες για κατασκευή ηλεκτροπαραγωγικών μονάδων με καύσιμο φυσικό αέριο, χωρίς να προσδιορίζεται η πηγή προμήθειας του καυσίμου.
Να σημειωθεί ακόμη ότι όπως διαμορφώνεται η ενεργειακή αγορά στις γειτονικές χώρες Βουλγαρία, Fyrom, Αλβανία και με την έλλειψη αξιόπιστων συστημάτων μεταφοράς ενέργειας μεταξύ των χωρών αυτών και της Ελλάδος είναι αδύνατη η αντιμετώπιση της ενεργειακής ζήτησης, έστω και διά εισαγωγών. Βρισκόμαστε δηλαδή μπροστά στο τραγικό φαινόμενο σήμερα που συζητείται στην Εθνική Αντιπροσωπεία το συγκεκριμένο θέμα και το Υπουργείο Ανάπτυξης και η ΡΑΕ να εξαγγέλλουν τη μετατροπή της χώρας σε ενεργειακό παράδεισο. 'Ομως αυτό που συνέβη σήμερα δεν είναι τίποτα περισσότερο από το αποτέλεσμα μιας σειρά σοβαρών κυβερνητικών παραλείψεων και εσκεμμένων ενεργειών, που σαν στόχο είχαν την καθυστέρηση του ανοίγματος της ελληνικής αγοράς ηλεκτρικής ενέργειας στον ελεύθερο ανταγωνισμό και τη διατήρηση των κρατικών μονοπωλίων της ΔΕΠΑ και της ΔΕΗ. Είναι γνωστό ότι η ΔΕΠΑ δεν διαθέτει πλέον φυσικό αέριο, αφού έχει
πλέον εξαντλήσει όλες τις συμβολαιοποιημένες ποσότητες ρωσικού και αλγερινού αερίου ή έχει δεσμευθεί για τη διάθεσή του στις εταιρείες παροχής αερίου, ΕΠΑ Αττικής, Θεσσαλονίκης και Θεσσαλίας κατά τα προσεχή έτη. Συγκεκριμένα οι συμβάσεις που έχει η ΔΕΠΑ μέχρι σήμερα για προμήθειες φυσικού αερίου, είναι της τάξεως των 3,7 δισεκατομμυρίων κυβικών μέτρων το χρόνο. Η ΔΕΠΑ έχει αναλάβει μέχρι σήμερα υποχρεώσεις να παραδίδει διάφορες ποσότητες, οι οποίες ανέρχονται σε τέσσερα δισεκατομμύρια κυβικά μέτρα το χρόνο. Με άλλα λόγια η ΔΕΠΑ έχει ήδη δεσμευθεί για προμήθεια ποσοτήτων φυσικού αερίου μεγαλύτερη από αυτήν που διαθέτει ακόμη και αν κάνει χρήση όλων των option που διαθέτει στις συμβάσεις με τους προμηθευτές της.
Αυτό βέβαια δεν εμπόδισε το Υπουργείο Ανάπτυξης και τη ΡΑΕ να
ζητήσουν την υποβολή αιτήσεων για άδειες παραγωγής με φυσικό αέριο και να ανακοινώσουν τη χορήγηση τέτοιων αδειών απλά και μόνο για να δείξουμε στις Βρυξέλλες ότι ανοίξαμε την αγορά ηλεκτρικής ενέργειας.
Εκείνο όμως το οποίο είναι χαρακτηριστικό είναι η περίπτωση της ΔΕΗ. Από το 1997 πληρώθηκαν εκατομμύρια δολάρια σε συμβούλους όλων των εθνικοτήτων για να μελετήσουν τη δομική αναδιάρθρωση της ΔΕΗ, έτσι ώστε
να δύναται η ΔΕΗ να αντεπεξέλθει στον ανταγωνισμό και να λειτουργήσει σαν υποδειγματική κοινοτική επιχείρηση. Οι συστάσεις των συμβούλων υπήρξαν σαφείς. Ο σύμβουλος Κουπερς και Λαϊμπραντ υπέδειξε από το Σεπτέμβριο του 1997 ότι το σύνολο των διαρθρωτικών διαδικασιών έπρεπε να είχε
ολοκληρωθεί το Δεκέμβριο του 1999 έτσι ώστε ολόκληρο το έτος 2000, ένα δηλαδή έτος προ της πραγματικής απελευθέρωσης, να διατεθεί για τη δοκιμαστική λειτουργία του συστήματος και την πραγματική εφαρμογή του λογιστικού διαχωρισμού των δραστηριοτήτων της ΔΕΗ δηλαδή του γνωστού unbudling. Οι εκθέσεις των συμβούλων υπέδειξαν την εφαρμογή πραγματικού λογιστικού διαχωρισμού δυναμικής φύσεως, δηλαδή τακτική χρονική λογιστική απεικόνισης των δραστηριοτήτων της ΔΕΗ τουλάχιστον ανά τρίμηνο, έτσι ώστε να σχηματιστεί πλήρης και διαφανής εικόνα του κόστους της επιχείρησης. Αυτά έπρεπε να είχαν αρχίσει από το 2000.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Και εξηγούμαι τι εννοώ με το λογιστικό διαχωρισμό, το unbudling που σημαίνει αποκουβαροποίηση. Δηλαδή θα έπρεπε, κύριε Υπουργέ, να ξέρουμε εδώ και ένα ενάμισυ χρόνο όχι τόσο εμείς όσο οι ενδιαφερόμενοι επενδυτές ποιo είναι το κόστος κατά κατηγορία. Πόσο είναι το κόστος στο ορυχείο, πόσο είναι το κόστος παραγωγής, πόσο είναι το κόστος στη μεταφορά και στη διανομή, ώστε να μπορεί ο ενδιαφερόμενος επενδυτής να κάνει τις αναλύσεις του τις μελέτες του και να δει αν μπορεί να συμμετέχει ή όχι και αν συμφέρει να κάνει επένδυση στην Ελλάδα.

'Ολα αυτά έπρεπε να έχουν αρχίσει τουλάχιστον το 2000. Αυτήν τη στιγμή δυο μήνες μετά τη 19η Φεβρουαρίου 2001 η διοίκηση της ΔΕΗ δηλώνει ότι η επιχείρηση δεν έχει τις οργανωτικές υποδομές να εφαρμόσει δυναμικά το unbudling, αλλά θα περιοριστεί σε στατική ετήσια απεικόνιση των λογαριασμών. Με άλλα λόγια λέει στους ενδιαφερόμενους επενδυτές, ρίξτε χαρτιά και ανάλογα πράξτε. Θα έχει δηλαδή όλες τις δυνατότητες να μεταφέρει η ΔΕΗ κατά τη διάρκεια των δώδεκα μηνών, κονδύλια και ποσά από λογαριασμό σε λογαριασμό, πραγματοποιώντας σταυροειδείς επιδοτήσεις
μεταξύ διαφόρων κατηγοριών καταναλωτών νοθεύοντας τον ελεύθερο
ανταγωνισμό, αφού κάλλιστα θα μπορεί να κρύψει την πραγματικότητα με μια στατικής φύσεως στιγμιαία εικόνα. Και διευκρινίζω τι σημαίνει αυτό. Σημαίνει ότι όταν σήμερα η ΔΕΗ θέλει να είναι ανταγωνιστική θα μεταφέρει
το κόστος, το οποίο είναι μεγαλύτερο στους επιλέγοντες καταναλωτές της μεσαίας και υψηλής εντάσεως στους καταναλωτές τους λεγόμενους δεσμευμένους δηλαδή στην οικιακή χρήση -στους ιδιώτες γιατί έτσι μόνο θα μπορέσει να είναι ανταγωνιστική. Και αυτό επαναλαμβάνω γιατί μέχρι σήμερα δεν έχει ξεκαθαρίσει η ΔΕΗ ποιο είναι ακριβώς αυτό το κόστος, ποιος είναι αυτός ο λογιστικός διαχωρισμός.
Τίθεται, λοιπόν, το ερώτημα: Αφού η διοίκηση της μεγαλύτερης
ελληνικής επιχείρησης δεν είχε την υποδομή για την εφαρμογή σύγχρονων λογιστικών συστημάτων, γιατί δεν προσέλαβε έναν σύμβουλο για να την οργανώσει και γιατί η Κυβέρνηση ανέχθηκε αυτήν τη σκανδαλώδη κατάσταση;
Προχωρώντας όμως στις εσκεμμένες παραλείψεις της Κυβέρνησης και της ΡΑΕ, θα παρατηρήσω τα εξής: Κανένας δεν υποχρέωσε τη ΔΕΠΑ να δημοσιεύσει τα τιμολόγια για τα κόμιστρα που θα απαιτήσει για τη μεταφορά του φυσικού αερίου δια των αγωγών του δικτύου της. Δηλαδή, όχι μόνο δεν διαθέτει η ΔΕΠΑ αέριο, αλλά οι υποψήφιοι επενδυτές κι αν ακόμη απαιτήσουν πρόσβαση σε προμηθευτές φυσικού αερίου, δεν γνωρίζουν την επιβάρυνση για τη μεταφορά του αερίου.
Δεύτερον, κανείς δεν υποχρέωσε το διαχειριστή του συστήματος
μεταφοράς να δημοσιεύσει τα κόμιστρα μεταφοράς ηλεκτρικής ενέργειας διά των δικτύων της Δ.Ε.Η.
Τρίτον, αφού αφήνεται η Δ.Ε.Η. να δημιουργήσει σενάρια σχετικά με το στατικό unbundling, παραμένουν άγνωστα τα τιμολόγια και οι ταρίφες του οργανισμού που μέχρι σήμερα έχει το μονοπώλιο της αγοράς.
Πώς θα λειτουργήσει επομένως ο ανταγωνισμός.
Πώς θα υπολογίσει, κύριοι συνάδελφοι, ο υποψήφιος επενδυτής τις
δαπάνες και τις χρηματοεισροές;
'Ενα άλλο σημείο στο οποίο επίσης η Κυβέρνηση έχει καθυστερήσει και έχει δημιουργήσει αρνητικά προβλήματα είναι στο θέμα των ανανεώσιμων πηγών ενέργειας. Η νέα ευρωπαϊκή οδηγία προβλέπει ότι μέχρι το 2010 το ποσοστό ηλεκτροπαραγωγής στη χώρα μας, από ανανεώσιμες πηγές ενέργειας, πρέπει να ανέλθει στο 20,1%, χωρίς τα μεγάλα υδροηλεκτρικά έργα το ποσοστό αυτό πρέπει να αγγίξει το 14% περίπου από ουσιαστικά μηδενικό που είναι σήμερα.
Η πολιτική αυτή μεγιστοποίησης της διείσδυσης των ανανεώσιμων πηγών
ενέργειας στο ηλεκτρικό σύστημα της χώρας, επιβάλλεται επίσης από τις υποχρεώσεις προστασίας του περιβάλλοντος και μειώσεις των αερίων εκπομπών καυσίμων, η μη επίτευξη των οποίων θα οδηγήσει σε σημαντικά πρόστιμα από πλευράς Ευρωπαϊκής 'Ενωσης, όπως άλλωστε παραδέχθηκε δημόσια προ ημερών ο Υφυπουργός ΠΕΧΩΔΕ κ. Ευθυμιόπουλος στο Β' Εθνικό Συνέδριο για τις ανανεώσιμες πηγές ενέργειας που οργάνωσε το Εθνικό Μετσόβιο Πολυτεχνείο πριν από έναν μήνα.
Προφανώς απαιτείται ένα συμπαγές σύνολο μέτρων πολιτικής και διοικητικών μέτρων που θα εξασφαλίζουν την επίτευξη των στόχων των ανανεώσιμων πηγών ενέργειας. Αντ' αυτών όμως πρώτον η Κυβέρνηση θέτει σε αμφισβήτηση το σημερινό χρηματοοικονομικό περιβάλλον ενίσχυσης των ΑΠΕ. Τι γίνεται στην προκειμένη περίπτωση; Η Κυβέρνηση, όπως και η ΡΑΕ εξέφρασαν δημόσια την πρόθεσή τους να ανατρέψουν όλα τα μέχρι σήμερα ισχύοντα και τη σταθερή τιμή της παραγόμενης κιλοβατώρας και την προτεραιότητα ένταξης στο σύστημα των σταθμών ΑΠΕ και την επιδότηση της εγκατάστασής τους από εθνικούς ή κοινωνικούς πόρους ή φοροαπαλλαγές μέσω του αναπτυξιακού νόμου.
Τι είπε δηλαδή; Το προωθούμενο σχέδιο για τα σχετικά μέτρα του υποπρογράμματος της ενέργειας του ΕΠΑΝ (Επιχειρηματικό Πρόγραμμα Ανταγωνιστικότητας) προβλέπει δραστική μείωση του ποσοστού επιδότησης και μειοδοσία των επενδυτών για το ποσοστό αυτών. Αναρωτιέται κανείς: Από το 1994 που απελευθερώθηκε ο κλάδος των ανανεώσιμων πηγών ενέργειας στην Ελλάδα μέχρι σήμερα εγκαταστάθηκαν, με τις ευνοϊκότερες επενδυτικές συνθήκες περίπου διακόσια μεγαβάτ συνολικά αιολικά πάρκα. Πώς αναμένουμε να εγκατασταθούν μέσα στην επόμενη δεκαετία τρεις χιλιάδες μεγαβάτ αιολικών πάρκων με αυτήν την πολιτική της Κυβέρνησης;
Δεύτερον, η Κυβέρνηση δεν προχωράει ουσιαστικά στην απλοποίηση των γραφειοκρατικών διαδικασιών που απαιτούνται για την αδειοδότηση των εγκαταστάσεων των ΑΠΕ. Είναι θλιβερό ότι οι κατ' εξοχήν φιλικές στο περιβάλλον αυτές εγκαταστάσεις αντιμετωπίζονται από μερικές υπηρεσίες του Υ.ΠΕ.ΧΩ.Δ.Ε. εχθρικά. Eίναι χαρακτηριστικό μάλιστα ότι την ευθύνη για την περιβαλλοντική αδειοδότηση των ΑΠΕ την έχει η ειδική υπηρεσία περιβάλλοντος του ΥΠΕΧΩΔΕ, οι λεγόμενοι ράμπο του περιβάλλοντος που ελέγχουν τις βαριές χημικές βιομηχανίες και τα τοξικά απόβλητα.
Επίσης εισάγουν ένα νέο γραφειοκρατικό σύστημα για την εγκατάσταση
των ΑΠΕ σε δασικές εκτάσεις, ευνοούν την εγκατάσταση μονοπωλίων και ολιγοπωλίων -με δικές σας δηλώσεις, κύριε Υπουργέ, και των στελεχών της Κυβέρνησης- και επαναφέρουν το καθεστώς αδειοδότησης, που έχει ήδη ακυρωθεί από το Συμβούλιο Επικρατείας, ένα σύστημα που δεν είναι συμβατό με την συνολική ελληνική νομοθεσία και πιθανόν είναι αντισυνταγματικό. 
Εδώ πρέπει να πω ότι στην Ευρώπη η ευρωπαϊκή εμπειρία έχει αποδείξει
ότι οι ΑΠΕ αναπτύχθηκαν ραγδαία στις χώρες αυτές, και στη Γερμανία και στη Δανία, αλλά και στην Ισπανία, μέσω μιας πολιτικής προώθησης διάσπαρτων μικρών εγκαταστάσεων. Και εσείς λέτε ότι εμείς θέλουμε μεγάλες επενδύσεις και μεγάλες εγκαταστάσεις.
'Ενα άλλο πράγμα για το οποίο ευθύνεται η Κυβέρνηση και το οποίο έχει καθυστερήσει πάρα πολύ, είναι το πρόβλημα της μετοχοποίησης. Είχε αναγγείλει η Κυβέρνηση ότι μέχρι το τέλος του 2000 η ΔΕΗ θα εισαχθεί στο Χρηματιστήριο. Από την εποχή εκείνη, αυτό το τέλος του 2000 έφθασε στο τέλος του πρώτου εξαμήνου του 2001. Απ' ό,τι ακούμε και απ' ό,τι βλέπουμε, μακάρι να μετοχοποιηθεί η ΔΕΗ μέχρι το τέλος του 2001.
Και τα αρνητικά αυτής της πορείας ποια είναι; 'Οτι η ΔΕΗ δεν
οργανώθηκε, δεν εκσυγχρονίστηκε. Τα κέρδη της ΔΕΗ είναι σχεδόν μηδενικά. Ο εκσυγχρονισμός της δεν ήλθε, η οργάνωσή της -όπως είπα- δεν έγινε.
Η αποτίμηση, κύριε Υπουργέ, της ΔΕΗ δεν έχει γίνει ακόμα και οι
ανενεργείς επενδύσεις, οι οποίες είναι ένα μεγάλο κομμάτι και αν δεν απατώμαι, αντιπροσωπεύουν περίπου τα εξακόσια δισεκατομμύρια, δεν ξέρω εάν αφαιρέθησαν από την καθαρά θέση της ΔΕΗ και αν πράγματι πήρατε την έγκριση της Ευρωπαϊκής 'Ενωσης. Και επ' αυτού βεβαίως θα θέλαμε μία απάντηση. Συνεπώς μάλλον η μετοχοποίηση της ΔΕΗ είναι όνειρο θερινής νυχτός.
Και βεβαίως μπορείτε να μου πείτε, κύριε Υπουργέ, ότι αυτό είναι πιθανή απόρροια, το ότι δεν προχωράει η μετοχοποίηση της ΔΕΗ, της κακής πορείας του Χρηματιστηρίου, για την οποία -όπως ξέρετε- έχετε την απόλυτη ευθύνη και για τις παρεμβάσεις σας και για τη μη θεσμοθέτηση του Χρηματιστηρίου και για την κακή πορεία της οικονομίας της χώρας. Αλλά δεν νομίζω ότι είναι μόνο αυτοί οι λόγοι, αλλά οι λόγοι ουσιαστικά είναι και αυτοί τους οποίους ανέφερα.
Κύριοι συνάδελφοι, ο ν. 2773/99 προέβλεπε επίσης τη μεταφορά των
δαπανών ασφάλισης του προσωπικού της ΔΕΗ, η οποία επακολούθησε με ειδικό νόμο μετά από συμφωνία με το προσωπικό της ΔΕΗ, σε βάρος του κρατικού προϋπολογισμού.
Δεν είδαμε και δεν ακούσαμε, παρά το ότι ήλθαμε εδώ και με επερώτηση, ότι αυτό το κονδύλι, των 80,5 δισεκατομμυρίων δραχμών το οποίο παρελήφθη από τον προϋπολογισμό και παρελήφθη είτε από δόλο είτε από βαρεία αμέλεια, και το οποίο είναι σχεδόν το 40% του ποσού με το οποίο φαίνεται ότι είναι πλεονασματικός ο προϋπολογισμός θα καταβληθεί από το Δημόσιο. 
Αυτό το κονδύλι όμως δεν το παραλείψατε, κύριε Υπουργέ. Απλώς είχατε
στο μυαλό σας -και γι' αυτό δεν το φέρατε και δεν δεσμευθήκατε- να το συμπεριλάβετε στο προτεινόμενο ασφαλιστικό, απαράδεκτο σύστημά σας;
Το κυριότερο όμως είναι ότι η Κυβέρνηση δεν έχει στα χέρια της ακόμη, κύριε Υπουργέ, μία σαφή γνωμάτευση της Ευρωπαϊκής Επιτροπής για το ότι η ενέργεια αυτή, δηλαδή η χρηματοδότηση του ασφαλιστικού, είναι σύννομη με το κοινοτικό δίκαιο. Και δεν συνιστά κρατική επιδότηση προς τη ΔΕΗ, που νοθεύει τον ελεύθερο ανταγωνισμό. Αρκεί η προσφυγή μιας ξένης επιχείρησης στα κοινοτικά όργανα, που θα θεωρήσει ότι θίγονται τα συμφέροντά της με αυτήν τη μεθόδευση, για να ανατρέψει δραματικά τον όλο σχεδιασμό σας.
H Κυβέρνηση, λοιπόν, κύριοι συνάδελφοι, πρέπει επιτέλους να αντιληφθεί ότι σύμφωνα με το κοινοτικό δίκαιο και τις κοινοτικές οδηγίες είναι η ίδια αποκλειστικά υπεύθυνη απέναντι στην Ευρωπαϊκή 'Ενωση για το άνοιγμα των ενεργειακών αγορών. Είναι η Κυβέρνηση που θα κληθεί να λογοδοτήσει αν η Ευρωπαϊκή 'Ενωση ανακινήσει το ζήτημα και όχι η ΡΑΕ ή η ΔΕΗ ή η ΔΕΠΑ.
Καλείσθε λοιπόν, κύριε Υπουργέ, να αναθεωρήσετε ριζικά την όλη πολιτική σας στο θέμα της απελευθέρωσης των ενεργειακών αγορών, ηλεκτρισμού και φυσικού αερίου, πριν οδηγήσετε τη χώρα στα κοινοτικά δικαστήρια.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Δημόσιας Τάξης, Εξωτερικών, Εμπορικής Ναυτιλίας, Οικονομικών και Πολιτισμού, κατέθεσαν σχέδιο νόμου: "Κύρωση της Συμφωνίας μεταξύ των Κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του".
Οι Υπουργοί Εμπορικής Ναυτιλίας, Εξωτερικών, Εθνικής 'Αμυνας και Δημόσιας Τάξης, κατέθεσαν σχέδιο νόμου: "Κύρωση του Πρωτοκόλλου για την
παράταση της ισχύος του Πρωτοκόλλου Συνεργασίας μεταξύ του Υπουργείου Εμπορικής Ναυτιλίας της Ελληνικής Δημοκρατίας και του Υπουργείου Δημόσιας Τάξης της Δημοκρατίας της Αλβανίας σχετικά με την εκτέλεση κοινών περιπολιών από την Αστυνομία Συνόρων και το Ελληνικό Λιμενικό Σώμα για την αποτελεσματικότερη αστυνόμευση της θαλάσσιας μεθορίου μεταξύ των δύο χωρών".
Οι Υπουργοί Πολιτισμού, Εξωτερικών, Εθνικής Παιδείας και Θρησκευμάτων και Τύπου και Μέσων Mαζικής Ενημέρωσης κατέθεσαν σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για την πολιτιστική συνεργασία".
Οι Υπουργοί Μεταφορών και Επικοινωνιών, Εξωτερικών, Δικαιοσύνης και Οικονομικών κατέθεσαν σχέδιο νόμου: "Κύρωση της τροποποιημένης Σύμβασης σύστασης του Ευρωπαϊκού Oργανισμού Δορυφορικών Επικοινωνιών "EUTELSAT". 
Παραπέμπονται στις αρμόδιες Διαρκείς Επιτροπές.
Επίσης έχω την τιμή να ανακοινώσω, κύριοι συνάδελφοι, στο Σώμα ότι
οι Βουλευτές κύριοι Γεράσιμος Αρσένης, Βουλευτής Αθηνών, Θεόδωρος Κατσανέβας, Κίμων Κουλούρης, Παναγιώτης Κουρουμπλής, Σοφία Καλαντζάκου, Γεώργιος Αμπατζόγλου ζητούν ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα
άδεια.
Ο κ. Νικόλαος Τσιαρτσιώνης έχει το λόγο. Από τη θέση σας για πέντε
λεπτά.
ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Προέδρε, επερωτάται σήμερα η Κυβέρνηση διά του Υπουργού Ανάπτυξης κατά πόσον έχει προετοιμάσει τις δομές εκείνες του ενεργειακού συστήματος της χώρας προκειμένου αυτές να δεχθούν και να αναπτύξουν την απελευθέρωση της ενεργειακής αγοράς.
Κατ' αρχήν θέλω να κάνω μια γενική παρατήρηση, ότι η απελευθέρωση της αγοράς ενέργειας είναι μια από τις μεγαλύτερες διαρθρωτικές αλλαγές και η οικονομία μας αποστερείται αυτής της διαρθρωτικής αλλαγής εδώ και πολλά, πολλά χρόνια. Η σχετική πρωτοβουλία δεν ανήκει στην Κυβέρνηση, αλλά ήρθε αναγκαστικά μετά από την εξάντληση όλων των χρονικών περιθωρίων ως εφαρμογή μιας συμβατικής υποχρέωσης της χώρας μας προς την Ευρωπαϊκή 'Ενωση. Αυτό ακριβώς το γεγονός δείχνει και τη διάθεση αλλά και το βαθμό προετοιμασίας της Κυβέρνησης και αποδεικνύει πως αν ο περιορισμός του κρατικού μονοπωλίου ρεύματος κατά 35% δεν ήταν συμβατική μας υποχρέωση δεν θα υπήρχε περίπτωση η Κυβέρνηση να αναλάμβανε τέτοια πρωτοβουλία. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το ΠΑΣΟΚ.
ΝΙΚΟΛΑΟΣ ΤΣΙΑΡΤΣΙΩΝΗΣ: Η Κυβέρνηση του ΠΑΣΟΚ.
Το πρόβλημα αναπτύσσεται σε δύο σκέλη: Πρώτον, κατά πόσον έχει προετοιμασθεί η ΔΕΗ στο νέο ανταγωνιστικό περιβάλλον που διαμορφώνεται, και δεύτερον κατά πόσον οι συντελεστές παραγωγής -σε ποιο βαθμό ετοιμότητας βρίσκονται- και κατά πόσον το θεσμικό πλαίσιο για την εξασφάλιση της εισαγωγής νέων παικτών της ελεύθερης αγοράς ενέργειας. Το πρώτο σκέλος αφορά στην προετοιμασία της ΔΕΗ, η οποία για πρώτη φορά από την ίδρυσή της καλείται να λειτουργήσει σε συνθήκες ανταγωνισμού. Είναι χαρακτηριστική η απουσία της επιχείρησης από την πρόσκληση ενδιαφέροντος για λήψη αδείας παραγωγού για σταθμούς με καύσιμο το φυσικό αέριο. Και είναι χαρακτηριστική γιατί προφανώς η Κυβέρνηση έχει αποδεχθεί μοιρολατρικά το ρόλο της ΔΕΗ ως οπισθοφυλακής στο νέο ενεργειακό περιβάλλον και έχει δρομολογήσει έτσι μοιραία τη συρρίκνωσή της.
Το γεγονός ότι ο ρυθμός αύξησης της ζήτησης της ηλεκτρικής ενέργειας για την επόμενη δεκαετία είναι της τάξεως του 4% ετησίως φαίνεται ότι αφήνει αδιάφορη μάλλον τη διοίκηση της ΔΕΗ, που παρακολουθεί από τη γωνία τις εξελίξεις, ανήμπορη να αντιδράσει και να πάρει ουσιαστικό μέρος στη διανομή της πίτας. Και όλα αυτά βέβαια είναι οι συνέπειες της πολιτικής των συνεχών αναβολών για ουσιαστικά μέτρα εκσυγχρονισμού της επιχείρησης, που ακόμα και σήμερα δεν έχει σχηματίσει τη νέα της οργανωτική δομή και δεν λειτουργεί με βάση το νέο νομοθετικό πλαίσιο, σύμφωνα με τη σχετική οδηγία 96/92. Η σχετική οδηγία προβλέπει το λογιστικό διαχωρισμό των δραστηριοτήτων της, τα ορυχεία, την παραγωγή, τη μεταφορά και τη διανομή. 
Η γενικότερη αυτή εικόνα της επιχείρησης δεν βοηθά καθόλου στην
εισαγωγή της στο Χρηματιστήριο και οδηγεί με βεβαιότητα σε νέα αναβολή και μετά τον Ιούνιο του 2001, όπως έχει ανακοινωθεί.
Είναι γνωστό ότι η διοίκηση της ΔΕΗ προσπαθεί τώρα εναγωνίως
περικόπτοντας δραστηριότητες και δαπάνες να εμφανίσει κέρδη, προκειμένου να βελτιωθεί η χρηματιστηριακή εικόνα της επιχείρησης.
Σε ό,τι αφορά το δεύτερο σκέλος, που είναι η εισαγωγή νέων παραγωγικών συντελεστών στην αγορά ενέργειας, παρατηρούνται τα εξής. Τα αποτελέσματα της πρόσκλησης της ΡΑΕ για άδειες παραγωγής ηλεκτρικής ενέργειας ήταν πραγματικά εντυπωσιακά και απέδειξαν το μεγάλο ενδιαφέρον που υπάρχει στην αγορά. Αλλά αντίστοιχα η δυναμική αυτή δεν υπάρχει στις κυβερνητικές ενέργειες. Η δυναμική αυτή που μπορεί να δημιουργήσει νέες επενδύσεις και νέες θέσεις εργασίας πρέπει να βρει κατάλληλο επιχειρηματικό και θεσμικό περιβάλλον. Τα προεδρικά διατάγματα, οι υπουργικές αποφάσεις για τη θέσπιση κανονισμών διαχείρισης και λειτουργίας δεν έχουν ακόμα εκδοθεί. Δεν είναι έτοιμη η λειτουργία του κεντρικού διαχειριστή του συστήματος μεταφοράς. Σπεύσατε σήμερα να ανακοινώσετε τη χορήγηση έξι αδειών θερμοηλεκτρικών μονάδων παραγωγής ηλεκτρικής ενέργειας με φυσικό αέριο, χωρίς να έχει γίνει το άνοιγμα της αγοράς του Φ.Α., χωρίς να έχει καθιερωθεί η τιμή του φυσικού αερίου, τα δικαιώματα κομίστρων από τη ΔΕΗ, η τιμή της αγοράς της κιλοβατώρας και γνωρίζοντας ότι η ΔΕΠΑ έχει δεσμευθεί για τέσσερα δισεκατομμύρια κυβικά μέτρα, ενώ έχει συμβάσεις μόνο για 3,7. Για τις νέες άδειες θα χρειαστούν άλλα 2,15 δισεκατομμύρια κυβικά μέτρα.
Είναι δυνατόν μέσα σε αυτήν τη γενική ασάφεια των όρων και των προϋποθέσεων να προχωρήσει η κατασκευή νέων μονάδων παραγωγής; Αντιλαμβάνεσθε ότι η σημερινή αδειοδότηση, χωρίς καμία υπαρκτή προοπτική υλοποίησης μπορεί να δημιουργήσει χρηματιστηριακές φούσκες και να ωφεληθούν οι λίγοι εις βάρος των πολλών και ανυποψίαστων συμπολιτών μας, όπως έγινε πρόσφατα; Πώς θα εξασφαλίσετε την κάλυψη των αυξημένων αναγκών ζήτησης ηλεκτρικής ενέργειας, εν όψει των Ολυμπιακών Αγώνων του 2004;
Από τη μια η ΔΕΗ με το επιχειρηματικό της σχέδιο δεν κάνει επεκτάσεις, από την άλλη ο ιδιωτικός τομέας, όπου τα πάντα βρίσκονται στον αέρα, πολύ φοβάμαι ότι οδηγούμαστε μαθηματικά προς ένα γενικό black out τύπου Καλιφόρνιας.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο κ. Βύζας έχει το λόγο. ΒΑΣΙΛΕΙΟΣ ΒΥΖΑΣ: Ευχαριστώ, κύριε Πρόεδρε και Χριστός Ανέστη. ΠΡΟΕΔΡΕΥΩΝ (Κωνσταντίνος Γείτονας): Χρόνια πολλά.
ΒΑΣΙΛΕΙΟΣ ΒΥΖΑΣ: Κύριε Υπουργέ, σας εγκαλούμε ξανά σε αυτήν την Αίθουσα για τη ΔΕΗ και νομίζω ότι θα έχουμε και άλλη συνέχεια, γιατί βλέπουμε μετά λύπης ότι αυτή η μεγάλη εταιρεία του ελληνικού δημοσίου, στην προσπάθειά της να ιδιωτικοποιηθεί εν μέρει και να γίνει ανταγωνιστική, δεν τα καταφέρνει μέχρι στιγμής και ακολουθεί τον κακό δρόμο άλλων εταιρειών του δημοσίου, ΟΤΕ, Ολυμπιακή κλπ.
Συγκεκριμένα είχατε θέσει σαν όρους τη Ρυθμιστική Αρχή Ενέργειας, τη λειτουργία της ΔΕΣΜΙΕ, τον κώδικα συναλλαγών, αλλά και το περίφημο "unbundling" για να δώσετε στοιχεία τέτοια, ούτως ώστε η απελευθέρωση της ενέργειας να μπει μέσα σε κάποια πλαίσια.
Και σαν να μην έφθανε αυτό, με σημερινή σας ανακοίνωση βλέπουμε ότι εγκρίνατε έξι άδειες εγκατάστασης θερμικών μονάδων ΔΕΗ περίπου στο σύνολο πέντε χιλιάδες πεντακόσια μεγαβάτ. Αλλά μελετώντας ιδιαίτερα αυτές τις άδειες βλέπουμε ότι οι τέσσερις από αυτές δεν έχουν εξασφαλισμένη την ενέργεια. Δεν υπάρχει φυσικό αέριο για τις τέσσερις αυτές μονάδες για να λειτουργήσουν.
'Ολα θα γίνουν, εμείς ευχόμαστε να γίνουν, αλλά πού είναι; Aυτά τα
οποία η ΔΕΠΑ διαχειρίζεται σήμερα, αυτά τα δισεκατομμύρια κυβικά φυσικού αερίου, τα έχει μοιρασμένα. 'Αρα, λοιπόν, θα πρέπει στην απάντησή σας να μας πείτε, πού θα βρουν οι μονάδες αυτές το φυσικό αέριο, το οποίο είναι απαραίτητο για να λειτουργήσουν.
Θα ήθελα, όμως, στις πολιτικές της ΑΕ ΔΕΗ να πω κάποια γενικά
πράγματα που αφορούν κυρίως το νομό μου, που είναι η πρώτη λιγνιτοπαραγωγός περιοχή της χώρας. Θα ήθελα σήμερα να μας πείτε τι θα κάνετε με τους λιγνίτες και δεν ξέρω πώς θα εξασφαλίσετε τον τομέα αυτό των ορυχείων, της επιχείρησης, η οποία σήμερα δεν είναι κρατική επιχείρηση. Θα μπει ο διευθύνων σύμβουλος, ο ιδιώτης, οι ιδιώτες επενδυτές.
Γιατί σήμερα, κύριε Υπουργέ, όπως και με μια άλλη επίκαιρη ερώτηση που σας είχαμε κάνει εδώ, ζητάει η ΔΕΗ την εργασιακή ειρήνη πια στην Εορδαία για να ανοίξει το νέο ορυχείο της Μαυροπηγής. Γιατί αν δεν
ανοίξει το ορυχείο αυτό στη Μαυροπηγή θα κλείσουν οι δύο μονάδες του ΑΗΣ Πτολεμαϊδας και είναι πάρα πολύ σημαντικό αυτό. Εκτός αν η πολιτική της Κυβέρνησης οδηγεί όλο το σύστημα των μονάδων παραγωγής ηλεκτρικού ρεύματος με το λιγνίτη σε μια προοδευτκή μείωση για να εγκατασταθούν αντίστοιχες μονάδες φυσικού αερίου.
Η περιοχή της Κοζάνης ανησυχεί με αυτές τις πολιτικές. Θέλει ακόμα
τους λιγνίτες, η περιοχή της Κοζάνης θέλει και ιδιαίτερη προστασία. Ακόμη μπορώ να πω ότι κάπου εδώ διακρίνω έναν αβδηριτισμό τόσο από την Κυβέρνηση όσο και από τις τέσσερις αυτές εταιρείες οι οποίες θα επενδύσουν σύμφωνα με τους όρους που καταθέτει η ΡΑΕ, αλλά δεν ξέρω πώς θα λειτουργήσουν. Θα πρέπει, λοιπόν, η Κυβέρνηση καταρχήν να συμπληρώσει το νομικό πλαίσιο στο οποίο θα λειτουργήσει η ΡΑΕ και δεύτερον να δει και τις μετεγκαταστάσεις τις οποίες υποσχέθηκε σε δύο μεγάλες κοινότητες της Εορδαίας, τον Κόμανο και το Κλείτος. Εδώ και πέντε χρόνια και ακόμη δεν έχει εξοφλήσει τις απαλλοτριωμένες γαίες. Ενώ τις έχει χρησιμοποιήσει, ενώ έχει εγκαταστήσει και μηχανήματα, ενώ τις χρησιμοποιεί να πετάει την τέφρα, δυστυχώς οι οικισμοί αυτοί στην περιοχή της Εορδαίας παραμένουν χωρίς αποζημίωση από το γεωργικό κλήρο, χωρίς μετεγκατάσταση που υποσχέθηκε η ΔΕΗ. Και όσο περνάει ο καιρός, τόσο θα γίνεται η μετεγκατάσταση των δύο αυτών οικισμών πολύ δύσκολη γιατί είναι ακριβότερο το κόστος.
Η Μαυροπηγή είναι ο τρίτος οικισμός που ζητάει τη μετεγκατάσταση και δεν θα έχετε εκεί εργασιακή ειρήνη γιατί τα πράγματα είναι πάρα πολύ οξυμένα. Γιατί υπάρχουν διαδοχικές λαϊκές συνελεύσεις και την τελευταία προχθές, κλήθηκαν ανώτατα στελέχη της ΔΕΗ της Διεύθυνσης Ορυχείων και παρά τις προσπάθειες τις δικές μας, δεν μπορέσαμε να βρούμε ένα σημάδι συνεννόησης για να πείσουμε τους πληττομένους ότι είναι δυνατή η κατοικία σε ένα ορυχείο, που θα είναι διακόσια πενήντα μέτρα από τον οικισμό. 
'Ομως θέλω να σας πω και το εξής: Περιέργως και με στατιστικά
στοιχεία, τα νοσήματα των νεοπλασιών στην περιοχή της Εορδαίας αυξάνονται. Μπορεί κάποιες ανακοινώσεις της επιχείρησης να λένε όχι, αλλά περιέργως από όλα τα νοσοκομεία αυξάνονται. Και προχθές το Υπουργείο Υγείας έπαιρνε τους προέδρους των νοσοκομείων και ρωτούσε.
Γι' αυτούς, λοιπόν, τους λόγους θα σας παρακαλούσα να μας δώσετε
κάποιες απαντήσεις.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Νικόλαος Κορτσάρης έχει το
λόγο.
ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κύριε Πρόεδρε.
Ως γνωστόν η κοινοτική οδηγία έδινε προθεσμία στην Ελλάδα για την
εφαρμογή των υποχρεώσεών της για το μερικό άνοιγμα της ηλεκτροενεργειακής αγοράς στον ελεύθερο ανταγωνισμό μέχρι τη 19η Φεβρουαρίου του 2001. Δίκαια επομένως θεωρήθηκε η ημερομηνία αυτή ορόσημο για την απελευθέρωση της ελληνικής αγοράς ενέργειας.
Τι σημαίνει όμως στην πράξη η απελευθέρωση της αγοράς και τι πρέπει να περιμένουν οι 'Ελληνες, οι επιλέγοντες καταναλωτές, ότι θα συμβεί το 2001. Τη 19η Φεβρουαρίου του 2001 ο πρώτος ιδιώτης παραγωγός θα έπρεπε να είναι σε θέση να πουλήσει στον πρώτο επιλέγοντα πελάτη την πρώτη κιλοβατώρα παραγωγής του. Τέτοια όμως προοπτική για ένα μεγάλο διάστημα ύστερα από την ημερομηνία ορόσημο δεν διαφαίνεται. Αυτή είναι η αναντίρρητη πραγματικότητα, η οποία όμως σκόπιμα υποβαθμίστηκε μέχρι σήμερα και εξακολουθεί να παραμένει υποβαθμισμένη.
Το να αναφερθώ σε ευθύνες δεν ωφελεί σε τίποτε. Σας είναι γνωστές, γιατί είναι αποκλειστικά δικές σας. Εξάλλου με ευθυνολογίες δεν άνοιξε καμία κοινοτική αγορά. Σήμερα, εξήντα ημέρες μετά από την ημερομηνία σταθμό, θέλω ξεκάθαρα, κύριε Υπουργέ, να μας πείτε, πρώτον ποιοι και πόσοι 'Ελληνες ή ξένοι πελάτες έχουν εκδηλώσει ενδιαφέρον να γίνουν παραγωγοί ηλεκτρικής ενέργειας για την ελληνική αγορά και δεύτερον, πότε υπολογίζετε ότι μπορεί να συμβεί αυτό που ήδη θα έπρεπε να είχε γίνει, να είχε ήδη δηλαδή διοχετευθεί στην ελληνική αγορά ηλεκτρικό ρεύμα από ιδιώτη παραγωγό.
Ο πρώτος κατά χρονολογική σειρά παράγων που απαιτείται για την
απελευθέρωση της αγοράς ηλεκτρικής ενέργειας είναι η ύπαρξη ολοκληρωμένου νομοθετικού πλαισίου. Σας ερωτώ: ΡΑΕ, ΔΕΣΜΗΕ, κώδικας συναλλαγών ηλεκτρικής ενέργειας και κώδικας διαχείρισης του δικτύου είναι όλα εντάξει και μπορούν να λειτουργήσουν; Το είχα ξαναρωτήσει την προηγούμενη
φορά και μου είχατε πει ότι έχουν γίνει τα συμβούλια. Γιατί έχω την εντύπωση ότι απλά και μόνο έχουν διατυπωθεί και έχουν ανακοινωθεί μερικές βασικές μόνο αρχές που θα διέπουν τα κανονιστικά κείμενα.
'Υστερα για να κανονιστούν έγκαιρα οι κανόνες του ανταγωνισμού πρέπει να καθοριστούν κανόνες διακριτικής μεταχείρισης των παικτών της αγοράς. Πότε, όμως, η Δ.Ε.Η. θα διαμορφώσει την τιμολογιακή της πολιτική με διαφάνεια; Αν πάλι μου πείτε ότι όλα αυτά έχουν κανονιστεί, σας ερωτώ, με ποια εργοστάσια θα παράξουν οι ιδιώτες επενδυτές ηλεκτρική ενέργεια; Το περίεργο βεβαίως στην υπόθεση είναι ότι η Δ.Ε.Η. είναι ευχαριστημένη για την κατάσταση, αφού διακηρύσσει ότι έτσι θα αργήσει η έκθεσή της στον ανταγωνισμό.
Φαίνεται ότι και η Κυβέρνηση από την άλλη μεριά δεν λαμβάνει υπόψη της ότι σε περίπτωση μη εφαρμογής της οδηγίας 96/92 είναι αποκλειστικά εκείνη που υποχρεούται να παράσχει εξηγήσεις στην κοινότητα, αλλά και στον ελληνικό λαό και να αντιμετωπίσει τις συνέπειες.
Εύχομαι ειλικρινά, επειδή οι συνέπειες και οι επιπτώσεις μιας
τέτοιας εμπλοκής εκτός του διασυρμού μας, θα μας επιφυλάξει και οικονομικό πλήγμα, να προλάβουμε τις επιπτώσεις και τις τιμωρίες. Σε κάθε περίπτωση ο ελληνικός λαός δεόντως θα σας απαντήσει εάν υπάρξουν συνέπειες από την ολιγωρία σας και την αβελτηρία σας.
Σήμερα ανακοινώσατε ότι χορηγήσατε άδειες σε έξι επιχειρήσεις ή επιχειρηματίες. Θα μπορούσε να πει κανείς -κάνοντας λίγο χιούμορ- ότι καλό είναι συχνά να καταθέτουμε επερωτήσεις και την ημέρα που θα συζητούνται οι επερωτήσεις μας, εσείς να ανακοινώνετε τις λύσεις, στα προβλήματα, για τα οποία συναντιώμαστε εδώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν ήταν λύσεις καλά θα ήταν.
ΝΙΚΟΛΑΟΣ ΚΟΡΤΣΑΡΗΣ: Στη δευτερολογία μου, κύριε Υπουργέ, θα αναφερθώ αποκλειστικά και θα παρακαλέσω τον Πρόεδρο να μου δώσει ένα λεπτό περισσότερο, για τον ΑΗΣ Μελίτης, τον οποίο και τοπικά είδε η Υφυπουργός σας προχθές για τα προβλήματα που υπάρχουν και για ένα σοβαρότατο πρόβλημα που εγκυμονεί κινδύνους τεράστιους και για την περιοχή μας που έχει σχέση με συναρμόδιο Υπουργείο, το Υπουργείο Εθνικής Αμύνης, για το οποίο και επιτροπή από τη Φλώρινα θα σας επισκεφθεί και ήδη ερώτηση σας έχω καταθέσει. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαθανασίου έχει το λόγο. ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, η περίπτωση της απελευθέρωσης
της αγοράς ενέργειας είναι χαρακτηριστική περίπτωση της νοοτροπίας της Κυβέρνησης όσον αφορά την απελευθέρωση των αγορών. Στα λόγια μιλάμε πολύ περί απελευθερώσεως, υποσχόμεθα απελευθέρωση, είμαστε υπέρμαχοι της απελευθέρωσης και στην πράξη κάνουμε ό,τι είναι δυνατόν για να πηγαίνουμε όσον το δυνατόν πίσω τις απελευθερώσεις για να μην κάνουμε πραγματικές απελευθερώσεις, για να εξαντλούμε όλα τα χρονικά όρια τα οποία μας δίδονται, λες και απελευθέρωση είναι ένα υποχρεωτικό φάρμακο, ένα κινίνο το οποίο πρέπει σώνει και καλά να καταπιούμε. 'Η πιστεύουμε πραγματικά στις απελευθερώσεις, οπότε είμαστε υπέρμαχοι αυτών και κοιτάζουμε να τις κάνουμε μια ώρα αρχύτερα ή δηλώνουμε ευθαρσώς ότι δεν τις πιστεύουμε, αλλά μας υποχρεώνουν κάποιοι άλλοι διεθνείς οργανισμοί να τις κάνουμε, οπότε υποχρεωτικά ακολουθούμε.
Εδώ η Κυβέρνηση, ενώ δηλώνει ότι συμφωνεί, στην πράξη κάνει ό,τι
είναι δυνατόν για να τις πάει όσο μπορεί πιο πίσω. Δεν έχουμε επιταχύνει τις απελευθερώσεις -και η αγορά της ενέργειας είναι μια κλασική τέτοια περίπτωση- για να έχουμε το ταχύτερον δυνατόν και τα σχετικά οφέλη. Και ότι θα έχουμε οφέλη δεν υπάρχει αμφιβολία τουλάχιστον για μας. Το έχουμε δει σε όλες τις αγορές όπου έχει απελευθερωθεί η αγορά.
Το λέει η EUROSTAT με τα στοιχεία της, όπου η ελληνική αγορά η οποία είναι η μόνη η οποία δεν έχει ανοίξει καθόλου, είναι και η μόνη στην οποία έχουμε αύξηση του βιομηχανικού ρεύματος, ενώ σε όλες τις άλλες χώρες έχουμε μείωση. Και όσο μεγαλύτερη είναι η απελευθέρωση και ο ανταγωνισμός, τόσο μεγαλύτερη είναι και η μείωση.
Αλλά έστω και έτσι να είναι, έστω και αν μας υποχρεώνουν, έστω και αν το κάνουμε χωρίς να το θέλουμε ή χωρίς να το πιστεύουμε, το ερώτημα είναι κάνουμε ό,τι είναι δυνατόν ώστε τελικά να έχουμε τα οφέλη; Διότι ακούσαμε και σήμερα τον Υπουργό να λέει, κάποτε όλα θα γίνουν. Πρέπει να πω ότι η
Κυβέρνηση τα τελευταία χρόνια είναι η ίδια. Τα τελευταία εφτά χρόνια είναι ίδια η Κυβέρνηση του ΠΑΣΟΚ. 'Αρα, δεν μπορεί να ζητάει πουθενά αλλού ευθύνες για το γεγονός ότι δεν είμαστε έτοιμοι, για ένα πράγμα το οποίο το ξέραμε εδώ και χρόνια. Το ζήτημα, λοιπόν, είναι γιατί -έστω και αν με το ζόρι μας σέρνει σε μία απελευθέρωση που δεν την πιστεύει, που εμείς επαναλαμβάνω πιστεύουμε ότι είναι εξαιρετικά θετική- γιατί δεν είμαστε έτοιμοι. Και γι' αυτό επερωτάται η Κυβέρνηση γιατί δεν έχει κάνει όλα τα απαραίτητα βήματα και φθάνουμε στο παραπέντε, στην ουσία να κάνουμε μία απελευθέρωση στο πόδι, ίσα-ίσα για να είμαστε εντάξει με τις κοινοτικές οδηγίες, χωρίς όμως επαναλαμβάνω -τα είπαν όλα οι προηγούμενοι συνάδελφοι- να έχουμε ξεκαθαρίσει ούτε το νομοθετικό πλαίσιο, ούτε καν την αποτίμηση της ΔΕΗ να έχουμε κάνει, δεν έχουμε ξεκαθαρίσει βασικά στοιχεία κόστους και οργανωτικά θέματα. Εγώ θα ήθελα να προσθέσω ότι δεν ξέρω αν ακόμη και η τελευταία ρύθμιση του ασφαλιστικού που έγινε για τη ΔΕΗ μετά τις τελευταίες εξαγγελίες έχει και ισχύ. Ποια από τις δύο ισχύει; Αυτή η ρύθμιση που κάνατε για τη ΔΕΗ ή αυτή που λέτε τώρα ότι θα κάνετε για τις ΔΕΚΟ. Αυτή είναι μία ευκαιρία να το ξεκαθαρίσετε εάν ισχύει τελικά η τελευταία ρύθμιση που κάνατε για τα ασφαλιστικά της ΔΕΗ, που ήταν και προϋπόθεση για να συμφωνήσουν και οι εργαζόμενοι στη ΔΕΗ με όλη αυτήν τη διαδικασία.
Τέλος θα ήθελα να πω ότι μέσα στο ποσοστό απελευθέρωσης που προβλέπει ο νόμος φαντάζομαι να μην συμπεριλαμβάνετε και τη μετοχοποίηση σαν ποσοστό. Μετοχοποίηση την οποία σκοπεύατε να κάνετε το προηγούμενο έτος και τη μεταφέρετε σ' αυτό το έτος. Δηλαδή όταν λέμε ποσοστό ιδιωτικοποίησης, μιλάμε για πραγματική παραγωγή και δεν έχει καμία σχέση αυτή με το ιδιοκτησιακό καθεστώς της ίδιας της ΔΕΗ.
'Ολα αυτά δείχνουν ότι σε ένα τόσο σημαντικό θέμα όπως είναι η ενεργειακή πολιτική, όχι μόνο δεν υπάρχει ξεκαθαρισμένη πολιτική, όχι μόνο δεν υπάρχει ξεκαθαρισμένη στρατηγική, αλλά υπάρχει και μία ασάφεια και μία νεφελώδης πολιτική η οποία μπορεί εν μέρει να υποστηρίξει κανείς ότι γίνεται επίτηδες. Επίτηδες γιατί νομίζει η Κυβέρνηση ότι μπορεί έτσι να μπουρδουκλώσει και να κοροϊδέψει τους "κουτόφραγκους" -επιτρέψτε μου την έκφραση- ότι δήθεν εμείς είμαστε συνεπείς μ' αυτά τα οποία μας υποχρεώνουν αλλά τους κοροϊδέψαμε και καταφέραμε και κάναμε αυτά που μας υποχρεώνουν, χωρίς να τα έχουμε κάνει. Λες και τελικά τη ζημιά από μία τέτοια πολιτική και από μία τέτοια διαδικασία την υφίστανται εκείνοι και όχι εμείς, οι ίδιοι, ο ελληνικός λαός, στις πλάτες του οποίου γίνονται όλα αυτά τα πράγματα.
Νομίζω λοιπόν, ότι το σημαντικότερο πράγμα το οποίο θα έπρεπε να
κάνει η Κυβέρνηση είναι να σοβαρευτεί και να αντιμετωπίσει το τόσο σοβαρό 
θέμα της απελευθέρωσης της αγοράς ενέργειας, με τη σοβαρότητα που πρέπει. Να κοιτάξει να καλύψει το χαμένο έδαφος. Μη μου πείτε ότι αναλάβατε εσείς τώρα και τα βρήκατε έτσι. Η Κυβέρνηση είναι μία, είναι ενιαία, είναι ίδια
η Κυβέρνηση με τον ίδιο Πρωθυπουργό, του ιδίου κόμματος, άρα η ευθύνη είναι συλλογική και δεν μπορεί να ισχυριστεί κανείς ότι τώρα ξεκινήσαμε ή ότι τώρα θα τα κάνουμε. Αυτά έπρεπε να έχουν γίνει και είναι συλλογική η ευθύνη, όπως είπε και ο προηγούμενος συνάδελφος που μίλησε πριν από μένα. Τυχόν επιπτώσεις ή ποινές που θα υπάρξουν θα βαρύνουν το σύνολο του ελληνικού λαού και γι' αυτό θα είστε υπόλογοι.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρίες και κύριοι
συνάδελφοι, κατ' αρχήν Χρόνια Πολλά σε όλους.
Είναι η πολλοστή φορά και κατά πιθανότητα όχι η τελευταία που έχουμε την ευκαιρία κυρίως με αφορμή επερωτήσεως του κόμματος της Αξιωματικής Αντιπολίτευσης να ερχόμαστε σ' αυτήν την Αίθουσα να συζητούμε για την πορεία της απελευθέρωσης της αγοράς ηλεκτρικής ενέργειας.
Προσωπικώς όσο με αφορά θεωρώ ευτυχή συγκυρία αυτήν τη συχνότητα των επερωτήσεων διότι αποτελεί ένα ασφαλές βήμα να αναφέρουμε την πρόοδο εργασιών και να δει κανείς πόσα πράγματα γίνονται και με πόση ταχύτητα. Πράγματι, η απελευθέρωση της αγοράς ηλεκτρικής ενέργειας είναι μία διαδικασία η οποία αναμένεται να διαμορφώσει νέους όρους ανταγωνιστικότητας στο σύνολο της ελληνικής οικονομίας, να διαμορφώσει
ουσιαστικά ένα νέο κλάδο οικονομικής δραστηριότητας εμπλουτίζοντας, όχι μόνο την επάρκεια και την έκταση της ηλεκτρικής παραγωγής, αλλά διαμορφώνοντας και όρους για νέα τεχνογνωσία, για νέα επαγγέλματα και μια σειρά από στελέχη και ενισχύοντας έτσι τις ενεργειακές προοπτικές τις οποίες μπορεί να διαδραματίσει η χώρα μας, όχι μόνο για τον εαυτόν της, αλλά σε ολόκληρη την περιοχή.
Η Ελλάδα, έχοντας πλέον επιλύσει μία σειρά από χρόνια προβλήματα έχει μετατραπεί από ένα ενεργειακό ουραγό σε μία χώρα η οποία διαμορφώνει πλέον με αυτοπεποίθηση και με επάρκεια όλες εκείνες τις προϋποθέσεις για να παίξει έναν ουσιαστικό ρόλο στα ενεργειακά δρώμενα όλης της περιοχής. 
Κατ' επέκταση η ενεργειακή πολιτική την οποία εφαρμόζουμε φιλοδοξεί
να αποτελέσει και αυτή έναν ενισχυτικό παράγοντα για τη συνολικότερη γεωπολιτική ισχύ την οποία αποκτά η χώρα μας τα τελευταία χρόνια.
Κλειδί σ' αυτήν τη διαδικασία είναι η απελευθέρωση της αγοράς της
σχετικής ενέργειας, μια διαδικασία που είναι εξαιρετικά επίπονη από άποψη χρόνου πραγματοποίησης, θεσμικώς πολύπλοκη, αλλά φυσικά απαραίτητη.
Το τελευταίο χρονικό διάστημα πιστεύω ότι έχουν γίνει εξαιρετικά
ταχύτατα βήματα προς την κατεύθυνση αυτή και θα μου επιτρέψετε να τα αναφέρω ένα προς ένα, που έχουν γίνει, για να καταδειχθεί η πρόοδος που έχει συντελεστεί.
Αναφέρεται συχνά και λυπάμαι γι' αυτό ότι εμφανιζόμαστε στην
απελευθέρωση να είμαστε θεσμικώς απροετοίμαστοι. Κατ' αρχήν θα πρέπει να πούμε ότι δεν έχει καθόλου την ίδια εντύπωση η Ευρωπαϊκή 'Ενωση. Η Ευρωπαϊκή 'Ενωση έχει πάρα πολλές φορές εκφραστεί άκρως επαινετικά και διά της επιτρόπου και διά μέσου των συμβουλίων ενέργειας για την επάρκεια με την οποία η ελληνική Κυβέρνηση αντιμετωπίζει το πρόβλημα της απελευθέρωσης εντός της ταχθείσης προθεσμίας που όφειλε να το κάνει. 
Αναφέρω χαρακτηριστικά για να μην υπάρξει καμιά αμφιβολία, όσον αφορά
τη θεσμική προπαρασκευή που αποτελεί το οικοδόμημα εκείνο στο οποίο θα στηριχθεί η λειτουργία της αγοράς στα επόμενα χρόνια. 'Εχουν ήδη εκδοθεί οι εξής κανονιστικές πράξεις: Ο κανονισμός αδειών παραγωγής και προμήθειας, τα κριτήρια ορισμού επιλεγόντων πελατών, ο κανονισμός άδειας διαχειριστού συστήματος, η άδεια διαχειριστού συστήματος, ο κώδικας προμήθειας σε επιλέγοντες πελάτες, ο κώδικας συναλλαγών και ο κώδικας διαχείρισης του συστήματος.
'Ολα αυτά αποτελούν το θεσμικό πυρήνα της απελευθέρωσης ο οποίος αποτέλεσε όχι μόνο για τη χώρα μας αλλά και για όλες τις χώρες οι οποίες τον εφάρμοσαν το πιο ακανθώδες στάδιο θεσμικής προετοιμασίας για τη μετάβαση στην απελευθερωμένη αγορά. Και άνευ αυτού του θεσμικού πλαισίου είναι πολύ πιθανόν να υπάρξουν πλείστα όσα προβλήματα αν δεν λάβουμε εγκαίρως όλες εκείνες τις διασφαλίσεις οι οποίες θα προβλέπουν και θα ρυθμίζουν μια σωστή λειτουργία της αγοράς.
Ταυτόχρονα θέλω να σας πω ότι βρίσκεται στο στάδιο της τελικής προετοιμασίας ο κώδικας διανομής, ο κώδικας προμήθειας σε μη επιλέγοντες, η ενιαία άδεια παραγωγής στη ΔΕΗ και η άδεια αποκλειστικής κυριότητας του συστήματος και αποκλειστικής ιδιότητας δικτύου στη ΔΕΗ, παρά το γεγονός ότι αυτά δεν αποτελούν τόσο πολύ ουσιαστικές προϋποθέσεις για τη μετάπτωση του συστήματος από την κατάσταση που διαχειρίζεται τη μεταφορά η ΔΕΗ στην κατάσταση που τη διαχειρίζεται ο ανεξάρτητος διαχειριστής.
Θα μου πείτε κύριοι συνάδελφοι, ότι όλα αυτά είναι θεσμικές
εκφωνήσεις. Σας λέω όμως διά του λόγου το αληθές ότι την εβδομάδα αυτή λήγει η αρμοδιότητα της ΔΕΗ για τα θέματα μεταφοράς ηλεκτρικής ενέργειας. Και την ερχόμενη εβδομάδα σε μία ειδική τελετή που θα γίνει προς τούτο μεταπίπτει η αρμοδιότητα της μεταφοράς ηλεκτρικής ενέργειας από τη ΔΕΗ
στη νέα εταιρεία την οποία φτιάξαμε, που είναι ο ανεξάρτητος διαχειριστής του συστήματος. 'Ετσι σε λίγα εικοσιτετράωρα από σήμερα πραγματοποιείται η πρώτη και βασική λειτουργική μεταβολή στο σύστημα μεταφοράς της ηλεκτρικής ενέργειας.
Βεβαίως η πραγματική και ουσιαστική απελευθέρωση θα αρχίσει όταν ξεκινήσουν την παραγωγή οι ιδιωτικές ηλεκτρικές εταιρείες. Για το λόγο αυτό προχωρεί ταχύτατα η διαδικασία ανάθεσης αδειών. Σήμερα ανακοινώσαμε την αδειοδότηση έξι θερμοηλεκτρικών μονάδων από τις είκοσι που είχαν υποβληθεί στις 19 Φεβρουαρίου. Πιστεύω ότι με τα δεδομένα οποιασδήποτε
άλλης χώρας μέσα σε ένα δίμηνο η εξέταση τόσο πολύπλοκων επιθετικών σχεδίων και η αδειοδότηση αποτελεί και αυτό κάτι το οποίο νομίζω δεν αξίζει να περάσει απαρατήρητο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποιες είναι αυτές;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα σας πω, κύριε Πρόεδρε. 'Εχει ανακοινωθεί ήδη στον Τύπο, αλλά για την ενημέρωσή σας θα τις αναφέρω.
Κατ' αρχήν είχαν υποβληθεί είκοσι άδειες. Απ' αυτές εξαιρέθηκαν τρεις, είτε επειδή δεν είχαν προσδιορίσει τον τόπο εγκατάστασής τους είτε επειδή είχαν επιλέξει ως καύσιμο όχι φυσικό αέριο, αλλά άνθρακα, πράγμα το οποίο δεν αναφερόταν στην προκήρυξη.
Από τις υπόλοιπες δεκαεπτά, αφέθηκαν εκτός οι μονάδες της Αττικής για τις οποίες έχουν κατατεθεί ήδη αντιρρήσεις στην Ρυθμιστική Αρχή Ενέργειας -και οι αντιρρήσεις αυτές θα πρέπει να μελετηθούν συστηματικά και χωριστά- και χορηγήθηκαν στις υπόλοιπες επενδυτικές προτάσεις άδειες. Και αυτές αφορούν τις εξής: ΕΝΕΛΚΟ, Α.Α. ΧΟΛΝΤΙΓΚΣ, ΤΕΡΝΑ ΑΓΕΚ, ΜΥΤΙΛΗΝΑΙΟΣ, ΕΛΛΗΝΙΚΑ ΠΕΤΡΕΛΑΙΑ, και ΕΝΕΛΚΟ ως εξαγωγική μονάδα στον 'Εβρο.
Η συνολική ισχύς που θα καλύψουν αυτές οι άδειες είναι δύο χιλιάδες
εκατόν πενήντα μεγαβάτ, ένα ποσοστό αρκετά σημαντικό σε σχέση με το σύνολο της εγκατεστημένης ισχύος. Είναι γύρω στο 20% περίπου. Αυτό σημαίνει ότι ο πρώτος κύκλος αδειοδότησης ιδιωτών παραγωγών κλείνει σήμερα και ανοίγουν έτσι οι επιχειρηματικές προϋποθέσεις για να μπορέσουν να γίνουν αυτές οι επιχειρήσεις και το ταχύτερο δυνατό, εντός περίπου τριετίας να αρχίσουν να μπαίνουν στο δίκτυο και να παρέχουν ηλεκτρικό ρεύμα. Υπάρχει βέβαια το θέμα της προμήθειας του φυσικού αερίου,
στο οποίο θα αναφερθώ διεξιοδικά για να διαλύσω τις επαναλαμβανόμενες αιτιάσεις σχετικά με την αδυναμία τροφοδοσίας της αγοράς με φυσικό αέριο. 
Πριν απ'αυτό όμως θέλω να πω το εξής: Μην έχουμε την εντύπωση -γιατί
αυτή είναι μία πολύ στατική αντίληψη- ότι μόνο όταν ξεκινήσει ο ιδιωτικός 
διακόπτης να δίνει ρεύμα, τότε μόνο θα αρχίσει η πραγματική απελευθέρωση. Είναι ηλίου φαεινότερο ότι η προοπτική ιδιωτικού ανταγωνισμού και
απελευθέρωσης αρχίζει ήδη από τώρα να δρα θετικά στη διοργάνωση, στην επιχειρηματική συμπεριφορά, στην τιμολόγηση, στην εμπορική πολιτική της ΔΕΗ. Ο μονοπωλητής λαμβάνει από τώρα υπόψη του τον επερχόμενο ανταγωνισμό και προετοιμάζει τον εαυτό του, έτσι ώστε να είναι σε μια άκρως ανταγωνιστική κατάσταση όταν αρχίσει η πραγματική παροχή ηλεκτρικού ρεύματος. Αφήστε δε που δεν είναι ανάγκη να περιμένουμε τρία χρόνια, διότι ανάμεσα στις αιτήσεις περιλαμβάνονται και αιτήσεις για άδειας προμηθείας ηλεκτρικού ρεύματος με βάση τη διάταξη που υπάρχει, ότι, εφόσον ένας παραγωγός παράγει σε χώρα της Ευρωπαϊκής 'Ενωσης, δικαιούται να εισάγει ηλεκτρισμό απευθείας στη χώρα μας σε ιδιωτική βάση. Κατά συνέπεια και εξ αυτού του λόγου μπορεί να προέλθει ανταγωνισμός. Αλλά φυσικά, όπως σας είπα, ο ανταγωνισμός ήδη έχει αρχίσει μέσω της αναδιάρθρωσης της ΔΕΗ, η οποία βρίσκεται σ' ένα πάρα πολύ καλό σημείο, όπως άκρως αναλυτικά θα αναφερθώ στη συνέχεια.
Ας λύσουμε όμως άπαξ δια παντός το θέμα της αμφιβολίας στην προμήθεια φυσικού αερίου. Οι νέοι σταθμοί οι οποίοι γίνονται θα χρειαστούν φυσικό αέριο. Με βάση τις μέχρι τούδε καταναλώσεις οι οποίες έχουν εκδηλωθεί από μικροβιομηχανικούς και βιομηχανικούς καταναλωτές στις περιοχές Θεσσαλίας, Θεσσαλονίκης και Αττικής, είναι πολύ πιθανό να οδηγήσουν το σύνολο της συμβεβλημένης ποσότητος την οποία λαμβάνει η χώρα μας από τη Ρωσία, σε εξάντληση και γι'αυτό το λόγο η ΔΕΠΑ αμέσως μετά την επιτυχή κατάληξη της συμφωνίας για την τιμολογιακή πολιτική με τους Ρώσους και την απόσυρση από τη διεθνή διαιτησία στην οποία μέχρι τώρα προσέφευγαν οι δύο πλευρές, έχει αρχίσει και διερευνά τις δυνατότητες περαιτέρω προμηθειών από τη ρωσική πλευρά. Αλλά ούτως ή άλλως τα ίδια τα πράγματα θα επιβάλουν μια πολύ ενωρίτερη απελευθέρωση της αγοράς φυσικού αερίου, έτσι ώστε να ανοίξουν όλες οι δυνατότητες για την έλευση φυσικού αερίου, είτε υγροποιημένου είτε σε αέρια μορφή, προκειμένου να τροφοδοτηθεί η ελληνική αγορά. Και σ'αυτό υπάρχουν μια σειρά από δυνατότητες. Και γι'αυτό ακριβώς το λόγο γίνονται και συμπληρωματικές υποδομές.
Πρώτον, θέλω να πω ότι η ικανότητα μεταφοράς φυσικού αερίου στις υποδομές που έχουμε στη χώρα μας είναι πολύ μεγάλη. Η συμβεβλημένη
ποσότητα που διακινεί σήμερα η ΔΕΠΑ είναι περίπου το 1/3 της δυναμικότητος. Κατά συνέπεια, δεν υπάρχει κανένα θέμα για να φτιάξουμε επιπλέον υποδομές.
Δεύτερον, προσπαθούμε να ενισχύσουμε τις υποδομές έλευσης φυσικού αερίου στη χώρα μας με τους εξής τρόπους: 'Ηδη επεκτείνουμε το δικό μας αγωγό μέχρι τα σύνορα στην Αλεξανδρούπολη και ταυτόχρονα διερευνούμε -και νομίζω ότι έχει πολύ μεγάλη σημασία και αρκετές προσδοκίες επιτυχίας- από κοινού με την Τουρκία για την κατασκευή ενός αγωγού, ο οποίος θα συνδέει την Ανατολική Τουρκία με την Αλεξανδρούπολη, προκειμένου να φέρουμε φυσικό αέριο. Αλλά ούτως ή άλλως υπάρχει επίσης και ως εναλλακτική δυνατότητα ο αγωγός ο οποίος φθάνει στην Ανατολική Θράκη. Και σε περίπτωση που γίνουν αυτές οι εναλλακτικές οδεύσεις φυσικού αερίου ρωσικού και από άλλες προελεύσεις στο απώτερο μέλλον, τότε θα επεκταθεί και το δίκτυο μέχρι τη δυτική Ελλάδα, διαμορφώνοντας έτσι προϋποθέσεις και για τη διασύνδεση με αγωγό μεταξύ Ιταλίας και Ελλάδος.
Είναι ένα project, το οποίο ούτως ή άλλως εξετάζεται από την ιταλική εταιρεία SNAM και θα έχουμε την οριστική μελέτη σκοπιμότητας στο τέλος του παρόντος εξαμήνου.
Βλέπουμε, λοιπόν, ότι με όλες αυτές τις ενέργειες οι οποίες γίνονται και με την ενωρίτερη απελευθέρωση της αγοράς του φυσικού αερίου μπορούν να διαμορφωθούν οι προϋποθέσεις για μια επαρκή και όπως θα εξηγήσω στη συνέχεια, ανταγωνιστική τροφοδοσία των ηλεκτροπαραγωγών με φυσικό αέριο. 
Υπάρχει το θέμα της τιμής του φυσικού αερίου, το οποίο παρουσιάζει
πολλές αβεβαιότητες. Είναι γεγονός ότι τα προηγούμενα χρόνια υπήρχε μία μεγάλη αβεβαιότητα λόγω της επαπειλούμενης επιδιαιτησίας η οποία δεν ξέραμε πού θα οδηγήσει. Το θέμα αυτό λύθηκε τους προηγούμενους μήνες. Και λύθηκε με έναν τρόπο ικανοποιητικό για αμφότερες τις πλευρές.
Δεύτερον, παρουσιάζεται το χαρακτηριστικό στη χώρα μας, η τιμή του φυσικού αερίου ενώ είναι σχετικώς ανταγωνιστική όταν φθάνει στα σύνορα, να επιβαρύνεται ιδιαιτέρως με το κόστος μεταφοράς εντός της χώρας. Αυτό οφείλεται στο ότι η υποδομή που έχουμε κατασκευάσει έχει μία δυναμικότητα σχεδόν τριπλάσια όπως είπα προηγουμένως από τη διακινούμενη ποσότητα, πράγμα το οποίο επιβαρύνει η διακινούμενη ποσότητα με υψηλό κόστος αποσβέσεων. Αυτό μελετάται τώρα συγκεκριμένα από τη ΔΕΠΑ και σε λίγους μήνες πριν το τέλος του 2001, θα έχουν επεξεργασθεί ένα πιο ανταγωνιστικό πλαίσιο το οποίο θα επιφέρει μειώσεις στην τιμολόγηση του φυσικού αερίου προς τον ηλεκτροπαραγωγό καταναλωτή κατά ένα ποσοστό της τάξεως 10% έως 15%, πράγμα το οποίο θα βελτιώνει αισθητά την ανταγωνιστικότητα της ιδιωτικής ηλεκτροπαραγωγής αλλά φυσικά και της ΔΕΗ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ, δηλαδή τώρα δίνονται άδειες
χωρίς να ξέρουμε την τιμή του φυσικού αερίου;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μάλιστα. Κύριε Πρόεδρε, να σας απαντήσω ότι κατ'αρχήν η τιμή του φυσικού αερίου δεν είναι δεδομένη. Εξαρτάται κατ'αρχήν από την τιμή του μαζούτ στη χώρα μας και από μία σειρά από άλλα κόστη τα οποία καθορίζουν την τελική διαμόρφωση της τιμής. Η ίδια η τιμή προμήθειας του φυσικού αερίου εξαρτάται από έναν πολλαπλό τύπο πετρελαίων τα οποία διακυμαίνονται καθημερινώς στις διεθνείς αγορές. Δεν υπάρχει καμία χώρα σήμερα η οποία να έχει σταθερή τιμή φυσικού αερίου για ένα μεγάλο χρονικό διάστημα.
ΠΑΝΑΓΙΩΤΗΣ ΛΑΦΑΖΑΝΗΣ: Τα πλαίσια να καθορίσετε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μην ανοίγουμε έτσι κύκλο συζήτησης...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ,...
ΠΡΟΕΔΡΕΥΩΝ (Κωνσταντίνος Γείτονας): Καλά, κύριε Πρόεδρε, εντάξει.
Ρωτήσατε, θα σας απαντήσει.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Υπάρχουν διακυμάνσεις στις τιμές οι οποίες όμως τιμές γνωρίζει ο επενδυτής πώς εξελίσσονται και κάνει τους αντίστοιχους υπολογισμούς του. Επιπλέον αυτών όμως σας αναφέρω συγκεκριμένα και νομίζω ότι είναι επαρκείς οι λεπτομέρειες, ότι η ΔΕΠΑ μελετά να βελτιώσει τον τρόπο με τον οποίο καθορίζονται οι τιμές αυτές, έτσι ώστε να κάνει πιο προσιτή την τιμή του φυσικού αερίου στους παραγωγούς.
Προσωπικά, θεωρώ ότι το μέλλον της ηλεκτρικής ενέργειας στην Ελλάδα είναι τόσο πολύ σημαντικό που η κερδοφορία των ιδιωτικών επιχειρήσεων μπορεί να θεωρηθεί ως ιδιαιτέρως εφικτή και ελκυστική για τους επενδυτές,
πράγμα το οποίο άλλωστε εξηγεί και τη μεγάλη προσέλευση ενδιαφερομένων επενδυτών.
'Ερχομαι τώρα στο θέμα της ίδιας της ΔΕΗ.
Θέλω να πω, κυρίες και κύριοι, ότι οσάκις έρχεται το θέμα της
απελευθέρωσης της αγοράς της ηλεκτρικής ενέργειας, διακρίνω μία ένταση όταν γίνεται αναφορά στη ΔΕΗ, "η ΔΕΗ δεν έκανε το ένα, η ΔΕΗ δεν έκανε το άλλο".
Μου δίνεται έτσι πολύ συχνά η εντύπωση ότι το κόμμα της Αξιωματικής Αντιπολίτευσης εμφανίζεται ως ο 'Αγιος Γεώργιος του νεοφιλελευθερισμού που θέλει να κτυπήσει το δράκο του μονοπωλίου.
ΙΩΑΝΝΗΣ ΑΝΘΟΠΟΥΛΟΣ: Μόνο που δεν είναι τροπαιοφόρος!
(Κωδωνοκρουσίες)
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Λοιπόν, τα πράγματα δεν είναι ακριβώς έτσι. Η ΔΕΗ εν όψει της επερχόμενης απελευθέρωσης έχει πραγματοποιήσει μία σειρά από εσωτερικές διαρθρωτικές αλλαγές, οι οποίες είναι πάρα πολύ σημαντικές. Και θα τις αναφέρω μία μία συγκεκριμένα. 
Πρώτα απ'όλα, έχει ολοκληρωθεί για πρώτη φορά στην ιστορία της
επιχείρησης αναλυτικό επιχειρηματικό σχέδιο, το οποίο υλοποιείται και έχει διαμορφώσει ποσοτικούς στόχους ανά διεύθυνση και υποδιεύθυνση της επιχείρησης. Είναι η πρώτη φορά στην ιστορία της επιχείρησης που τίθενται συγκεκριμένοι ποσοτικοί στόχοι, όχι μόνο στο ανώτατο επίπεδο αλλά και σε άλλα επίπεδα.
Δεύτερον, έγινε με ανταγωνιστικό τρόπο η τοποθέτηση γενικών διευθυντών, διευθυντών μέχρι σε επίπεδο ΒΟΚ και πιστεύω ότι το αξιοκρατικό πλαίσιο στο οποίο διεξήχθησαν αυτές οι προσλήψεις έχουν διαμορφώσει πολύ καλύτερες προϋποθέσεις για την επιτελική διεύθυνση της επιχείρησης στα επόμενα χρόνια.
Τρίτον, ανεφέρθη μετ' επιτάσεως το θέμα του διαχωρισμού του κόστους. Πρέπει να σας πω ότι από την 1η Ιανουαρίου 2001, όπως είχαμε δεσμευθεί
και σ' αυτήν την Αίθουσα και δημοσίως, εφαρμόζεται ο λογιστικός
διαχωρισμός στις τέσσερις βασικές δραστηριότητες της επιχείρησης, όπως
είχε προβλεφθεί στο επιχειρηματικό σχέδιο και όπως είχε απαιτηθεί από τους χρηματοοικονομικούς συμβούλους της επιχείρησης.
Αυτό το οποίο λέτε σήμερα, ο δυναμικός διαχωρισμός, είναι μια διαδικασία η οποία θα πάρει αρκετό χρονικό διάστημα ακόμα. Γίνεται η επεξεργασία, αλλά αυτό που είχε συμφωνηθεί εξαρχής ήταν -και αυτό απαιτείται και από την Ευρωπαϊκή 'Ενωση- ο στατικός λογιστικός διαχωρισμός έτσι ώστε να γνωρίζουν και οι ανταγωνιστές και οι πελάτες το πώς κατανέμονται τα κόστη παραγωγής της επιχείρησης στις τέσσερις διαφορετικές δραστηριότητες της, δηλαδή εξόρυξη, παραγωγή, μεταφορά, διανομή. Αυτό έχει ολοκληρωθεί και εφαρμόζεται εδώ και τέσσερις μήνες στην επιχείρηση.
Αναφερθήκατε μετά στους επιλέγοντες πελάτες. Πρέπει να σας πω ότι αυτό έχει ξεκινήσει να γίνεται. Βεβαίως μην νομίσετε ότι θα φτάσουμε μέχρι του σημείου που αναφέρει η επερώτησή σας, να γνωρίσουν δηλαδή τα φορτία αιχμής κλπ., διότι αυτά είναι στοιχεία απόρρητα για την κάθε επιχείρηση, τα οποία κοινοποιεί με δική του ευθύνη ο κάθε πελάτης σ' αυτόν από τον οποίον ενδιαφέρεται να αγοράσει το ρεύμα.
'Εγινε επίσης για άλλη μια φορά πολύ μεγάλη συζήτηση για το φορέα
ασφάλισης της ΔΕΗ. 'Εχω κατ' επανάληψη διαβεβαιώσει την Εθνική Αντιπροσωπεία -και θα το πράξω άλλη μια φορά- ότι όλες οι δεσμεύσεις που έχει αναλάβει η Κυβέρνηση με το νόμο της απελευθέρωσης που έγινε απέναντι στους εργαζόμενους και συνταξιούχους της επιχείρησης υλοποιούνται μέχρι κεραίας.
Την Τετάρτη έχουμε συζήτηση στην Επιτροπή Παραγωγής και Εμπορίου της σχετικής τροπολογίας, η οποία λύνει και τα τελευταία διαδικαστικά προβλήματα για τη λειτουργία του Οργανισμού Ασφάλισης Προσωπικού ΔΕΗ και είμαι βέβαιος ότι η δική σας σημερινή αγωνία για την τύχη αυτού του οργανισμού, θα μεταφραστεί σε θετική στήριξη των τελικών αυτών διατάξεων έπειτα από τις οποίες θα συγκροτηθεί θεσμικώς αυτός ο οργανισμός και θα λειτουργήσει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο νόμος σας λείπει ή τα λεφτά; Εγώ κατάλαβα ότι τα λεφτά δεν υπάρχουν.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατ' αρχήν δεν μας
λείπει τίποτα, κύριε Πρόεδρε.
Για το θέμα των χρημάτων έχουμε πει επίσης ότι θα καταβάλλεται η
διαφορά μεταξύ εσόδων και δαπανών από το Υπουργείο Οικονομικών. Και ήδη έχω κοινοποιήσει στην Εθνική Αντιπροσωπεία όλες τις διαβεβαιώσεις και τις σχετικές επιστολές του Γενικού Λογιστηρίου, ότι δηλαδή θα ενισχυθεί ο Οργανισμός Ασφάλισης Προσωπικού και με το ποσό της διαφοράς που αφορά στο έτος 2000, αλλά και με το ποσό της διαφοράς που αφορά στο 2001 και επέκεινα προφανώς.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στον προϋπολογισμό δεν υπάρχει τίποτα
γραμμένο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πώς δεν υπάρχει, κύριε Πρόεδρε; Στον προϋπολογισμό που συζητήθηκε πέρσι δεν μπορούσε να υπάρχει αναφορά διότι δεν είχε συσταθεί και δεν είχε θεσμική υπόσταση ο οργανισμός αυτός. Και είχαμε διαβεβαιώσει τόσο εγώ όσο και ο συνάδελφός μου του Υπουργείου Οικονομικών ότι θα καλυφθεί αυτή η διαφορά. Και ήδη αυτό πρέπει να θεωρείται δεδομένο. 'Αλλωστε ούτως ή άλλως έχει περιληφθεί στα οικονομικά αποτελέσματα της επιχείρησης και αποτελεί βασικό στοιχείο της όλης πορείας αναδιάρθρωσης και μετοχοποίησης της επιχείρησης. 
ΠΑΝΑΓΙΩΤΗΣ ΛΑΦΑΖΑΝΗΣ: Θα μπει στο κοινό ταμείο των ΔΕΚΟ το Ταμείο
Ασφάλισης;
ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, σας παρακαλώ. Παρ' όλες τις γνωστές του ικανότητες ο κύριος Υπουργός νομίζω πως δεν μπορεί να απαντάει σε πέντε συναδέλφους παράλληλα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας ευχαριστώ, κύριε
Πρόεδρε.
Τέλος, θέλω να αναφέρω ότι όλες οι διαδικασίες οικονομικού και
νομικού ελέγχου της επιχείρησης συνεχίζονται ομαλά, θα ολοκληρωθούν μέχρι το τέλος Μαϊου συμπεριλαμβανομένης της αποτίμησης κι έτσι η επιχείρηση, όπως έχουμε κατ' επανάληψη διακηρύξει, θα είναι έτοιμη εντός του Ιουνίου 2001 να ξεκινήσει τη διαδικασία μετοχοποίησης λαμβανομένων φυσικά υπόψη και των συνθηκών που επικρατούν στις εγχώριες και διεθνείς αγορές. 
Πιστεύω, κυρίες και κύριοι συνάδελφοι, ότι με τον τρόπο αυτόν η
απελευθέρωση της αγοράς ηλεκτρικής ενέργειας δεν διαμορφώνει μόνο θετικές προοπτικές για την ελληνική οικονομία στο μέλλον, αλλά διαμορφώνει ήδη από σήμερα απαιτήσεις για τη μεγάλη επιχείρηση ηλεκτρισμού που λέγεται ΔΕΗ.
Ας μην έχει κανείς την παραμικρή ψευδαίσθηση ότι αν δεν πάει καλά η
ΔΕΗ, μπορεί να πάει καλά η απελευθέρωση ηλεκτρικής ενέργειας. Η καλή πορεία της ΔΕΗ είναι αναγκαία προϋπόθεση για να έχουμε μία σταδιακά εξελισσόμενη απελευθέρωση της αγοράς ηλεκτρισμού, η οποία θα συνεχίσει όμως να τροφοδοτεί με επάρκεια και αξιοπιστία το σύστημα και τις αυξανόμενες ανάγκες που, όπως αναφέρθηκε, αυξάνονται με ρυθμό περίπου 4% ετησίως.
Γι'αυτό το λόγο το μήνυμα έχει ληφθεί σε όλα τα επίπεδα και η ΔΕΗ προσαρμόζεται έτσι ώστε να μπορέσει να επιτελέσει το χρέος της στις νέες ανταγωνιστικές συνθήκες, να ωφελήσει τον καταναλωτή, το βιομηχανικό σύστημα της χώρας μας, τους ίδιους τους εργαζόμενους.
Αυτή είναι η δική μας λογική της απελευθέρωσης. Εμείς ποτέ δεν είπαμε ότι θα σηκώσουμε τα μανίκια και ξαφνικά μέσα σε μερικά εικοσιτετράωρα θα απελευθερώσουμε αγορές. Εμείς έχουμε πει στον καταναλωτή και στον 'Ελληνα πολίτη ότι η δική μας πολιτική για την απελευθέρωση καθορίζεται κυριαρχικά και αποκλειστικά από το μακροχρόνιο συμφέρον της ελληνικής κοινωνίας. Θέλουμε να διαμορφώσουμε καλύτερες παρεχόμενες υπηρεσίες στον καταναλωτή σε ανταγωνιστικότερες τιμές και ταυτόχρονα να ανοίξουμε τις ευκαιρίες επιχειρηματικότητας σε ιδιώτες παραγωγούς. Αυτά όταν έχουν απαιτήσεις θα γίνονται σύμφωνα με τις απαιτήσεις τις οποίες έχουν και δεν θα κάνουμε βιαστικές ενέργειες, οι οποίες όταν έγιναν βιαστικά, ανοργάνωτα και απρογραμμάτιστα είδαμε να οδηγούν ακόμα και τις πιο ανεπτυγμένες οικονομίες και τις πιο εξειδικευμένες αγορές να έχουν προβλήματα στην επάρκεια ηλεκτρικού ρεύματος. Τα είδαμε αυτά πριν μερικούς μήνες να λαμβάνουν χώρα σε ορισμένες αγορές και μάλιστα στην Αμερική.
Αυτό σημαίνει για εμάς ότι όλη η διαδικασία απελευθέρωσης θα πρέπει να γίνει με πολύ προσεκτικό τρόπο. 'Ετσι θα μπορέσουμε να καλύψουμε και τις επερχόμενες ανάγκες ηλεκτροπαραγωγής και το ρόλο τον οποίο θέλουμε να διαδραματίσουμε στην ευρύτερη περιοχή ως βασικός ενεργειακός πόλος και τροφοδότης, αλλά ταυτόχρονα να δώσουμε και μία νέα ώθηση επιχειρηματικότητας σε αυτό το νέο κλάδο της ιδιωτικής ηλεκτροπαραγωγής,
φέρνοντας ξένες επενδύσεις, δημιουργώντας νέες θέσεις απασχόλησης και διαμορφώνοντας νέα παραγωγικά δεδομένα για τη χώρα μας.
Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
'Ακουσα -και ακούσαμε όλοι- την ικανοποίηση που εξέφρασε ο κύριος Υπουργός Ανάπτυξης για τις επιδόσεις της Κυβέρνησης σε ό,τι αφορά την απελευθέρωση της αγοράς ηλεκτρικής ενέργειας. Είναι η κλασική περίπτωση αυτού που λέμε "νοοτροπία μειωμένων προσδοκιών". Το ερώτημα είναι, εάν η ικανοποίηση αυτή οφείλεται σε άγνοια του κυρίου Υπουργού ως προς την πραγματικότητα, η οποία σχετίζεται με την κατάσταση στην απελευθέρωση της αγοράς ηλεκτρικής ενέργειας ή αν είναι μία άτεχνη προσπάθεια συγκάλυψης της τραγικής πραγματικότητας μπροστά στην οποία βρισκόμαστε. Και την οποία μάλιστα αποδεικνύει, σ' όλο της το τραγικό μεγαλείο, η σημερινή απόφαση -που δεν ξέρω εάν είναι συγκυριακή ή αν είχε προγραμματιστείσχετικά με την παραχώρηση των έξι αδειών για την παραγωγή ηλεκτρικής ενέργειας.
Ας δούμε, όμως, πώς έχουν τα πράγματα. Γιατί, βεβαίως, η πραγματικότητα δεν είναι αυτή που είπε ο κύριος Υπουργός. 'Η, και αν είναι αυτή σε ορισμένα πράγματα, δεν μπορεί να κάνει τον κύριο Υπουργό και την Κυβέρνηση υπερήφανους.
Πρώτα-πρώτα, γιατί οδηγηθήκαμε σε αυτό το καθεστώς και σε αυτήν την αδήριτη ανάγκη απελευθέρωσης της αγοράς ηλεκτρικής ενέργειας; Οι λόγοι είναι δύο. Ο πρώτος λόγος είναι η υφιστάμενη πραγματικότητα. Και ο δεύτερος λόγος είναι οι θεσμικές υποχρεώσεις της Χώρας απέναντι στη διεθνή κοινότητα και, κυρίως, απέναντι στην Ευρωπαϊκή 'Ενωση.
Η υφιστάμενη πραγματικότητα πρώτα-πρώτα: Ξέρετε, κυρίες και κύριοι συνάδελφοι, ιδίως της Πλειοψηφίας, ότι πλέον βρισκόμαστε σε μία περίοδο όπου οι ενεργειακές ανάγκες της Χώρας είναι τέτοιες, ώστε δεν μπορούν να καλυφθούν από τη Δημόσια Επιχείρηση Ηλεκτρισμού σε ό,τι αφορά την 
παραγωγή ενέργειας. 'Η, και αν μπορούσαν να καλυφθούν, ένα είναι γεγονός. 'Οτι το κόστος της παραγωγής της συγκεκριμένης ηλεκτρικής ενέργειας θα ήταν πολύ μεγαλύτερο από εκείνο που δημιουργείται όταν υπάρχει αυτή η απελευθέρωση, όταν μπορούν και οι ιδιώτες, υπό συγκεκριμένο καθεστώς και συγκεκριμένες εγγυήσεις, να παράγουν ηλεκτρική ενέργεια.
'Αρα, λοιπόν, είναι οι ίδιες οι ανάγκες της Χώρας, αλλά και η ίδια η πραγματικότητα της Δ.Ε.Η. Η Δ.Ε.Η. βρίσκεται σε πραγματική αδυναμία να καλύψει το σύνολο των αναγκών, τουλάχιστον υπό συνθήκες οι οποίες θα μπορούσαν να είναι ανταγωνιστικές.
'Αρα, λοιπόν, η ίδια η πραγματικότητα μας οδήγησε στην απελευθέρωση
της παραγωγής και αγοράς ηλεκτρικής ενέργειας.
Είπε ο κύριος Υπουργός προηγουμένως, και μου έκανε εντύπωση, ότι
είναι, ικανοποιημένος από το επίπεδο παραγωγής που υπάρχει σήμερα. Και ως προς αυτό μάλιστα υπάρχουν λέει, και έπαινοι από την πλευρά διεθνών οργανισμών. Πέραν τούτου ισχυρίστηκε ότι σήμερα, σε ό,τι αφορά, την παραγωγή ηλεκτρικής ενέργειας, η χώρα βρίσκεται σ' ένα επίπεδο για το οποίο μπορούμε και πρέπει να είμαστε υπερήφανοι!!
Δεν ξέρω εάν έχει δει ο κύριος Υπουργός ποια είναι η πραγματικότητα. Δεν ξέρω αν έχει αντιληφθεί δει ότι "τρέμει το φυλλοκάρδι μας" κάθε φορά που υπάρχουν καιρικές συνθήκες οι οποίες είναι κάπως αντίξοες -εντελώς συνηθισμένες για το εξωτερικό- για την Ελλάδα. Βλέπουμε τι γίνεται. Αλλά δεν χρειάζονται και οι αντίξοες συνθήκες. Δεν ξέρω αν έχει κάνει ο
κύριος Υπουργός καμιά βόλτα το καλοκαίρι, ιδιαίτερα στα νησιά και ιδίως στις Κυκλάδες, για να παρατηρήσει το φαινόμενο των επανειλημμένων διακοπών ρεύματος στις περιόδους αιχμής που γελοιοποιούν στην κυριολεξία τη χώρα και την εκθέτουν. Και μάλιστα σε νησιά τα οποία, από πλευράς τουριστικής, -το ξανατονίζω- βρίσκονται στην πρωτοπορία του ελληνικού τουρισμού και εικόνες της χώρας στο εξωτερικό. Ποιος ευθύνεται γι' αυτό το κατάντημα; Μπορούμε να είμαστε υπερήφανοι γι' αυτό;
Νομίζω, λοιπόν, ότι σε ό,τι αφορά την απελευθέρωση της αγοράς
ηλεκτρικής ενέργειας υπάρχει μια πραγματικότητα, η οποία οφείλεται στην αδυναμία της ΔΕΗ και γενικά της χώρας, ν' ανταποκριθεί σήμερα στις ανάγκες οι οποίες υπάρχουν. Και υπάρχει ένα θεσμικό πλαίσιο το οποίο μας
επιβάλει αυτήν την απελευθέρωση. Και αυτό είναι το θεσμικό πλαίσιο το οποίο απορρέει κυρίως από την Ευρωπαϊκή 'Ενωση.
Είναι γνωστό ότι στις 19 Φεβρουρίου του 2001 θα έπρεπε να είχε
ξεκινήσει η διαδικασία απελευθέρωσης. Είμαστε δε, όπως γνωρίζετε, μια από τις τελευταίες αν όχι η τελευταία χώρα, η οποία έχει προχωρήσει προς αυτήν την κατεύθυνση. Τι έχει γίνει ως τώρα; Τι συνέβη προς αυτήν την κατεύθυνση και πού βρισκόμαστε;
Πρώτα πρώτα, καλό είναι να φρεσκάρουμε τη μνήμη μας και να θυμόμαστε λίγα πράγματα τα οποία συνέβησαν μέσα σ' αυτή τη Βουλή.
Κύριοι συνάδελφοι της πλειοψηφίας, μήπως θυμάστε πότε έγινε η πρώτη προσπάθεια απελευθέρωσης σε πολύ προγενέστερο χρόνο, χωρίς μάλιστα να έχουν προκύψει όλες αυτές οι ανάγκες; Πότε επιχειρήθηκε να τεθούν οι πρώτοι κανόνες; Στην κυβέρνηση της Νέας Δημοκρατίας 1990-1993, στην κυβέρνηση Μητσοτάκη της εποχής εκείνης. Η πτώση της και οι ιδιόμορφες συνθήκες που επικρατούσαν την εποχή εκείνη δεν επέτρεψαν να λυθεί το πρόβλημα.
Μήπως θυμάστε εσείς σήμερα που είσθε υπέρμαχοι -και καλά κάνετε και είσθε υπέρμαχοι, απλά δεν πιστεύετε σ' αυτά τα πράγματα και δεν μπορείτε να τα φέρετε σε πέρας- τι λέγατε σ' αυτήν την Αίθουσα; 'Οχι εσείς, κύριε Υπουργέ. Δεν ξέρω αν ήσασταν τότε μέλος του ΠΑΣΟΚ, αλλά σίγουρα δεν ήσασταν Βουλευτής και δεν βρισκόσασταν στο χώρο του Κοινοβουλίου. Αλλά όσοι παροικούσαν την Ιερουσαλήμ την εποχή εκείνη, γνωρίζουν πάρα πολύ καλά ποια ήταν η θέση της Κυβέρνησης της σημερινής, ως τότε Αντιπολίτευσης. Τι έλεγε. Και αν τότε είχε συναινέσει και αν είχαν ληφθεί τα μέτρα την εποχή εκείνη, σήμερα δεν θα είχαμε καταντήσει εδώ που καταντήσαμε. Να φθάνουμε την τελευταία στιγμή, μόλις στο τέλος του 1999, να πάρουμε τα απαραίτητα θεσμικά μέτρα. Γιατί τα πήραμε το 1999. 'Ηταν ο νόμος ο οποίος εν τάχει θεσμοθέτησε κάποια πράγματα. Και δεν τα θεσμοθέτησε γιατί η Κυβέρνηση είχε κάποια προοπτική μπροστά της. Δεν μπορούσε να κάνει διαφορετικά. Βρέθηκε την τελευταία στιγμή στην ανάγκη να πάρει αυτά τα μέτρα, υποχρεωμένη να τα πάρει. Και αυτό αποδεικνύει τι; Αποδεικνύει ότι αυτή η Κυβέρνηση απλώς σέρνεται από τα γεγονότα. Σέρνεται πίσω από τη συγκυρία. Δεν έχει καμια μακρόπνοη πολιτική, γιατί απλά δεν πίστεψε και δεν πιστεύει ούτε στο φιλελευθερισμό ούτε στην ελεύθερη αγορά ούτε στον ανταγωνισμό. Είναι εκείνη που εξέθρεψε μονοπωλιακές 
επιχειρήσεις και στο χώρο του δημόσιου και στο χώρο του ιδιωτικού τομέα. Είναι εκείνη η οποία δημιούργησε τις προϋποθέσεις των κρατικοδίαιτων στελεχών. Και, βεβαίως, όταν έχεις τριτοκοσμικές αγκυλώσεις χρόνων μέσα σου, είναι δυνατόν ποτέ να ενστερνισθείς και να εφαρμόσεις μια
φιλελεύθερη πολιτική, μια πολιτική ελεύθερου ανταγωνισμού; Αυτό είναι γνωστό τοις πάσι.
Βρέθηκε, λοιπόν συρόμενη να ψηφίσει το σχετικό νόμο, ο οποίος νόμος
ήταν γενικός και ελλιπής. Στην ουσία αυτός ο νόμος δημιούργησε τη Ρυθμιστική Αρχή Ενέργειας και τον Εθνικό Διαχειριστή σε ό,τι αφορά τη μεταφορά της ηλεκτρικής ενέργειας. Και από κει και πέρα, παρέπεμψε τα πάντα σε κανονιστικές πράξεις. Περιττό να σας πω εδώ -και το γνωρίζετε-ότι η Ρυθμιστική Αρχή Ενέργειας, που σε όλες τις χώρες όπου υπάρχει το αντίστοιχο πρόβλημα είναι μια πραγματική ανεξάρτητη διοικητική αρχή, στην Ελλάδα, όπως και με πολλές άλλες αρχές, αλλά ιδίως με αυτή, δεν είναι ανεξάρτητη διοικητική αρχή.
Είναι παρωδία ανεξάρτητης διοικητικής αρχής. Είναι κομματικώς ελεγχόμενη. Και ελπίζω τουλάχιστον τώρα, με τις νέες συνταγματικές ρυθμίσεις στις
οποίες θα υπαχθεί σε ό,τι αφορά τον τρόπο με τον οποίο ορίζονται τα μέλη της, θα καταστεί πράγματι -όσο μπορεί βέβαια γιατί και οι ελλείψεις του Συντάγματος στο σημείο αυτό είναι γνωστές και τις επισημάναμε- μια ανεξάρτητη διοικητική αρχή. Αλλά δεν είναι σήμερα ανεξάρτητη διοικητική αρχή. Και γι' αυτόν το λόγο δεν έχει καταφέρει να φέρει σε πέρας το έργο το οποίο έχει επωμισθεί.
Κατά τα λοιπά για ποιο θεσμικό πλαίσιο μιλάμε; Είναι γνωστό ότι δεν
έχουν εκδοθεί βασικές κανονιστικές πράξεις οι οποίες αφορούν την εφαρμογή του σχετικού νόμου. Ανέφερε ορισμένες θεσμικές πράξεις που έχει εκδόσει ο κύριος Υπουργός. Δεν μας είπε όμως τίποτα για άλλες, καίριας σημασίας, κανονιστικές πράξεις. Αναφέρομαι στον Κανονισμό του Συστήματος Μεταφοράς, του Συστήματος Διανομής, καθώς επίσης και στον Κώδικα Συναλλαγών. Γι'
αυτά τα τρία, υπάρχουν διάφορα κείμενα και μάλιστα ξενόγλωσσα τα οποία έχουν διανεμηθεί από δω και από κει, χωρίς να έχουν πάρει θεσμική μορφή και χωρίς να γνωρίζει κανένας σε ποιο χρονικό ορίζοντα αυτά θα έχουν ολοκληρωθεί.
Δηλαδή, ψηφίσατε συρόμενοι ένα νόμο που είναι ελλιπής και του οποίου το θεσμικό πλαίσιο είναι ήδη ελλιπέστατο εξ αιτίας του ότι δεν έχουν εκδοθεί οι σχετικές κανονιστικές πράξεις. Το ερώτημα είναι με ποιο καθεστώς άραγε πορευόμαστε αυτήν τη στιγμή, σε ό,τι αφορά την απελευθέρωση της αγοράς ηλεκτρικής ενέργειας και με ποιο καθεστώς φτάσαμε στο σημείο σήμερα να έλθει η Κυβέρνηση να εξαγγείλει τη χορήγηση των έξι αδειών;
Εδώ γεννώνται άλλα ερωτηματικά, τα οποία είναι ιδαίτερα σημαντικά -θα το είδατε από το σχετικό φάκελο, κύριε Υπουργέ, που ήσασταν υπεύθυνος για την έκδοση των αδειών- και στα οποία δεν μας δώσατε καμία απάντηση. 
Πρώτα-πρώτα, η παραγωγή του ηλεκτρικού ρεύματος απ' αυτές τις
εταιρείες που πήραν τις άδειες, θα γίνεται με βάση το φυσικό αέριο. Ποιο φυσικό αέριο; Εξασφαλίσατε το φυσικό αέριο σ'αυτές τις εταιρείες; Οι ίδιες, μέσα στην αίτηση που υπέβαλλαν για να πάρουν την άδεια που σεις τους χορηγήσατε, σας είπαν από πού θα εξοικονομήσουν το φυσικό αέριο που χρειάζεται για την παραγωγή;
Σας ρώτησε προηγουμένως ο επίτιμος Πρόεδρος της Νέας Δημοκρατίας για ποιο φυσικό αέριο μιλάμε από πλευράς τιμής. Τι θα κοστίσει σ'αυτές τις εταιρίες; Είπατε ότι αυτό θα ρυθμισθεί στο μέλλον, δεν το ξέρουμε από τώρα. Το ερώτημα είναι αν είναι φυσιολογικό να πάρουν οι εταιρείες τις άδειες χωρίς να γνωρίζουν με ποια τιμή θα πάρουν το φυσικό αέριο και τι βεβαίως θα καταναλώσουν.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ξέρετε ποια είναι η
τιμή του πετρελαίου που θα ακριβήνει;
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, αν θέλετε να πείτε κάτι, να το πείτε στο μικρόφωνο, αν επιτρέπει ο ομιλητής. Σας παρακαλώ, για να καταλάβουν και οι συνάδελφοι. Δεν μπορεί να μιλάτε μεταξύ σας. 
ΠΡΟΚΟΠΗΣ ΠΑΥΛΟΠΟΥΛΟΣ: Για να καταλάβετε, κύριε Υπουργέ, τι θα πει
στην πραγματικότητα ενεργειακός αβδηρητισμός. Το είπε προηγουμένως κι ο Βασίλης Βύζας. Θα σας το εξηγήσω εγώ καλύτερα, αφού δεν το καταλάβατε. Στα 'Αβδηρα, πρώτα έφτιαξαν το δίκτυο ύδρευσης και κατόπιν ...
ΠΡΟΕΔΡΕΥΩΝ (Κωνσταντίνος Γείτονας): Είναι γνωστός ο μύθος και θα
χάσετε αδίκως χρόνο.
ΠΡΟΚΟΠΗΣ ΠΑΥΛΟΠΟΥΛΟΣ: Φαίνεται ότι ο κύριος Υπουργός δεν τον ξέρει.
ΠΡΟΕΔΡΕΥΩΝ (Κωνσταντίνος Γείτονας): Θα χάσετε χρόνο... Δεν αναπληρώνετα όπως και το νερό...
ΠΡΟΚΟΠΗΣ ΠΑΥΛΟΠΟΥΛΟΣ: Δεν πειράζει, εγώ χάνω το χρόνο, κύριε Πρόεδρε. Καλό είναι να μάθουμε στον κύριο Υπουργό ορισμένα πράγματα, μήπως και τα αποφύγει σε πολιτικό επίπεδο.
Στα 'Αβδηρα, λοιπόν, έφτιαξαν πρώτα το δίκτυο μεταφοράς του ύδατος. Αλλά όταν είδαν ότι δεν υπήρχε νερό να μεταφέρει, έμεινε και εμφανίζεται
ακόμα στις ανασκαφές. 'Ετσι το κάνατε και σεις. Φτιάξατε τις εταιρείες, αλλά δεν ξέρετε ούτε από πού θα πάρουν τις πηγές ενέργειας με βάση τις οποίες θα παράγουν ηλεκτρισμό ούτε ποιο είναι το ποσό εκείνο το οποίο θα πληρώνουν και για να παίρνουν το φυσικό αέριο, αλλά και τι θα τους κοστίζει αυτό το οποίο θα δίνουν αργότερα στη ΔΕΗ.
ΔΗΜΗΤΡΙΟΣ ΠΙΠΕΡΓΙΑΣ: 'Οχι στη ΔΕΗ. 'Εχει απελευθερωθεί η αγορά
ενέργειας.
ΠΡΟΕΔΡΕΥΩΝ (Κωνσταντίνος Γείτονας): Κύριε Πιπεργιά παρακαλώ. Δεν θα
λογοκρίνετε τον ομιλητή. Θα πάρει απάντηση από τον Υπουργό.
ΠΡΟΚΟΠΗΣ ΠΑΥΛΟΠΟΥΛΟΣ: Δεν είναι μόνον αυτό. Υπάρχει κάτι το οποίο
είναι πολύ σημαντικότερο και πολύ ουσιαστικότερο. Ποια είναι η δυνατότητα της ΔΕΠΑ σήμερα να εξασφαλίσει αυτού του είδους το φυσικό αέριο που θα χρειασθούν αυτές οι εταιρείες; Ξέρετε ότι με τα σημερινά δεδομένα, το ύψος του φυσικού αερίου που μπορεί να εξοικονομήσει η ΔΕΠΑ κάθε χρόνο, είναι 3,7 δισεκατομμύρια κυβικά μέτρα. Μέχρι τώρα, χωρίς να υπολογίζουμε τις έξι άδειες που δόθηκαν, το ύψος των υποχρεώσεων που έχει αναλάβει η ΔΕΠΑ για να δίνει φυσικό αέριο για διάφορες δραστηριότητες, είναι τέσσερα δισεκατομμύρια κυβικά μέτρα.
Δηλαδή ήδη αυτήν τη στιγμή η ΔΕΠΑ υπερβαίνει, σχετικά με τις δυνατότητές της κατά το ποσό που σας είπα προηγουμένως, δηλαδή κατά τριακόσια περίπου εκατομμύρια κυβικά μέτρα τις υποχρεώσεις της. Και σ' αυτές πρέπει να
προσθέσουμε και το φυσικό αέριο, το οποίο πρέπει να παρέχει στις έξι άδειες που δόθηκαν. Το ερώτημα είναι: Πώς θα εξασφαλίσει η ΔΕΠΑ αυτό το ποσό του φυσικού αερίου; Δηλαδή δώσατε έξι άδειες για να πείτε ότι απελευθερώνεται η αγορά ενέργειας. Και από εκεί και πέρα είναι αδύνατον να υπάρξει παραγωγή ηλεκτρικού ρεύματος απ' αυτές τις εταιρείες. Δηλαδή ήρθατε εδώ να μας πείτε μόνο "δώσαμε τις άδειες". Δεν μας είπατε όμως τι θα γίνει στο μέλλον. Αυτή είναι η πραγματικότητα. Αυτή είναι η προετοιμασία της Κυβέρνησης. 'Ετσι πορεύεται η Κυβέρνηση και είναι ικανοποιημένος ο κύριος Υπουργός.
'Ολο αυτό ξέρετε που οφείλετε; Οφείλετε στο ότι σέρνεται η Κυβέρνηση -σας το είπα και στην αρχή- πίσω από τα γεγονότα. Πρέπει να προβεί στην απελευθέρωση αλλά είναι παντελώς ανέτοιμη και από πλευράς θεσμικού πλαισίου και από πλευράς μηχανισμών. Σέρνεται πίσω από τα γεγονότα και δίνει άδειες και ό,τι γίνει, δεν αναλαμβάνει καμία ευθύνη για τον τρόπο που θα λειτουργήσουν τα πράγματα.
Σ' αυτά, κυρίες και κύριοι συνάδελφοι, πρέπει να προσθέσουμε και κάτι άλλο: Την κατάσταση στην οποία βρίσκεται σήμερα η ΔΕΗ. Είναι γνωστό ότι η ΔΕΗ δεν βρίσκεται στα καλύτερά της σήμερα και το ξέρετε. Η πορεία ιδιωτικοποίησης της ΔΕΗ δεν προχωράει. Η είσοδος στο Χρηματιστήριο ήδη 
βρίσκεται σε τεράστια καθυστέρηση και αυτό αποδεικνύεται από τα πράγματα. Παραδείγματος χάρη, η αποτίμηση παγίων της ΔΕΗ πού βρίσκεται; Δεν έχει γίνει αποτίμηση παγίων. Και το ερώτημα είναι: Γιατί δεν γίνεται αυτή η αποτίμηση;
Ξέρετε γιατί δεν γίνεται η αποτίμηση των παγίων; Δεν γίνεται γιατί θα αποδειχθεί, σ' όλο της το μεγαλείο, η κακοδιαχείριση και οι ελλείψεις που υπάρχουν στη ΔΕΗ. Γι' αυτό δεν γίνεται η αποτίμηση παγίων. Και βεβαίως
από εκεί και πέρα καθυστερεί και η μετοχοποίηση αλλά και η είσοδος στο Χρηματιστήριο.
Η κατάσταση δανεισμού της ΔΕΗ είναι γνωστό πού βρίσκεται. Με τα
στοιχεία που έχουμε εμείς -γιατί βλέπετε ένα άλλο στοιχείο της "διαφάνειας" της Κυβέρνησης είναι ότι τα στοιχεία αυτά τα παίρνουμε με το σταγονόμετρο- η κατάσταση δανεισμού της ΔΕΗ είναι η εξής...
ΔΗΜΗΤΡΙΟΣ ΠΙΠΕΡΓΙΑΣ: Να αυξηθεί το ρεύμα δηλαδή;
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Πιπεργιά. ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πιπεργιά, νόμιζα ότι είχατε πάρει τις
αποστάσεις σας...
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, βλέπω ότι θέλετε διάλογο με τους συναδέλφους. Αν τον θέλετε, εγώ δεν έχω καμία αντίρρηση αρκεί να τον εγκρίνετε.
ΠΡΟΚΟΠΗΣ ΠΑΥΛΟΠΟΥΛΟΣ: Εγώ χαίρομαι για το διάλογο.
ΠΡΟΕΔΡΕΥΩΝ (Κωνσταντίνος Γείτονας): Αν τον επιτρέπετε, να τον κάνουμε οργανωμένα.
ΠΡΟΚΟΠΗΣ ΠΑΥΛΟΠΟΥΛΟΣ: Εγώ θα του απαντήσω στην ερώτησή του.
Κύριε Πιπεργιά, εγώ νόμιζα ότι ήσασταν εκτός λογικής Σημίτη και χαιρόμουν γι' αυτό. Αλλά φαίνεται μπαίνετε και σεις στη διλημματική τακτική "εδώ που φθάσαμε, τι θέλετε να κάνουμε". Δεν μίλησε κανείς για αύξηση. Αλλά έτσι όπως κατάντησε τη ΔΕΗ η Κυβέρνηση εκεί μαθηματικά θα οδηγηθούμε. Δεν θα το έκανε αυτό βεβαίως δική μας κυβέρνηση. Στο παρελθόν ακόμη και στα τρία δύσκολα χρόνια που κυβέρνησε η Νέα Δημοκρατία, δείξαμε το δρόμο που τώρα επιχειρείτε να ακολουθήσετε και δεν μπορείτε.
ΔΗΜΗΤΡΙΟΣ ΠΙΠΕΡΓΙΑΣ: Με πέντε χιλιάδες...
ΠΡΟΚΟΠΗΣ ΠΑΥΛΟΠΟΥΛΟΣ: Λοιπόν, το θέμα είναι ότι ο δανεισμός μεταξύ
1993-1999 έφθασε από τα 1,1 τρισεκατομμύρια στα 1,8 τρισεκατομμύρια. Δηλαδή αυτήν τη στιγμή το ποσοστό δανεισμού στη ΔΕΗ σχετικά με τα έσοδα είναι 20%, όταν σε όλες τις άλλες δημόσιες επιχειρήσεις ηλεκτρισμού που υπάρχουν στην Ευρωπαϊκή 'Ενωση το ποσοστό αυτό δεν υπερβαίνει το 5% με 10%. Εκεί καταντήσατε τη ΔΕΗ.
Και εδώ πρέπει να πείτε, κύριε Υπουργέ, τι θα γίνει εν όψει του ασφαλιστικού. Σας το είπε και ο κ. Κωστόπουλος, σας το είπαν και άλλοι. 
Αναλάβατε με το νόμο του 1999 κάποιες υποχρεώσεις. Θα τις τηρήσετε;
Και αν σκοπεύετε να τις τηρήσετε, γιατί δεν εγγράφονται τα κονδύλια στον προϋπολογισμό; Σας καταγγείλαμε εδώ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): ...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Χριστοδουλάκη. Απαντήσατε προηγουμένως.
ΠΡΟΚΟΠΗΣ ΠΑΥΛΟΠΟΥΛΟΣ: Σε αυτήν την Αίθουσα σας το καταγγείλαμε την
εποχή εκείνη και δεν είναι το μόνο φαινόμενο. 'Οταν εμφανίσατε τον προϋπολογισμό του 2001 το Δεκέμβριο που μας πέρασε, δεν εγγράψατε σημαντικές δαπάνες που έπρεπε να εγγραφούν. Και αυτό το κάνατε για να εμφανίσετε έναν προϋπολογισμό πλεονασματικό κατά διακόσια πενήντα δισεκατομμύρια (250.000.000.000), όταν σας αποδείξαμε ότι είναι ελλειμματικός τουλάχιστον κατά 1,5 τρισεκατομμύρια. Μεταξύ αυτών περιλαμβάνεται και αυτό που σας λέμε τώρα. Δεν βάλατε μέσα τις δαπάνες οι οποίες ήταν, αν δεν κάνω λάθος, για το 2000 γύρω στα εξήντα εννιά δισεκατομμύρια (69.000.000.000). Και τώρα θα υπερβούν τα ογδόντα δισεκατομμύρια (80.000.000.000) σε ό,τι αφορά το ασφαλιστικό της ΔΕΗ. Γιατί δεν το βάλατε; Δύο τινά συμβαίνουν: 'Η θέλετε να το κρύψετε για να μη φαίνεται στον προϋπολογισμό για να μπορέσετε να τον εμφανίσετε πλεονασματικό ή δεν σκοπεύετε να τα δώσετε.
Πέστε μας, λοιπόν, τι πρόκειται να κάνετε εν όψει του ασφαλιστικού. Αν πρόκειται να τα δώσετε γιατί δεν τα βάλατε στον προϋπολογισμό; Πώς θα τα πληρώσετε; Και μη ρωτάτε τι θα κάναμε εμείς. Εμείς σας είπαμε ότι καλά κάνατε και το κάνατε, γιατί δεν μπορούσε να γίνει διαφορετικά. Το ερώτημα είναι αν ντρέπεστε να το εμφανίσετε στον προϋπολογισμό. Πώς θα τα πληρώσετε; Εσείς κυβερνάτε και εσείς πήρατε την απόφαση. Να βοηθήσουμε αλλά πώς, όταν εσείς από τη μια πλευρά τα κρύβετε και από την άλλη μας ρωτάτε τι να κάνουμε;
Σας είπα ότι είναι διλημματική πολιτική της Κυβέρνησης Σημίτη από την εποχή των Ιμίων μέχρι σήμερα. Στα 'Ιμια, ειρήνη ή πόλεμος. Στους S-300, τι θέλετε να κάνουμε; Στη διακήρυξη αρχών της Μαδρίτης τα ίδια. Στο Ελσίνκι τα ίδια. Και με το ασφαλιστικό λέτε πάλι, "εδώ που φτάσαμε τι άλλο θέλετε να κάνουμε".
Το ζήτημα δεν είναι να φτάσουμε εδώ που έφθασε η Κυβέρνηση Σημίτη, αλλά να οδηγείς τη χώρα έτσι ώστε να μη φθάνει εκεί. Ακριβώς το ίδιο λέμε και στην περίπτωση της απελευθέρωσης της αγοράς ενέργειας. Δεν έπρεπε να φτάσουμε ως εδώ. Τώρα φτάσαμε και, βεβαίως, οφείλετε να πάρετε μέτρα τα οποία όχι μόνο θα μας οδηγήσουν στο μέλλον, αλλά θα πρέπει να καλύψουν και τη διαφορά, η οποία υπάρχει ως προς το χρόνο τον οποίον χάσαμε. Αυτό είναι στο χέρι μας. Για να το κάνετε όμως αυτό, οφείλετε να ακολουθήσετε μία άλλη πολιτική. Μία πραγματικά φιλελεύθερη πολιτική, εκείνη που πιστεύει στο άνοιγμα των αγορών, στον ελεύθερο ανταγωνισμό, χωρίς βεβαίως να στερείται κοινωνικής δικαιοσύνης. Γιατί έχετε φτάσει στο σημείο να μας λέτε "βούτυρο ή κανόνια". Και τώρα μας λέτε αν θέλουμε ελεύθερο ανταγωνισμό ή αν θέλουμε κοινωνική δικαιοσύνη. Για μας γίνονται και τα δύο και το αποδείξαμε στο παρελθόν. Για σας δεν γίνονται γιατί βρίσκεσθε σε μία μεγάλη σύγχυση. Θεωρείτε ότι το μονοπώλιο της ευαισθησίας ανήκει στο σοσιαλισμό που έχει αποδειχθεί παραδοσιακά ότι απέτυχε. Ενώ, αντιθέτως, ο φιλελευθερισμός απέδειξε ότι υπάρχει και συνυπάρχει με την κοινωνική δικαιοσύνη.
ΠΑΝΑΓΙΩΤΗΣ ΛΑΦΑΖΑΝΗΣ: Ο φιλελευθερισμός τρώει τα λεφτά του κόσμου. ΠΡΟΚΟΠΗΣ ΠΑΥΛΟΠΟΥΛΟΣ: 'Οταν αντιληφθείτε, κύριε Λαφαζάνη, τι εστί
φιλελευθερισμός, δεν θα τα λέτε αυτά. Αλλά δεν μπορώ να απαιτήσω από σας να αντιληφθείτε κάτι από φιλελευθερισμό. Σέβομαι τις απόψεις σας. Ξέρετε και αυτές οι απόψεις έχουν την αξία τους, γιατί εν πάση περιπτώσει παραμένουν στο μουσείο της ιστορίας. 'Εχουν την ιστορική τους σημασία. Τώρα έχουμε περάσει σε μια άλλη εποχή. Χρειάζεται μία άλλη πολιτική. Η Κυβέρνηση Σημίτη πρέπει να αλλάξει πολιτική. Πολύ φοβάμαι όμως ότι αυτή η Κυβέρνηση δεν έχει ούτε τα στελέχη, αλλά ούτε και τον επικεφαλής με τον οποίον θα μπορούσε ν' αλλάξει πολιτική.
'Αρα, δεν είναι θέμα αλλαγής πολιτικής. Είναι θέμα αλλαγής της
Κυβέρνησης.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγούμενως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, ογδόντα δύο μαθητές και μαθήτριες και οκτώ συνοδοί-καθηγητές από το 2ο Γυμνάσιο Φλωρίνης.
Η Βουλή τους καλωσορίζει και ιδιαίτερα ο Βουλευτής Φλωρίνης κ. 
Νικόλαος Κορτσάρης. Βλέπω ότι χαίρεστε ιδιαίτερα, κύριε συνάδελφε. (Χειροκροτήματα απ' όλες τις πτέρυγες)
Ο Κοινοβουλευτικός Εκπρόσωπος του Κομμουνιστικού Κόμματος
Ελλάδος κ. Σκυλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Είναι προφανής η αγωνία της Νέας Δημοκρατίας να επιταχυνθούν οι διαδικασίες της απελευθέρωσης και του ξεπουλήματος της Δ.Ε.Η. και της αγοράς ενέργειας γενικότερα. Είναι προφανής η αγωνία της Νέας Δημοκρατίας να μπουν ιδιώτες σε αυτόν τον τομέα και να κερδίσουν κιόλας. Η απάντηση του κυρίου Υπουργού είναι ότι προχωράμε στην πολιτική του φιλελευθερισμού της Νέας Δημοκρατίας ότι έδωσαν άδειες ότι θα κερδίσουν οι ιδιώτες. 'Ολη η υπόθεση είναι να κερδοσκοπήσουν οι ιδιώτες είτε παίρνοντας μετοχές από το φιλέτο της Δ.Ε.Η. είτε κάνοντας αυτοτελείς επιχειρήσεις παραγωγής ηλεκτρικής ενέργειας.
Στο πυρ το εξώτερον η δημόσια Δ.Ε.Η., η οποία επί τόσα χρόνια είχε
χαμηλή τιμή ρεύματος για την ΠΕΣΙΝΕ και για άλλες ηλεκτροβόρες βιομηχανίες. 'Ομως, παρ' όλο που και πάλι δούλευε για το κεφάλαιο η λαϊκή πίεση ανάγκαζε την Κυβέρνηση να παρουσιάζει κάποια αποτελέσματα.
Η δημόσια ΔΕΗ -που μιλάτε για το κρατικό μονοπώλιο κατά τρόπο
απαξιωτικό- σε σχέση με τις άλλες ευρωπαϊκές κρατικές επιχειρήσεις, είχε τη φθηνότερη ανά κιλοβάτ τιμή και από τις δεκαπέντε χώρες στην Ευρωπαϊκή 'Ενωση. Και ήταν η τέταρτη με το φθηνότερο ρεύμα που έδινε στη βιομηχανία και στη βιοτεχνία.
Αυτή ήταν η δημόσια ΔΕΗ που θέλετε να καταργήσετε: Είχε αναπτύξει την τεχνολογία, είχαν εκπαιδευτεί εκατοντάδες -για να μην πω χιλιάδεςτεχνικοί, είχαμε τεχνικές μελέτες που μπορούσαν να βοηθήσουν και στην ανάπτυξη της χώρας. Τέλος, υπήρξε και στήριξη της ντόπιας παραγωγής για διάφορα βιομηχανικά εφόδια που χρειαζόταν η ΔΕΗ, όπως πίνακες, καλώδια, μετασχηματιστές.
Τώρα, με την ελεύθερη αγορά όλα αυτά καταργούνται. Και μπαίνει το ζήτημα τι θα κερδίσει ο 'Ελληνας πολίτης από αυτήν την υπόθεση; Κάνετε κατακερματισμό. Εκεί πηγαίνει η υπόθεση, στον κατακερματισμό της ΔΕΗ. Είναι το όχημα, μαζί με τη μετοχοποίηση, ώστε το φιλέτο να το πάρουν οι ιδιώτες είτε παίρνοντας το managment ή και χωρίς αυτό -αυτή είναι η ουσία- και εσείς να κρατήσετε το σκελετό. 'Ο,τι, δηλαδή, έχει σχέση με υποδομές, τη ραχοκοκαλιά και τα βάρη να τα σηκώνει ο κρατικός προϋπολογισμός, η κρατική ΔΕΗ και όλο το ψαχνό να δοθεί στους ιδιώτες.

Το τελικό αποτέλεσμα θα είναι να αυξηθεί η τιμή του ρεύματος ανά
κιλοβάτ. Και δεν το λέμε εμείς. Το λένε τα γεγονότα. Ποια γεγονότα; Το χαρακτηριστικότερο παράδειγμα είναι της Καλιφόρνιας, που μέρες Χριστουγέννων με είκοσι υπό το μηδέν δεν είχαν θέρμανση. Γιατί την τοπική ΔΕΗ την πήραν τρεις ιδιωτικές εταιρείες και δημιούργησαν τεχνητό blackout για να πάρουν δισεκατομμύρια δολάρια επιχορηγήσεις και αποζημιώσεις. Και τα πήραν! Ψήφισε το τοπικό κοινοβούλιο κάτω από τον εκβιασμό.
Σε Καλιφόρνια θέλετε να μετατρέψετε την Ελλάδα και ως ΠΑ.ΣΟ.Κ. και ως Νέα Δημοκρατία! Αυτή είναι η ουσία του ζητήματος της ιδιωτικοποίησης. Και δεν τα λέμε εμείς μόνο αυτά, δεν τα λέει η πείρα της Καλιφόρνιας. Τα λέει και ο Πρόεδρος των Βιομηχάνων, του ΣΕΒ. Ο 'Ελληνας Πρόεδρος λέει ότι προϋπόθεση για να μπουν ιδιωτικές εταιρείες στον τομέα της ενέργειας, είναι να αυξηθεί η τιμή της κιλοβατώρας. Αυτή είναι η προϋπόθεση.
Οι καθυστερήσεις στην απελευθέρωση, για τις οποίες κόπτεσθε, και τα
αργά βήματα είναι επειδή δεν υπάρχει πολύ μεγάλο ενδιαφέρον από ιδιώτες. Υπάρχει κάποιο ενδιαφέρον, αλλά είναι μικρό. Διότι χρειάζεται να επενδύσουν χρήματα που θα χρειαστεί είκοσι με πενήντα χρόνια για να τα αποσβέσουν. Αυτή είναι η ουσία του ζητήματος. Γι' αυτό δεν βιάζεται και η Κυβέρνηση. Προχωράει βέβαια με τους συγκεκριμένους ρυθμούς στην απελευθέρωση.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Πέρα από αυτό υπάρχει ένα ζήτημα σε σχέση με το προσωπικό της ΔΕΗ. Υπάρχει το κοινωνικό κόστος από την απελευθέρωση, που θα πληρώσει τα σπασμένα ο ελληνικός λαός.
Υπάρχει και το γεγονός ότι είναι έγκλημα να έχουμε εγκαταλείψει ή να είμαστε σε πορεία εγκατάλειψης του λιγνίτη. Το ξέρετε γιατί είστε από την περιοχή της Κοζάνης και είπατε ότι αυτή είναι η προοπτική. Το είπατε εμμέσως. 'Εχετε συμφωνήσει και εσείς υπογράψατε την αρχική σύμβαση, αν θυμάμαι καλά, για το φυσικό αέριο, που κοστίζει πολύ περισσότερο και

είναι ασύμφορο να παράγουμε ενέργεια και ρεύμα με το φυσικό αέριο σε βάρος του λιγνίτη. Και είστε και από το νομό που παράγει λιγνίτη. 'Ολα
αυτά όμως είναι στη λογική του να κερδίσουν οι ιδιώτες.
Θα έχουμε, λοιπόν, και επιπτώσεις στο προσωπικό: Σύμφωνα με υπολογισμούς των συνδικάτων οι θέσεις εργασίας θα μειωθούν περίπου κατά δέκα χιλιάδες άτομα. 'Οσον αφορά τα ασφαλιστικά τους δικαιώματα, σύμφωνα με υπολογισμούς, η ΔΕΗ χρωστάει στους εργαζόμενους από παρακρατήσεις πάνω από τρία δισεκατομμύρια. Γιατί να πιστέψουμε ότι αυτά θα δοθούν;
Χθες ανακοινώθηκαν τα μέτρα για το ασφαλιστικό. Δεν θα υπάρχει ενοποίηση των ταμείων στις ΔΕΚΟ; Δεν θα είναι το όριο το 60% των μισθών; Δεν θα είναι η σύνταξη στο ύψος της καλύτερης δεκαετίας; Τι σημαίνει αυτό; 'Οτι δεν θα δοθούν τα τρία δισεκατομμύρια. Θα είναι πολύ λιγότερα. Εξάλλου η πείρα, το τι υποσχέσεις είχαμε για τα άλλα ασφαλιστικά ταμεία, για το ΙΚΑ, για το ΝΑΤ, ότι θα δοθούν από τον κρατικό προϋπολογισμό τα αναγκαία ποσά και δεν δίνονταν όλα αυτά τα χρόνια, γιατί να πιστέψουμε; Είτε υπάρχει προϋπολογισμός είτε δεν υπάρχει προϋπολογισμός, τα τρώτε τα λεφτά των εργαζομένων στη Δ.Ε.Η.
Το ζήτημα της εξειδίκευσης και της τεχνογνωσίας. Γιατί θα αυξηθεί η
τεχνογνωσία, αν δοθεί στους ιδιώτες; Εγώ δεν το έχω καταλάβει αυτό. Και δεν θα έχουμε εισαγόμενη τεχνογνωσία; Η Δ.Ε.Η. ήταν κρατική επιχείρηση, κρατικό μονοπώλιο και ήταν αναγκασμένη εκ των πραγμάτων να βγάζει τεχνικούς και να κάνει έστω και ορισμένες μελέτες στα υδροηλεκτρικά και σε ορισμένους άλλους τομείς. Τώρα, θα είναι εισαγόμενη η τεχνογνωσία. 'Ερχεται πιο φθηνά στον ιδιώτη. Δεν θα επενδύσει σε έρευνα. Είναι σε βάρος, λοιπόν, και της τεχνογνωσίας και της έρευνας και τελικά σε βάρος της πραγματικής ανάπτυξης της χώρας η λογική της ιδιωτικοποίησης και η λογική της απελευθέρωσης.
Τώρα, με τη μετοχοποίηση που καρκινοβατεί εξήγησα εδώ, γιατί δεν είναι εύκολο να βρεθούν και αγοραστές. Διότι δεν έχει βρεθεί ίσως ο μάνατζερ να δοθεί σε κάποιον στρατηγικό επενδυτή. Διότι υπάρχει προσφορά ΔΕΚΟ στα Βαλκάνια και σε όλες τις χώρες και πού να πρωτοπάει το μεγάλο κεφάλαιο; Να έρθει στην Ελλάδα ή να πάει στις γειτονικές χώρες; Αυτή είναι η ουσία του ζητήματος. Αν τα είχατε βρει αυτά τα ζητήματα, θα είχε ξεπουληθεί ήδη η Δ.Ε.Η. και θα είχε μπει στο Χρηματιστήριο.
'Αλλο ζήτημα: Σε σχέση με τα Βαλκάνια και με τις γειτονικές χώρες, θα γίνουμε ισχυρή χώρα. Η λογική σας είναι να γίνουμε ισχυροί ιμπεριαλιστές στα Βαλκάνια ως χώρα, να ελέγχουμε τις οικονομίες των γειτονικών χωρών και να τις εκμεταλλευόμαστε; Πού είναι οι "σοσιαλιστικές" αρχές ότι πρέπει να έχουμε σχέσεις καλής γειτονείας, σεβασμού της ανεξαρτησίας των γειτονικών μας χωρών, στη βάση του αμοιβαίου οφέλους να γίνονται οι συμφωνίες; Εδώ καμάρωνε ο Υπουργός ότι έτσι η Ελλάδα δυναμώνει, διότι θα ελέγχει μέσω του ρεύματος της Δ.Ε.Η. ...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μη λέτε ότι θα ελέγχει. ΑΝΤΩΝΗΣ ΣΚΥΛΛΑΚΟΣ: Τα είπε. Σας ξεφεύγουν οι κουβέντες και
καμαρώνετε. Αλλά να πω και ποια είναι η πραγματικότητα; Λέμε ότι θα παίζει ρόλο μεσάζοντα η Δ.Ε.Η., διότι πίσω απ' αυτές τις επεκτάσεις και τις επενδύσεις, όποιες γίνονται, είτε από τον Ο.Τ.Ε. είτε από τη Δ.Ε.Η., είναι πολυεθνικές μεγαλύτερες από τις δικές μας δυνατότητες και παίζουμε το ρόλο του μεσάζοντα και του μικρού εταίρου. Το ρίσκο θα το αναλαμβάνει η κρατική Δ.Ε.Η. ή ό,τι απομείνει από τον κρατικό Ο.Τ.Ε. και τα κέρδη θα τα παίρνουν οι συνεταίροι μας. Αυτό γίνεται με τη λεγόμενη, την περιβόητη διείσδυση στα Βαλκάνια.
Για όλους αυτούς τους λόγους, εμείς έχουμε εντελώς διαφορετική λογική. Η δική μας η λογική είναι, όχι στην απελευθέρωση, ενιαία δημόσια Δ.Ε.Η., κάτω από κοινωνικό και εργατικό έλεγχο, προς όφελος του λαού. Μια τέτοια Δ.Ε.Η., χωρίς σπατάλες, αν υπήρχαν στο παρελθόν, σωστά
οργανωμένη, να είναι προς όφελος του κοινωνικού συνόλου, να παίζει κοινωνικό ρόλο και για το λαό και για τους εργαζόμενους μέσα στη Δ.Ε.Η. και να βοηθάει στην πραγματική ανάπτυξη της χώρας. Σ' αυτήν τη λογική κινούμαστε βεβαίως σε εντελώς αντίθετη κατεύθυνση με το ΠΑ.ΣΟ.Κ. και τη Νέα Δημοκρατία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
Βέβαια, λείπει ο κύριος Υπουργός. Φαίνεται ότι νομίζει πως συζητάει με δύο Κόμματα εδώ, σ' αυτήν την Αίθουσα. Ευχαριστούμε για την τιμητική παρουσία του κυρίου Υφυπουργού, αλλά νομίζω ότι και ο κύριος Υπουργός θα
έπρεπε να είναι παρών. 'Εχει μείνει στη λογική την οποία πιστεύει φαίνεται, θεωρεί την Αριστερά "τσόντα". 'Επρεπε να είναι εδώ. Μίλησε ο εκπρόσωπος του Κομμουνιστικού Κόμματος, θα μιλήσω κι εγώ. Δεν θα έπρεπε να ακούσει; Ανέλαβε την ευθύνη να απαντήσει και πρέπει να ακούσει και τη δική μας άποψη και τις δικές μας αιτιολογίες, να ακούσει τη δική μας κριτική. Νομίζω ότι δεν είναι αμελητέα και ούτε το παιχνίδι παίζεται σε δύο φιλελεύθερες παρατάξεις. Διότι εδώ ήρθε η Νέα Δημοκρατία να εγκαλέσει την Κυβέρνηση ότι δεν είναι αρκούντως φιλελεύθερη ότι δεν προχωράει ταχύτερα στην απελευθέρωση της αγοράς ενέργειας.
'Ηλθε εδώ η Νέα Δημοκρατία να εγκαλέσει την Κυβέρνηση, ότι δεν είναι τόσο φιλελεύθερη, ότι δεν προχωράει ταχέως στην απελευθέρωση της αγοράς ενέργειας στην Ελλάδα, ότι δεν σπεύδει γρηγορότερα για να πωλήσει, άρον άρον να μετοχοποιήσει, ιδιωτικοποιήσει τη ΔΕΗ. Νομίζω ότι λάθος πόρτες χτυπάει η Νέα Δημοκρατία κι αν συνεχίσει αυτού του είδους την κριτική θα είναι ουραγός αυτού που συντελείται σε αυτήν τη χώρα. Την κατεξοχήν, δυστυχώς και αποτελεσματική νεοφιλελεύθερη Κυβέρνηση την έχετε ενώπιόν σας και αυτά που κάνει είναι άγρια νεοφιλελεύθερα πράγματα, αν δεν τα έχετε αντιληφθεί, κύριοι της Νέας Δημοκρατίας.
Δόθηκαν σήμερα, άρον-άρον, έξι άδειες για την παραγωγή ηλεκτρικής
ενέργειας. 'Ολες οι άδειες που δόθηκαν -και θα πω δύο κουβέντες γι'αυτό-είναι για το φυσικό αέριο. Πόσες είναι οι αιτήσεις, κύριε Υπουργέ; Αν δεν κάνω λάθος, οι αιτήσεις είναι εννιακόσιες περίπου. Πώς επιλέξατε εσείς αυτούς τους έξι, με ποια κριτήρια; Γιατί σπεύσατε σε αυτούς τους έξι; Τι γίνονται οι άλλοι εννιακόσιοι; Τι το ιδιαίτερο έχουν αυτοί; Δεν άκουσα να μας πείτε γιατί επιλέγησαν αυτοί. Γιατί ο κ. Κοπελούζος; Ανταμείβεται για το σκάνδαλο της Φλώρινας; Και το γνωρίζετε ότι είναι σκάνδαλο η Φλώρινα. Να μας πείτε πώς επιλέξατε αυτούς τους περίφημους ιδιώτες, με ποια κριτήρια και με ποια προοπτική, με ποιους πελάτες, με ποιο φυσικό αέριο, από πού, σε τι πλαίσια, σε τι κατεύθυνση, με ποια προοπτική στον ενεργειακό σχεδιασμό στη χώρα μας. Και σας ρωτώ: Στη βάση ποιανού μακροχρόνιου ενεργειακού σχεδιασμού, κύριε Υπουργέ, έχετε αρχίσει να μοιράζετε αφειδώς άδειες; Αυτός είναι άγριος, ακραίος, φιλελευθερισμός. Είναι άδειες άνευ πλαισίου, χωρίς μακροχρόνιο δημόσιο εθνικό ενεργειακό σχεδιασμό.
Ο νόμος 2773/98 που έχετε ψηφίσει στο άρθρο 3, κύριε Υπουργέ, λέει το εξής: "Ο μακροχρόνιος ενεργειακός σχεδιασμός της χώρας λαμβάνει υπόψη του τα υπάρχοντα και πιθανολογούμενα ενεργειακά αποθέματα σε εθνικό, περιφερειακό και διεθνές επίπεδο, καθώς και τις τάσεις της διεθνούς αγοράς που αποσκοπεί στην ασφάλεια του ενεργειακού εφοδιασμού της χώρας, στην προστασία του περιβάλλοντος, στην ισόρροπη περιφερειακή ανάπτυξη, στην παραγωγικότητα και στην ανταγωνιστικότητα. Ο μακροχρόνιος ενεργειακός σχεδιασμός διαμορφώνεται σε πενταετή και δεκαετή κυλιόμενη βάση και προσλαμβάνει τη μορφή απόφασης του Υπουργού Ανάπτυξης, η οποία γνωστοποιείται στην αρμόδια Διακρή Επιτροπή της Βουλής. Πριν από την έκδοση της σχετικής απόφασης ο Υπουργός Ανάπτυξης ζητεί τη γνώμη της ΡΑΕ, των παραγωγικών φορέων της οικονομικής και κοινωνικής επιτροπής και ειδικών επιστημόνων". Πού είναι αυτός ο μακροχρόνιος ενεργειακός σχεδιασμός, κύριε Υπουργέ; Γιατί δίδετε άδειες παραβιάζοντας ωμά το νόμο; Πού οδηγείτε με την απελευθέρωση την αγορά; Στη μεγαλύτερη αναρχία. Να σας πω κάτι; Τις άδειες τις δίδετε εσείς, κύριε Υπουργέ, γιατί δεν υπάρχει καν μία ανεξάρτητη ρυθμιστική αρχή, η οποία να δίδει άδειες. Αυτήν τη ρυθμιστική αρχή τη διορίσατε εσείς. 'Ετσι, εσείς καθορίζετε τους κανόνες του παιχνιδιού. Μοιράζετε την τράπουλα στην αγορά. Αυτή είναι η ωμή πραγματικότητα. Και ξέρετε πού θα οδηγήσετε τα πράγματα; Σε τεράστιες και χονδροειδείς, σκανδαλώδεις προτιμησιακές συμφωνίες και θα έχετε τεράστιες αντιδράσεις και μεγάλο κόστος και κόστος για την πορεία της χώρας, γιατί δεν μας έχετε πείσει σε ποια πλαίσια, επιτέλους, θέλετε να προχωρήσετε την απελευθέρωση και τον ενεργειακό σχεδιασμό.
Θα έλεγα και δύο λόγια για την απελευθέρωση για την οποία κόπτεται η Νέα Δημοκρατία, χωρίς να βλέπει τις διεθνείς εξελίξεις, και την οποία ακολουθεί το ΠΑΣΟΚ. Και το μεν ΠΑΣΟΚ λέει μελετημένα "προχωράω στην απελευθέρωση" και σεις της Νέας Δημοκρατίας πιέζετε, "άρον άρον
προχωρείστε ταχύτερα".
Να σας πω μερικά παραδείγματα, τα οποία προέρχονται από κατ' εξοχήν φιλελεύθερες χώρες, όπου έχουν και παράδοση απελευθερώσεων της αγοράς, τι γίνεται ειδικά στην αγορά της ενέργειας.
Καλιφόρνια και Λος 'Αντζελες, οι τιμές αυξήθηκαν 300% από την απελευθέρωση της αγοράς ενέργειας. Τεράστιες και συνεχείς διακοπές ρεύματος. 'Ενα από τα μεγαλύτερα παραγωγικά κέντρα των ΗΠΑ, το Λος 'Αντζελες, δεν μπορεί να λειτουργήσει λόγω ελλείψεως σε ρεύμα.
Νέα Υόρκη, αύξηση, μετά την απελευθέρωση του ρεύματος, 100%. 
Ενεργειακή κρίση στην τροφοδοσία ρεύματος στις πολιτείες 'Ορεγκον, Ουάσιγκτον, Αϊντάχο. Στο Σαν Φρανσίσκο επανειλημμένα έχουν μείνει χωρίς ρεύμα.
Στη Σκανδιναβία από τότε που ξεκίνησε η απελευθέρωση, ενώ ήταν πλεονασματική σε ενέργεια, η Σουηδία για παράδειγμα, τώρα έχει γίνει ελλειμματική και κάνει εισαγωγές ρεύματος. Δεν νομίζω όμως ότι τα παρακολουθείτε όλα αυτά. Δεν νομίζω ότι προβληματίζεσθε από τέτοιου είδους διεθνείς εξελίξεις.
Γιατί γίνεται αυτό, πολύ περισσότερο με την απελευθέρωση στο χώρο της ενέργειας; Για τον εξής απλό λόγο: Οι επενδύσεις στο χώρο της ενέργειας είναι πολυδάπανες, πανάκριβες και αποσβαίνονται πάρα πολύ δύσκολα και οι επενδύσεις στην παραγωγή ρεύματος δεν είναι παραγωγή σε οποιοδήποτε εμπόρευμα. Η ηλεκτρική ενέργεια δεν αποθηκεύεται, πρέπει να καταναλωθεί. Καταλαβαίνετε, λοιπόν, ότι με την απελευθέρωση της αγοράς ενέργειας οι ιδιώτες θα κοιτάζουν να έχουν γρήγορα γρήγορα αποσβέσεις και να παράγουν ίσα-ίσα σχεδόν στη ζήτηση, το ρεύμα. Από εκεί ξεκινούν τα προβλήματα, από εκεί ξεκινούν τεράστιες ελλείψεις και μετά αρχίζουν οι άθλιοι εκβιασμοί για να ανεβαίνουν οι τιμές.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Αυτά συμβαίνουν σήμερα σε όλη την Ευρώπη. Βλέπουμε μετά τις απελευθερώσεις σε όλο τον ευρωπαϊκό χώρο, ενώ οι τιμές ρεύματος για τους μεγάλους καταναλωτές, για τους μεγάλους πελάτες έχουν μειωθεί, για το πλατύ κοινό τα τιμολόγια συνεχώς να αυξάνονται. Εκεί δυστυχώς πάτε τα πράγματα και εκεί θα φθάσετε με την απελευθέρωση, διότι ήδη η ΔΕΗ εν όψει απελευθέρωσης της αγοράς της ενέργειας και για να διευκολύνει τους ιδιώτες, δεν κάνει επενδύσεις σε νέες παραγωγικές μονάδες. 'Εχετε διακόψει αυτές τις επενδύσεις από το 1997, προκειμένου να δώσετε χώρο στους ιδιώτες και ξέρετε ότι το έχετε κάνει αυτό.
Το 2004 δεν θα είναι έτοιμες ούτε οι ιδιωτικές μονάδες παραγωγής. Θα έχετε μεγάλο πρόβλημα και τεράστιες ελλείψεις ρεύματος. Γι' αυτό τώρα θα αναγκαστείτε να προχωρήσετε, να επισπεύσετε την απελευθέρωση της αγοράς φυσικού αερίου, προκειμένου να το δώσετε στους ιδιώτες παραγωγούς και να προχωρήσετε -ακόμη χειρότερο- σε χαριστικές πράξεις, προκειμένου να βρείτε από ιδιώτες ρεύμα για να καλύψετε τις ανάγκες της χώρας. Θα σας εκβιάσουν αυτοί οι ιδιώτες και το ρεύμα -εδώ είμαστε- θα πάει στα ύψη για την οικιακή κατανάλωση. Αυτή είναι η προοπτική.
(Στο σημείο αυτό κτυπάει το επαναληπτικό κουδούνι λήξεως του χρόνου
ομιλίας του κυρίου Βουλευτή)
Θα ήθελα να πω δύο λόγια, και τελειώνω με αυτό, για την περίφημη δέσμευση της Κυβέρνησης, ότι θα καλύπτει τα ελλείμματα του Ταμείου Ασφάλισης Εργαζομένων της ΔΕΗ.
Ρίξατε το δόλωμα στους εργαζόμενους της ΔΕΗ, τους αναγνωρίσατε την
περιουσία τριών τρισεκατομμυρίων τριακοσίων δισεκατομμυρίων (3.300.000.000.000) δραχμών με νόμο, προκειμένου να τους απαγκιστρώσετε από την ασφάλιση στον εργοδότη. Τους συναναγνωρίσατε την περιουσία θεωρητικά και τους είπατε ότι θα τους καλύπτατε με νόμο το έλλειμμα του Ταμείου Ασφάλισης τους. Δεν γράψατε την επιδότηση στον προϋπολογισμό και τώρα φέρνετε τα μέτρα, κύριε Υπουργέ, όπου λένε, ενοποίηση των ταμείων των ΔΕΚΟ. Πού πάει, λοιπόν, το ταμείο ασφάλισης προσωπικού της ΔΕΗ, κύριε Υπουργέ; Οι προτάσεις σας πού το οδηγούν;
(Στο σημείο αυτό χτυπάει το επαναληπτικό κουδούνι λήξεως του χρόνου
ομιλίας του κυρίου Βουλευτή)
Το κοινό ταμείο των ΔΕΚΟ θα είναι, ΔΕΚΟ που είναι στο ΙΚΑ, ΔΕΚΟ που
έχουν δικά τους ταμεία κλπ. Ξέρετε τι σημαίνει αυτή η εξομοίωση; Πηγαίνουν στο ΙΚΑ όλες οι ΔΕΚΟ με τα σχέδια της Κυβέρνησης. 'Ετσι φάγατε τα λεφτά των εργαζομένων, 3,3 τρισεκατομμύρια δραχμές, τους δώσατε
ψευδείς υποσχέσεις όταν τους ιδρύατε το ταμείο ασφάλισης, ότι θα το επιδοτείτε και τώρα με τα μέτρα και τις προτάσεις σας τους πηγαίνετε όλους στο ΙΚΑ, στις συντάξεις πενίας και πείνας, των 122.000 δραχμών, γιατί αυτές θα είναι οι συντάξεις που θα δώσετε με τις προτάσεις σας και όχι μόνο τόσο, αλλά ακόμα χειρότερα, διότι, εάν ένας δεν έχει τις προϋποθέσεις του ΕΚΑΣ, θα πέφτει στις 67.000 δραχμές το μήνα.
'Ενα προνοιακό επίδομα θα δίδεται. Και αυτό είναι το κατάντημα μιας
πολιτικής, μιας πολιτικής που ψεύδεται συνέχεια. Δίνει υποσχέσεις, βγάζει νόμους, όπως αυτούς που σας ανέφερα για το μακροχρόνιο ενεργειακό σχεδιασμό. Και δεν το τηρεί ο Υπουργός. Ο Υπουργός δίνει άδειες παρανόμως. Προσβάλλονται αυτές οι άδειες χωρίς μακροχρόνιο σχεδιασμό. Βγάζετε νόμο ότι θα ενισχύεται το Ταμείο Ασφάλισης των εργαζομένων της Δ.Ε.Η. και δεν τον τηρείτε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Λαφαζάνη, σας παρακαλώ
τελειώνετε.
ΠΑΝΑΓΙΩΤΗΣ ΛΑΦΑΖΑΝΗΣ: Αθετείτε τους νόμους που ψηφίζετε και τώρα έρχεσθε και λέτε "Ταμείο ΔΕΚΟ", ενώ είναι ένα διευρυμένο ταμείο Ι.Κ.Α., με συντάξεις προνοιακού επιδόματος των 67.000 δραχμών.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο επίτιμος
Πρόεδρος της Νέας Δημοκρατίας κ. Μητσοτάκης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, θα ήθελα να κάνω μερικές γενικές παρατηρήσεις, όχι διότι έχω την ελπίδα ότι μπορούν να επηρεάσουν την Κυβέρνηση αυτά που θα πω στην πορεία που ακολουθεί, αλλά τουλάχιστον για να είναι γραμμένα στα Πρακτικά για την ιστορία.
Δεν υπάρχει καμιά αμφιβολία, κυρία Πρόεδρε και κύριοι συνάδελφοι, ότι το πρόβλημα της ενέργειας είναι το υπ' αριθμόν ένα πρόβλημα στη χώρα. Δεν μπορεί να αντέξει η χώρα ούτε στον εσωτερικό ανταγωνισμό μέσα στα πλαίσια της Ενωμένης Ευρώπης ούτε στον παγκόσμιο ανταγωνισμό, αν δεν έχει επαρκή ενέργεια και φτηνή ενέργεια. Στην ενεργειακή πολιτική, δυστυχώς τα καταφέραμε να βρισκόμαστε σήμερα ενώπιον μιας τραγικά δύσκολης κατάστασης.
Ο κύριος Υπουργός Ανάπτυξης μας ανέφερε ορισμένα πράγματα, τα οποία
πέτυχε τον τελευταίο καιρό. Και πράγματι πρέπει να ομολογήσω, πρέπει να παραδεχθώ ότι το Υπουργείο Ανάπτυξης τον τελευταίο καιρό δείχνει μια δραστηριότητα, χωρίς όμως να μπορεί να κάνει τις βαθιές τομές που είναι απαραίτητες για να λυθεί το πρόβλημα αυτό με μια μακροχρόνια προοπτική. 
Θα γίνω πιο συγκεκριμένος. 'Ολοι μας έχουμε συμφωνήσει, κύριε
Υπουργέ, ότι το μέλλον, στη χώρα, είναι το φυσικό αέριο. 'Εχουμε όμως μια τρομακτική δυσκολία και μια αδικαιολόγητη καθυστέρηση. Από τότε που κάναμε εμείς την πρώτη συμφωνία με τους Ρώσους, πολύ επιτυχή συμφωνία, επακολούθησαν νεότερες συμφωνίες του ΠΑ.ΣΟ.Κ., που χειροτέρεψαν τα πράγματα και τα οδήγησαν σε μια τρομερή καθυστέρηση. Χάσαμε σχεδόν μια δεκαετία ή τουλάχιστον επτά χρόνια.
Και φθάσαμε σήμερα πολύ καθυστερημένα να κάνουμε μια συμφωνία με τους Ρώσους σε μια βάση συμβιβασμού που είναι σωστή, αλλά δεν θα έπρεπε να έχουμε φθάσει εκεί. 'Επρεπε να έχουμε λύσει το πρόβλημα της επάρκειας και της τιμής του φυσικού αερίου πολύ πιο έγκαιρα. Καθυστερήσαμε και πληρώσαμε το κόστος.
Το δεύτερο είναι ότι πράγματι, όπως ομολόγησε και ο κύριος Υπουργός, έχουμε μια τρομακτική επιβάρυνση του ρεύματος για τη μεταφορά μέσα στην Ελλάδα, που δεν οφείλεται μόνο στο ότι καλύπτουμε μόνο το 1/3 της δυναμικότητας του αγωγού, αλλά οφείλεται, κύριε Υπουργέ, και στο γεγονός ότι ο αγωγός στοίχισε υπέρογκα ποσά, αδικαιολόγητα. To κόστος του αγωγού ήταν πολύ μεγάλο και η απόσβεση κατά συνέπεια ήταν πολύ μεγάλη.
Εγώ είχα πει παλαιότερα, μιλώντας σ'αυτήν την Αίθουσα, κύριε Υπουργέ, ότι θα έπρεπε να αντιμετωπίσει η Κυβέρνηση και την επιδότηση αυτού του έργου, ώστε να κατεβεί το κόστος. Διότι πρέπει να κατεβεί το κόστος του φυσικού αερίου, για να μπορούμε να έχουμε φθηνή ηλεκτρική ενέργεια. 
Σήμερα πάντως εγώ δεν συμμερίζομαι τις ανησυχίες για την επάρκεια του
φυσικού αερίου. Ελπίζω ότι θα υπάρξει επάρκεια του φυσικού αερίου. Το πρόβλημα δεν είναι η επάρκεια, είναι η τιμή, η οποία δεν επιτρέπεται να είναι υπερβολικά υψηλή, διότι τότε η ελληνική βιομηχανία δεν μπορεί να είναι ανταγωνιστική.
Και ακόμη επισημαίνω αυτά που σας είπα, κύριε Υπουργέ και κύριοι συνάδελφοι της Νέας Δημοκρατίας, ότι είναι ανάγκη να ξεκαθαρίσετε το κόστος της Δ.Ε.Η. Είναι μια πραγματικότητα.
Δεν υπάρχει αμφιβολία, κυρία Πρόεδρε, ότι σήμερα το οικιακό ρεύμα επιδοτεί την τιμή της μεγάλης κατανάλωσης. Και αυτό δεν είναι σωστό και δεν είναι και σύμφωνο με τους κανόνες της ευρωπαϊκής αγοράς, της κοινής αγοράς, με τους κανόνες του ανταγωνισμού.
Ακόμη, εκείνο το οποίο πρέπει να λεχθεί είναι ότι υπάρχει ένα τεράστιο πρόβλημα με τη Δ.Ε.Η. Οι κύριοι συνάδελφοι της Αριστεράς προσπαθούν να μας πείσουν ότι είναι σωστό το κρατικό μονοπώλιο στην παραγωγή της ηλεκτρικής ενέργειας.
Ας μην ανησυχεί ο κ. Λαφαζάνης για την Καλιφόρνια. Δεν πρόκειται να
αποτύχει η αμερικανική οικονομία, επειδή έχει πρόβλημα παροδικό η Καλιφόρνια.
ΠΑΝΑΓΙΩΤΗΣ ΛΑΦΑΖΑΝΗΣ: Για μας ανησυχώ, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η Αμερική τα βγάζει πέρα, κύριε Λαφαζάνη. Αντί να ασχολείστε με την Αμερική, καλύτερα θα ήταν να δείτε τα χάλια τα δικά μας, τι μας στοίχισε η ΔΕΗ.
Και εκεί, κυρία Πρόεδρε, θέλω να είμαι πάλι άλλη μια φορά σαφής
οσοδήποτε και αν είμαι κατ' ανάγκην ωμός. Τι αποτέλεσμα έχουμε από τη ΔΕΗ τα χρόνια που την έχουμε κρατική; Και να το ξέρουν και οι κύριοι συνάδελφοι της Αριστεράς. Η ΔΕΗ σήμερα απαλλαγμένη από την επιβάρυνση του ασφαλιστικού, για την οποία θα μιλήσω στη συνέχεια, έχει χρέη 1,8 έως 2 τρισεκατομμύρια. Eίναι οι οφειλές της. Η πραγματική της αξία, αν αποτιμηθεί σήμερα, αμφιβάλλω αν είναι τόση. Αμφιβάλλω αν η ΔΕΗ και απαλλαγμένη από το βάρος της κοινωνικής ασφάλισης, του ταμείου των εργαζομένων -το οποίο είναι μια υποχρέωση, την οποία το κράτος δεν μπορεί να αρνηθεί- έχει καθαρή αξία θετική ή αν είναι μηδέν αξία ή τυχόν αρνητική αξία. Και ακόμα έχουμε το τεράστιο πρόβλημα του
ασφαλιστικού ταμείου, το οποίο ορθώς και οι κύριοι συνάδελφοι της Αριστεράς κι εμείς το θυμίζουμε, κύριε Υπουργέ. Τι εκάματε; Ελύσατε το πρόβλημα επειδή εκάματε ένα νόμο και είπατε ότι το μεταθέτετε εις βάρος του συνόλου του ελληνικού λαού το κόστος το οποίο ανέρχεται σε ένα ποσόν ιλιγγιώδες; Εγώ με μετριοπάθεια μιλούσα για 1,5 τρισεκατομμύρια επιβάρυνση συνολική. Στην πραγματικότητα φαίνεται ότι είναι διπλάσιο. Τρία τρισεκατομμύρια περίπου είναι η επιβάρυνση.
Τι θα γίνει με το ασφαλιστικό σύστημα, κυρία Πρόεδρε, σήμερα, για το οποίο γίνεται τόση μάχη αυτήν την ώρα και σκιαμαχούμε χωρίς να βλέπουμε την ουσία του προβλήματος, χωρίς να βλέπουμε την τραγική αδυναμία στην οποία βρισκόμαστε; Το κράτος έχει δεχθεί από το παρελθόν την τριμερή χρηματοδότηση. Οφείλει δηλαδή να πληρώνει το 1/3 του κόστους ο κρατικός προϋπολογισμός. Ο κρατικός προϋπολογισμός επί των ημερών του εκσυγχρονιστικού ΠΑ.ΣΟ.Κ. δεν πληρώνει τα χρήματα που οφείλει. Οφείλει 1,3 τρισεκατομμύρια στο ΙΚΑ, διότι δεν δίδει το δικό του ποσοστό αυτήν τη στιγμή και οφείλει και τρία τρισεκατομμύρια για την υποχρέωση την οποία έχει αναλάβει απέναντι του ταμείου του συγκεκριμένου, μόνο ενός τελείως περιορισμένου τομέα, που είναι το ταμείο της ΔΕΗ. Αυτά τα τρισεκατομμύρια, κύριοι συνάδελφοι, δεν έχουν περάσει στο δημόσιο χρέος. Πουθενά δεν γράφονται.
Σήμερα έχουμε έναν προϋπολογισμό, κύριε Υπουργέ, ο οποίος έπρεπε τουλάχιστον να καλύψει τα τρέχοντα -το λέω και για τον κ. Πιπεργιά, ο οποίος ευλόγως ενδιαφέρεται για τους εργαζόμενους στη ΔΕΗ- τα τρέχοντα, του σημερινού έτους, τα 60 με 80 δισεκατομμύρια το χρόνο. Πώς θα καλύψει τα τρία δισεκατομμύρια που οφείλει συνολικά, για να καλύψει τις μελλοντικές προοπτικές; Τα τρέχοντα σήμερα δεν τα καλύπτει.
Κατά συνέπεια πώς ελύθη το θέμα; Με ένα νόμο και επειδή τυχόν ορισμένες λεπτομέρειες τεχνικές πρέπει να ρυθμιστούν με ένα νόμο τον οποίο θα φέρει ακόμα, λέει ο κ. Χριστοδουλάκης. Να τον φέρει το νόμο, αλλά τα λεφτά πού θα τα βρει; Κατά ποίον τρόπο θα αντιμετωπίσει το πρόβλημα;
Δεν υπάρχει καμία αμφιβολία ότι η λύση είναι η απελευθέρωση της
αγοράς της ηλεκτρικής ενέργειας. Και δεν υπάρχει καμία αμφιβολία ότι το ΠΑ.ΣΟ.Κ. από ανάγκη προχωρεί σε αυτήν την πολιτική. Κύριοι συνάδελφοι, όταν εμείς για πρώτη φορά προτείναμε την αυτοχρηματοδότηση των έργων της ΔΕΗ συναντήσαμε τεράστιες αντιδράσεις. 'Ενας από τους λόγους που έπεσε η κυβέρνηση της Νέας Δημοκρατίας υπό την πίεση των διαπλεκομένων με την προδοσία Σαμαρά τότε δεν ήταν μόνο ο ΟΤΕ, ήταν και η ΔΕΗ, ήταν και τα έργα της ΔΕΗ, τα οποία τα διαπλεκόμενα δεν ήθελαν να γίνονται με αυτοχρηματοδότηση, διότι η αυτοχρηματοδότηση δεν επιτρέπει ως γνωστόν τα
αθέμιτα, τα άνομα κέρδη και τις προμήθειες. Από τότε είχε η Νέα Δημοκρατία χαράξει τη γραμμή της αυτοχρηματοδότησης των έργων, και όταν θα γινόντουσαν από τη ΔΕΗ ή φυσικά της ιδιωτικοποίησης της ενέργειας, που είναι ακόμα η πιο προχωρημένη και επιθυμητή μορφή για να εκτελούνται αυτά τα έργα.
Διότι σήμερα δεν έχουμε άπειρα περιθώρια να κάνουμε επενδύσεις. Η
αυτοχρηματοδότηση ήταν και είναι και σήμερα η λύση, διότι στα περιορισμένα πλαίσια του Γ' Κοινοτικού Πλαισίου Στήριξης, κύριοι συνάδελφοι του ΠΑΣΟΚ -το λέω και για σας- δεν έχουμε κανένα συμφέρον να κάνουμε έργα τα οποία μπορεί να αυτοχρηματοδοτηθούν και να μην προτιμούμε τα έργα τα οποία δεν μπορούν κατά καμία έννοια να αυτοχρηματοδοτηθούν, όπως είναι τα έργα προστασίας του φυσικού περιβάλλοντος, τα έργα τα οποία κατ' εξοχήν σήμερα χρειαζόμαστε, τα μεγάλα αρδευτικά έργα, τα μεγάλα φράγματα, τα οποία με αυτοχρηματοδότηση δεν μπορούν να γίνουν, ενώ ακόμα και τα μεγάλα οδικά έργα ορθώς σήμερα τα πηγαίνετε προς αυτοχρηματοδότηση αλλά με τραγική καθυστέρηση μιας δεκαετίας.
Δεν υπάρχει καμιά αμφιβολία ότι η πολιτική την οποία εμείς ακολουθήσαμε τότε, δικαιώνεται σήμερα και δικαιώνεται από τα πράγματα. Ο εκπρόσωπος της Νέας Δημοκρατίας υπήρξε επιεικής απέναντι στην Κυβέρνηση του ΠΑΣΟΚ, διότι είπε ότι από την ανάγκη των πραγμάτων κάνετε την πολιτική αυτή της ιδιωτικοποίησης. Δεν είναι αλήθεια ότι τα κάνετε γι' αυτό. Τα κάνετε μόνο από την πίεση της Ευρωπαϊκής 'Ενωσης, από την πίεση της Ευρώπης. Είναι μια ανειλημμένη υποχρέωση προς την οποία σύρεται μετά κόπου ένα κόμμα και μία κυβέρνηση, η οποία επηρεάζεται από το κόμμα, το οποίο μέσα του αντιδρά, το οποίο ακόμα δεν έχει αποφασίσει ποια πολιτική πρέπει να ακολουθήσει και ποια πολιτική συμφέρει τον τόπο.
Αυτή είναι η πραγματικότητα σήμερα. Εκείνο το οποίο χρειάζεται είναι να προχωρήσουμε με σταθερότητα προς την πολιτική αυτή και χωρίς να αναζητούμε εντυπωσιασμούς.
Διότι εντυπωσιασμός είναι, κύριε Υπουργέ, το να δίνετε σήμερα άδειες. Τι άδειες δίνετε δηλαδή; Διάβασα την ανακοίνωση την οποία είχατε την καλοσύνη να μου δώσετε. Τι λέει η ανακοίνωση; Λέει ότι δίνετε έξι θεωρητικές άδειες. Να μην ανησυχεί ο κ. Λαφαζάνης. Η άδεια αυτή που δίνουν δεν σημαίνει τίποτα, διότι από κει και πέρα πρέπει να αρχίσει όλη η διαδικασία, να αναζητηθεί ο τρόπος με τον οποίο θα προσδιοριστεί η τιμή του φυσικού αερίου.
Μια μεγάλη επένδυση δεν γίνεται, αν δεν ξέρεις με ποια τιμή θα πάρεις το αέριο, κύριοι συνάδελφοι. Αυτό είναι στοιχειώδες. 'Οταν εμείς κάναμε τις πρώτες προδιαγραφές για να κάνουμε με αυτοχρηματοδότηση έργα παραγωγής ηλεκτρικής ενεργείας, εμείς είχαμε ακολουθήσει λογικό δρόμο. Δεν κάναμε φιγούρες, ούτε προσπαθούσαμε να δημιουργήσουμε εντυπώσεις. 
Θέλαμε να δώσουμε λύσεις, κύριε Χριστοδουλάκη. Είχαμε πει ότι θα
λέγαμε την τιμή του φυσικού αερίου. Από κει και πέρα θα τους καλούσαμε όλους να μετάσχουν στο διαγωνισμό και όποιος, με δεδομένη την τιμή θα μας έδινε την καλύτερη τιμή παραγομένης ενέργειας, αυτός θα έπαιρνε το διαγωνισμό. Θα κάναμε δηλαδή έναν τύπο διαγωνισμού ανάλογο με αυτόν που κάναμε για την κινητή τηλεφωνία, ένα διαγωνισμό ο οποίος θα τέλειωνε μέσα σε πέντε λεπτά και δεν θα είχε περιθώρια για καταχρήσεις και για αθέμιτες προμήθειες. Αυτός είναι ο μόνος τρόπος για να γίνουν τα έργα.
Πρέπει να λυθεί πρωτύτερα το πρόβλημα του φυσικού αερίου, να λυθεί το πρόβλημα της τιμής του φυσικού αερίου, για να προχωρήσουμε από κει και πέρα σε ιδιωτικές επενδύσεις, τις οποίες επειγόντως χρειαζόμαστε.
'Οσον αφορά τη ΔΕΗ, κύριε Υπουργέ, αν πράγματι αυτά τα οποία μας
είπατε ότι εξυγιαίνεται η ΔΕΗ είναι ακριβή -μακάρι να είναι ακριβή, εύχομαι να είναι ακριβή- φροντίστε να επιβιώσει η ΔΕΗ, διότι όλοι τη λυπόμεθα και την πονούμε εκεί που έχει φθάσει. Διότι αν δεν εξυγιανθεί η ΔΕΗ, ουσιαστικά δεν πρόκειται να ανθέξει κατά κανέναν τρόπο. Ούτε οι σημερινοί εργαζόμενοι ούτε οι συνταξιούχοι πρόκειται να απολαύσουν τίποτα. Και αν ακόμα υπάρχει μια θεωρητική προοπτική να ανθέξει η ελληνική οικονομία σ' αυτό το επίπεδο των κοινωνικών παροχών στο μέλλον, αν η ΔΕΗ δεν μπορέσει στοιχειωδώς να ανταποκριθεί, δεν πρόκειται να γίνει απολύτως τίποτα.
Πράγματι συμφωνώ μαζί σας, κύριε Χριστοδουλάκη, ότι η ΔΕΗ αυτήν την ώρα είναι απαραίτητη. Χωρίς τη ΔΕΗ δεν μπορούμε να προχωρήσουμε, ούτε
υγιής ιδιωτικοποίηση μπορεί να γίνει, διότι από τη μια στιγμή στην άλλη δεν μπορούμε να μεταφερθούμε στο καινούριο καθεστώς.
Αυτές τις γενικές παρατηρήσεις θεώρησα χρέος μου να κάνω, κυρία
Πρόεδρε, και θέλω να ελπίζω ότι η Κυβέρνηση θα θελήσει να δει τα προβλήματα όπως είναι, να πάψει το δρόμο της απόκρυψης και του εντυπωσιασμού, διότι ο δρόμος αυτός δεν οδηγεί πουθενά. Το βλέπουμε ολοκάθαρα τώρα που έχουμε το μεγάλο πρόβλημα της κοινωνικής ασφάλισης ότι η Κυβέρνηση αποκρύπτει την οικονομική πραγματικότητα, αποφεύγει να πει την αλήθεια. Ο Υπουργός Εθνικής Οικονομίας από τη μια μεριά έρχεται και μας λέει ότι όλα πάνε καλά στον τόπο και από την άλλη μεριά ζητά από τους φτωχούς συνταξιούχους θυσίες. Αυτή είναι μια πολιτική η οποία δεν έχει μέλλον και η οποία δεν μπορεί σε καμία περίπτωση να αποδώσει. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, εισερχόμεθα στο στάδιο των δευτερολογιών και το λόγο έχει ο κ. Δημήτριος Κωστόπουλος. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εγώ δεν θα κουράσω τους συναδέλφους. Δεν
πήρα, όμως, κύριε Υπουργέ, τις απαντήσεις που περίμενα. Είπατε ότι προβήκατε στην οργάνωση της ΔΕΗ. Δέκα μήνες είναι η καινούρια διοίκηση της ΔΕΗ και το μόνο που έκανε, κύριε Υπουργέ, είναι ότι επέλεξε πέντε γενικούς διευθυντές κατά τον τρόπο που τους επέλεξε, χωρίς να μας δίδει τα στοιχεία για να δούμε αν πράγματι επελέγησαν αξιοκρατικά, διότι τα κρατά λέει η ιδιωτική εταιρεία, η οποία εκλήθη να επιλέξει, λες και δεν την πληρώνουμε εμείς ή λες και έχουν κρατικό απόρρητο. Θα θυμίσω το φιάσκο του γενικού διευθυντού, ο οποίος προσελήφθη χωρίς να έχει πτυχίο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν προσελήφθη, κύριε
συνάδελφε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Προσελήφθη.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Προετάθη.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Οχι, προσελήφθη. Απεφασίστη η πρόσληψή του και απλώς πιθανόν να μην πήγε στο γραφείο του. Πάντως προσελήφθη. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κάνετε λάθος.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Οχι, δεν κάνω κανένα λάθος. Και η απάντηση την οποία μου δώσατε στην ερώτηση είναι σαφέστατη. Θα θυμίσω ότι ο νυν γενικός διευθυντής -κάνων χρέη γενικού διευθυντού- απεκλείσθη από την επιτροπή και σήμερα κρίνεται απαραίτητος και αναγκαίος και συνεχίζει να έχει τη θέση του.
Δεύτερον, μας είπατε ότι προ ημερών έγινε αξιοκρατικά η επιλογή τεσσεράκοντα οκτώ διευθυντών. Ετέθησαν σε διαδικασία κατά τη γνώμη μου απαράδεκτη. 'Ανθρωποι που επί σειρά ετών διεύθυναν τομείς, εκλήθησαν να εξιολογηθούν με τους υφισταμένους τους. Και αν μεν ήταν πραγματικά αξιοκρατική η επιλογή, θα έλεγε κανείς πολύ καλά τους κάνετε. Ποια ήταν όμως τα κριτήρια με τα οποία επελέγησαν οι τρεις άνθρωποι τους οποίους εισηγήθηκαν οι αρμόδιοι διευθυντές στο γενικό διευθυντή; Υπήρξαν κριτήρια; Δεν υπήρξαν. Συνεπώς -και αυτή είναι η δική μας θέση-οι επιλογές αυτές έγιναν πάλι καθαρά κομματικά. 'Εγιναν επιλογές ανθρώπων τους οποίους πρότειναν βασικά τα κομματικά σας στελέχη στη ΔΕΗ και πιθανόν και οι συνδικαλιστές σας από τη Χαριλάου Τρικούπη.
'Ενα δεύτερο στο οποίο δεν πήρα απάντηση, κύριε Υπουργέ, και θα
ολοκληρώσω με αυτό για να μην κουράσω το Σώμα είναι το θέμα της μετοχοποίησης της ΔΕΗ. Καμία απάντηση δεν δώσατε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας είπα.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ποια είναι η πορεία της μετοχοποίησης; Θα
γίνει μέσα στο 2001;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πολύ καλή πορεία. ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Πολύ καλή η πορεία; χρονικά όμως, δεν
δεσμεύεστε, για να μην τριτώσει το κακό.
Επομένως το πρόβλημα είναι η οργανωτική πορεία η οποία καθυστερεί, η απελευθέρωση της αγοράς η οποία επίσης καθυστερεί και όλα αυτά τα οποία είπα στην πρωτολογία μου, συν η ανυπαρξία κερδών. Βέβαια κάποια κέρδη θα υπάρξουν μόνο και μόνο από την αύξηση 3% της τιμής, του ρεύματος και όχι να υπάρξει από περιορισμό των δαπανών από οργάνωση, από εκσυγχρονισμό, και νοικοκύρεμα της ΔΕΗ.
Από την άλλη πλευρά υπάρχει το μεγάλο κόστος το οποίο λέγεται τόκοι. Χρηματοπιστωτικά έξοδα. Διότι όταν έχει περίπου δύο τρισεκατομμύρια δανεισμό η ΔΕΗ, έχει ένα φοβερά υψηλό κόστος χρηματοπιστωτικό. Δεν υπάρχει η καλή πορεία από πλευράς επενδύσεων από πλευράς απελευθέρωσης
της ενέργειας. Δεν μου απαντήσατε τι γίνεται με τις ανενεργείς επενδύσεις οι οποίες ανέρχονται σε εξακόσια δισεκατομμύρια δραχμές περίπου. Είχατε απάντηση; Συμφωνήσατε με την Ευρώπη; Πώς λοιπόν ΔΕΗ θα μπει στο χρηματιστήριο και μάλιστα σε μία περίοδο που το χρηματιστήριο δεν έχει καλή πορεία; Φοβάμαι ότι θα έχει την τύχη της Αγροτικής Τράπεζας και πολύ χειρότερα του ΟΠΑΠ;
Πιστεύω λοιπόν ότι η ΔΕΗ χρειάζεται ένα "τράνταγμα" νοικοκυρέματος,
οργανώσεως και ουσιαστικά να μην αρκούμεθα σε ημίμετρα.
Είπατε ότι οι κανονισμοί όλοι ψηφίστηκαν. Μας είπατε μερικούς και τους αριθμήσατε. Οι τρεις όμως κανονισμοί και κώδικες τους οποίους σας είπα εγώ και που αποτελούν τα βασικά στοιχεία για την πορεία της 
απελευθέρωσης της αγοράς, δεν ψηφίστηκαν. Η ΡΑΕ δεν έχει ακόμα οργανωθεί. Λειτουργεί με ελαχίστους υπαλλήλους.
Ο διαχειριστής του συστήματος χρειάζεται εκατοντάδες υπαλλήλους, τους
οποίους από ό,τι λέγεται θα τους δανειστείτε από τη ΔΕΗ, παρ'όλο ότι εδώ
θα υπάρξει και ένα νομικό πρόβλημα, διότι ο κανονισμός που διέπει το προσωπικό της ΔΕΗ είναι νόμος και για να τροποποιηθεί χρειάζεται πάλι νόμο. Δεν μπορεί να γίνει με αποφάσεις της ΔΕΗ, ούτε του Υπουργού. 
Συνεπώς βλέπουμε μια ολιγωρία, μια καθυστέρηση στις αποφάσεις που
είναι απαραίτητες για την απελευθέρωση της αγοράς της ηλεκτρικής ενέργειας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Τσιαρτσιώνης έχει το λόγο. ΝΙΚΟΛΑΟΣ ΤΣΙΑΡΤΣΙΩΝΗΣ: Κυρία Πρόεδρε, θεωρούμε ότι οι απαντήσεις που
λάβαμε πραγματικά δεν ικανοποιούν τη δεδηλωμένη ανησυχία, όχι μόνο τη δική μας, αλλά και γενικότερα της αγοράς.
Κατά πρώτον εγώ είμαι πλέον πεπεισμένος ότι ο ρόλος της ΔΕΗ έχει προσδιοριστεί. Και έχει προσδιοριστεί στο ρόλο του φτωχού συγγενή στην ιστορία που λέγεται άνοιγμα της αγοράς ενέργειας. Και βεβαίως δεν μπορώ να φανταστώ ένα business plan, ένα επιχειρησιακό σχέδιο πενταετίας, στο οποίο να μη φαίνεται η ανάπτυξη των δραστηριοτήτων της ΔΕΗ. Καταλαβαίνω βέβαια ότι εδώ χρειάζεται ένα πολύ μεγάλο και γενικό συμμάζεμα, αλλά δεν μπορώ να διανοηθώ πώς η τεχνογνωσία, η συσσωρευμένη εμπειρία ενός κολοσσού του είδους και στον τομέα αποφασίζει ξαφνικά να σταματήσει, να μην επεκτείνεται και να μην εκσυγχρονίζεται. 'Ενας συντελεστής τον οποίο ο Υπουργός προσδιόρισε ως ένα εκ των δύο μεγάλων συντελεστών, η ΔΕΗ, φαίνεται ότι στέκεται στην αναπηρική του πολυθρόνα. Και βεβαίως όλα αυτά τα ανοίγματα περί του εκσυγχρονισμού της επιχείρησης και των δομών της παραγωγής φαίνονται ότι δεν έχουν τέλος. Συνεχείς εξαγγελίες και καμία ουσιαστική εφαρμογή.
Λέμε λοιπόν ότι ο ένας παράγων παραμένει σταθερός, για να δούμε τι
γίνεται με τον άλλον, τι γίνεται δηλαδή στην επέκταση της παραγωγής ενέργειας από τον ιδιωτικό τομέα. Δόθηκαν οι άδειες χωρίς σταθερό πλαίσιο το οποίο θα περιγράφει τους συντελεστές παραγωγής. Και βέβαια λέει ο Υπουργός ότι θα το δούμε στο επόμενο διάστημα. Οφείλουμε να είμαστε επιφυλακτικοί. Κατ' αρχήν μια μονάδα η οποία θα παράγει ενέργεια από φυσικό αέριο στοιχίζει εξήντα, εβδομήντα δισεκατομμύρια. Η επιχείρηση, όταν θα πάει να δώσει την πρότασή της σε έναν πιστωτικό οργανισμό, προφανώς δεν θα μπορεί να είναι φερέγγυα η πρόταση, καθόσον δεν υπάρχουν σταθεροί συντελεστές παραγωγής. Και βεβαίως έχει θεσπιστεί ένα τρίμηνο αναθεώρησης ή έλεγχος της πορείας αυτής της επένδυσης. Εδώ θα είμαστε και μετά από ένα τρίμηνο και βεβαίως η απειλή της ανάκλησης της αδείας νομίζω ότι θα έχει πλήρη εφαρμογή. Διότι κανένας σοβαρός επενδυτής μη έχοντας σταθερούς συντελεστές παραγωγής δεν θα προχωρούσε στην επένδυση.
Θεωρούμε λοιπόν ότι αυτήν τη στιγμή πραγματικά, ιστορικά, είναι
συγκυριακά απαραίτητο και αναγκαίο να αποσαφηνίσουμε τους όρους του παιχνιδιού, έτσι ώστε κάθε συντελεστής και κάθε παίκτης να ξέρει τι πρόκειται να αντιμετωπίσει, προκειμένου πραγματικά να έχουμε και παραγωγή ενέργειας φτηνή, αλλά και βεβαίως άνοιγμα της αγοράς σε ευρύτερες περιοχές.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Βύζας έχει το λόγο.
ΒΑΣΙΛΕΙΟΣ ΒΥΖΑΣ: Επομένως, κύριε Υπουργέ, χρήσιμη και η σημερινή μας επερώτησή. Μας δόθηκε η ευκαιρία να κάνουμε μια γενική ανασκόπηση των επιχειρησιακών δράσεων της ΔΕΗ, των προβλέψεων, των μελλοντικών επενδυτών, φιλοδόξων επενδυτών, γιατί με τις προϋποθέσεις οι οποίες
σήμερα τουλάχιστον υπάρχουν δεν νομίζω ότι θα βρεθούν τόσο εύκολα άνθρωποι να επενδύσουν σε ένα θερμικό εργοστάσιο που καταλαβαίνετε και σεις και εκ της ειδικότητάς σας ότι είναι ίσως ένα πάρα πολύ δύσκολο έργο, έχοντας σχεδόν όλη την τεχνολογία της επιστήμης.
'Ηθελα όμως να πω ότι ήταν και χρήσιμη η επερώτηση αυτή και από τις θέσεις που ακούστηκαν από τους συναδέλφους της Αριστεράς, που απουσιάζουν, ιδιαίτερα της δογματικής Αριστεράς. Η απελευθέρωση της 
ενέργειας δεν σημαίνει ότι καταστρέφουμε τις προηγούμενες επενδύσεις μας. 'Ισα-ίσα τις προστατεύουμε καλύτερα και καλείσθε και εσείς στο θέμα αυτό του λιγνίτη ιδιαίτερα, που είναι το εθνικό ενεργειακό μας προϊόν, η πρώτη ύλη ενέργειας, να την προστατεύσετε δεόντως. Γιατί φοβούμαι ότι η ΔΕΗ σαν Α.Ε., έχοντας αν θέλετε έναν ιδιωτικό χαρακτήρα πιο πολύ με το
διευθύνοντα σύμβουλο κλπ., -γιατί κάποτε η ΔΕΗ είχε και
κοινωνικές πολιτικές, ενώ τώρα η ΔΕΗ θα πρέπει να είναι κάπως διαφοροποιημένη τουν χαρακτήρα της εταιρείας κοινής ωφελείας, θα είναι
ίσως της εταιρείας του πιο πολύ κέρδους, αφού θα πρέπει να είναι ανταγωνιστική- Εχει αφήσει εκκρεμότητες η ΔΕΗ και αν θέλετε και το Υπουργείο Ανάπτυξης. Και οι εκκρεμότητες αυτές μεγαλώνουν ιδιαίτερα στις λιγνιτοφόρες περιοχές.
'Αρα, λοιπόν, αυτές τις εκκρεμότητες, ιδιαίτερα της μετεγκαταστάσεως, όπως είχαμε πει θα πρέπει να τις δείτε και να τις λύσετε.
Είπατε επίσης ότι μεθαύριο θα κάνετε τα εγκαίνια για τη ΔΕΣΜΙΕ. 
Εύχομαι αυτά τα εγκαίνια να έχουν επιτυχία.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα σας καλέσουμε... ΒΑΣΙΛΕΙΟΣ ΒΥΖΑΣ: Θα έρθουμε, αλλά εύχομαι να μην είναι εγκαίνια όπως
του ΕΦΕΤ, ο οποιος ακόμη ψάχνει να βρει υπαλλήλους ή της ΡΑΕ, η οποία μένει με το Δ.Σ. της. Εύχομαι καλή επιτυχία, αλλά αμφιβάλλω στις μεθοδεύσεις, που θα πρέπει να χρησιμοποιήσετε, ούτως ώστε να δούμε πολύ σύντομα τον ελεύθερο επενδυτή να πουλά το ηλεκτρικό ρεύμα στους επιλέγοντες καταναλωτές. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Κορτσάρης έχει το λόγο. ΝΙΚΟΛΑΟΣ ΚΟΡΤΣΑΡΗΣ: Κύριε Υπουργέ, εγώ θα ήθελα να μιλήσω μόνο για
τον ατμοηλεκτρικό σταθμό της Μελίτης, στον οποίον πήγα προχθές και θέλω να σας πω ότι εναντίον της ΔΕΗ δεν έχουμε τίποτα.
Γι'αυτό, κύριε Υπουργέ,, θα σας πω, πρώτον, ότι τα έργα προχωρούν με πολύ γοργούς ρυθμούς, πραγματική κοσμογονία γίνεται στην περιοχή, το δε εργοστάσιο πράγματι την περιοχή μας δεν πρόκειται να τη μολύνει, γιατί η μονάδα αποθείωσής του είναι πρωτότυπη και ίσως η καλύτερη στην Ευρώπη. Για να λειτουργήσει όμως αυτή η μονάδα χρειάζεται να έχει κάρβουνο και νερό. Κάρβουνο αυτήν τη στιγμή δεν φαίνεται ότι έχετε εξασφαλίσει γιατί η μεν ΔΕΗ στα δικά της ορυχεία δεν έχει τη δυνατότητα, οι δε ιδιώτες και οι δύο έχουν πέσει τελείως έξω και θα πρέπει ή να τους βοηθήσετε για να ξαναρχίσουν να δουλεύουν, ή εν πάση περιπτώσει, να βρείτε έναν άλλον τρόπο. Ο τρόπος πάντως να μην είναι να φέρετε κάρβουνο από το εξωτερικό. 
Το δεύτερο πράγμα που χρειάζεται είναι το νερό. Για να πάρουμε νερό
εκεί πέρα, ξέρετε ότι θα πρέπει να γίνει το φράγμα της Παπαδιάς. Για το φράγμα αυτό σας έχω υποβάλει ερώτηση και παρακαλώ πολύ προσεκτικά να μου απαντήσετε, αλλά κυρίως πολύ προσεκτικά να προβείτε στην όσο το δυνατόν ταχύτερη έναρξη των λειτουργιών. 'Ολοι οι ειδήμονες λένε ότι αν αρχίσει αύριο να γίνεται σε δύο χρόνια το αργότερο -έτσι με διαβεβαίωσαν οι άνθρωποι της ΔΕΗ στη Μελίτη- ο σταθμός της Μελίτης θα είναι έτοιμος. Επομένως με τι νερά θα το λειτουργήσετε; Αν προτίθεσθε να κάνετε γεωτρήεις, σας διαβεβαιώνω για την οργη αλλά και για την αντίσταση των γεωργών της περιοχής που θα συναντήσετε, γιατί εκεί το νερό δεν φθάνει ούτε για πόσιμο ούτε για πότισμα.
Το τελευταίο που θα ήθελα να σας πω αφορά το Υπουργείο Εθνικής Αμύνης. Πλησίον του εργοστασίου της Μελίτης υπάρχει η περιοχή του
πεδίου βολής Κέλης-Λόφου. Προχθές κάναμε μια γενική συνέλευση στην
Κέλη και σας διαβεβαιώνω ότι υπάρχει τεράστιος κίνδυνος εξοστρακισμύ βλημάτων από αυτό το πολύ μεγάλο, όπως προτίθεται από το Υπουργείο Εθνικής Αμύνης να γίνει, πεδίο βολής, που μπορεί να πλήξει καίρια και το ίδιο το εργοστάσιο ή τους ανθρώπους που δουλεύουν εκεί.
Επομένως και στην επιτροπή που προτιθέμεθα να έρθουμε να σας
συναντήσουμε αλλά και όταν συζητήσετε με τον Υπουργό Εθνικής Αμύνης θερμά
σας παρακαλώ να λάβετε υπόψη ότι ιδιαιτέρως πολύ κινδυνεύει όχι μόνο το περιβάλλον αλλά αυτή η ίδια η υπόσταση και η ζωή των ανθρώπων αλλά και του ίδιου του εργοστασίου.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, έχετε το λόγο,
για να δευτερολογήσετε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρία Πρόεδρε, θέλω να ευχαριστήσω όλους που με τον έναν ή με τον άλλον τρόπο μου έδωσαν την ευκαιρία να παρουσιάσω την πολιτική της Κυβέρνησης και τις εξελίξεις στο χώρο της απελευθέρωσης της ενέργειας. Επιτρέψτε μου να διακρίνω όμως ως ιδιαιτέρως χρήσιμη συμβουλή την ομιλία του επίτιμου Προέδρου της Νέας Δημοκρατίας, ο οποίος παρουσίασε αρκετά θέματα με έναν τρόπο πραγματικό και κατέδειξε τόσο την πρόοδο που συντελείται όσο βέβαια και τις μεγάλες απαιτήσεις τις οποίες έχει η ελληνική οικονομία από τη διαδικασία της απελευθέρωσης.
Δεν θα μακρηγορήσω στη δευτερολογία απλώς να αναφέρω δύο σημεία. Πρώτον, ήταν εντελώς λανθασμένη η βάση, τα στοιχεία, οι αναφορές και τα νούμερα τα οποία ανέφερε ο κ. Λαφαζάνης σχετικά με το θέμα της αδειοδότησης. Οι εκατοντάδες αιτήσεις, οι εξακόσιες ή οι οποιεσδήποτε άλλες που ανέφερε δεν αφορούν μόνο θερμοηλεκτρικές μονάδες αλλά πάσης άλλης φύσεως παραγωγή ανενεώσιμες πηγές, αιολικά φράγματα, φωτοβολταϊκά και είναι πολύ περισσότερες, είναι πλέον των εννιακοσίων. Οι θερμοηλεκτρικές είναι είκοσι. Εξαιρέθηκαν τρεις, οι οποίες δεν έχουν υποδείξει τόπο εγκατάστασης. Εξαιρέθηκαν προς το παρόν οι μονάδες της Αττικής και από τις εναπομείνασες οι περισσότερες εγκρίθηκαν και έτσι προκύπτει ο αριθμός έξι. Είναι πάρα πολύ απλό. Αλλά για να φθάσει κανείς να αξιολογήσει όλην αυτήν τη διαδικασία πρέπει να έχει πληροφόρηση, γνώση του συστήματος πώς κινείται και πώς λειτουργεί.
Δεύτερον, για τα θέματα της αναδιάρθρωσης της επιχείρησης θα δείτε σε λίγες βδομάδες που θα βγουν τα αποτελέσματα του πενταμήνου τα οποία δείχνουν μια πάρα πολύ ουσιαστική βελτίωση. Και αναφέρω τα στοιχεία του πενταμήνου, έτσι ώστε να συγκριθούν και με τις προηγούμενες χρονιές και θα αποδείξουν ακριβώς το αποτέλεσμα το οποίο είχε η εσωτερική αναδιάρθρωση της επιχείρησης.
Το χρέος όντως είναι ένα πολύ σοβαρό και μεγάλο πρόβλημα της επιχείρησης. Είναι ένα θέμα. Το 1,7 τρισεκατομμύρια -περίπου εκεί κυμαίνεται- είναι ένα ζήτημα το οποίο πρέπει να αντιμετωπισθεί με κάθε τρόπο και όσον αφορά τη χρονική του διακύμανση. 'Ηδη προβαίνουμε τώρα σε μία αγορά μακροχρονιότερων τίτλων για να εξομαλυνθεί το χρέος και έτσι να μειώσει τις σε συγκεκριμένα έτη καταβαλόμενες δαπάνες τόκων -αυτή είναι μία πολιτική που έχει εφαρμοσθεί με ιδιαίτερη επιτυχία τα προηγούμενα χρόνια στο Γενικό Λογιστήριο- όπως επίσης, έχουμε μπει και στη διαδικασία διαπραγμάτευσης με την Ευρωπαϊκή 'Ενωση για το θέμα των ανενεργών επενδύσεων, ένα θέμα όμως το οποίο, όπως γνωρίζετε, είναι αυστηρά απόρρητο μέχρι της εκδόσεως αποφάσεως της Ευρωπαϊκής 'Ενωσης. Μετά θα έχω την ευκαιρία να κάνω πλήρη ενημέρωση στο Σώμα.
Με όλα αυτά τα δεδομένα πιστεύω ότι η ΔΕΗ θα μπορέσει να διαμορφώσει όλες εκείνες τις απαραίτητες προϋποθέσεις μέχρι το τέλος Μαϊου, έτσι ώστε να μπορέσει μετά να προσελκύσει τα ιδιωτικά κεφάλαια. Επαναλαμβάνω ότι θα έχει ολοκληρώσει μέχρι τότε όλη την εσωτερική της αναδιοργάνωση και προετοιμασία, θα αρχίσει η παρουσίαση στους επενδυτές και λαμβανομένων υπόψη και των συνθηκών που θα επικρατούν τότε στα χρηματιστήρια, τα διεθνή και τα εγχώρια, θα προχωρήσει στη διαδικασία προσέλκυσης κεφαλαίων, την οποία έχουμε εξαγγείλει.
Σας ευχαριστώ πολύ και εύχομαι την επόμενη φορά να μας δοθεί η
ευκαιρία να πούμε πολύ περισσότερα σχετικά με το θέμα αυτό.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
της Νέας Δημοκρατίας, κ. Παυλόπουλος, έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Η επερώτηση έγινε για να υπάρξουν απαντήσεις σε ορισμένα θέματα. Στην πραγματικότητα ο κύριος Υπουργός απλώς περιορίσθηκε να εκθέσει την εικόνα της πορείας της απελευθέρωσης της αγοράς της ηλεκτρικής ενέργειας όπως εκείνος νομίζει. Δηλαδή, στην ουσία επιχείρησε να ξαναγράψει στον τομέα του Υπουργείου του το έργο του Πιραντέλο "'Ετσι είναι, αν έτσι νομίζετε"!
Αλλά επειδή ο κοινοβουλευτικός έλεγχος έχει ένα διπλό στόχο, και να βοηθάει την Κυβέρνηση να δει τα λάθη της αλλά και από την άλλη πλευρά να
παίρνει απαντήσεις και η Αντιπολίτευση και μέσω αυτής ο Ελληνικός Λαός, εγώ θα παρακαλέσω πάρα πολύ να υπάρξουν απαντήσεις σε ορισμένα θέματα τα οποία είναι σαφή και στα οποία δεν μπορεί να υπάρξει παρανόηση.
Θέμα πρώτον: Δόθηκαν σήμερα έξι άδειες. Μήπως μπορεί να μας πει η Κυβέρνηση πότε -γιατί φυσικά αφού δόθηκαν οι άδειες θα πρέπει να υπάρχει και ένας χρονικός ορίζοντας μέσα από τις άδειες και τις σχετικές συμβάσεις που θα επακολουθήσουν- θα αρχίσουν να παράγουν αυτές οι μονάδες το ρεύμα το οποίο θα αγοράζει η ΔΕΗ;
Το δεύτερο. Πόσο θα αγοράζει η ΔΕΗ αυτό το ρεύμα; Το γνωρίζει; Διότι αν δεν το γνωρίζει, τότε είναι εντυπωσιακό να κάνει αυτήν τη στιγμή συμβάσεις και να δίνει άδειες για πράγματα των οποίων το κόστος δεν είναι δυνατόν να υπολογισθεί.
Τρίτον, είπε ο κύριος Υπουργός ότι δεν υπάρχει ζήτημα για το φυσικό αέριο. Ζήτημα υπάρχει και το ξέρουμε όλοι μέσα σ' αυτήν την Αίθουσα. Το είπαμε με αριθμούς, το είπε ο κ. Κωστόπουλος, το επανέλαβα εγώ, το ξαναεπαναλαμβάνω. Οι δυνατότητες που έχει σήμερα η ΔΕΠΑ σε ό,τι αφορά το φυσικό αέριο το οποίο έρχεται, είναι 3,7 δισεκατομμύρια κυβικά μέτρα. Μέχρι τώρα έχει δεσμευθεί, το ξαναλέω, για τέσσερα δισεκατομμύρια κυβικά μέτρα, χωρίς να υπολογίζονται οι έξι μονάδες. Και ερωτώ, ποιες εγγυήσεις έχουμε και ποιες έχουν εκείνοι που πήραν τις άδειες; Και απορώ μάλιστα πώς δέχθηκαν υπ' αυτές τις συνθήκες να πάρουν τις άδειες. Ποιες εγγυήσεις έχουν ότι το φυσικό αέριο που τους είναι απαραίτητο, θα το έχουν στη διάθεσή τους για να μπορέσουν να κάνουν την παραγωγή εκείνη την οποία αναλαμβάνουν.
Θέμα τέταρτον. Πότε θα εκδοθούν οι τρεις κανονισμοί για τους οποίους μιλήσαμε προηγουμένως, ήτοι οι κανονισμοί σε ό,τι αφορά τη μεταφορά, τη διανομή και σε ό,τι αφορά το ζήτημα του κώδικα.
Αν δεν υπάρξουν αυτού του είδους τα θεσμικά μέτρα, γνωρίζετε πάρα
πολύ καλά ότι στην ουσία και το θεσμικό πλαίσιο είναι ελλιπές και από την άλλη πλευρά δεν μπορεί να λειτουργήσει γενικότερα το όλο σύστημα, τουλάχιστον από πλευράς ελέγχου και εποπτείας.
Επίσης δεν πήρα απάντηση σε αυτό το οποίο θέσαμε στον κύριο Υπουργό: Η ΡΑΕ αυτήν την ώρα δεν είναι ανεξάρτητη διοικητική αρχή, όταν είναι σε όλα τα κράτη στα οποία υπάρχει αντίστοιχος θεσμός. Και υπάρχει σε πάρα πολλά κράτη. Είναι πολύ ευαίσθητο το θέμα και εκεί χρειάζεται η ανεξάρτητη διοικητική αρχή.
Το ερώτημα είναι το εξής. 'Εχουμε μια συνταγματική αναθεώρηση, η
οποία επέβαλε ορισμένους περιορισμούς και ορισμένες εγγυήσεις, ελλιπείς το τονίσαμε αλλά πάντως τους επέβαλε. Το ερώτημα είναι θα έρθει η Κυβέρνηση να προσαρμόσει πράγματι το νόμο και πότε στις επιταγές του Συντάγματος, η αναθεώρηση του οποίου όπως ξέρετε δημοσιεύθηκε στην Εφημερίδα της Κυβερνήσεως; Χρονικό ορίζοντα προσαρμογής της ΡΑΕ σ' αυτό το θεσμικό πλαίσιο έχουμε; Και είναι απαραίτητο να υπάρξει.
Τέλος, σ' αυτό το ίδιο ζήτημα θέλουμε την εξής απάντηση. Σκοπεύει να κρατήσει ο Υπουργός την αποφασιστική αρμοδιότητα της παραχώρησης των αδειών στα θέματα αυτά ή σκοπεύει να παραχωρήσει την αρμοδιότητα στη ΡΑΕ;
'Οσο υπήρχε η ΡΑΕ με αυτήν τη μορφή, ένα ελεγχόμενο κυβερνητικά
όργανο -όχι ότι αυτό μας ικανοποιεί, αλλά μ' αυτό το μοντέλο που ακολουθήσατε αυτό είναι και η λογική- τι η Κυβέρνηση, τι η ΡΑΕ. Εάν όμως πραγματικά γίνει ανεξάρτητη διοικητική αρχή, όπως επιβάλλει το Σύνταγμα, το ερώτημα είναι θα της παραχωρήσετε το σύνολο της αποφασιστικής αρμοδιότητας για να υπάρχει και ο έλεγχος και η εποπτεία και ως προς τον τρόπο που χορηγούνται οι άδειες και ως προς τον τρόπο που λειτουργούν οι σχετικές μονάδες; Γιατί είναι διπλός ο ρόλος.
Και ένα τελευταίο θέμα, το θέμα το οποίο σχετίζεται με τη ΔΕΗ. Είπε ο 
κύριος Υπουργός ότι το ζήτημα του χρέους της ΔΕΗ είναι πράγματι ένα θέμα. Και είναι πραγματικά τεράστιο θέμα. Δεν υπάρχει, το ξαναλέω, άλλη δημόσια επιχείρηση ηλεκτρισμού στο χώρο της Ευρωπαϊκής 'Ενωσης της οποίας η σχέση του χρέους, που είναι τώρα 1,8 τρισεκατομμύρια σε σχέση με τα έσοδα, να είναι 20%. Πέντε με δέκα τοις εκατό φθάνει ακόμα και στις χώρες που αντιμετωπίζουν τα μεγαλύτερα ενεργειακά προβλήματα σήμερα. Και τα μεγαλύτερα, μετά από μας φυσικά, τα αντιεμτωπίζει, όπως γνωρίζετε, το Βέλγιο.
Υπ' αυτές τις προϋποθέσεις το ερώτημα είναι: αναγνωρίζουμε την
κατάσταση, αλλά τι κάνουμε από κει και κάτω; Ποια είναι τα μέτρα
εξυγίανσης σε ό,τι αφορά τη ΔΕΗ; Το να ομολογούμε το λάθος δεν σημαίνει τίποτα. Το έχω ξαναπεί στην Αίθουσα αυτή και θα το επαναλάβω. Το μυστήριο της μετανοίας για να εξομολογούμεθα τα αμαρτήματά μας για να μπορούμε να κάνουμε με μεγαλύτερη άνεση άλλα, ίσως είναι καλό για τη σωτηρία της ψυχής. Δεν είναι όμως επαρκές για τη σωτηρία καμιάς κυβέρνησης. Και για αυτόν το λόγο δεν θεωρώ ότι είναι αρκετό αυτό που είπε ο κύριος Υπουργός και απάντηση βεβαίως δεν πήραμε.
Και ένα τελευταίο ζήτημα, το οποίο σχετίζεται με τη νοοτροπία της
Κυβέρνησης πάνω σε βασικά θέματα και φάνηκε και τώρα στη ΔΕΗ.
Κύριε Υπουργέ, το αποδείξατε όλα αυτά τα χρόνια, που επιχειρείτε αναγκαστικά και με τα βήματα που κάνετε, τις ιδιωτικοποιήσεις στο χώρο 
του ευρύτερου δημόσιου τομέα. Πρώτα-πρώτα, ιδιωτικοποιήσεις δεν κάνετε. Μετοχοποιήσεις με κομματικούς καρεκλοκένταυρους κάνετε. 'Ετσι την
αντιλαμβάνεσθε ή έτσι μπορείτε την ιδιωτικοποίηση. Ποτέ δεν ήσασταν φιλελεύθερο κόμμα και ούτε πρόκειται να γίνετε. Και, βεβαίως, έτσι δεν γίνονται ούτε μετοχοποιήσεις, ούτε ιδιωτικοποιήσεις. Γι' αυτό και η ΔΕΗ πηγαίνει έτσι όπως πηγαίνει και για το Χρηματιστήριο και σε ό,τι αφορά την ιδιωτικοποίηση. Το ερώτημα είναι όμως ότι υπερέβη η σημερινή διοίκηση της ΔΕΗ κάθε εσκαμμένο σε ό,τι αφορά τις προαγωγές που έκανε. Υπάρχουν σήμερα δείγματα γραφής, που αποδεικνύουν ότι οι Κυβερνήσεις Σημίτη είναι πολύ πίσω ακόμα και από τις Κυβερνήσεις του Ανδρέα Παπανδρέου. Θα έλεγα εκείνες προσπαθούσαν να κομματικοποιήσουν το κράτος, εσείς προσπαθείτε να κρατικοποιήσετε το ΠΑΣΟΚ. Και αυτό φαίνεται και τώρα. Στο Υπουργείο Οικονομικών έγινε στην κυριολεξία το όργιο του κομματισμού στις προαγωγές. Τα ίδια έγιναν και στη ΔΕΗ πρόσφατα. Δεν υπήρξε προαγωγή, που να μην είναι κομματικώς ελεγχόμενη. Κανένας άνθρωπος μη προερχόμενος από τον κομματικό σας χώρο δεν βρέθηκε να καταλάβει μία θέση στη ΔΕΗ, η οποία να είναι υπεύθυνη. Τι αποδεικνύει αυτό το πράγμα; 'Ετσι σκοπεύετε να οδηγήσετε τη ΔΕΗ στο χώρο της ιδιωτικοποίησης στο μέλλον; Με αυτήν τη νοοτροπία; Μετά μη διερωτάσθε, γιατί φτάσανε τα χρέη εκεί που φτάσανε. Μη διερωτάσθε γιατί οδηγείται η ΔΕΗ εκεί που οδηγείται. Βεβαίως δεν μπορείτε και από τη μια πλευρά να έχετε ιδιωτικοποίηση και από την άλλη τον κομματικό στρατό και τον κομματικό μηχανισμό σε όλη του τη δόξα, επάνω ακριβώς από τις τύχες της ΔΕΗ. 'Ολα αυτά είναι μεγάλα ερωτηματικά. 
Να είσθε βέβαιος ότι δεν θα σταματήσουμε εδώ. Θα υπάρξει και συνέχεια. Και η συνέχεια θα αφορά το σύνολο της ενεργειακής πολιτικής, γιατί είναι ένα ζήτημα το οποίο θα ταλανίσει τη Χώρα στο μέλλον.
Μπαίνουμε σε μία περίοδο, που πρέπει να αντιμετωπίσουμε την ανεργία, πρέπει να αντιμετωπίσουμε τη μαύρη εργασία, πρέπει να αντιμετωπίσουμε την ανάπτυξη. Σας λέω άλλωστε ότι τα μεγέθη του ΟΟΣΑ για την οικονομική ανάπτυξη είναι πια τραγικά για την Κυβέρνηση. Ο ρόλος της ενεργειακής πολιτικής είναι τεράστιος στο πλαίσιο αυτής της πολιτικής γενικότερα, που αφορά την ανάπτυξη της χώρας. Και, βεβαίως, με αυτήν την ενεργειακή πολιτική, με αυτές τις δυνατότητες της ΔΕΗ, σίγουρα δεν μπορούμε να πάμε μπροστά. Και νομίζω ότι πρέπει να υπάρξει πλήρης αναπροσανατολισμός της κυβερνητικής πολιτικής.
Φοβούμαι -και μακάρι να διαψευσθώ, εδώ είμαστε, να μας αποδείξετε ότι έχουμε λάθος- ότι έχει φτάσει σε τέτοιο σημείο η Κυβέρνηση, ώστε ούτε αλλαγή πολιτικής δεν πρόκειται να κάνει. Αναπαλαίωση πολιτικής ίσως να κάνει. Αλλά η αναπαλαίωση δεν οδηγεί πουθενά. Με παραδοσιακές ιδέες σε νέα μορφή δεν μπορεί να υπάρξει εκσυγχρονισμός. 'Η για να σας το πω παραστατικά: Και αν ακόμα τις τριτοκοσμικές σοσιαλιστικές ιδέες τις περάσετε από το βινύλιο του παλαιότερου ΠΑΣΟΚ στο cd του
"εκσυγχρονισμού" ΠΑΣΟΚ, αποτέλεσμα δεν πρόκειται να έχετε. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Δεν υπάρχει άλλος επερωτών
συνάδελφος για να δευτερολογήσει.
Κύριε Υφυπουργέ, θέλετε να απαντήσετε; Δεν είστε υποχρεωμένος να
απαντήσετε, απλώς ερωτώ για να κλείσω τη συνεδρίαση.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): 'Οχι, κυρία Πρόεδρε. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, κηρύσσεται
περαιωμένη η συζήτηση επί της υπ' αριθμόν 49/19.2.2001 επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικά με την
απελευθέρωση της αγοράς ηλεκτρικής ενέργειας.
Πριν λύσουμε τη συνεδρίαση παρακαλώ το Σώμα για την επικύρωση των
Πρακτικών της Πέμπτης 29 Μαρτίου 2001, Δευτέρας 2 Απριλίου 2001 και Τρίτης 3 Απριλίου 2001, τα οποία έχουν διανεμηθεί.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς τα Πρακτικά της Πέμπτης 29 Μαρτίου 2001, Δευτέρας 2 Απριλίου 2001 και Τρίτης 3 Απριλίου 2001 επικυρώθηκαν.
Κύριοι συνάδελφοι, στο σημείο αυτό δέχεστε να λύσουμε τη συνεδρίαση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.03' λύεται η συνεδρίαση για
αύριο Τρίτη 24 Απριλίου 2001 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



