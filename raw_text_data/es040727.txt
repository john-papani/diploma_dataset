	
      ΣΥΝΕΔΡΙΑΣΗ IΣΤ΄
      Τρίτη 27 Ιουλίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις του συστήματος προσλήψεων και θεμάτων Δημόσιας Διοίκησης», σελ.
      2. Αίτηση ονομαστικής ψηφοφορίας και ψηφοφορία  επί των άρθρων του σχεδίου νόμου του Υπουργείου Εσωτερικών, Δημόσιας Διοίκησης κι Αποκέντρωσης, σελ.
      ΟΜΙΛΗΤΕΣ
      α) ΕΠΙ ΤΟΥ ΣΧΕΔΙΟΥ ΝΟΜΟΥ ΤΟΥ ΥΠΟΥΡΓΕΙΟΥ ΕΣΩΤΕΡΙΚΩΝ, ΔΗΜΟΣΙΑΣ ΔΙΟΙΚΗΣΗΣ ΚΑΙ ΑΠΟΚΕΝΤΡΩΣΗΣ
      ΑΝΔΡΕΟΥΛΑΚΟΣ Α., σελ.
      ΓΚΕΡΕΚΟΥ Α., σελ.
      ΔΕΡΜΕΤΖΟΠΟΥΛΟΣ Α., σελ.
      ΕΞΑΡΧΟΣ Β., σελ.
      ΚΑΛΑΝΤΖΑΚΟΥ Σ., σελ.
      ΚΑΛΟΓΗΡΟΥ Χ., σελ.
      ΚΑΛΟΣ Γ., σελ.
      ΚΑΡΑΟΓΛΟΥ Θ., σελ.
      ΚΑΡΠΟΥΖΑΣ Α., σελ.
      ΚΑΣΤΑΝΙΔΗΣ Χ., σελ.
      ΚΕΓΚΕΡΟΓΛΟΥ Β., σελ.
      ΚΟΣΜΙΔΗΣ Σ., σελ.
      ΚΟΥΒΕΛΗΣ Φ., σελ.
      ΚΟΥΤΣΟΥΚΟΣ Ι., σελ.
      ΛΟΒΕΡΔΟΣ Α., σελ.
      ΛΥΚΟΥΡΕΝΤΖΟΣ Α., σελ.
      ΜΑΝΩΛΙΑ Χ., σελ.
      ΜΕΡΕΝΤΙΤΗ Α., σελ.
      ΜΠΟΥΓΑΣ Ι., σελ.
      ΜΠΟΥΡΑΣ Ι., σελ.
      ΜΩΡΑΪΤΗΣ Α., σελ.
      ΟΘΩΝΑΣ Ε., σελ.
      ΟΙΚΟΝΟΜΟΥ Β., σελ.
      ΠΑΝΤΟΥΛΑΣ Μ., σελ.
      ΠΑΠΑΓΕΩΡΓΙΟΥ Γ., σελ.
      ΠΑΥΛΟΠΟΥΛΟΣ Π., σελ.
      ΠΕΡΛΕΠΕ-ΣΗΦΟΥΝΑΚΗ Α., σελ.
      ΠΟΛΥΔΩΡΑΣ Β., σελ.
      ΡΗΓΑΣ Π., σελ.
      ΡΟΒΛΙΑΣ Κ., σελ.
      ΣΓΟΥΡΙΔΗΣ Π., σελ.
      ΣΚΟΠΕΛΙΤΗΣ Σ., σελ.
      ΤΖΙΜΑΣ Μ., σελ.
      ΤΣΑΛΙΔΗΣ Φ., σελ.
      ΤΣΙΑΜΑΚΗΣ Δ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
     
     ΠΡΑΚΤΙΚΑ  ΒΟΥΛΗΣ
     ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α΄
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2004
     ΣΥΝΕΔΡΙΑΣΗ  ΙΣΤ΄
     Τρίτη 27 Ιουλίου 2004 (πρωί)
     	Αθήνα, σήμερα στις 27 Ιουλίου 2004, ημέρα Τρίτη και ώρα 10.16΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     	ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση.
     	Παρακαλείται ο κύριος Γραμματέας να ανακοινώσει τις αναφορές προς το Τμήμα.
     	(Ανακοινώνονται προς το Τμήμα από την κ. Χριστιάνα Καλογήρου, Βουλευτή Λέσβου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Πτυχιούχων Εργοληπτών Δημοσίων Έργων Ηρακλείου υποβάλλει προτάσεις και παρατηρήσεις του επί του σχεδίου νόμου «μειοδοτικό σύστημα ανάθεσης των δημοσίων έργων».
     2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Εργατοϋπαλληλικού Προσωπικού ΒΙΣ Βόλου ζητεί την ικανοποίηση θεσμικών και οικονομικών αιτημάτων των μελών του.
     3) Ο Βουλευτής Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία τα Σωματεία Εργαζομένων ΗΣΑΠ  και ο Σύλλογος Συνταξιούχων ΗΣΑΠ αναφέρονται στην οικονομική αυτάρκεια του Ταμείου Συντάξεων Προσωπικού ΗΣΑΠ και ζητούν αφενός μεν να σταματήσει η παραπληροφόρηση επί του θέματος και αφετέρου να αποδοθούν στο Ταμείο χρήματα που του οφείλονται.
     4) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ζητεί να χρηματοδοτηθεί ο Ίδρυμα Κορινθιακών Μελετών για την έκδοση των πρακτικών του Β΄ Παγκορινθιακού Συνεδρίου.
     5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ομοσπονδία Ιδιωτικών Εκπαιδευτικών Λειτουργών Ελλάδας ζητεί την επίλυση συνταξιοδοτικού προβλήματος των μελών της.
     6) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμος Ηρακλείου Κρήτης ζητεί να του παραχωρηθεί η χρήση κτιρίου που ανήκε στον ΕΟΤ.
     7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Ειρήνη Ισλαμίδου, οδοντοτεχνίτης,  ζητεί να της χορηγηθεί η άδεια εξασκήσεως του επαγγέλματος του οδοντοτεχνίτη.
     8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία Πτυχιούχοι Οδοντοτεχνίτες Ιδιωτικών Σχολείων ζητούν να τους χορηγηθεί η άδεια ασκήσεως του επαγγέλματος των οδοντοτεχνιτών.
     9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Αγροτικών Συνεταιρισμών Λαμίας ζητεί να καταβληθεί ολόκληρη η επιδότηση στους καπνοπαραγωγούς της περιοχής της.
     10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Γονείς και Σπουδαστές του ΠΣΕ ΤΕΙ Πατρών ζητούν τη χορήγηση πτυχίου στους σπουδαστές.
     11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Καπνοκαλλιεργητές περιοχής Γαβράκια Θεσσαλιώτιδας Νομού Φθιώτιδας ζητούν να αλλάξει η ποικιλία καπνού που παράγουν και από Σ79 να γίνει «Βιρτζίνια».
     12) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Σύλλογος Γονέων του 5ου Ενιαίου Λυκείου Νίκαιας Πειραιά αναφέρεται στα προβλήματα των μαθητικών αγώνων.
     13) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Αλιευτικός – Αγροτικός Συνεταιρισμός Γρι-Γρι Σαλαμίνας «Ο ΑΓΙΟΣ ΑΝΔΡΕΑΣ» ζητεί την οικονομική αποζημίωση των μελών του που επλήγησαν από τα περιοριστικά ολυμπιακά μέτρα.
     14) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Αλιευτικός – Αγροτικός Συνεταιρισμός Γρι-Γρι Σαλαμίνας «Ο ΑΓΙΟΣ ΑΝΔΡΕΑΣ» διαμαρτύρεται για τις κατασχέσεις Γρι-Γρι, λόγω χρεών προς την ΑΤΕ.
     15) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμος Περάματος Πειραιά ζητεί να του παραχωρηθεί η χρήση κτίσματος που ανήκει στο Υπ. Αγροτικής Ανάπτυξης.
     16) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμος Περάματος Πειραιά ζητεί μετά τη λήξη των Ολυμπιακών Αγώνων να του παραχωρηθεί μία κινητή μονάδα υγείας.
     17) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Αριδαίας Πέλλας ζητεί τη χρηματοδότηση της αποκατάστασης των ζημιών που προκάλεσαν οι βροχοπτώσεις της 4ης Ιουνίου 2004 στην περιοχή του.
     18) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Εδεσσαίου ζητεί την κατασκευή έργων εξοικονόμησης αρδευτικού ύδατος στην περιοχή του.
     19) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί την αναβάθμιση του παραρτήματος ΙΚΑ Τυμπακίου.
     20) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί αύξηση του ποσού για την πυροπροστασία της περιοχής του.
     21) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί την κατασκευή εμπορικού και επιβατηγού λιμένα στο Τυμπάκι.
     22) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί να αναβαθμισθεί ο Αστυνομικός Σταθμός Τυμπακίου σε Αστυνομικό Τμήμα.
     23) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί την ίδρυση νυχτερινού Γυμνασίου – Λυκείου και τμημάτων ΤΕΙ στο Τυμπάκι.
     24) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί έκτακτη οικονομική ενίσχυση.
     25) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί  τη χρηματοδότηση της κατασκευής χώρου παιδικής χαράς στο Τυμπάκι.
     26) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί τη χρηματοδότηση πολιτιστικών εκδηλώσεών του.
     27) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί τη δημιουργία τοπικού κέντρου αγροτικής ανάπτυξης στο Τυμπάκι.
     28) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί να ιδρυθεί κατάστημα του ΟΑΕΔ στην περιοχή του.
     29) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί να ενταχθούν όλα τα Δημοτικά Διαμερίσματά του στο κατάστημα της ΑΤΕ Τυμπακίου.
     30) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Συνδικάτο Κλωστοϋφαντουργών – Ιματισμού και Δέρματος Λάρισας ζητεί να ενταχθούν στο Ταμείο Ανεργίας οι πρώην εργαζόμενοι του Κλωστοϋφαντουργείου ΛΟΥΠΑ Α.Ε.
     31) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Σύνδεσμος Συνταξιούχων ΙΚΑ Αγρινίου και Περιχώρων ζητεί την αναβάθμιση της παρεχόμενης ιατροφαρμακευτικής περίθαλψης στους συνταξιούχους.
     32) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Πρόεδρος του  Επιμελητηρίου Μαγνησίας να επανεξετασθεί η λειτουργία του Πανθεσσαλικού Εκθεσιακού Κέντρου στην περιοχή Μεζούρλο.
     33) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Φερών Μαγνησίας ζητεί να επαναλειτουργήσει το Ειρηνοδικείο Φερών.
     34) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Επιμελητήριο Μαγνησίας αναφέρεται στην κατάσταση λειτουργίας της ΔΕΗ στη Μαγνησία.
     35) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Βόλου Μαγνησίας αναφέρεται στην κατάσταση στην οποία βρίσκονται λίγες ημέρες πριν από τους Ολυμπιακούς Αγώνες, το Εθνικό Στάδιο Βόλου και το Δημοτικό Στάδιο Νεάπολης, που έχουν επιλεγεί ως ολυμπιακά προπονητήρια.
     36) Οι Βουλευτές κύριοι ΓΕΩΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Πρύτανης του Πρυτανικού Συμβουλίου του ΑΠΘ ζητεί τη ρύθμιση της σχέσης εργασίας των απασχολουμένων στο ΑΠΘ με συμβάσεις έργου.
     37) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύνδεσμος Ξενοδοχοϋπαλλήλων Αθήνας - Πειραιά και Περιχώρων και οι Διοικήσεις των Σωματείων των Ξενοδοχείων της Αττικής ζητούν ο κατώτερος μισθός των ξενοδοχοϋπαλλήλων να είναι 1100 ευρώ, να καταργηθούν οι ελαστικές μορφές απασχόλησης κ.λπ.
     38) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Συμβασιούχων Υπαλλήλων Πανεπιστημίου Αιγαίου ζητεί να μετατραπούν οι συμβάσεις ανάθεσης έργου των συμβασιούχων υπαλλήλων σε συμβάσεις εργασίας αορίστου χρόνου.
     39) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία η Ομοσπονδία Βιοτεχνικών Σωματείων Αθηνών ζητεί την ικανοποίηση εργασιακών αιτημάτων των βιοτεχνών της Αθήνας.
     40) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Αξιωματικοί του Πολεμικού Ναυτικού που προέρχονται από Υπαξιωματικούς ζητούν την επίλυση προαγωγικών και οικονομικών προβλημάτων τους.
     41) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ομοσπονδία Επαγγελματικών – Βιοτεχνικών και Εμπορικών Σωματείων Νομού Φθιώτιδας ζητεί τη ρύθμιση φορολογικών υποθέσεων μελών της.
     42) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Συνιδιοκτήτες του κτήματος Αφράτη του Δήμου Λαμίας ζητούν να αποχαρακτηρισθεί η περιοχή του κτήματος από δασική.
     43) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Αγρότες περιοχής Δομοκού Φθιώτιδας ζητούν να τους καταβληθεί η αποζημίωση που δικαιούνται λόγω της καταστροφής των καλλιεργειών τους από ακρίδες.
     44) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Επιμελητήριο Φθιώτιδας αναφέρεται σε συμπεριφορές υπερβολικής αυστηρότητας εκ μέρους ελεγκτών του Σώματος Επιθεώρησης Εργασίας.
     45) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Κ. Σαμουρίδης, πλοίαρχος αναφέρει μεθόδους παράνομης εισόδου λαθρομεταναστών στη χώρα.
     46) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Εργατοϋπαλληλικό Κέντρο Θεσσαλονίκης ζητεί να ανακληθεί η μετακίνηση σωφρονιστικού υπαλλήλου της Δικαστικής Φυλακής Θεσσαλονίκης.
     47) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Περικλής Τσέργας, πρ. Πάρεδρος του Παιδαγωγικού Ινστιτούτου του Υπ. Εθνικής Παιδείας ζητεί την επίλυση συνταξιοδοτικού του προβλήματος.
     48) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμος Αμπελοκήπων Θεσσαλονίκης ζητεί να του παραχωρηθεί έκταση 7 στρεμμάτων από το στρατόπεδο Μ. ΑΛΕΞΑΝΔΡΟΣ προκειμένου να κατασκευάσει γήπεδο.
     49) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κύθνου ζητεί τη ρύθμιση του χωροταξικού σχεδίου της νήσου Κύθνου.
     50) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Ινστιτούτο «Ελληνική Αλιευτική Εταιρεία» ζητεί να επανεκδοθούν άδειες αλιείας για τις βιντζότρατες στο Νομό Κυκλάδων.
     51) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμάλειας Νάξου ζητεί την επαναφορά των γραφείων ΕΛΤΑ στο Χαλκί Νάξου.
     52) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Σύνδεσμος Μυδοκαλλιεργητών Νομού Πιερίας ζητεί τη ρύθμιση των χρεών των μελών του προς τους ΟΤΑ.
     53) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Ψυχιατρικό Νοσοκομείο Πέτρας Ολύμπου ζητεί να διαφυλαχθούν τα περιουσιακά του στοιχεία.
     54) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο κ. Κων/νος Βίτσας, κάτοικος Δ.Δ. Παλαιοπύργου Δήμου Πυλήνης Αιτωλ/νίας καταγγέλλει κακοτεχνίες και παραλείψεις στην κατασκευή καθώς και ακαταλληλότητα του νερού στο έργο ύδρευσης της περιοχής του.
     55) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Πρότυπο Αθλητικό Κέντρο Χαλανδρίου ζητεί να του καταβληθεί επιχορήγηση που δικαιούται.
     56) Οι Βουλευτές κύριοι ΛΙΑΝΑ ΚΑΝΕΛΛΗ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο κ. Γ. Καρυδάκης, κάτοικος Ηρακλείου Αττικής, καθώς και άλλοι κάτοικοι της περιοχής, ζητούν να απομακρυνθεί η κεραία κινητής τηλεφωνίας που έχει εγκατασταθεί στο κτίριο της COSMOTE στο Ηράκλειο.
     57) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις διελεύσεις τουρκικών μαχητικών αεροπλάνων πάνω από την ηπειρωτική Ελλάδα.
     58) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις εκκρεμότητες των στρατιωτικών σχολών.
     59) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση δημοπράτηση της κατασκευής του κτιρίου του ΤΕΙ Σητείας.
     60) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες, Γονέων και Φίλων Ιεράπετρας ζητεί να ληφθεί μέριμνα, ώστε τα παιδιά με ειδικές ανάγκες να φιλοξενηθούν σε κατασκηνώσεις.
     61) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ Βασίλης Καπαράκης, κάτοικος Ιεράπετρας ζητεί να επανεξεταστεί οικονομική του υπόθεση προς την ΕΤΕ.
     62) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Αντιρρίου Αιτωλ/νίας ζητεί να ληφθεί μέριμνα για τους εργαζόμενους στη γεφυροπλάστιγγα Αντιρρίου που θα μείνουν άνεργοι, λόγω της λειτουργίας της γέφυρας Ρίου – Αντιρρίου.                    
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1262/3-6-04 ερώτηση των Βουλευτών κυρίων Ανδρέα Μακρυπίδη, Ιωάννου Μαγκριώτη και Γεωργίου Φλωρίδη δόθηκε με το υπ’ αριθμ. Κ. 1814/203/22-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην παραπάνω σχετική ερώτηση, που κατέθεσαν στη Βουλή των Ελλήνων οι Βουλευτές κύριοι Α. Μακρυπίδης, Ι. Μαγκριώτης και Γ. Φλωρίδης αναφορικά με την εφαρμογή των ρυθμίσεων για διάθεση πετρελαίου (DIESEL) κίνησης με μειωμένο Ειδικό Φόρο Κατανάλωσης (ΕΦΚ) σε μικρομεσαίες βιοτεχνίες, βιομηχανικές επιχειρήσεις, ιδρύματα κλπ., σας γνωρίζουμε ότι οι σχετικές αποφάσεις που προβλέπονται από τις διατάξεις του άρθρου 21 του ν. 3193/2003 έχουν ήδη εκδοθεί. Με τις αποφάσεις αυτές καθορίζεται η διαδικασία επιστροφής του ΕΦΚ του πετρελαίου κίνησης που παρέλαβαν οι παραπάνω επιχειρήσεις κλπ από 16/10/2003 και θα τεθούν σε ισχύ με τη δημοσίευση τους στην Εφημερίδας της Κυβερνήσεως.
     Ο Υφυπουργός
     ΑΔ. ΡΕΓΚΟΥΖΑΣ»
      2. Στην με αριθμό 305/27-4-04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 21750/4-6-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Όθωνας Εμμανουήλ αναφορικά με ρυθμίσεις που αφορούν την λειτουργία των Νομαρχιακών Αυτοδιοικήσεων, σας γνωρίζουμε ότι το Υπουργείο Οικονομίας και Οικονομικών δεν έχει να προσθέσει τίποτε στην από 12/5/04 απάντηση του Υπουργείου Εσωτερικών Δημόσιας Διοίκησης και Αποκέντρωσης καθότι δεν του έχει υποβληθεί μέχρι σήμερα από την Ένωση Νομαρχιακών Αυτοδιοικήσεων Ελλάδας καμία σχετική πρόταση.
     Ο Υπουργός
     Γ. ΑΛΟΓΟΣΚΟΥΦΗΣ»
     3. Στην με αριθμό 809/18-5-04 ερώτηση των Βουλευτών κυρίων Σταύρου Σκοπελίτη και Ιωάννου Πατσιλινάκου  δόθηκε με το υπ’ αριθμ. 809/2-6-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
     «Σε απάντηση της σχετικής ερώτησης των Βουλευτών κυρίων Σ. Σκοπελίτη και Ι. Πατσιλινάκου που αφορά «μέτρα για ανέγερση νέων σχολικών κτιρίων στη Λήμνο», σας πληροφορούμε ότι το Υπουργείο Αιγαίου και Νησιωτικής Πολιτικής δεν έχει αρμοδιότητα επί του θέματος, πλην όμως, στα πλαίσια του ενδιαφέροντος που επιδεικνύει για την επίλυση των προβλημάτων όλων των περιοχών της νησιωτικής Ελλάδας, θα παρέμβει όπου χρειασθεί για την διευθέτησή του.
     Ο Υπουργός
     ΑΡΙΣΤΟΤΕΛΗΣ Α. ΠΑΥΛΙΔΗΣ»
     4. Στην με αριθμό 656/11-5-04 ερώτηση των Βουλευτών κυρίων Λιάνας Κανέλλη, Ελπίδας Παντελάκη και Γιάννη Πατσιλινάκου δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./52/4-6-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ.πρ.656/11-5-2004 ερώτησης των Βουλευτών κυρίων Λ. Κανέλλη, Ελ. Παντελάκη, Γ. Πατσιλινάκου σχετικά με τα έργα του προαστιακού στην περιοχή Λυκότρυπα του Δήμου Αχαρνών, σας ενημερώνουμε τα εξής:
     Α) Στο σημείο που αναφέρεται στην ερώτηση των Βουλευτών επί της οδού Κωνσταντινουπόλεως και βορείως της οδού Μακεδονίας στις Αχαρνές όπου έχουν εντοπιστεί αρχαία λείψανα νεκροταφείου (ταφικοί περίβολοι, πυρές, σαρκοφάγοι κ.τ.λ) διεξάγεται από την Β΄ ΕΠΚΑ σωστική ανασκαφική έρευνα από τον Ιούνιο του 2003 με χρηματοδότηση της Εταιρείας ΑΚΤΩΡ. Η ανασκαφή δεν έχει περατωθεί ακόμα. Τα αρχαία που έχουν βρεθεί δεν είναι δυνατόν να διατηρηθούν επειδή δεν διασώζονται σε καλή κατάσταση και η έρευνα που διεξάγεται στο σημείο είναι σωστική και όχι συστηματική ανασκαφή.
     Β) Η θέση του αρχαίου νεκροταφείου βρίσκεται σε μεγάλη απόσταση από τον αρχαιολογικό χώρο του θολωτού τάφου της Λυκότρυπας.
     Γ) Από τα αρχαία που έχουν εντοπιστεί στην περιοχή κατασκευής του έργου, που ήταν κυρίως ανασκαφικά σύνολα, αρχαίοι αγωγοί νερού και αρχαίοι δρόμοι άλλα έχουν ανασκαφεί διεξοδικά και αφού χαρτογραφήθηκαν αποτυπώθηκαν και φωτογραφήθηκαν, παραχωρήθηκαν στους κατασκευαστές έργου, άλλα διατηρήθηκαν σε κατάχωση, άλλα θα αναδειχθούν σαν αρχαιολογικοί χώροι και θα παραμείνουν ορατά στην περίμετρο των έργων, ενώ τέλος η έρευνα δεν έχει ολοκληρωθεί. Η Β΄ ΕΠΚΑ, η οποία έχει τον έλεγχο της περιοχής, προτίθεται να προστατεύσει κατά το δυνατόν με τον καλύτερο τρόπο λόγω αρμοδιότητας την πολιτιστική μας κληρονομιά.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     5. Στην με αριθμό 630/11-5-2004 ερώτηση του Βουλευτή κ.  Χρήστου Παπουτσή δόθηκε με το υπ’ αριθμ. 1044752/1436/00ΤΥ/Ε΄/1-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της πιο πάνω σχετικής ερώτησης που κατατέθηκε στη Βουλή από το Βουλευτή κ. Παπουτσή Χρήστο και αφορά στο θέμα της μίσθωσης ακινήτου για τη στέγαση της Ρυθμιστικής Αρχής Θαλασσίων Ενδομεταφορών (Ρ.Α.Θ.Ε) που συστάθηκε με το Ν. 2932/2001 (Φ.Ε.Κ 145 τ. Α΄ 27-6-2001), σας γνωρίζουμε τα εξής:
     Η μίσθωση ακινήτου για τη στέγαση της προαναφερόμενης νεοσύστατης υπηρεσίας πραγματοποιήθηκε με τις διατάξεις του. Δ/τος 19/19-11-1932 (Φ.Ε.Κ. 409/Α') «Περί στεγάσεως Δημοσίων Υπηρεσιών» Ειδικότερα:
     Η προς στέγαση υπηρεσία, βάσει των διατάξεων του άρθρου 12 του ως άνω Δ/τος με το υπ' αριθμ. 5344.22/17-10-2001 έγγραφό της ζήτησε από την αρμόδια Κτηματική Υπηρεσία Πειραιά την κίνηση της διαδικασίας μίσθωσης ακινήτου. Στο εν λόγω έγγραφο περιέγραφε τις ανάγκες της υπηρεσίας, τον απαιτούμενο προς εγκατάσταση χώρο, καθώς και τις ιδιαίτερες συνθήκες που θα έπρεπε να πληροί το ακίνητο. Για τον προσδιορισμό της απαιτούμενης επιφάνειας δεν συντάχθηκε κτιριολογικό πρόγραμμα αλλά η προς στέγαση υπηρεσία έλαβε υπόψη το οργανόγραμμα λειτουργίας της Τα στοιχεία αυτά καταγράφηκαν και απεστάλησαν στην Κτηματική Υπηρεσία με το από 8-11-2001 έγγραφο.
     Στη συνέχεια η Κτηματική Υπηρεσία συνέταξε στις 18-12-2001 σχέδιο διακήρυξης το οποίο εγκρίθηκε αρμοδίως στις 24-12-2001.
     Στην δημοπρασία που διενεργήθηκε στις 10-1-2002 κατατέθηκαν τρεις προσφορές εκ των οποίων η αρμόδια Επιτροπή Στέγασης με την από 22-1-2002 έκθεση καταλληλότητας, απέρριψε τις δυο επειδή δεν πληρούσαν τον όρο της διακήρυξης σχετικά με την συνολική επιφάνεια του προς μίσθωση ακινήτου και έκρινε κατάλληλο το επί των οδών Κρεββατά και Ακτή Μιαούλη προσφερόμενο από τον Σαραντίτη Γεώργιο ακίνητο με την προϋπόθεση εκτέλεσης ορισμένων εργασιών. Μετά την αποδοχή των όρων της εν λόγω έκθεσης από τον ιδιοκτήτη του προσφερομένου ακινήτου με την υπ' αριθμ. 1017924/848/00ΤΥ/Ε/28-2-2002 απόφαση εγκρίθηκαν τα πρακτικά της μειοδοτικής δημοπρασίας και συντάχθηκε το από 6-3-2002 μισθωτήριο συμβόλαιο.
     Το ακίνητο παρελήφθη μετά την εκτέλεση των απαιτουμένων εργασιών με σχετικό πρωτόκολλο παράδοσης και παραλαβής από την προβλεπομένη από το άρθρο 24 του Δ/τος 19-11-1932 Επιτροπή στις 26-7-2002.
     Συνημμένα σας καταθέτουμε σε αντίγραφα όλα τα στοιχεία που μνημονεύονται στο παρόν και αφορούν στην διαδικασία μίσθωσης.
     Συνημμένα: (Όπως στο κείμενο).
     Ο Υφυπουργός
     ΠΕΤΡΟΣ ΔΟΥΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 1270/3-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 252/23-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Φ. Κουβέλης, για τα θέματα της αρμοδιότητάς μας, σας πληροφορούμε τα εξής:
     Για τη συγκεκριμένη έκταση έχει εκδοθεί πράξη χαρακτηρισμού (άρθρο 14 Ν.998/79) από το Δασαρχείο Πεντέλης, η οποία δεν έχει ακόμα τελεσιδικήσει.
     Όσον αφορά την κατεδάφιση αυθαιρέτου κτίσματος στο Άλσος Συγγρού Αμαρουσίου, σας γνωρίζουμε ότι δεν αποτελεί αρμοδιότητα της Δασικής Υπηρεσίας, δεδομένου ότι το κτίσμα έχει κριθεί κατεδαφιστέο, βάσει εγγράφων των αρμόδιων Δ/νσεων ΠΕΧΩ Περιφέρειας και Δήμου Αμαρουσίου.
     Ο Υφυπουργός
     Ε. ΜΠΑΣΙΑΚΟΣ»
     7. Στην με αριθμό 1259/3-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 33427/23-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, μετά από σχετικό έγγραφο της Περιφέρειας Κρήτης, σας πληροφορούμε τα εξής:
     1. Για τον βιολογικό καθαρισμό στην Γέργερη συντάσσεται από τον ΟΑΝΑΚ μελέτη επεξεργασίας με φυσικά μέσα, η οποία ολοκληρώνεται μέσα σε ένα μήνα περίπου. Μετά την ολοκλήρωση της μελέτης θα διερευνηθεί η ένταξη του έργου σε χρηματοδοτικό πρόγραμμα.
     2. Όσον αφορά στις εγκαταστάσεις επεξεργασίας των λυμάτων Νιβρύτου και Πανασσού, οι μελέτες μετά την ολοκλήρωσή τους έχουν υποβληθεί για ένταξη και χρηματοδότηση από το Πρόγραμμα ΕΠΠΕΡ και συνεπώς αρμόδιο να σας ενημερώσει είναι το συνερωτώμενο Υπουργείο ΠΕ.ΧΩ.Δ.Ε.
     Ο Υφυπουργός
     ΑΘΑΝ. ΝΑΚΟΣ»
      8. Στην με αριθμό 1324/4-6-04 ερώτηση του Βουλευτή κ. Στέφανου Μάνου δόθηκε με το υπ’ αριθμ. 7017/4346/23-6-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Μάνος, σας γνωρίζουμε ότι οι έλεγχοι και η εφαρμογή της ισχύουσας νομοθεσίας, για την αποτροπή των παρανόμων σταθμεύσεων στην περιοχή της πρωτεύουσας και κυρίως στο κέντρο αυτής, στα πλαίσια και του στρατηγικού σχεδίου για τη βελτίωση της οδικής ασφάλειας «ΚΑΘ’ ΟΔΟΝ 2001-2005», αποτελούν διαρκές μέλημα των αρμοδίων Υπηρεσιών μας, με αποκλειστικό στόχο τη διευκόλυνση της κυκλοφορίας πεζών και οχημάτων, την πρόληψη των τροχαίων ατυχημάτων και γενικότερα την αναβάθμιση της ποιότητας ζωής των πολιτών.
      Ενδεικτικά δε σας πληροφορούμε ότι, από τις αρχές του τρέχοντος έτους μέχρι σήμερα, στην περιοχή της Αττικής βεβαιώθηκαν 123.928 παραβάσεις για παράνομες σταθμεύσεις οχημάτων, αφαιρέθηκαν 54.281 πινακίδες κυκλοφορίας και απομακρύνθηκαν με γερανό 4.210 παρανόμως σταθμευμένα οχήματα. Ειδικότερα, σε ό,τι αφορά την παρεμπόδιση της κίνησης ατόμων με κινητικά προβλήματα, κατά το ίδιο χρονικό διάστημα, βεβαιώθηκαν 1278 παραβάσεις για παράνομες σταθμεύσεις, αφαιρέθηκαν 615 πινακίδες κυκλοφορίας και απομακρύνθηκαν 7 παρανόμως σταθμευμένα οχήματα.
      Οι Υπηρεσίες μας, στις οποίες δόθηκαν πρόσθετες εντολές και οδηγίες ενόψει και της διεξαγωγής των Ολυμπιακών Αγώνων, θα συνεχίσουν με αμείωτη ένταση τους ελέγχους στην περιοχή της πρωτεύουσας, για την αποτελεσματικότερη αντιμετώπιση των προβλημάτων που δημιουργούνται από τις παράνομες σταθμεύσεις των οχημάτων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      9. Στην με αριθμό 1217/1-6-04 ερώτηση του Βουλευτή κ. Στέφανου Μάνου δόθηκε με το υπ’ αριθμ. Β-587/23-6-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1217/1-6-2004 που κατέθεσε στη Βουλή ο Βουλευτής κ. Στέφανος Μάνος, σχετικά με το Ενσύρματο Δίκτυο του ΟΤΕ, σας πληροφορούμε ότι :
      Σύμφωνα με τα στοιχεία που έθεσε υπόψη μας ο Ο.Τ.Ε:
      Το μήκος σε χιλιόμετρα του δικτύου πρόσβασης (συμμετρικά καλώδια, εναέρια καλώδια, οπτικές ίνες) και του δικτύου κορμού (εναέριες γραμμές, καλώδια οπτικών ινών) είναι 282.253 χιλιόμετρα, όπως αυτό απογράφηκε την 31.12.03.
      Από το μήκος αυτό τα 66.281 χιλιόμετρα είναι υπόγεια.
      Όσον αφορά την διαδικασία της υπέργειας διαδρομής του δικτύου ακολουθούνται οι διατάξεις του ν. 2867/2000 (άρθρο 8 παράγραφος 4) περί Προστασίας Περιβάλλοντος, Δημόσιας Υγείας και Αρχαιολογικών Τόπων.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      10. Στην με αριθμό 1243/2-6-04 ερώτηση του Βουλευτή κ. Άρη Σπηλιωτόπουλου δόθηκε με το υπ’ αριθμ. ΥΠΠΟ/ΓΡ.ΥΦ/ΚΕ/110/22-6-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 1243/2-6-2004 ερώτησης του Βουλευτή κου Άρη Σπηλιωτόπουλου σας πληρoφoρoύμε τα εξής:
      Ο Ναός του Αγίου Διονυσίου των Καθολικών άρχισε να κτίζεται το 1853 με σχέδια του Klenze και εγκαινιάστηκε το 1865.Συνέχεια δέχθηκε κατά καιρούς διάφορες επεμβάσεις, συμπληρώσεις και μικροανακαινίσεις. Έχει κηρυχθεί ως ιστορικό και καλλιτεχνικό χρήζον ειδικής κρατικής προστασίας και ως διατηρητέο κτήριο. Το διάστημα 1992-1998 έγιναν εκτεταμένες εργασίες συνολικής αποκατάστασης του εξωτερικού περιβλήματος του ναού καθώς και εργασίες αποκατάστασης του εσωτερικού από την Ιερά Αρχιεπισκοπή των Καθολικών. Ο σεισμός στις 7-9-1999 προκάλεσε βλάβες στο μνημείο. Για την αποκατάσταση των ζημιών εκπονήθηκε μελέτη από το Γραφείο Στατικών και Ηλεκτρολογικών Μελετών « Β. και Δ. Βαρουξάκης, Σύμβουλοι Μηχανικοί Α.Ε» και τον Τεχνικό Σύμβουλο της Ιεράς Αρχιεπισκοπής Καθολικών κ. Ι. Μπαϊμπά, η οποία υποβλήθηκε προς έγκριση στη Διεύθυνση Αναστήλωσης Βυζαντινών και Μεταβυζαντινών Μνημείων. Ο φάκελος με τις εργασίες θα εξεταστεί σε προσεχή συνεδρίαση του Κεντρικού Αρχαιολογικού Συμβουλίου και το χρονοδιάγραμμα των εργασιών θα οριστεί από την Ιερά Αρχιεπισκοπή Καθολικών. Όσον αφορά στο θέμα του φωτισμού δεν έχει υποβληθεί καμιά μελέτη στις αρμόδιες Υπηρεσίες για την τελική έγκριση.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      11. Στην με αριθμό 1219/1-6-04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 33592/23-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Δ. Κωνσταντάρας, αναφορικά με το αντικείμενο του θέματος, σας γνωρίζουμε ότι η υπηρεσία μας έχει ζητήσει . από την Περιφέρεια Αττικής να μας γνωρίσει τις απόψεις της για το θέμα καθώς και όλα τα πραγματικά περιστατικά.
      Όταν τα στοιχεία αυτά περιέλθουν στην υπηρεσία μας θα ενημερώσουμε την Εθνική Aντιπρoσωπεία με νεώτερο έγγραφό μας.
      Ο Υφυπουργός
      Α. ΝΑΚΟΣ»
      12. Στην με αριθμό 1209/1-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 10516/3/4141/Α0010/16-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω σχετικής που κατέθεσε στη Βουλή. ο Βουλευτής κ. Μιχ. Καρχιμάκης, αναφορικά με την εκμετάλλευση της ακίνητης περιουσίας του Δημοσίου και ειδικότερα στο Νομό Λασιθίου μέσω της Κτηματικής Εταιρείας του Δημοσίου (ΚΕΔ) σας γνωρίζουμε, ότι όπως μας ανέφερε η ΚΕΔ, η οποία έχει την διοίκηση και διαχείριση των ακινήτων του Δημοσίου σύμφωνα με το Ν.973/79, ότι δεν υπάρχει επί του παρόντος πρόγραμμα οικονομικής και εμπορικής εκμετάλλευσης (εκποίησης) δημοσίων ακινήτων στο Νομό Λασιθίου.
      Ο Υφυπουργός
      ΠΕΤΡΟΣ ΔΟΥΚΑΣ»
      13. Στην με αριθμό 1285/4-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 7017/4/4344/23-6-04  έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Δ. Πιπεργιάς, σε ό,τι μας αφορά, σας γνωρίζουμε ότι το πρόβλημα στην παλαιά εθνική οδό Σχηματαρίου-Χαλκίδας εντοπίζεται στον κόμβο Βαθέος και έγινε εντονότερο την τελευταία τριετία μετά την τοποθέτηση φωτεινών σηματοδοτών, οι οποίοι διευκολύνουν μεν την κίνηση πεζών και οχημάτων από και προς το Βαθύ, δημιουργούν όμως σημαντική ανάσχεση της κίνησης στην ανωτέρω εθνική οδό, ιδιαίτερα τις ώρες κυκλοφοριακής αιχμής καθημερινά και τα Σαββατοκύριακα που υπάρχει μεγάλη είσοδος-έξοδος οχημάτων προς και από το νομό Ευβοίας. Πάντως, σύμφωνα με τα στοιχεία της αρμόδιας Υπηρεσίας μας, σε καμία περίπτωση η καθυστέρηση, από την ανάσχεση της κίνησης των οχημάτων στον ανωτέρω κόμβο, δεν υπερβαίνει τα 20 λεπτά της ώρας, ενώ στη συνέχεια τόσο προς Σχηματάρι, όσο και προς Χαλκίδα τα οχήματα κινούνται. με την επιτρεπόμενη ταχύτητα, χωρίς κυκλοφοριακό πρόβλημα.
      Σε ό,τι αφορά τη μονοδρόμηση της εν λόγω οδού, σας πληροφορούμε ότι άποψη των αρμοδίων Υπηρεσιών μας είναι ότι κάτι τέτοιο δεν ενδείκνυται, επειδή η οδός διασταυρώνεται σε 12 τουλάχιστον σημεία, διασχίζει κατοικημένες περιοχές (Παντείχι, Βαθύ) και θα δημιουργούσε σοβαρότατο κίνδυνο πρόκλησης τροχαίων ατυχημάτων, αφού αποτελεί ανοικτή οδό, στην οποία μπορούν να εισέλθουν οχήματα από οπουδήποτε.
      Πάντως οι Υπηρεσίες μας, για την αντιμετώπιση των προαναφερόμενων προβλημάτων και τη διευκόλυνση των οδηγών, λαμβάνουν κάθε αναγκαίο μέτρο κατά μήκος της ανωτέρω οδού και καθημερινά κατά τις ώρες κυκλοφοριακής αιχμής διαθέτουν τροχονόμους στον κόμβο Βαθέος, ενώ κατά τις ημέρες των μεγάλων εξόδων-εισόδων εκτρέπουν τα οχήματα προς την παλαιά εθνική οδό Θηβών- Χαλκίδας (μέσω Ριτσώνας).
      Τέλος πρέπει να επισημάνουμε ότι το εν λόγω πρόβλημα θα αντιμετωπισθεί οριστικά με την κατασκευή περιφερειακής οδού και παράκαμψης του Βαθέος, ανάγκη η οποία έχει επισημανθεί τόσο από τις αρμόδιες Υπηρεσίες μας, όσο και από τους υπόλοιπους φορείς του νομού Ευβοίας.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      14. Στην με αριθμό 1197/1-6-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΠΛΟ 178/21-6-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης του βουλευτή κ. Θ. Λεβέντη με αρ. πρωτ. 1197/1-6-2004, σας διαβιβάζουμε το Π/426/262/14-6-2004 έγγραφο της Ελληνικής Επιτροπής Ατομικής Ενέργειας, με το οποίο δίδονται τα ζητούμενα στοιχεία.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 938/21-5-04 ερώτηση του Βουλευτή κ. Δημήτριου Πιπεργιά δόθηκε με το υπ’ αριθμ. Φ90022/15773/3059/24-6-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 938/21-5-2004 ερώτηση την οποία μας διαβίβασε το Υπουργείο Εσωτερικών, Δημόσιας Διοίκησης και Αποκέντρωσης με το υπ' αριθ. πρωτ. ΤΚΕ/Φ2/12113/28-5-2004 έγγραφό του και η οποία κατατέθηκε στη Βουλή από τον βουλευτή κ. Δημ. Πιπεργιά σχετικά με το προαναφερόμενο θέμα, σας γνωρίζουμε τα ακόλουθα:
      Σύμφωνα με τον Οργανισμό του ΤΥΔΚΥ στο Γραφείο ΤΥΔΚΥ Ν. Εύβοιας προβλέπεται μία (1) θέση του κλάδου ιατρών-οδοντιάτρων, η οποία είναι καλυμμένη.
      Επίσης σας γνωρίζουμε ότι δεν προβλέπεται άλλη θέση αναπληρωτή ή άλλου ιατρού-ελεγκτή για την εξυπηρέτηση του Νομού Ευβοίας.
      Ο Υφυπουργός
      ΝΙΚΟΣ ΑΓΓΕΛΟΠΟΥΛΟΣ»
      16. Στην με αριθμό 1419/10.6.04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. ΤΚΕ/Φ2/13976/23.6.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 1419/10-6-04 ερώτησης που κατέθεσε στη Βουλή ο Βουλευτής κ. Μανώλης Στρατάκης και αφορά το θέμα της διασφάλισης της ομαλής λειτουργίας των ΚΕΠ, σας πληροφορούμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης, στο πλαίσιο της αναβάθμισης των υπηρεσιών που προσφέρει η Δημόσια Διοίκηση στον πολίτη, φροντίζει για την εξεύρεση των αναγκαίων πόρων που θα διασφαλίζουν την ομαλή χρηματοδότηση και λειτουργία των ΚΕΠ.
      Η Κυβέρνηση του ΠΑΣΟΚ δεν φρόντισε να εγγραφούν οι σχετικές πιστώσεις, όταν καταρτιζόταν ο Προϋπολογισμός τόσο για την ίδρυση των ΚΕΠ, στους Καποδιστριακούς Δήμους που δεν είχαν συσταθεί, όσο και για τις λειτουργικές δαπάνες των ΚΕΠ που είχαν ήδη συσταθεί και λειτουργούσαν.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      17. Στην με αριθμό 1523/17.6.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 57700/ΙΗ/24.6.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1523/17 -6-2004 την οποία κατέθεσε ο Βουλευτής κ. Δημ. Πιπεργιάς και αφορά στην ίδρυση Σχολικών Μονάδων Ειδικής Αγωγής Δευτεροβάθμιας Εκπαίδευσης στην Εύβοια, σας γνωρίζουμε τα ακόλουθα:
      Η επεξεργασία των προτάσεων των Διευθύνσεων Πρωτοβάθμιας και Δευτεροβάθμιας Εκπαίδευσης που αφορούν στην ίδρυση νέων Σχολικών Μονάδων Ειδικής Αγωγής και Τμημάτων ΄Ενταξης σε όλη την επικράτεια, ολοκληρώνεται σύντομα από το ΥΠΕΠΘ.
      Σε ότι αφορά το Νομό Ευβοίας η πρόταση της Δευτεροβάθμιας Εκπαίδευσης συμπεριλαμβάνει την ίδρυση και λειτουργία από 1/9/2004 Ειδικού Εργαστηρίου Επαγγελματικής Εκπαίδευσης και Κατάρτισης, στο οποίο θα μπορούν να φοιτούν απόφοιτοι Ειδικού Δημοτικού Σχολείου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      18. Στην με αριθμό 1091/26.5.04 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. ΓΠ/52821/17.6.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1091/26-5-2004 ερώτηση που κατατέθηκε στη Βουλή από το Βουλευτή κ. Φ. Πετσάλνικο σχετικά με τη δημοσίευση του αναμορφωμένου Οργανισμού του Ν.Γ.Ν. Καστοριάς, σας γνωρίζουμε ότι το Υπουργείο Υγείας και Κοινωνικής Αλληλεγγύης προχώρησε στην έκδοση εκ νέου Σχεδίου ολικής αναμόρφωσης του Οργανισμού του Νοσοκομείου, το οποίο και βρίσκεται στο στάδιο των υπογραφών.
      Ο Υπουργός
      Ν. ΚΑΚΛΑΜΑΝΗΣ»
      19. Στην με αριθμό 1048/26.5.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΓΠ/52817/16.6.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 1048/26-5-2004 ερώτηση που κατατέθηκε στη Βουλή από το Βουλευτή κ. Σ. Ματζαπετάκη σχετικά με τις διοικήσεις των ΠΕΣΥΠ, σας γνωρίζουμε τα εξής:
      Δεν απολύθηκε κανείς Πρόεδρος ΠΕΣΥΠ. Όσοι αποχώρησαν το έπραξαν οικειοθελώς και αφού έγινε (υποχρεωτικώς από πλευράς ηγεσiας Υπουργείου Υγείας και Κοινωνικής Αλληλεγγύης) αποδεκτή η παραίτηση τους.
      Έχουν ήδη οριστεί (όπου υπάρχουν κενά) αντιπρόεδροι ΠΕΣΥΠ, οι οποίοι, σε περίπτωση απουσίας Προέδρου ΠΕΣΥΠ, ενεργούν ως προεδρεύοντες των Δ.Σ. των ΠΕΣΥΠ, τα οποία συνεχίζουν να ασκούν όλες τις αποφασιστικές τους αρμοδιότητες.
      Οι αιτίες δυσλειτουργίας των ΠΕΣΥΠ θα πρέπει να αναζητηθούν στον μέχρι πρότινος τρόπο οργάνωσης και διοίκησής τους.
      Για το λόγο αυτό το Υπουργείο Υγείας και Κοινωνικής Αλληλεγγύης ολοκληρώνει σειρά θεσμικών αλλαγών που αφορούν την περιφερειακή συγκρότηση των δημόσιων υπηρεσιών υγείας.
      Ο Υπουργός
      Ν. ΚΑΚΛΑΜΑΝΗΣ»
      20. Στις με αριθμό 1035/25.5.04 και 1036/25.5.04 ερωτήσεις των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 283Β-284Β/16.6.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στις παραπάνω ερωτήσεις, σας ενημερώνουμε τα εξής:
      Όσον αφορά στην επεξεργασία των αστικών λυμάτων:
      Στο πλαίσιο εφαρμογής της Οδηγίας 91/271/ΕΟΚ (ΚΥΑ 5673/400/97) όλοι οι οικισμοί της χώρας με ισοδύναμο πληθυσμό μεγαλύτερο των 2.000 κατοίκων πρέπει να διαθέτουν σύστημα συλλογής και δευτεροβάθμιας ή ισοδύναμης επεξεργασίας των λυμάτων μέχρι το 2005.
      Ο Δήμος Καπετάν Μητρούσης του Ν. Σερρών, απαρτίζεται από οικισμούς με ισοδύναμο πληθυσμό ο καθένας μικρότερο των 2.000 κατοίκων που ως εκ τούτου μεμονωμένοι δεν εμπίπτουν στις διατάξεις της Οδηγίας 91/271/ΕΟΚ. (ΚΥΑ 5673/400/97), για τα αστικά λύματα, ώστε να υποχρεούνται στην υλοποίηση έργων συλλογής δευτεροβάθμιας ή .ισοδύναμης, επεξεργασίας και διάθεσης των αστικών λυμάτων.
      Παρά ταύτα για την αντιμετώπιση του προβλήματος των αστικών λυμάτων του Δήμου Καπετάν Μητρούση του Ν. Σερρών, έχει προβλεφθεί η μεταφορά τους στην εγκατάσταση επεξεργασίας λυμάτων (ΕΕΛ) του Δήμου Σερρών.
      Σχετική ρύθμιση περιλαμβάνει η ΚΥΑ 109780/2001 με την οποία έχουν εγκριθεί οι περιβαλλοντικοί όροι. Φάκελος για την περιβαλλοντική αδειοδότηση του αγωγού (ΚΑΑ) και του δικτύου δεν έχει κατατεθεί στην αρμόδια Υπηρεσία του ΥΠΕΧΩΔΕ (ΕΥΠΕ).
      Όσον αφορά στα έργα τα σχετικά με την ύδρευση του Δήμου Καπετάν Μητρούση σας γνωρίζουμε ότι, μετά από έλεγχο στο ηλεκτρονικό αρχείο της ΕΥΠΕ του ΥΠΕΧΩΔΕ, προέκυψε ότι δεν έχουν κατατεθεί στην συγκεκριμένη αρμόδια Υπηρεσία, Φάκελος «Προμελέτης Περιβαλλοντικών Επιπτώσεων» και «Μελέτης Περιβαλλοντικών Επιπτώσεων» για την περιβαλλοντική αδειοδότηση του έργου.
      Πέραν των παραπάνω σας γνωρίζουμε ότι στο Επιχειρησιακό Πρόγραμμα Περιβάλλοντος (ΕΠΠΕΡ) του Υ.ΠΕ.ΧΩ.Δ.Ε., δεν υπάρχουν δράσεις για την ένταξη τέτοιου είδους έργων.
      Σε κάθε περίπτωση πάντως, τα έργα στα οποία αναφέρεται η ερώτηση, μπορούν να χρηματοδοτηθούν από το Περιφερειακό Επιχειρησιακό Πρόγραμμα (ΠΕΠ) της Κεντρικής Μακεδονίας, όταν δημοσιευθούν οι σχετικές προσκλήσεις από το παραπάνω πρόγραμμα και μετά από σχετικό αίτημα του Δήμου Καπετάν Μητρούση.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      21. Στην με αριθμό 708/12.5.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 20972/4.6.04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω Ερώτησης, που κατέθεσε στη Βουλή ο Βουλευτής κ. Μανόλης Σοφ. Στρατάκης, με θέμα «Μόνιμο Εκθετήριο Κρητικών προϊόντων στον Αερολιμένα - Ν. Καζαντζάκης - Ηρακλείου », σας πληροφορούμε ότι, η νέα Διοίκηση του Ελληνικού Οργανισμού Εξωτερικού Εμπορίου εισηγήθηκε θετικά για την συνέχιση της εκμίσθωσης του χώρου του εκθετηρίου στον Κρατικό Αερολιμένα Ηρακλείου βάσει του από 20-9-1996 συμφωνητικού μεταξύ του Ο.Π.Ε. και της Υ.Π.Α. Ηρακλείου. Επίσης πρότεινε την συνέχιση της καταβολής του μισθώματος, προκειμένου οι παραγωγοί της Κρήτης, να μπορούν και μελλοντικά να προβάλουν τα προϊόντα τους μέσω του χώρου αυτού.
      Ο Υπουργός
      Γ. ΑΛΟΓΟΣΚΟΥΦΗΣ»
      22. Στην με αριθμό 694/12-5-2004 ερώτηση του Βουλευτή κ. Βασιλείου Χρύση δόθηκε με το υπ’ αριθμ. Φ900α/4048/7200/4-6-04 έγγραφο από τον Υπουργό Εθνικής Άμυνας, η ακόλουθη απάντηση:
      «Σε απάντηση της υπ’ αριθμ. 694/12-05-2004 ερώτησης, που κατέθεσε ο Βουλευτής κ. Βασίλειος Χρύσης, με θέμα την λειτουργία του Αεροδρομίου Μαριτσών Ρόδου και για πολιτική χρήση, σας γνωρίζουμε τα εξής:
      Η αρμοδιότητα για την ίδρυση και λειτουργία Αερολιμένων για την εξυπηρέτηση των πολιτικών αεροσκαφών ανήκει στην Υπηρεσία Πολιτικής Αεροπορίας (ΥΠΑ).
      Σε περίπτωση που η ΥΠΑ, ως αρμόδιος κρατικός φορέας, κρίνει σκόπιμο να χρησιμοποιηθεί το Α/ Δ Μαριτσών Ρόδου και από πολιτικά αεροσκάφη, τότε θα πρέπει να προηγηθεί η εκπόνηση σχετικής μελέτης εκ μέρους της, για τη δυνατότητα ενεργοποίηση ς του εν λόγω Α/Δ, εξασφαλίζοντας την ύπαρξη της αναγκαίας υποδομής και των απαιτουμένων υπηρεσιών, σύμφωνα με τα προβλεπόμενα από τους αρμόδιους διεθνείς οργανισμούς.
      Το ΥΠΕΘΑ πάντως θα αντιμετωπίσει το σχετικό αίτημα σε περίπτωση που η ΥΠΑ κινήσει την διαδικασία.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      23. Στην με αριθμό 888/19-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 21793/Β860/4-6-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Βασ. Κεγκέρογλου, σας γνωρίζουμε ότι, σύμφωνα με τις προγραμματικές δηλώσεις της Κυβέρνησης, υφίσταται δέσμευση για νέα νομοθετική ρύθμιση του θέματος των πανωτοκίων,
     Όσον αφορά τα ειδικότερα θέματα στα οποία αναφέρεσθε, αυτά εξετάζονται στο υπό διαμόρφωση σχέδιο νόμου το οποίο θα προωθηθεί με την προβλεπόμενη διαδικασία για συζήτηση και ψήφιση στη Βουλή.
     Ο Υπουργός
     Γ. ΑΛΟΓΟΣΚΟΥΦΗΣ»
     24. Στην με αριθμό 777/14-5-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 33432/23-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης και μετά από σχετικό έγγραφο της Ν. Α. Ανατολικής Αττικής, σας πληροφορούμε τα εξής:
     1. Έχει ολοκληρωθεί η εκπόνηση της μελέτης «Βελτίωση γεωμετρικών στοιχείων και χάραξης της Επαρχιακής Οδού 40 (ΠΑΙΑΝΙΑ-ΣΠΑΤΑ-ΛΟΥΤΣΑ)». Στην μελέτη αυτή περιλαμβάνονται οι παρακάτω επί μέρους μελέτες:
     α. Οριστική μελέτη Οδοποιίας και μελέτη Σήμανσης και Ασφάλισης οδού.
     β. Μελέτη Τεχνικών έργων.
     γ. Γεωλογική και Γεωτεχνική μελέτη.
     δ. Περιβαλλοντική μελέτη.
     ε. Μελέτη Υδραυλικών έργων Αποχέτευσης και Αποστράγγισης της οδού.
     στ. Μελέτη Ηλεκτροφωτισμού της οδού.
     2. Στα πλαίσια της παραπάνω μελέτης, εκπονήθηκε και η μελέτη της οδού σύνδεσης της Επαρχιακής Οδού 40 με το «Ελ. Βενιζέλος» (Βόρεια Πύλη).
     3. Η μελέτη αυτή έχει προταθεί για χρηματοδότηση στο Π.Ε.Π. Αττικής, Μέτρο 2.6, προκειμένου να υλοποιηθεί ως έργο.
     Ο Υφυπουργός
     ΑΘΑΝ. ΝΑΚΟΣ»
     25. Στην με αριθμό 1220/1-6-04 ερώτηση του Βουλευτή κ. Στέφανου Μάνου δόθηκε με το υπ’ αριθμ. 7017/4/4337/23-6-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Σ. Μάνος, σας γνωρίζουμε ότι, σύμφωνα με τα τηρούμενα στην αρμόδια Υπηρεσία μας στατιστικά στοιχεία, από προσκρούσεις οχημάτων σε σταθερά σημεία, όπως στύλους Δ.Ε.Η., Ο.Τ.Ε., σηματοδότες, δένδρα κ.λ.π., προκλήθηκαν το έτος 2001 505 τροχαία ατυχήματα, από τα οποία 72 ήταν θανατηφόρα, το έτος 2002 525, από τα οποία 61 θανατηφόρα και το έτος 2003 526, από τα οποία 82 θανατηφόρα.
     Σε ό,τι αφορά τη μελέτη και τοποθέτηση των διαφόρων ειδών στύλων, σας πληροφορούμε ότι αρμόδιες για το θέμα αυτό είναι οι Υπηρεσίες του Υπουργείου ΠΕ.ΧΩ.Δ.Ε. και των Ο.Τ.Α, που είναι υπεύθυνες για τη συντήρηση του οδικού δικτύου, ενώ οι Υπηρεσίες Τροχαίας δεν συμμετέχουν στη διαδικασία έγκρισης και τοποθέτησης των εν λόγω στύλων, αλλά διατυπώνουν την άποψή τους, σε περίπτωση που τους ζητηθεί κάτι τέτοιο.
     Πέραν αυτών, στα πλαίσια της τεχνικής αστυνόμευσης, από τις εν λόγω Υπηρεσίες μας, για τον επαναπροσδιορισμό, την επανατοποθέτηση και συμπλήρωση της οριζόντιας και κάθετης σήμανσης, καθώς και για τις φθορές, ελλείψεις, βλάβες, ατέλειες και γενικά προβλήματα που επισημαίνονται στο οδικό δίκτυο, ενημερώνονται οι αρμόδιες, για την αποκατάστασή τους και τη λήψη μέτρων αποτροπής κινδύνων, Υπηρεσίες.
     Τέλος, προς τα Υπουργεία Εσωτερικών, Δημόσιας Διοίκησης και Αποκέντρωσης και ΠΕ.ΧΩ.Δ.Ε., διαβιβάζουμε φωτοαντίγραφο της ερώτησης προκειμένου να σας ενημερώσουν για τα θέματα της αρμοδιότητάς τους.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     26. Στην με αριθμό 482/4-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 33282/23-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της πιο πάνω ερώτησης με το αντικείμενο του θέματος, σας πληροφορούμε ότι οι υπόψη οδικοί άξονες περιλαμβάνονται στο Δημοτικό Δίκτυο αλλά λόγω της σημασίας τους για την περιοχή είναι δυνατόν η ασφαλτόστρωση να πραγματοποιηθεί και με την συνεργασία της Νομ. Αυτ/σης Ευβοίας εφ’ όσον διατεθούν οι απαιτούμενες πιστώσεις (προϋπ. 1.200.000,00 €).
     Τούτο μπορεί να αντιμετωπιστεί ανάλογα με τις προτεραιότητες του Δήμου και της Ν.Α. με πρότασή τους για ένταξη του έργου σε πρόγραμμα για χρηματοδότηση.
     Ο Υφυπουργός
     ΑΘΑΝ. ΝΑΚΟΣ»
     27. Στην με αριθμό 1317/4-6-04 ερώτηση του Βουλευτή κ. Παναγιώτη Σγουρίδη δόθηκε με το υπ’ αριθμ. ΤΚΕ/Φ2/13966/23-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της. 1317/4-6-04 ερώτησης που κατέθεσε στη Βουλή ο Βουλευτής κ. Παναγιώτης Σγουρίδης, σας στέλνουμε συνημμένα το με Αρ. Πρωτ. 1881.9/18-6-04 έγγραφο του ΑΣΕΠ, με την επισήμανση ότι η εν λόγω ερώτηση υπεβλήθει προώρως για την παρούσα Κυβέρνηση της Νέας Δημοκρατίας, μηδέποτε δε για τη Κυβέρνηση του ΠΑΣΟΚ των ετών 1994-2004.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     28. Στην με αριθμό 1221/1-6-04 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 7017/4/4338/23-6-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Χ. Μανωλιά, σε ό,τι μας αφορά, σας γνωρίζουμε ότι η μεταφορά των λαθρομεταναστών από την Κρήτη προς τα ειδικά κέντρα φιλοξενίας, που έχουν δημιουργηθεί στο νομό Ροδόπης ήταν συγκυριακή και έγινε λόγω της έλλειψης κατάλληλων χώρων κράτησης στις Αστυνομικές Διευθύνσεις Ηρακλείου και Λασιθίου, σε συνδυασμό με το γεγονός ότι στην Κρήτη δεν έχουν δημιουργηθεί ακόμη χώροι φιλοξενίας λαθρομεταναστών. Ευνόητο πάντως είναι ότι σε καμία περίπτωση το Υπουργείο μας δεν προτίθεται να παγιώσει μια τέτοια τακτική και μάλιστα στην ευαίσθητη περιοχή της Ροδόπης.
     Σχετικά με την ίδρυση κατά το παρελθόν και λειτουργία των ως άνω κέντρων σε ακριτικές περιοχές, σας πληροφορούμε ότι αυτό κρίθηκε σκόπιμο επειδή μεγάλος όγκος λαθρομεταναστών εισέρχεται από γειτονικές χώρες στις περιοχές αυτές και είναι επιβεβλημένο να επαναπροωθούνται ταχύτατα στις χώρες προέλευσης, κυρίως κατ' εφαρμογή των συμφωνιών επανεισδοχής, που έχει υπογράψει η χώρα μας με τις όμορες αυτές χώρες.
     Για το θέμα της ίδρυσης και λειτουργίας των κέντρων προσωρινής διαμονής λαθρομεταναστών καθώς και της ενίσχυσης, για το σκοπό αυτό, των αρμοδίων φορέων (Νομαρχιακές Αυτοδιοικήσεις, Γ. Γ. Περιφερείας), αρμόδιο να σας ενημερώσει είναι το Υπουργείο Εσωτερικών, Δημόσιας Διοίκησης και Αποκέντρωσης, στο οποίο διαβιβάζουμε φωτοαντίγραφο της ερώτησης.
     Πέραν αυτών σας πληροφορούμε ότι στη νέα πολιτική δημόσιας τάξης, που εφαρμόζουμε, συμπεριλαμβάνεται και η ενίσχυση με προσωπικό και μέσα του μηχανισμού της Αστυνομίας για την αποτροπή της λαθρομετανάστευσης μέσω των χερσαίων συνόρων μας, αλλά και για τον έλεγχο και απομάκρυνση των αλλοδαπών που διαμένουν παράνομα στη χώρα μας, με στόχο να περιοριστεί το φαινόμενο και να ενισχυθεί το αίσθημα ασφαλείας των πολιτών.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
      29. Στην με αριθμό 1177/28-5-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 53532/23-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 1177/28-5-2004 ερώτηση που κατατέθηκε στη Βουλή από το Βουλευτή κ. Κ. Τσιπλάκη σχετικά με πρόσληψη νοσηλευτικού και παραϊατρικού προσωπικού στο Ν.Γ.Ν. Σερρών, σας γνωρίζουμε τα εξής:
     Το Υπουργείο Υγείας και Κοινωνικής Αλληλεγγύης έχει ζητήσει από το ΥΠΕΣΔΔΑ την κατ’ εξαίρεση έγκριση πρόσληψης 8.121 θέσεων μόνιμου προσωπικού, διαφόρων κλάδων και ειδικοτήτων, καθώς και 980 θέσεων προσωπικού με σύμβαση εργασίας ιδιωτικού δικαίου ορισμένου χρόνου, διαφόρων κλάδων και ειδικοτήτων διάρκειας μέχρι 8μήνες, για τη στελέχωση των Νοσηλευτικών Ιδρυμάτων της χώρας.
     Στο πλαίσιο του ως άνω αιτήματος, έχει δοθεί καταρχήν από το Υπουργείο Οικονομίας και Οικονομικών η έγκριση για την πρόσληψη, μεταξύ άλλων, 4.500 ατόμων, διαφόρων κλάδων και ειδικοτήτων, για Νοσοκομεία, ΕΚΑΒ και Ψυχιατρεία της χώρας. Έγκριση επίσης έχει δοθεί και για τις 980 θέσεις προσωπικού με σύμβαση εργασίας ιδιωτικού δικαίου ορισμένου χρόνου.
     Ο Υπουργός
     Ν. ΚΑΚΛΑΜΑΝΗΣ»
     30. Στην με αριθμό 1164/28-5-04 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./104/21-6-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ. πρ. 1164/28-5-2004 ερώτησης της Βουλευτού κ. Ασημίνας Ξηροτύρη -Αικατερινάρη σας πληροφορούμε τα εξής:
     Το Συγκρότημα του Ζυθοποιείου ΦΙΞ στη Θεσσαλονίκη χαρακτηρίστηκε ως ιστορικό διατηρητέο μνημείο με Υπουργική Απόφαση .Ήδη το Συγκρότημα είχε εγκαταλειφθεί και αντιμετώπιζε προβλήματα από την περίοδο εκείνη (έλλειψη συντήρησης, υπεξαίρεση εξοπλισμού, αυθαίρετες επεμβάσεις, χρήσεις).Οι ιδιοκτήτες του δεν προχώρησαν στη λήψη μέτρων ενώ το ιδιοκτησιακό καθεστώς σε συσχετισμό με τη μεγάλη έκταση του συγκροτήματος δεν άφηναν το περιθώριο στην Εφορεία Νεωτέρων Μνημείων Κεντρικής Μακεδονίας να προχωρήσει σε σωστικές επεμβάσεις στο μνημείο ή στη φύλαξή του. Στις 10-4-2003 εκδόθηκε νέα Απόφαση , η οποία ωστόσο αναστάλθηκε από το ΣτΕ ύστερα από προσφυγή του ΤΕΕ- Τμ.ΚΜ. Η Εφορεία Νεωτέρων Μνημείων Κεντρικής Μακεδονίας ως αρμόδια Υπηρεσία δεν έχει καταθέσει καμιά μήνυση αφού εξάλλου δεν έχει και τη διοικητική αρμοδιότητα. Επομένως και εφόσον το κτίριο είναι ιδιωτική περιουσία ισχύει το άρθρο 11 παρ.2 σύμφωνα με το οποίο « ο κύριος ή ο νομέας μνημείου υποχρεούται να μεριμνά για την άμεση εκτέλεση εργασιών συντήρησης, στερέωσης ή προστασίας χωρίς υπαίτια καθυστέρηση με δική του δαπάνη... Αν η Υπηρεσία κρίνει ότι καθυστερεί η εκτέλεση των εργασιών... .μπορεί να λαμβάνει τα αναγκαία μέτρα, διατηρώντας τη δυνατότητα να καταλογίζει το σύνολο ή μέρος της σχετικής δαπάνης σε βάρος των υπόχρεων κατά τις σχετικές περί εισπράξεως Δημοσίων εσόδων διατάξεις...
     Ο Υφυπουργός
     ΠΕΤΡΟΣ ΤΑΤΟΥΛΗΣ»)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις του  συστήματος προσλήψεων και θεμάτων δημόσιας διοίκησης».
      Το σχέδιο νόμου ψηφίστηκε επί της αρχής την Πέμπτη 22 Ιουλίου και στη σημερινή συνεδρίαση θα μπούμε στη συζήτηση των άρθρων.
      Στη Διαρκή Επιτροπή τα άρθρα συζητήθηκαν σε δύο ενότητες. Η πρώτη ενότητα περιελάμβανε τα άρθρα 1 έως και 13 και η δεύτερη τα άρθρα 14 έως και 21. Δεδομένου ότι έχουμε πρωινή και απογευματινή συνεδρίαση, προτείνω στην πρωινή συνεδρίαση να συζητήσουμε τα άρθρα 1 έως και 13 και στην απογευματινή τα υπόλοιπα.
      Τροπολογίες δεν υπάρχουν.
      Συμφωνεί το Τμήμα;
      ΣΟΦΙΑ ΚΑΛΑΝΤΖΑΚΟΥ: Κυρία Πρόεδρε, θα ήθελα το λόγο.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κυρία Καλαντζάκου, έχετε το λόγο. 
      ΣΟΦΙΑ ΚΑΛΑΝΤΖΑΚΟΥ: Κυρία Πρόεδρε, θα ήθελα μόνο να πω ότι στην επιτροπή συζητήθηκαν τα άρθρα 1 έως 11 και όχι τα άρθρα 1 έως 13.
      ΑΝΔΡΕΑΣ ΛΟΒΕΡΔΟΣ: Έτσι, είναι το σωστό, κυρία Πρόεδρε! 
      ΠΡΟΕΔΡΟΣ (Άννα Μπενάκη-Ψαρούδα): Και ο κ. Λοβέρδος προτείνει να συζητήσουμε στην πρώτη ενότητα τα άρθρα 1 έως 11.
      Συμφωνεί το Τμήμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς στην πρωινή συνεδρίαση θα συζητήσουμε τα άρθρα 1έως και 11.
      Στη σημερινή συνεδρίαση, λοιπόν, θα μιλήσουν πρώτοι οι εισηγητές στο χρόνο που προβλέπεται από τον Κανονισμό της Βουλής, δηλαδή οκτώ λεπτά. Στη διάρκεια ομιλίας των δύο πρώτων εισηγητών μπορούν να εγγραφούν όσοι συνάδελφοι θέλουν να μιλήσουν επί της πρώτης ενότητας των άρθρων, αλλά μετά τους εισηγητές θα λάβουν το λόγο όσοι συνάδελφοι δεν πρόλαβαν να μιλήσουν στη συνεδρίαση της Πέμπτης επί της αρχής. Εάν, λοιπόν, οι συνάδελφοι –των οποίων τα ονόματα μπορώ να διαβάσω- θέλουν να μιλήσουν, θα ακολουθήσουν μετά τους εισηγητές στον ίδιο χρόνο. 
      Μετά τους συναδέλφους της προηγούμενης συνεδρίασης θα ακολουθήσουν οι ομιλητές που θα εγγραφούν επί της πρώτης ενότητας των άρθρων. 
      Τα ονόματα των εγγεγραμμένων κατά σειρά είναι τα εξής: Παναγιώτης Ρήγας, Μιχαήλ Παντούλας, Φίλιππος Τσαλίδης, Ανδρέας Λυκουρέντζος, Ιωάννης Βλατής, Χριστιάνα Καλογήρου, Χρυσάνθη Μανωλιά, Βασίλειος Οικονόμου, Βασίλειος Έξαρχος, Αγγελική Γκερέκου, Αθανασία Μερεντίτη, Σωκράτης Κοσμίδης, Γεώργιος Παπαγεωργίου και Δημοσθένης Τσιαμάκης. 
      ΑΝΔΡΕΑΣ ΛΟΒΕΡΔΟΣ: Κυρία Πρόεδρε, παραμένει το εξής ερώτημα: Οι ομιλητές που έχουν εγγραφεί, και για τους οποίους αναφέρατε πώς θα πάρουν το λόγο ως προτασσόμενοι, θα μιλήσουν επί της αρχής ή κατ’ άρθρο; 
      ΠΡΟΕΔΡΟΣ (Άννα Μπενάκη-Ψαρούδα): Οι μεν συνάδελφοι της προηγούμενης συνεδρίασης θα μιλήσουν και επί της αρχής και επί της πρώτης ενότητας των άρθρων. 
      ΑΝΔΡΕΑΣ ΛΟΒΕΡΔΟΣ: Στον ίδιο χρόνο! 
      ΠΡΟΕΔΡΟΣ (Άννα Μπενάκη-Ψαρούδα): Στον ίδιο χρόνο! Το πολύ-πολύ να υπάρξει κάποια ανοχή στο χρόνο μέχρι τα δέκα λεπτά. 
      ΑΝΔΡΕΑΣ ΛΟΒΕΡΔΟΣ: Κυρία Πρόεδρε, το λέω αυτό γιατί γνωρίζω λόγω των καταμερισμών στην Κοινοβουλευτική μας Ομάδα ότι πολλοί συνάδελφοι, που έχουν εγγραφεί για να μιλήσουν επί της αρχής, θέλουν να κάνουν ειδικές αναφορές σε συγκεκριμένα άρθρα. Εάν, λοιπόν, περιορίσουμε το χρόνο των συναδέλφων, δεν θα μπορέσουν να αναφερθούν στα συγκεκριμένα άρθρα. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Λοβέρδο, δεν μπορούμε να δώσουμε διπλάσιο χρόνο, γιατί θα έχουμε πάλι το ίδιο πρόβλημα. 
      Το Προεδρείο θα δείξει μία ανοχή στους συναδέλφους που προέρχονται από τη συνεδρίαση της Πέμπτης. Άλλωστε, δεν νομίζω ότι θα χρειαστούν διπλάσιο χρόνο για να μιλήσουν επί της αρχής και επί της πρώτης ενότητας των άρθρων. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, θα ήθελα το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κύριος Υπουργός. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, θα ήθελα να θυμίσω ότι υπάρχει και η δυνατότητα της δευτερολογίας. Επομένως οι συγκεκριμένοι συνάδελφοι μπορούν να δευτερολογήσουν.
      Κύριοι συνάδελφοι, θα ήθελα να κάνω τέσσερις διευκρινίσεις. Πιστεύω ότι έτσι όπως είναι διαμορφωμένο το νομοσχέδιο δεν θα υπήρχε θέμα, αλλά δεδομένου ότι υπήρξαν κάποιες παρατηρήσεις, θα ήθελα να κάνω τις εξής διευκρινίσεις:
      Σε ό,τι αφορά το άρθρο 9 του νομοσχεδίου είναι σαφές ότι διατηρούνται οι πάγιες διατάξεις και επομένως δεν αλλάζει σε καμία περίπτωση για παράδειγμα το όργανο το οποίο ορίζει τους γενικούς διευθυντές στα ΑΕΙ και στην Ακαδημία Αθηνών, εφόσον δεν θίγονται οι ειδικότερες διατάξεις που ισχύουν για τα ΑΕΙ και την Ακαδημία Αθηνών.
      Παρ’ όλα αυτά, και επειδή κάποιοι συνάδελφοι εξέφρασαν τις απορίες τους μπαίνει ρητά στο νομοσχέδιο η εξής παρατήρηση: ««Στο πρώτο εδάφιο της επαναφερόμενης σε ισχύ παραγράφου 3 του άρθρου 29 του ν. 2190/1994, μετά τη φράση «που υπάγονται στον Υπαλληλικό Κώδικα (ν. 2683/1999)» προστίθεται η φράση «με εξαίρεση την Ακαδημία Αθηνών και τα ΑΕΙ,»».
      Ο λόγος είναι ότι δεν αλλάζει το όργανο επιλογής των γενικών διευθυντών –όπως ξέρετε είναι ειδικό το όργανο για τα Ανώτατα Εκπαιδευτικά Ιδρύματα και την Ακαδημία Αθηνών- και δεν θίγονται αυτές οι διατάξεις. Προκύπτει από το σχέδιο νόμου, αλλά ας μπει και ρητώς.
      Το ίδιο και σε ό,τι αφορά τα ζητήματα που αφορούν την Οργανωτική Επιτροπή των Ολυμπιακών Αγώνων και τα όργανά της. Κατά την εκτίμησή μου δεν δημιουργείται ζήτημα, αλλά παρ’ όλα αυτά για να μην υπάρξει θέμα μπαίνει το εξής στο άρθρο 10, παράγραφος 2 του νομοσχεδίου:
      Στον τελευταίο στίχο της παραγράφου 2 του  άρθρου 10, από τη φράση «και το προσωρινό διοικητικό συμβούλιο του Ο.Α.Ε.Ε.» διαγράφεται η λέξη «και», τίθεται κόμμα και προστίθεται η φράση: «οι ανώνυμες εταιρείες Οργανωτική Επιτροπή Ολυμπιακών Αγώνων- Αθήνα 2004 Α.Ε., Ολυμπιακό Χωριό 2004 Α.Ε., Ολυμπιακά Ακίνητα Α.Ε. και η Ελληνική Ολυμπιακή Επιτροπή (ν.π.δ.δ.)». 
      Παρατήρηση τρίτη. Θυμάστε ότι θεωρώ ότι οι πάγιες διατάξεις, που αφορούν τα στελέχη της Εθνικής Σχολής Δημόσιας Διοίκησης και τις ειδικές ρυθμίσεις που ισχύουν γι’ αυτά ως προς την κρίση τους για διευθυντές και γενικούς διευθυντές, δεν θίγονται. Παρ’ όλα αυτά, είχαμε βάλει διευκρινιστικά ότι δεν χάνουν την ειδική αυτή αντιμετώπιση -και μπήκε ρητά στη σχετική διάταξη- όμως πρέπει να προσθέσουμε για να μη δημιουργηθεί κάποιο θέμα και το bonus που υπάρχει σήμερα για εκείνους οι οποίοι έχουν, διδακτορικό δίπλωμα. Επομένως στην περίπτωση αυτή στο άρθρο 11, παράγραφος 2 του νομοσχεδίου, στο δεύτερο εδάφιο της περίπτωσης β’ της παραγράφου 2, μετά τη φράση «Για τους αποφοίτους της Εθνικής Σχολής Δημόσιας Διοίκησης» προστίθεται η φράση «και τους κατόχους διδακτορικού διπλώματος». Είναι η ισχύουσα διάταξη, ισχύει όπως και να έχει, αλλά καλό είναι να το βάλουμε αφού διευκρινίσαμε αυτό για τους αποφοίτους της Εθνικής Σχολής Δημόσιας Διοίκησης.
      Τέλος, επειδή έχει γίνει ένα λάθος στο σχέδιο μετά την επιτροπή, στο άρθρο 20 τίθεται υπότιτλος: «Ρύθμιση θεμάτων των Μονάδων Ψυχικής Υγείας» και το άρθρο 20 αναριθμείται ως άρθρο 19 και το άρθρο 19 αναριθμείται ως άρθρο  20, για να είναι και το ακροτελεύτιο άρθρο. Ευχαριστώ πολύ.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τις ακόλουθες προσθήκες-διευκρινίσεις, οι οποίες έχουν ως εξής: 
     «ΠΡΟΣΘΗΚΕΣ - ΔΙΕΥΚΡΙΝΗΣΕΙΣ
     1. Στο άρθρο 9 του νομοσχεδίου
     Στο πρώτο εδάφιο της επαναφερόμενης σε ισχύ παρ. 3 του άρθρου 29 του N.2190/1994, μετά τη φράση «που υπάγονται στον Υπαλληλικό Κώδικα (Ν.2683/1999)» προστίθεται η φράση «με εξαίρεση την Ακαδημία Αθηνών και τα ΑΕΙ,»
     2. Στο άρθρο 10 παρ.2 του νομοσχεδίου
     Στον τελευταίο στίχο της παρ.2 του άρθρου 10, από τη φράση «και το προσωρινό διοικητικό. συμβούλιο του Ο.Α.Ε.Ε.» διαγράφεται η λέξη «και», τίθεται κόμμα και προστίθεται η φράση: «οι ανώνυμες εταιρείες. Οργανωτική Επιτροπή Ολυμπιακών Αγώνων - Αθήνα 2004 Α.Ε., Ολυμπιακό Χωριό 2004 Α.Ε., Ολυμπιακά Ακίνητα Α.Ε. και η Ελληνική Ολυμπιακή Επιτροπή (ν.π.δ.δ.)»
     3. Στο άρθρο 11 παρ.2 του. νομοσχεδίου
     Στο δεύτερο εδάφιο της περίπτωσης β΄ της παρ.2, μετά τη φράση «Για τους αποφοίτους της Εθνικής Σχολής Δημόσιας Διοίκησης» προστίθεται η φράση « και τους κατόχους διδακτορικού διπλώματος».
     4. Στο άρθρο 20 τίθεται υπότιτλο: «Ρύθμιση θεμάτων των Μονάδων Ψυχικής Υγείας».
     Ακολούθως, το άρθρο 20 αναριθμείται ως άρθρο 19 και το άρθρο 19 αναριθμείται ως άρθρο 20.»)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, εφόσον τα έχετε όλα συγκεντρωμένα σε αυτό το χαρτί, να το διανείμουμε για να το έχουν οι κύριοι συνάδελφοι.
      Κύριοι συνάδελφοι, σας παρακαλώ, να ξεκαθαρίσουμε για ποια άρθρα μιλούμε. Για τα άρθρα 1 έως 11 ή για τα άρθρα 1 έως 13;
      ΑΝΔΡΕΑΣ ΛΟΒΕΡΔΟΣ: Για τα άρθρα 1 έως 11.
      ΠΡΟΕΔΡΟΣ (Άννα Μπενάκη-Ψαρούδα): Για τα άρθρα 1 έως 11. Καλύτερα να έχουμε δύο άρθρα λιγότερα, γιατί έχουμε και συζήτηση επί της αρχής.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, εκ μέρους της Κυβερνήσεως θα ήθελα να σας πω ότι εμείς έχουμε δύο άρθρα από το Υπουργείο Παιδείας και γι’ αυτό είμαστε εδώ και αυτά τα άρθρα είναι το 12 και το 13. Γι’ αυτό τα είχαμε βάλει στο πρώτο πακέτο. Επειδή η κυρία Υπουργός λείπει, είναι στην κυβερνητική επιτροπή, ήρθα εγώ και αλλάξαμε όλο το  πρόγραμμα του Υπουργείου Παιδείας για να παραστώ εδώ και να απαντήσω στις παρατηρήσεις των συναδέλφων. Μήπως θα μπορούσαμε την ενότητα να την κάνουμε από το άρθρο 1 μέχρι το άρθρο 13; Αν συμφωνείτε και εσείς.
      ΠΡΟΕΔΡΟΣ (Άννα Μπενάκη-Ψαρούδα): Τι λένε τα άλλα κόμματα να δούμε.
      Ορίστε, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Θέλουμε να διευκολύνουμε όσο γίνεται περισσότερο την Κυβέρνηση, μα όχι επί της ουσίας. Εάν, κυρία Πρόεδρε, η συζήτηση αλλάξει και γίνει από το άρθρο 1 ως το άρθρο 13, δεν υπάρχει καμία χρονική δυνατότητα να δώσουμε ιδιαιτερότητα στα άρθρα 12 και 13. Σας παρακαλώ πολύ οι ενότητες να χωριστούν όπως και στη Διαρκή Επιτροπή και παρακαλώ και την Κυβέρνηση για την κατανόησή της.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ και τα άλλα κόμματα να μας πουν τη γνώμη τους.
      ΣΤΑΥΡΟΣ ΣΚΟΠΕΛΙΤΗΣ: Το άρθρο 12 και το άρθρο 13 γιατί να μην τα συζητήσουμε με το σύνολο του νομοσχεδίου; Στο τελευταίο κεφάλαιο η συζήτηση ήταν μεγάλη, κύρια επικεντρώνεται η συζήτηση που γίνεται τουλάχιστον στην επιτροπή στα κεφάλαια Γ΄ και Δ΄. Άρα, λοιπόν, νομίζω ότι για την ουσία πρέπει να ακολουθήσουμε την τακτική που ακολουθήσαμε στην επιτροπή, δηλαδή μέχρι το άρθρο 11.
      ΠΡΟΕΔΡΟΣ (Άννα Μπενάκη-Ψαρούδα): Θα παρακαλέσω, λοιπόν, να συμμορφωθεί η Κυβέρνηση και να έρθετε το απόγευμα, κύριε Καλέ, εφόσον το σύνολο επιθυμεί αυτή την κατάταξη.
      Η κ. Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Κυρία Πρόεδρε, το ΠΑΣΟΚ ήρθε να εγκαινιάσει μία έντονη αντιπολιτευτική τακτική φέτος το καλοκαίρι. Αλλά η αντιπολίτευση -όπως και η κυβέρνηση- χρειάζεται στρατηγική. Έτσι εμείς ως Κυβέρνηση λέμε ότι θα εφαρμόσουμε το πρόγραμμά μας και αρχίζουμε σταδιακά να παίρνουμε τα μέτρα για τα οποία έχουμε δεσμευθεί και προχωρούμε σε πολιτικές.
Εμείς λέμε ότι εμπιστευόμαστε όλους τους Έλληνες, ότι δεν σηκώνουμε διαχωριστικές γραμμές, ότι δεν δημιουργούμε κομματικό κράτος.
      Το ΠΑΣΟΚ ήρθε στη Βουλή με μια πολύ σοβαρή αντίφαση. Από τη μία έχουμε  τον Πρόεδρο του ΠΑΣΟΚ, το Γιώργο Παπανδρέου, ο οποίος έχει παρουσιαστεί στην ελληνική κοινωνία ως ο άνθρωπος που ξηλώνει ενδεχομένως ολόκληρο το ευρωψηφοδέλτιο για να βάλει νέα πρόσωπα, να προτείνει καινούργιες πολιτικές, να δείξει ένα νέο προφίλ και από την άλλη βλέπουμε το ΠΑΣΟΚ να εξαντλεί όλες του τις τοποθετήσεις σε μια ρητορική του τύπου ότι η Κυβέρνηση θέλει να δημιουργήσει ένα κομματικό κράτος, ότι δεν είμαστε δημοκράτες, ότι δημιουργείται στην κοινωνία η αίσθηση για φαυλότητα, ότι «ο λύκος και αν εγέρασε την τρίχα αλλάζει όχι το χούι». Ο εισηγητής της Αξιωματικής Αντιπολίτευσης είπε ότι είμαστε η Κυβέρνηση του εθνικού διχασμού.
      Αναρωτιέμαι, ειλικρινά, μήπως όλα αυτά είναι λίγο υπερβολικά. Γιατί αν βάλουμε έτσι λίγο στο πλάι τις κομματικές μας προτιμήσεις και τις πολιτικές μας διαφορές, υπάρχει κάποιος στην Αίθουσα, ο οποίος δεν επιθυμεί μια πιο λειτουργική Δημόσια Διοίκηση, δεν επιθυμεί καλές θέσεις εργασίας, καλά σχολεία, ένα ποιοτικό σύστημα υγείας, ασφαλείς δρόμους, καθαρό περιβάλλον; Εκεί που διαφέρουμε είναι στον τρόπο με τον οποίο θέλουμε να φθάσουμε στο στόχο. 
      Κρίνετέ μας, λοιπόν, για την επιλογή μας. Πείτε δηλαδή ότι εμείς, η Αξιωματική Αντιπολίτευση, δεν πιστεύουμε ότι το σύστημα της θητείας στην ιεραρχία της Δημόσιας Διοίκησης θα αποφέρει τα αναμενόμενα αποτελέσματα. Παρ’ όλο που και εσείς έχετε αλλάξει θέσεις -διότι αυτός ο διάλογος έχει ξεκινήσει από τη δεκαετία του ’60- πείτε λοιπόν ότι η πάγια ιεραρχία είναι το καλύτερο σύστημα και τεκμηριώστε την άποψή σας. Όμως το να ακούμε στη Βουλή αυτές τις ύβρεις απέναντι στην Κυβέρνηση και να λέμε ότι υπάρχει ένα κόμμα που ψήφισε ο ελληνικός λαός που δεν είναι δημοκρατικό, δεν είναι δυνατόν. Δύο μέρες πριν γιορτάσαμε τα τριάντα χρόνια από την αποκατάσταση της δημοκρατίας. Είναι δυνατόν να χρησιμοποιούνται τέτοιες εκφράσεις μέσα στο Κοινοβούλιο;
      Εάν θέλετε να είμαστε ειλικρινείς, κανείς εδώ δεν είπε ότι με την αλλαγή που προτείνουμε στη Δημόσια Διοίκηση, δηλαδή την καθιέρωση της θητείας των γενικών διευθυντών και των διευθυντών, θα αλλάξει μονομιάς η ποιότητα των υπηρεσιών που προσφέρει η Δημόσια Διοίκηση. Υπάρχουν πολλά που πρέπει να γίνουν. Πάρα πολλά απ’ αυτά θα συζητηθούν και οι περαιτέρω αλλαγές θα γίνουν με το νέο Υπαλληλικό Κώδικα που θα φέρει η Κυβέρνηση στις αρχές του 2005, όπως έχει ξεκάθαρα δεσμευθεί ο Υπουργός. Πρέπει, όμως, να γίνει μια αρχή και η Κυβέρνηση πρέπει να κυβερνήσει. Αυτό κάνει.
      Αν θέλουμε να δούμε λίγο πιο αντικειμενικά τα πράγματα, μπορούμε να πούμε ότι διανύουμε μια από τις καλύτερες περιόδους της ιστορίας μας: Η δημοκρατία είναι ισχυρή, η Ελλάδα ανήκει στην ΟΝΕ, οι αλλαγές στην επιστήμη και στην τεχνολογία έχουν δώσει και μεγαλύτερες ευκαιρίες στους ανθρώπους και μακροημέρευση, πράγματα που δεν υπήρχαν στον παρελθόν. Γενικά στον ευρωπαϊκό χώρο υπάρχει ειρήνη. Πιστεύω ότι πρέπει να βλέπουμε αισιόδοξα το μέλλον. Αυτό κάνει άλλωστε η Νέα Δημοκρατία.
      Εμείς θέτουμε στόχους υψηλούς. Αναγνωρίζουμε ότι διανύουμε μια θετική περίοδο και θέτουμε υψηλούς στόχους, διότι μόνο τότε οι Έλληνες δείχνουμε τον καλύτερό μας εαυτό και πετυχαίνουμε. Η είσοδός μας στην Ευρωπαϊκή Ένωση το απέδειξε αυτό. Η είσοδός μας στην ΟΝΕ το απέδειξε αυτό. Όταν υπάρχουν συγκεκριμένοι στόχοι, υπάρχουν και μετρήσιμα αποτελέσματα και δίνουμε τον καλύτερό μας εαυτό.
      Επειδή η συζήτηση είναι επί των άρθρων, πρέπει να κάνω μια παρατήρηση κατ’ αρχήν. Έχουμε όλοι διαπιστώσει ότι υπάρχει κρίση εμπιστοσύνης πολίτη και κράτους. Θέλω να επισημάνω εδώ ότι το πρόβλημα αυτό πηγάζει και από πολιτικές που ακολούθησε το ΠΑΣΟΚ, οι οποίες ενέτειναν την ανασφάλεια που ένιωθαν οι Έλληνες πολίτες, διότι μέχρι πρότινος οι Έλληνες έλεγαν: Με την αλλαγή κάποιας κυβέρνησης, θα δικαιωθούν οι οπαδοί του κυβερνητικού κόμματος. Υπάρχουν, όμως, και οι επόμενες εκλογές, οπότε υπάρχει ελπίδα να δικαιωθούν και οι επόμενοι.
      Όταν, όμως, ήλθε το ΠΑΣΟΚ και δημιούργησε ορισμένα «αντικειμενικά», ας τα πούμε, κριτήρια επιλογής, οι πολίτες σκέφθηκαν ότι για πρώτη φορά ίσως μπορούσαν να νιώσουν –και αυτό είναι πράγματι τομή- ότι θα παίξει ρόλο η αξία, η εργατικότητα. Τι έκανε, όμως, το ΠΑΣΟΚ; Δημιούργησε αυτά τα κριτήρια και μετά ήρθε να τα καταστρατηγήσει σκανδαλωδώς. Αυτό δημιούργησε ακόμη μεγαλύτερη ανασφάλεια στους Έλληνες πολίτες. Διότι αυτό, νομίζω, είναι η χαριστική βολή, να υπάρχουν κριτήρια και να μην εφαρμόζονται. Αυτό είναι που δημιουργεί ακόμη μεγαλύτερη απογοήτευση και ακόμη μεγαλύτερη ανασφάλεια. 
      Έρχομαι τώρα να φέρω σαν παράδειγμα το ΑΣΕΠ. Δημιουργήθηκε το ΑΣΕΠ. Κατοχυρώθηκε συνταγματικά. Από χρόνια τώρα το ΑΣΕΠ ζητά να αναβαθμιστούν κάποιες διαδικασίες, να τους δοθούν δυνατότητες για να πατάξουν τη γραφειοκρατία, για να υπάρξει μια αποσυμφόρηση, ώστε πραγματικά ο θεσμός αυτός να μπορεί να ελέγχει τη νομιμότητα των προκηρύξεων, να λειτουργεί πιο ευέλικτα, να μπορούμε να προχωρούμε στην εφαρμογή των πολιτικών και των προσλήψεων που έχουν αποφασιστεί.
      Τι έγινε, όμως, επί ΠΑΣΟΚ; Ο θεσμός εγκαταλείφθηκε. Υπήρχε και εγκαταλείφθηκε με την έννοια ότι δεν πάρθηκαν τα μέτρα που θα οδηγούσαν σε αυτήν την αποσυμφόρηση. Και το λέω αυτό γιατί ερχόμαστε τώρα και μετά από προτάσεις του ΑΣΕΠ να αποσυμφορήσουμε την κατάσταση. Εσείς πιστεύετε ειλικρινά ότι εάν κάποιος δεν μπορεί να συμπληρώσει την αίτησή του, πρέπει να δουλέψει στο δημόσιο; Το φαινόμενο της ισοβαθμίας δεν δημιουργούσε πρόβλημα; Οι βάσεις στη βαθμολογία δεν δημιουργούσαν φρούδες ελπίδες για χιλιάδες ανθρώπους, που νόμιζαν ότι πέτυχαν και πίστευαν ότι θα διοριστούν; Αυτά τα πράγματα δεν έπρεπε να αντιμετωπισθούν; Δεν έπρεπε να δοθεί παραπάνω χρόνος στο ΑΣΕΠ για να ελέγχει τη νομιμότητα των προκηρύξεων; Δεν έπρεπε εκείνοι οι οποίοι έκαναν τις προκηρύξεις να αναρτούν τα αποτελέσματα;
      Νομίζουμε, λοιπόν, ότι εάν έχουμε θεσμούς, πρέπει να τους ενισχύουμε. Αλλιώς μπορούμε να πούμε ξεκάθαρα ότι δεν θέλουμε αυτούς τους θεσμούς. Όταν, όμως, υπάρχουν αυτοί οι θεσμοί, πρέπει να ενισχύονται, για να νιώθουν οι πολίτες ανασφάλεια.
      Επειδή θα έχουμε τη δυνατότητα να συζητήσουμε περαιτέρω το απόγευμα για την παιδεία, θέλω να πω το εξής: εμείς, συνοψίζοντας, κάνουμε μια αρχή. Θα ενισχύσουμε τους θεσμούς. Αναβαθμίζουμε τη λειτουργία του ΑΣΕΠ. Αναβαθμίζουμε τη Σχολή Δημόσιας Διοίκησης. Δίνουμε περισσότερους ευκαιρίες στους πολύτεκνους, όπως βλέπετε στα άρθρα. Εισάγουμε την τριετή θητεία και αξιολόγηση στους γενικούς διευθυντές και στους διευθυντές της Δημόσιας Διοίκησης.
      Εφαρμόζουμε το πρόγραμμά μας, το οποίο δεν ήταν άγνωστο στους Έλληνες πολίτες. Εμείς δεν ήρθαμε να κοροϊδέψουμε κανέναν. Μιλάμε ανοιχτά και εφαρμόζουμε τις πολιτικές για τις οποίες έχουμε δεσμευθεί. Ουδέν κρυπτόν. Δεν αντιδικούμε με το φρόνημα κανενός, δεν γυρνάμε στο παρελθόν. Εμπιστευόμαστε όλους τους Έλληνες.
      Και θέλω να πω ειλικρινά ότι εάν η Αξιωματική Αντιπολίτευση θέλει να κερδίσει την εμπιστοσύνη των Ελλήνων πολιτών, όπως οφείλει –γιατί πάρα πολύς κόσμος πιστεύει στις ιδέες που πρεσβεύει το ΠΑΣΟΚ- θα πρέπει κατ’ αρχήν να σταματήσει να δημιουργεί αυτήν την αντίφαση: δεν μπορεί να είσαστε ταυτόχρονα και σύγχρονο κόμμα και κόμμα που προσπαθεί να μας επαναφέρει σε τακτικές και ρητορικές του μεσαίωνα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο εισηγητής του ΠΑΣΟΚ κ. Λοβέρδος.
      ΑΝΔΡΕΑΣ ΛΟΒΕΡΔΟΣ: Καλημέρα, κυρίες και κύριοι συνάδελφοι.
      Συζητάμε επί των άρθρων σήμερα, μετά την ονομαστική ψηφοφορία, που επακολούθησε της συζήτησής μας επί της αρχής, και προχωρώντας στη διαδικασία σας λέω με ειλικρίνεια πως δεν θέλω καθόλου να συμμετάσχω σ΄ αυτήν τη διαδικασία μέχρι το τέλος της. Αισθάνομαι ότι γυρίζουμε πάρα πολύ πίσω, αισθάνομαι ότι δεν αντιλαμβανόμαστε ποιο είναι το ζητούμενο για τις σύγχρονες Ελληνίδες και τους σύγχρονους Έλληνες.
      Αισθάνομαι ότι η ομφαλοσκοπική κομματική σκέψη ορισμένων εδώ και κυρίως της Κυβέρνησης γυρίζει τα πράγματα πίσω. Πανθομολογήθηκε προεκλογικά ότι η Δημόσια Διοίκηση δεν είναι αυτή που χρειάζεται ο Έλληνας πολίτης, για να του ρυθμίζει τα θέματα γρήγορα και αποτελεσματικά. Επίσης, πανθομολογήθηκε και πανθομολογείται ότι με αυτήν τη Δημόσια Διοίκηση το φαινόμενο της διοικητικής σύγκλισης στους είκοσι πέντε της Ενωμένης Ευρώπης, δεν μπορεί να περπατήσει για λογαριασμό της Ελλάδος, όπως θα θέλαμε. Και έρχεται η Κυβέρνηση το 2004, κ. Καλαντζάκου, λειτουργώντας τελείως έξω από όλα αυτά που λέτε, τελείως διαφορετικά με αυτά που ως εισηγήτρια της Πλειοψηφίας υποστηρίζετε να θυμηθεί τον χειρότερο εαυτόν όλων των πολιτικών παρατάξεων στο ελληνικό πολιτικό σύστημα, επαναφέροντας πρακτικές που απορρέουν από ρυθμίσεις, όπως αυτές των άρθρων 7 έως και 11. Γυρίζουμε πίσω να βρούμε το χειρότερο εαυτό μας, για να κάνουμε τι; Να προσδώσουμε στο σύστημα αποτελεσματικότητα ή να συντελεστεί αυτό που με αφοπλιστική ειλικρίνεια είπε προχθές ο Υφυπουργός των Εσωτερικών, ο παριστάμενος σήμερα κ. Ανδρεουλάκος, να διοικήσει η Κυβέρνηση με το δικό της κόσμο, με τους δικούς της ανθρώπους;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είπα αυτό, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Αυτό είναι κοντολογίς το ζητούμενο και αν σας αδικώ θα έχετε το χρόνο να επανέλθετε. Όμως, το σύστημα έχει ανάγκη ευρυθμίας, αποτελεσματικότητας, δραστήριας και γρήγορης συμπεριφοράς για τα θέματα του πολίτη. Δεν έχει ανάγκη ανθρώπους που θα κυβερνούν κατά τις κομματικές επιταγές, και όχι γενικώς τις πολιτικές, του άλφα ή του βήτα. 
      Και νομίζω, κυρίες και κύριοι Βουλευτές, που δεν ήσασταν στη Διαρκή Επιτροπή, όλη τη συζήτηση απέδωσε μία φράση που είπε η Υπουργός Παιδείας κ. Γιαννάκου. Μας είπε στο τέλος της συζήτησής μας, μετά από μία ένταση δύο ημερών, πως στο Υπουργείο του οποίου προΐσταται βρήκε τέσσερις, νομίζω, γενικούς διευθυντές, με τους οποίους συνεργάζεται εξαιρετικά, για τους οποίους δεν έχει την παραμικρή πληροφόρηση περί των κομματικών τους επιλογών και ότι δεν υπάρχει πρόβλημα. Αν είναι έτσι -που είναι έτσι- και αν τα πράγματα μετά τον κακό εαυτό όλων μας άλλαξαν και μεσολάβησαν ραγδαίες πολιτικές εξελίξεις, ο νέος Υπαλληλικός Κώδικας με όσα προέβλεπε, η αλλαγή του Συντάγματος, με το «Συνήγορο του Πολίτη», με την κατοχύρωση των ανεξάρτητων διοικητικών αρχών, με τη διαμόρφωση των προτύπων της σχέσης υπαλλήλου και διοικήσεως, με την κατοχύρωση  των συλλογικών διαπραγματεύσεων στο άρθρο 22 παράγραφος 3, αν έγιναν όλα αυτά, τότε δεν μπορεί να επανερχόμαστε στο παρελθόν και να συζητάμε παρεμβάσεις αυτού του τύπου. Και αν κάποιος έχει απορίες και ρωτάει: «Γιατί το λέτε αυτό;» «Όλα τα κόμματα το ίδιο δεν κάνουν;» «Μα, στην ευρυθμία της διοίκησης αποσκοπούμε», είπε με αρκετή δόση καλοσύνης η κ. Καλαντζάκου. Για δείτε τις πληροφορίες που είδαν το φως της δημοσιότητας στο φιλικό σας Τύπο για τις εγκυκλίους που φαίνεται να καταρτίζετε για την εφαρμογή αυτού του ανοσιουργήματος. Φτάνουμε στο 2005 για να αποκτήσει εκ νέου η Δημόσια Διοίκηση αυτό που σήμερα έχει, την ηγεσία της, από γραφείο μέχρι γενική διεύθυνση, όλο το φάσμα των υπηρεσιακών διοικητικών μονάδων. Και αυτό που υπάρχει, αντί να το κάνουμε καλύτερο προσθέτοντας αξιόλογες διαδικασίες, δηλαδή διαδικασίες αξιολογήσεως σε τελευταία ανάλυση των προϊσταμένων, αντί να βελτιώσουμε τα ισχύοντα για το συμφέρον του πολίτη, ανατρέπουμε τα ισχύοντα και σπαταλούμε άσκοπα χρειαζόμαστε χρόνο. Μεταβατικές διατάξεις δύο μορφών υπάρχουν στις διατάξεις των άρθρων από 7 έως 11. 
      Υπάρχουν μεταβατικές διατάξεις δύο κύκλων που πάνε τα πράγματα ένα χρόνο μετά από σήμερα, κυρίες και κύριοι Βουλευτές της Συμπολιτεύσεως, για να γίνει τι; Το συνέδριό σας τελείωσε. Όλες αυτές οι εσωτερικής κατανάλωσης λογικές έχουν κοντά ποδάρια και χρονικά. 
      Τι θέλετε να κάνετε μετά; Να κάνετε τη διοίκηση να λειτουργήσει, όπως την θέλει ο πολίτης; Μα, της δημιουργείτε εκκρεμότητες. Ξαναφέρνετε διχαστικές πολιτικές. Γιατί τα κάνετε αυτά; Σε τι κερδίζει ο τόπος; Εσείς μπορεί να κερδίζετε με τη στενή κομματική λογική, ο τόπος όμως χάνει και χάνει κατά πολύ, κυρίες και κύριοι Βουλευτές. 
      Δεν μου πάει το χέρι ούτε να ψηφίσω «κατά» γι΄ αυτό το ανοσιούργημα. Νομιμοποιούμε τη διαδικασία με την παρουσία μας εδώ. Είναι επιστροφή στο παρελθόν. Ξοδεύετε και σπαταλάτε τουλάχιστον δέκα χρόνια από τη ζωή των Ελλήνων. Δέκα χρόνια εξέλιξης τα διαγράφετε. Κανείς δεν κατάλαβε ακόμη γιατί. 
      Ίσως κάποιοι απορούν: καλά, τα κόμματα δεν τα κάνουν αυτά; Ναι, ταυτίζονται όμως με αρνητικότατες εποχές που τουλάχιστον ο ομιλών -πρόεδρος της επιτροπής για τον Υπαλληλικό Κώδικα που ισχύει σήμερα- καταδίκαζε από την πρώτη στιγμή που μπήκε στην πολιτική, ενώ οι προτείνοντες το παρόν σχέδιο νόμου υποστήριζαν, κυρίες και κύριοι Βουλευτές, όπως αποδείχτηκε στη Διαρκή Επιτροπή, ακριβώς, μα ακριβώς τα αντίθετα, όταν ψηφιζόταν πριν από έξι χρόνια ο Υπαλληλικός Κώδικας. 
      Κυρίες και κύριοι Βουλευτές, παύονται με το άρθρο 7 και το άρθρο 10 όλοι οι προϊστάμενοι της Δημόσιας Διοίκησης, των νομικών προσώπων, της περιφερειακής διοίκησης, της νομαρχιακής αυτοδιοίκησης και με το άρθρο 9 καταργούνται και τα νυν υπάρχοντα υπηρεσιακά συμβούλια. Είκοσι δύο χιλιάδες άνθρωποι αλλάζουν καθεστώς μέσα σε μια νύχτα, επειδή αυτή η «αντικειμενικότατη Κυβέρνηση» πράττει όσα πράττει. Είναι δυνατόν να συνεχίσουμε έτσι;
      Τι σημαίνουν μαζικές εκκαθαρίσεις για ένα διοικητικό σύστημα; Τρίτο κόσμο, παρελθόν, διχασμούς, κομματικοκρατία, ευνοιοκρατία, φαυλοκρατία. Τι σημαίνουν μαζικές επανακρίσεις είκοσι δύο περίπου χιλιάδων ανθρώπων;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εάν ρωτήσετε ένα εκ των στελεχών του Υπουργείου Εσωτερικών για το φαινόμενο των μαζικών επανακρίσεων, θα σας μιλήσει με αποδοκιμασία. Θα σας πει ότι είναι σύμπτωμα κακοδιοίκησης, ότι δεν βοηθάει, ότι δημιουργεί συνθήκες για ρεβάνς στο μέλλον, ότι δεν συνάδει αλλά απάδει στον πολιτισμό του 21ου αιώνα. Κυρίες και κύριοι Βουλευτές, πρακτικές του 20ου αιώνα γίνονται πρακτικές του 21ου για να αποκτήσουν και συνέχεια στο μέλλον.
      Χρειάζομαι λίγο χρόνο ακόμα, κυρία Πρόεδρε.
      ΠΡΟΕΔΡΟΣ ( Άννα Μπενάκη - Ψαρούδα): Πόσο χρόνο θέλετε ακόμα;
      ΑΝΔΡΕΑΣ ΛΟΒΕΡΔΟΣ: Δύο λεπτά, κυρία Πρόεδρε.
      ΠΡΟΕΔΡΟΣ ( Άννα Μπενάκη - Ψαρούδα): Ορίστε, κύριε Λοβέρδο. 
      ΑΝΔΡΕΑΣ ΛΟΒΕΡΔΟΣ: Με το άρθρο 7, ειδικά για τους διευθυντές και τους γενικούς διευθυντές, συντελείται ένας ιδιόρρυθμος υποβιβασμός. 
      Κυρίες και κύριοι Βουλευτές, ο Υπαλληλικός Κώδικας, ως ισχύει σήμερα, επανέφερε την ιεραρχία στη Δημόσια Διοίκηση, γιατί εγκαθίδρυσε πυραμίδα. Πυραμίδα σημαίνει λίγοι στην κορυφή, περισσότεροι στη βάση. Ενιαίες θέσεις λοιπόν με κριτήριο το χρόνο μέχρι να φτάσεις στο βαθμό Α’. Περνούν οι αναγκαίες χρονικές περίοδοι και προάγεσαι. Όσον αφορά όμως στο βαθμό του διευθυντή και του γενικού διευθυντή πρέπει, ως ισχύει σήμερα, να κενωθεί θέση, να υπάρξει κενό για να πας εκεί. Αν δεν υπάρχει, περιμένεις.
      Αυτό σήμαινε λιγότεροι στην κορυφή, με μια σειρά από προσόντα, και περισσότεροι στη βάση. Αυτό σταματά και υποβιβάζονται οι νυν διευθυντές και γενικοί διευθυντές, χάνουν δύο βαθμούς και κατέρχονται την κλίμακα μετατρεπόμενοι σε υπαλλήλους Α΄ βαθμού, κατατασσόμενοι, στην ίδια δεξαμενή με αυτούς που δεν έχουν προσόντα, αλλά είναι κομματικώς προσκείμενοι, τα υπερήλικα «δικά μας παιδιά», τα οποία επιθυμείτε να βολέψετε για να τα συνταξιοδοτήσετε σε λίγους μήνες. 
      Και απορώ -και με αυτό δυστυχώς πρέπει να ολοκληρώσω- γιατί «κατεβάζετε» τα προσόντα. Μήπως γιατί τα υπερήλικα αυτά παιδιά δεν έχουν προσόντα; Γιατί δεν κάνετε, κύριε Υπουργέ -αν με ακούτε- κύριε Υφυπουργέ
–ευχαριστώ για την τιμή- τη συγκεκριμένη επιλογή; Αναφέρομαι στο άρθρο 8, παράγραφος 2, εφόσον λέτε εδώ ότι ισχύουν όλα τα κριτήρια του Υπαλληλικού Κώδικα.
      Γιατί δεν κάνετε μία αναφορά ότι οι επιλογές σας θα γίνουν σύμφωνα με τα κριτήρια που προβλέπονται στις διατάξεις της παραγράφου 7 του άρθρου 83 του Υπαλληλικού Κώδικα; Δεχθείτε το. Κάνετε την τομή που κάνετε για να κάνετε μαζικές εκκαθαρίσεις αλλά αυτούς που θα φέρετε -και θέλετε να είναι οι δικοί σας κατά την παλιά αυτή λογική- ζητείστε να έχουν τα ίδια προσόντα. Και δεν είναι μόνο κυρίες και κύριοι Βουλευτές, η ξένη γλώσσα -που είναι πολύ βασικό- είναι και κάτι άλλο. Έτσι όπως είναι διαρθρωμένες οι ρυθμίσεις των άρθρων 7 έως 11, γίνεσαι γενικός διευθυντής χωρίς να απαιτείται να έχεις κάνει μία μέρα προϊστάμενος σε μία οργανική μονάδα, προϊστάμενος διεύθυνσης. Βάλτε, λοιπόν, κριτήριο την τριετή προϋπηρεσία στο βαθμό του διευθυντή. Δεν τα κάνετε αυτά όμως, γιατί επιδεινώνετε το σύνολο των διατάξεων που επαναφέρετε σε ισχύ.
      Κυρίες και κύριοι Βουλευτές -για να ολοκληρώσω- δεν συγκρίνονται οι απαιτήσεις και τα κριτήρια για την κορυφή της πυραμίδας της ιεραρχίας που ο Υπαλληλικός Κώδικας προβλέπει, με όσα εισηγούνται σήμερα οι κύριοι της Κυβέρνησης.
      Σε σχέση ακόμη και με τις διατάξεις του ν. 2190, δέκα ετών πριν που επαναφέρουν να σημειωθεί το εξής: τα κριτήρια και ως προς αυτές –βλέπε άρθρο 36- είναι επιδεινωμένα. Κυρίες και κύριοι, ποιον κοροϊδεύετε όταν λέτε στις διατάξεις 7 έως και 10 ότι επανέρχεται σε ισχύ το άρθρο τάδε του ν.2190 και αντικαθίσταται; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Λοβέρδο, παρακαλώ ολοκληρώστε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επικαιροποιείται.
      ΑΝΔΡΕΑΣ ΛΟΒΕΡΔΟΣ: Καλά. Επικαιροποιημένος είναι ο Υπαλληλικός Κώδικας τουλάχιστον κατά πέντε χρόνια, κύριε Υφυπουργέ. Να κρατάγατε αυτόν. Δεν κρατάτε ούτε αυτόν. Αναρωτιέμαι τι θα πείτε στην Επιτροπή που πριν από ένα μήνα μάς φέρατε εδώ -και εμείς ψηφίσαμε- για το νέο Υπαλληλικό Κώδικα; Μετά τις αρχές του 2005 που θα εφαρμόζεται το κατ’ ευφημισμόν σχέδιο νόμου σας, θα έχουμε νέο Υπαλληλικό Κώδικα και πάλι αλλαγές; Δεν πάτε καλά, κύριες και κύριοι της Κυβέρνησης. Δεν πάτε καθόλου καλά.  Και αυτός που την πληρώνει είναι η πατρίδα. Η διοικητική σύγκλιση μπορεί να περιμένει, λέτε. Και αυτός που την πληρώνει είναι ο πολίτης. Τα προβλήματα του διοικούμενου είναι αδιάφορα…
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, κύριε Λοβέρδο, ολοκληρώστε. 
      ΑΝΔΡΕΑΣ ΛΟΒΕΡΔΟΣ: Θα μείνετε μόνοι σας στο δρόμο που έχετε διαλέξει να πορευθείτε. 
      Ευχαριστώ, κυρία Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σταύρος Σκοπελίτης. 
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, παρακολουθήσαμε, παρακολουθούμε και σίγουρα θα παρακολουθήσουμε έναν καυγά άνευ ουσίας που γίνεται ανάμεσα στα δύο κόμματα. Και λέω «άνευ ουσίας» γιατί γίνεται μακριά από τα προβλήματα που πραγματικά αντιμετωπίζει η Δημόσια Διοίκηση και το βέβαιο είναι ότι πληρώνει αυτά τα προβλήματα ο ελληνικός λαός, γιατί η πλουτοκρατία κάθε άλλο παρά πληρώνει. Όσο γι’ αυτήν, τα πάντα λειτουργούν σαν ρολόι ικανοποιώντας τις απαιτήσεις της. 
      Όπως θυμίσαμε και στην επί των άρθρων συζήτηση για τα προβλήματα αυτά δεν φταίει αυτή καθ’ εαυτή η Δημόσια Διοίκηση. Είναι γέννημα θρέμμα της πολιτικής και των δύο κομμάτων, καρπός αυτής της πολιτικής. Τέτοια Δημόσια Διοίκηση θέλατε και οι δύο σας, τέτοια Δημόσια Διοίκηση φτιάξατε. Ας μην καμώνεστε, λοιπόν, σήμερα και ας μη σκίζετε τα ιμάτιά σας γι’ αυτά τα προβλήματα. Ο λαός μας, κύριοι συνάδελφοι, δύσκολα μπορεί να πιστέψει τα όσα λέει το κόμμα της Αξιωματικής Αντιπολίτευσης σήμερα, γιατί υπάρχει και το χθες και ακόμα δεν μπορεί να πιστέψει την όποια αυτοκριτική που κάνει σήμερα για την πολιτική του γιατί την κάνει όπως βολεύει τα μικροκομματικά του συμφέροντα. Επίσης, δεν δέχεται τις υποσχέσεις της Νέας Δημοκρατίας γιατί βλέπει αυτές να γίνονται φύλλο και φτερό με αυτό το νομοσχέδιο, όπως η αξιοκρατία, η διαφάνεια κλπ.
      Ο καυγάς, λοιπόν, γίνεται για την καρέκλα -αυτό λέει και ο λαός μας- όπως γινόταν πάντα, όσο κυριαρχούσε αυτή η πολιτική. Η εναλλαγή των δύο κομμάτων στην εξουσία συνοδευόταν από τις αλλαγές που γίνονταν σε επίπεδο τέτοιο, ώστε το κάθε κόμμα να κυριαρχεί και να εφαρμόζει την πολιτική του. 
      Κυρίες και κύριοι συνάδελφοι, εμείς σαν κόμμα έχουμε τονίσει ότι για να πάνε μπροστά η χώρα μας και ο λαός μας χρειάζονται μία άλλη Δημόσια Διοίκηση, μία Δημόσια Διοίκηση που δεν θα είναι δυνάστης του λαού και υπηρέτης του μεγάλου κεφαλαίου -έτσι τη θέλατε και τα δύο τα κόμματα- αλλά θα αφουγκράζεται τις αγωνίες και τις έγνοιες των λαϊκών μαζών, τους πόθους και τις ελπίδες τους για μία καλύτερη ζωή.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Στο σημείο αυτό, μιλώντας επί των κεφαλαίων και επί των άρθρων και συγκεκριμένα για το κεφάλαιο Α και τα άρθρα που αυτό εμπεριέχει, τα οποία αναφέρονται στις προσλήψεις, θα ήθελα να ξεκινήσω αναφερόμενος στο τι λέμε εμείς για τα θέματα που έχουν σχέση με τις προσλήψεις. Λέμε ότι εκείνο που χρειάζεται πρώτον και κύριον είναι να γίνει η καταγραφή των αναγκών σε ανθρώπινο δυναμικό σ’ αυτόν το χώρο και η σύνταξη νέων οργανισμών. Αυτοί οι νέοι οργανισμοί θα είναι ενταγμένοι σε μία αναπτυξιακή πολιτική προς όφελος του λαού μας και όχι προς την εξυπηρέτηση των συμφερόντων του μεγάλου κεφαλαίου.
      Έχω να τονίσω ότι είναι απαραίτητη η συμμετοχή των εργαζομένων στο όργανο που θα αναλάβει την εκπόνηση αυτής της σοβαρής δουλειάς. Βέβαια, μέχρι σήμερα κάτι τέτοιο δεν έγινε. Καταγραφή δεν έγινε, οργανισμοί δεν έγιναν και όχι τυχαία, όχι γιατί δεν μπορούσαν να γίνουν αυτοί, αλλά γιατί αυτό επιβάλλει η πολιτική που ακολουθούν και τα δύο τα κόμματα.
      Θα ήθελα ακόμα να τονίσω ότι οι προσλήψεις στο δημόσιο πρέπει να γίνονται χωρίς διαγωνισμούς, με αντικειμενικά κριτήρια που θα  είναι μετρήσιμα και με σύστημα μοριοποίησης και συνυπολογισμού των κοινωνικών κριτηρίων στην περίπτωση ισοβαθμίας. Μόνο έτσι, κυρίες και κύριοι συνάδελφοι, μπορεί να κλείσει μία και καλή η πόρτα στο ρουσφέτι και στις πελατειακές σχέσεις. Δεν χρειάζεται βέβαια να τονίσω και σήμερα ότι πρέπει να σταματήσει το καθεστώς της πολιτικής ομηρίας των εργαζομένων, όπως επίσης και εκείνο της μερικής απασχόλησης κλπ.
      Εσείς, όμως, κινείσθε στην πεπατημένη και πάλι για γνωστούς λόγους που έχουν σχέση -επαναλαμβάνω- με την εξυπηρέτηση των συμφερόντων του μεγάλου κεφαλαίου και των καπιταλιστικών αναδιαρθρώσεων στη χώρα μας. Κινείσθε ακριβώς στην αντίθετη κατεύθυνση.
      Ισχυρίζεστε βέβαια, κύριοι της Νέας Δημοκρατίας, ότι με τα όσα προβλέπονται στο συγκεκριμένο κεφάλαιο και στα συναφή άρθρα, οδηγούμαστε σε μία αναβάθμιση του ΑΣΕΠ. Όμως, όπως τονίσαμε και στην επιτροπή, κάθε άλλο παρά αναβάθμιση μπορεί να θεωρηθεί η κατάργηση της βάσης στους γραπτούς διαγωνισμούς -που αναφέρεται στο άρθρο 2- ούτε η επιμήκυνση των χρονικών ορίων στην προκήρυξη θέσεων από φορείς των ΟΤΑ και άλλων ούτε ο αποκλεισμός υποψηφίων γιατί έκαναν ένα λάθος στη συμπλήρωση της έντυπης αίτησης του ΑΣΕΠ.
      Αναφερόμενοι δε συγκεκριμένα στο θέμα της κατάργησης της βάσης στους γραπτούς διαγωνισμούς, τονίσαμε ότι αυτή η κατάργηση μπορεί να έχει ως αποτέλεσμα αφ΄ ενός μεν οι υποψήφιοι με μηδενικές γνώσεις να προσλαμβάνονται στο δημόσιο στην περίπτωση που ο αριθμός των υποψηφίων θα είναι μικρός σε σχέση με τις προκηρυσσόμενες θέσεις και αφ΄ ετέρου δε να μην προσλαμβάνονται στο δημόσιο οι υποψήφιοι με πολλά προσόντα ούτε άμεσα ούτε μέσα σε μία προοπτική. Και αυτό θα γίνεται στην περίπτωση που οι προκηρυσσόμενες θέσεις είναι ελάχιστες και οι διεκδικητές τους πάρα πολλοί.
      Ακόμα τονίσαμε ότι δημιουργούνται προβλήματα στην πρόσληψη νέων ανθρώπων στο δημόσιο που δεν έχουν την εμπειρία.
      Γι’ αυτό και εμείς, κύριοι συνάδελφοι της Νέας Δημοκρατίας, λέμε ότι τα όσα αναφέρονται στα άρθρα του κεφαλαίου Α, κάθε άλλο παρά οδηγούν στην ισχυροποίηση του ΑΣΕΠ. Το αντίθετο μάλιστα, δημιουργούν προβλήματα.
      Κύριε Πρόεδρε, με βάση τα όσα προανέφερα, είναι καθαρό ότι εμείς σαν Κομμουνιστικό Κόμμα Ελλάδας καταψηφίζουμε το σύνολο των άρθρων που εμπεριέχονται στο πρώτο κεφάλαιο του νομοσχεδίου, παρ΄ όλο –πρέπει να το επισημάνω- που συμφωνούμε με την παράγραφο 1 του πρώτου άρθρου που αναφέρεται στις προσλήψεις πολυτέκνων και παλιννοστούντων ομογενών.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Όσον αφορά στο δεύτερο κεφάλαιο, θα αναφερθώ σ’ αυτό με συντομία, γιατί έχουμε πει αρκετά και στην επιτροπή και στη συζήτηση επί των άρθρων. Εμείς και εδώ θα καταψηφίσουμε τα άρθρα 5 και 6 που περιλαμβάνει αυτό το κεφάλαιο και αναφέρονται στις ρυθμίσεις του Εθνικού Κέντρου Δημόσιας Διοίκησης και Αυτοδιοίκησης. Θα το καταψηφίσουμε γιατί διαφωνούμε με το ρόλο που παίζει αυτό το Κέντρο και με την αποστολή του, μία αποστολή που για εμάς δεν έχει σαν στόχο την αναμόρφωση και τον εκδημοκρατισμό της Δημόσιας Διοίκησης αλλά την προώθηση των αποφάσεων και των επιλογών της Ευρωπαϊκής Ένωσης.
       Εμείς, όπως έχουμε τονίσει και στην κεντρική συζήτηση που έγινε στην επιτροπή, υποστηρίζουμε ότι το Εθνικό Κέντρο Δημόσιας Διοίκησης πρέπει να βρίσκεται κάτω από τον κοινωνικό έλεγχο και την πλειοψηφία του να την έχουν εργαζόμενοι και άλλοι κοινωνικοί φορείς. 
      Καταψηφίζουμε λοιπόν τα άρθρα 5 και 6 αυτού του κεφαλαίου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όσον αφορά στο τρίτο κεφάλαιο, θα λέγαμε ότι σ’ αυτό το κεφάλαιο παίχτηκε το θέατρο του παραλόγου ανάμεσα στη Νέα Δημοκρατία και το ΠΑΣΟΚ. Αυτό το ίδιο παίζεται και κάθε φορά που γίνεται εναλλαγή ρόλων, όπως τονίσαμε, μεταξύ των δύο κομμάτων, του δικομματισμού. Οι επιδιώξεις της Νέας Δημοκρατίας με το συγκεκριμένο κεφάλαιο και με τα τέσσερα άρθρα που περιλαμβάνει είναι καθαρές, τόσο καθαρές όσο ήταν και εκείνες του ΠΑΣΟΚ. Βέβαια, αυτές οι επιδιώξεις δεν έχουν καμία σχέση με την αναβάθμιση του ρόλου και της προσφοράς της Δημόσιας Διοίκησης προς τον πολίτη, αλλά στοχεύουν μέσα από τις αλλαγές σε πρόσωπα σε θέσεις-κλειδιά, τη δημιουργία του δικού της μηχανισμού που θα υπηρετεί την υλοποίηση της πολιτικής του δήθεν εκσυγχρονισμού του κράτους.
      Σ’ αυτό συμφωνούμε, κύριοι συνάδελφοι του ΠΑΣΟΚ. Όμως πρέπει να συμφωνήσετε και εσείς ότι τα ίδια κάνατε. Εξάλλου, όπως τονίσαμε, τη δική σας πολιτική εφαρμόζει και η Κυβέρνηση, «μπούσουλας» αποτελεί το πρόγραμμα «ΠΟΛΙΤΕΙΑ». Ο καβγάς δηλαδή είναι για το πάπλωμα ή καλύτερα για τα πράσινα και τα μπλε παιδιά σας, πότε θα φύγουν τα πρώτα από τον κρατικό μηχανισμό για να έρθουν τα δεύτερα ή πώς θα μείνουν τα πράσινα για να μην έρθουν τα μπλε.
      Όσο για την πολιτική που θα υπηρετεί ο δημόσιος τομέας, αυτή είναι δοσμένη και για τους δυο σας. Γι’ αυτό ούτε κουβέντα έγινε ούτε μία αντιπαράθεση ακούστηκε έστω για τα μάτια του κόσμου. Έτσι έχουν τα πράγματα, κυρίες και κύριοι συνάδελφοι και όσο και αν κλίνετε σε όλες τις πτώσεις τις λέξεις «αξιοκρατία», «διαφάνεια», κλπ, η μόνη λέξη που θα χαρακτηρίζει την πολιτική σας –αυτό δείχνουν τα πράγματα- είναι εκείνη που λέγεται «ημετεροκρατία».
      Κύριε Πρόεδρε, καταψηφίζουμε και αυτό το κεφάλαιο και τα άρθρα που περιλαμβάνει.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκοπελίτη.
      Ο Κοινοβουλευτικός Εκπρόσωπος του Συνασπισμού κ. Φώτης Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, αναφερόμενοι στα συγκεκριμένα άρθρα, είμαστε υποχρεωμένοι να επαναφέρουμε το μείζον ζήτημα το οποίο κυριαρχεί στη συζήτηση αυτού του σχεδίου νόμου. Θεωρούμε ότι μείζον ζήτημα είναι η αξιοκρατική στελέχωση της Δημόσιας Διοίκησης. Προκειμένου όμως να επιτευχθεί αυτή η αξιοκρατική στελέχωση, αναγκαία προϋπόθεση είναι η μοριοποίηση των κριτηρίων αξιολόγησης των δημοσίων υπαλλήλων.
      Μείζον επίσης ζήτημα, κύριε Υπουργέ, όπως ανέφερα και στη συζήτηση επί της αρχής του σχεδίου νόμου, είναι όχι να σπεύδετε να ελέγξετε τη Δημόσια Διοίκηση στο επίπεδο της γενικής διεύθυνσης, αλλά να αντιμετωπίσετε τα ζητήματα της δομής της Δημόσιας Διοίκησης και θα συμφωνήσετε ότι η σημερινή δομή της Δημόσιας Διοίκησης είναι δυσλειτουργική, αναποτελεσματική, ανίκανη να ενταχθεί, όπως σταθερά υποστηρίζω, στην παραγωγική διαδικασία αυτού του τόπου.
      Εσείς με λογικές του παρελθόντος σπεύδετε να ελέγξετε την κορυφή της Δημόσιας Διοίκησης επαναλαμβάνοντας απαράδεκτες πρακτικές οι οποίες δημιούργησαν αρνητικές συμπεριφορές στο χώρο της Δημόσιας Διοίκησης. Η λογική των «ημετέρων» κυριαρχεί ως απαράδεκτη πολιτική επιλογή το έτος 2004, όταν γνωρίζετε πάρα πολύ καλά ότι το μεγάλο ζήτημα της Δημόσιας Διοίκησης είναι να μπορεί να υπηρετεί τον πολίτη και τα προβλήματα αυτής της χώρας και θα το εξασφαλίσει αυτό το ζητούμενο όχι αλλάζοντας κάποια πρόσωπα στο όνομα του χρώματος που φέρεται να έχουν, αλλά αλλάζοντας πρόσωπα με κριτήρια αξιοκρατικά.
      Διδάσκετε αρνητικά τον ελληνικό λαό, κύριε Υπουργέ. Επαναλαμβάνετε την απαράδεκτη λογική ότι η εκάστοτε αλλαγή της κυβερνητικής εξουσίας σημαίνει αυτόματα και την αλλαγή της διοίκησης της Δημόσιας Διοίκησης.
      Έτσι, όμως, δεν οδηγούμεθα πουθενά. Δεν οδηγούμεθα στο αναγκαίο αποτέλεσμα, αντιθέτως μεγαλώνει ο φαύλος κύκλος στο χώρο της Δημόσιας Διοίκησης. Και όταν μεγαλώνει ο φαύλος κύκλος της Δημόσιας Διοίκησης πολλαπλασιάζεται η παθολογία της, αλλά και η ανημποριά της να επιτελέσει το καθήκον της και να διεκπεραιώσει το έργο, το οποίο καλείται να διεκπεραιώνει κάθε φορά. Όταν μάλιστα αυτό το έργο είναι εξαιρετικά σύνθετο σήμερα και πολύπλοκο, η πολυπλοκότητα αυτή είναι αυτονόητο ότι οφείλεται στη συνθετότητα των ζητημάτων που καλείται να αντιμετωπίσει η Δημόσια Διοίκηση. Λυπάμαι, αλλά επαναλαμβάνετε πρακτικές του παρελθόντος, οι οποίες είναι εξαιρετικά επιζήμιες για τον επίσης εξαιρετικά ευαίσθητο τομέα της Δημόσιας Διοίκησης.
      Στα άρθρα. Βεβαίως να απλουστευθούν οι διαδικασίες σε ό,τι αφορά το Ανώτατο Συμβούλιο Επιλογής Προσωπικού, το ΑΣΕΠ. Οι ρυθμίσεις οι οποίες υπάρχουν σε σχετικά άρθρα είναι θετικής κατευθύνσεως.  Όμως, κύριε Υπουργέ, το μεγάλο ζήτημα είναι η εξασφάλιση της αναγκαίας υλικοτεχνικής υποδομής του ΑΣΕΠ, έτσι ώστε να μπορεί άμεσα και έγκαιρα να διεκπεραιώνει τις υποθέσεις που καλείται να διεκπεραιώσει. Βεβαίως δημιουργείτε και κάποιες ακυρότητες σε σχέση με τη μη ορθή συμπλήρωση των σχετικών αιτήσεων. Δεν έχω αντίρρηση. Όμως, πρέπει να αντιμετωπίσετε ένα άλλο ζήτημα. Να υποχρεωθεί το ΑΣΕΠ να καθιερώσει απλούστερες διαδικασίες και απλούστερες αιτήσεις, έτσι ώστε ο οιοσδήποτε πολίτης να μπορεί να συμπληρώνει αυτές τις αιτήσεις, συμπληρώνοντας βεβαίως με τον κατάλληλο τρόπο τα σχετικά τετραγωνίδια.
      Θέλω να σας βεβαιώσω, κυρίες και κύριοι συνάδελφοι, ότι προσπάθησα να συμπληρώσω τέτοιες αιτήσεις για να διαπιστώσω, τι, κύριε Πρόεδρε; Ότι και ο ειδικός καμιά φορά συναντά τεράστια προβλήματα, κύριε Υφυπουργέ. Σας το λέω με κάθε ειλικρίνεια. Και ο ειδικός είναι πάρα πολύ πιθανό να διαπράξει ένα λάθος στη συμπλήρωση των σχετικών τετραγωνιδίων, τα οποία είναι αναγκαία για τη μηχανογραφική επεξεργασία των σχετικών αιτήσεων. Δεν είναι ένα δευτερεύον ζήτημα. Σας βεβαιώνω εξ ιδίας αντιλήψεως ότι πάρα πολλές αιτήσεις στο πρόσφατο ή και το απώτερο παρελθόν έχουν απορριφθεί, διότι εντοπίστηκαν λάθη στα οποία υπέπεσαν οι ενδιαφερόμενοι, όχι από πρόθεση, αλλά από ανικανότητα να παρακολουθήσουν αυτήν την πολυπλοκότητα των ζητημάτων που έθετε για συμπλήρωση το σχετικό έντυπο. Παρακαλώ πάρα πολύ να απλουστευτεί το περιεχόμενο της αιτήσεως, έτσι ώστε να μπορεί να ανταποκριθεί ο μέσος πολίτης στα όσα επιτάσσει κάθε φορά το ΑΣΕΠ για τη συμπλήρωση των σχετικών αιτήσεων.
      Σε ό,τι αφορά το άρθρο 5, στα θέματα της Εθνικής Σχολής Δημόσιας Διοίκησης και Εθνικής Σχολής Τοπικής Αυτοδιοίκησης. Κύριε Υπουργέ, θέλω να πιστεύω ότι συμμερίζεστε  την άποψη ότι πρέπει να αξιοποιηθεί η Εθνική Σχολή Δημόσιας Διοίκησης και οι απόφοιτοι αυτής της σχολής, αν θέλουμε πράγματι να ευελπιστούμε ότι σε κάποιο χρονικό σημείο που δεν θα απέχει πολύ από το παρόν, το σύνολο της Δημόσιας Διοίκησης να διοικείται από αποφοίτους της Εθνικής Σχολής Δημόσιας Διοίκησης. Και μιλάω για μια διοίκηση επί της ουσίας και όχι για μία διοίκηση, η οποία εναλλάσσεται στη βάση των κυβερνητικών αλλαγών. Δεν συνεκτιμάτε τα προσόντα των αποφοίτων της Σχολής Δημόσιας Διοίκησης, δεν αξιοποιείτε αυτό το δυναμικό που προέρχεται απ’ αυτήν τη σχολή, είσθε εξαιρετικά φειδωλοί και νομίζω ότι αυτό είναι λάθος.
      Εγώ θα καταθέσω στα Πρακτικά παρατηρήσεις που κάνουν οι απόφοιτοι της Εθνικής Σχολής Δημόσιας Διοίκησης, παρατηρήσεις οι οποίες αναδεικνύουν πράγματι αυτό που σας είπα λίγο πριν. Ότι αυτό το στελεχικό δυναμικό των αποφοίτων της Εθνικής Σχολής Δημόσιας Διοίκησης δεν αντιμετωπίζεται με έναν θα έλεγα εξαιρετικά σημαντικό τρόπο σε ό,τι αφορά τη γνώση που έχουν αυτοί οι απόφοιτοι της Σχολής Δημόσιας Διοίκησης.
      Περαιτέρω, στο άρθρο 7, έχω την άποψη ότι θα μπορούσατε να προχωρήσετε στην αύξηση των βαθμίδων. Ενδεχομένως θα μπορούσατε να φθάσετε μέχρι και το βαθμό στ΄ ή ζ΄, δηλαδή μέχρι και τον 7ο βαθμό.
      Πρέπει να σας πω ότι προβληματίστηκα έντονα εάν ο αυξημένος αριθμός βαθμών αποτελεί κίνητρο για το δημόσιο υπάλληλο. Νομίζω ότι αποτελεί κίνητρο, πολύ δε περισσότερο από την ώρα που ο αυξημένος αριθμός βαθμών θέτει τον υπάλληλο σε μία συντομότερη κρίση σε σχέση με την κρίση η οποία προκύπτει μεταξύ των πέντε βαθμών που θέτετε με το άρθρο 7. Ο δημόσιος υπάλληλος θα θέλει να εξελιχθεί, άρα θα είναι έτοιμος  να κριθεί για τον αμέσως επόμενο βαθμό και μάλιστα σε συντομότερο χρονικό διάστημα από αυτό που προκύπτει από τη θέση πέντε βαθμών και όχι επτά, τους οποίους και σας προτείνω.
      Σε ό,τι αφορά τα υπόλοιπα άρθρα, ήδη έχω μιλήσει διεξοδικά και επί της αρχής και σήμερα και με αυτές τις παρατηρήσεις έχω ολοκληρώσει, κύριε Πρόεδρε, και επιφυλάσσομαι να ψηφίσω θετικά ή αρνητικά, κατά τη σχετική διαδικασία της ψηφοφορίας.
      Καταθέτω στα Πρακτικά της Βουλής το κείμενο-υπόμνημα της Ένωσης Αποφοίτων της Εθνικής Σχολής Δημόσιας Διοίκησης.
      Σε κάθε περίπτωση, το λέω και με έναν εμφατικό τρόπο, καταψηφίζω εκείνα τα άρθρα τα οποία έχουν σχέση με τη γενική διεύθυνση ή τη διεύθυνση της Δημόσιας Διοίκησης. 
      Ευχαριστώ.
      (Στο σημείο αυτό ο Βουλευτής κ. Φώτης Κουβέλης καταθέτει για τα Πρακτικά το προαναφερθέν κείμενο-υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Παναγιώτης Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Κύριε Πρόεδρε, κυρίες και κύριοι συνάδελφοι, παρακολουθώντας τον απολιτικό στη βάση του και μεταφυσικού χαρακτήρα, θα έλεγα, ηθικολογικό λόγο του Πρωθυπουργού στο συνέδριο και από την άλλη πλευρά παρακολουθώντας τις τελευταίες μέρες τις πολιτικές και νομοθετικές πρωτοβουλίες της Κυβέρνησης, πιστεύω ότι βγάζουμε αβίαστα το συμπέρασμα ότι οι παρεμβάσεις του κυρίου Πρωθυπουργού και των άλλων σημαινόντων στελεχών της Κυβέρνησης ήταν καθαρά επικοινωνιακού χαρακτήρα και απευθύνονταν στο εκτός Αιθούσης τελικά ακροατήριο του συνεδρίου, μιας και οι εντός του συνεδρίου, προφανώς μυημένοι, εκλάμβαναν τις λέξεις όπως «ομοψυχία», «συναίνεση», «η Κυβέρνηση όλων των Ελλήνων» ακριβώς όπως στην πράξη η Κυβέρνηση τις εννοεί. Και οι προθέσεις τελικά γίνονται κάθε μέρα όλο και πιο ορατές σε όλους τους τομείς και σήμερα βρισκόμαστε σε μία ωμή παρέμβαση στο χώρο της Δημόσιας Διοίκησης.
      Βεβαίως, κυρίες και κύριοι συνάδελφοι, το έδαφος είχε προετοιμασθεί προεκλογικά, όταν με έναν εντελώς απαξιωτικό τρόπο η Νέα Δημοκρατία τότε είχε επί δικαίω και αδίκω στρέψει τα πυρά της στη Δημόσια Διοίκηση, είχε απαξιώσει το σύνολο της δημοσιοϋπαλληλίας από φαινόμενα μεμονωμένα, υπαρκτής διαφθοράς και από κρούσματα αδιαφάνειας που πράγματι υπήρχαν. Με αφορμή όμως αυτά τα κρούσματα, τα οποία όλοι καταδικάζουμε, είχε φροντίσει να προετοιμάσει το έδαφος ώστε να είναι πολύ πιο εύκολη η παρέμβασή της μετεκλογικά. Και αυτό κάνει τώρα.
      Επαγγέλθηκε λοιπόν προεκλογικά διαφάνεια, αξιοκρατία, έτσι ώστε όλοι μας να περιμένουμε να υπάρξει μία καινοτόμα παρέμβαση σε θεσμούς, να υπάρξουν κάποιες τομές, κάποιες ρήξεις. Αυτό καταλαβαίνει ο κάθε ένας από εμάς όταν η Κυβέρνηση σήμερα έρχεται να εφαρμόσει την πολιτική της. Αντί όμως για παρεμβάσεις και αλλαγές στους θεσμούς, αντί για ρήξεις με κάποιες πρακτικές του παρελθόντος βλέπουμε ότι η θεραπεία σε όλα αυτά τα φαινόμενα δεν ήταν τίποτε άλλο από καρατομήσεις φυσικών προσώπων.
      Αυτή είναι άραγε η θεραπεία στην παθογένεια του διοικητικού μας συστήματος, δηλαδή οι αλλαγές των φυσικών προσώπων;
      Κύριοι συνάδελφοι, βλέπουμε ότι η πρακτική αυτή ακολουθείται σε όλους τους τομείς. Στον τομέα της υγείας και προεκλογικά η Κυβέρνηση είχε ισχυριστεί ότι τα ΠεΣΥ είναι ένας θεσμός  άχρηστος.  Δεν κατάργησε τα ΠεΣΥ αλλά τους ΠεΣΥάρχες, δηλαδή κατάργησε τα φυσικά πρόσωπα.
      Στον τομέα λοιπόν της Δημόσιας Διοίκησης και της εκπαίδευσης επαναλαμβάνει την ίδια τακτική, καταργεί τα φυσικά πρόσωπα. Και τα καταργεί με έναν τρόπο μαζικό. Και δεν εξηγεί ούτε στον ελληνικό λαό, ούτε στους ίδιους τους υπαλλήλους, ούτε στη διοικητική ιεραρχία γιατί γίνεται αυτό. Θα μπορούσε κάποιος να πει ότι λογικά γίνονται γιατί δεν είναι παράδοξο, ούτε απαγορεύεται να υπάρχει επανάκριση και επαναξιολόγηση των στελεχών της Δημόσιας Διοίκησης. Προφανώς ούτε απαγορεύεται και θα έλεγε κανένας ότι επιβάλλεται. Επιβάλλεται όμως όχι με αυτόν το μαζικό τρόπο και κυρίως όχι με ασαφή και γενικά κριτήρια.
      Βλέπουμε σήμερα λοιπόν με τη δικαιολογία ότι η επαναξιολόγηση ως πρακτική επιβάλλεται, να επαναξιολογείται με μαζικό τρόπο, αφού καταργείται με μια απόφαση, όλη η διοικητική πυραμίδα και όχι μόνο στο στενό πυρήνα της κρατικής διοίκησης, που θα μπορούσε κάποιος να πει ότι στο στενό πυρήνα της κρατικής διοίκησης το ΠΑΣΟΚ είχε τον πλήρη έλεγχο και ίσως είχε κάνει ακραίες πολιτικές παρεμβάσεις τοποθετώντας στα διοικητικά συμβούλια και στις διευθυντικές θέσεις τους δικούς του ανθρώπους.
      Όμως αυτό μεταφέρεται και στη Νομαρχιακή Αυτοδιοίκηση, μεταφέρεται και σε νομικά πρόσωπα, τα οποία πολιτικά δεν ελέγχονται από το ΠΑΣΟΚ. Αυτό μας βάζει σε έναν έντονο προβληματισμό. Ποια είναι η πραγματική αιτία της κυβερνητικής παρέμβασης;
      Πιστεύω ότι η πραγματική αιτία πέρα από αυτή που είναι προφανής, δηλαδή να μπορέσει μέσα από κριτήρια γενικόλογα, ασαφή και αδιαφανή να προωθήσει εκείνους τους ανθρώπους από τη  διοίκηση και να επαναφέρει στη διοίκηση εκείνους που πιστεύει ότι θα κάνουν πολύ καλύτερα τη δική της δουλειά. Είναι και μία κίνηση παραδειγματισμού, για να μη χρησιμοποιήσω τη λέξη εκφοβισμού, προς τη δημοσιοϋπαλληλία. Δηλαδή λέει ότι αφού υπηρετήσατε τη διοίκηση του ΠΑΣΟΚ δεν μπορεί να παραμείνετε σε αυτές τις θέσεις. Είναι ένα καμπανάκι προς κάθε υπάλληλο, που στο μέλλον έχει τη θεμιτή φιλοδοξία ή τη διάθεση να αναλάβει θέση ευθύνης. Θα το σκεφθεί πάρα πολύ καλά. Γιατί η λογική θα είναι ότι δεν είναι δυνατόν να υπάρχει συνέχεια στη διοίκηση. Δεν είναι δυνατόν να υπάρξει μία διοικητική ευρωπαϊκή κουλτούρα στη Δημόσια Διοίκηση.
      Κάθε ένας, λοιπόν, που υπηρετεί τη Δημόσια Διοίκηση και που έτυχε να βρίσκεται κάτω από τον πολιτικό έλεγχο ενός συγκεκριμένου κόμματος, καθίσταται οιονεί ένοχος που κατέλαβε αυτές τις σημαντικές διοικητικές θέσεις.
      Είναι μια κίνηση επίδειξης πολιτικής ισχύος, για να μη χρησιμοποιήσω την αγοραία λέξη, «πολιτική του τσαμπουκά», Δηλαδή, αφού έχουμε την πλειοψηφία, σας καταργούμε και σας επανακρίνουμε  μαζικά. Όμως αυτό δεν σηματοδοτεί, κατά την άποψή μου, μία πρόθεση να συνεχιστεί μια πορεία η οποία θα μπορούσε κάποιος να δεχθεί ίσως και καθυστερημένα, ίσως και με ατέλειες, με παραλείψεις.
      Γιατί είναι προφανές, κυρίες και κύριοι συνάδελφοι, ότι στη Δημόσια Διοίκηση πέρα από αυτά που διαπιστώνουμε ως ατέλειες, η Δημόσια Διοίκηση σίγουρα στην πατρίδα μας δεν έχει καμιά σχέση με τη δημόσια διοίκηση πριν του 1981.  Είναι δυνατόν να υπάρξει σύγκριση της Δημόσιας Διοίκησης με την ευρύτερη έννοια σήμερα και τότε, όταν η δημόσια διοίκηση του 1981 ήταν ανέτοιμη να στηρίξει την πορεία της χώρας μας μέσα στην Ευρωπαϊκή Κοινότητα, όταν την εποχή εκείνη ήταν εκδότης ληξιαρχικών πράξεων και πιστοποιητικών θανάτου;
      Όλα αυτά τα χρόνια η Δημόσια Διοίκηση, η Τοπική Αυτοδιοίκηση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, υπήρξε μία συμφωνία ότι όσοι θα μιλούσαμε επί της αρχής και δεν προλάβαμε στη συζήτηση επί των άρθρων θα είχαμε επιπλέον δύο λεπτά. 
      Υπάρχει, λοιπόν, μία σημαντική πρόοδος η οποία κατά την άποψή μου πρέπει να κατοχυρωθεί και να κατοχυρωθούν και εκείνες οι κατακτήσεις -ελάχιστες θέλετε;- σημαντικές όμως για να σηματοδοτήσουν την αλλαγή της νοοτροπίας στη Δημόσια Διοίκηση.
      Θεωρούμε, λοιπόν, ότι με αυτήν την πράξη, με αυτό το νομοθέτημα, σίγουρα έχουμε μία επιστροφή στο παρελθόν.
      Θέλω δε πολύ σύντομα να αναφερθώ στη ρύθμιση που κάνει η διάταξη του άρθρου 17 με την κατάργηση της Ρυθμιστικής Αρχής…
      ΑΝΔΡΕΑΣ ΛΟΒΕΡΔΟΣ: Κύριε συνάδελφε, τώρα συζητάμε μόνο την ενότητα των άρθρων 1 έως 11. Τα υπόλοιπα άρθρα θα τα συζητήσουμε το απόγευμα. 
      ΠΑΝΑΓΙΩΤΗΣ ΡΗΓΑΣ: Εγώ, αν κατάλαβα καλά, δεν θα μας επιτραπεί να ομιλήσουμε το απόγευμα. Γι’ αυτό και αναφέρομαι σε όλα τα άρθρα.
      ΑΝΔΡΕΑΣ ΛΟΒΕΡΔΟΣ: Όχι, κύριε συνάδελφε. Τα υπόλοιπα άρθρα θα τα συζητήσουμε το απόγευμα.
      ΠΑΝΑΓΙΩΤΗΣ ΡΗΓΑΣ: Εν πάση περιπτώσει, κύριε Πρόεδρε, επειδή θεώρησα ότι όσοι είμαστε εγγεγραμμένοι επί της αρχής θα ομιλήσουμε και επί όλων των άρθρων…
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε συνάδελφε, δεν σας διέκοψε κανένας. 
      ΠΑΝΑΓΙΩΤΗΣ ΡΗΓΑΣ: Εν πάση περιπτώσει, θέλω να πω ότι η κατάργηση της Ρυθμιστικής Αρχής Θαλασσίων Ενδομεταφορών είναι μια πράξη την οποία θα πρέπει η Κυβέρνηση να σκεφτεί πάρα πολύ σοβαρά. 
      ΑΝΔΡΕΑΣ ΛΟΒΕΡΔΟΣ: Με συγχωρείτε, κύριε συνάδελφε. 
      Κύριε Πρόεδρε, επαναλαμβάνω ότι στη σημερινή συνεδρίαση θα συζητήσουμε μόνο τα άρθρα 1 έως 11. Τα υπόλοιπα θα τα συζητήσουμε το απόγευμα.
      ΠΑΝΑΓΙΩΤΗΣ ΡΗΓΑΣ: Κύριε συνάδελφε, δεν θα κάνω συγκεκριμένη ανάλυση της διάταξης. Απλώς θέλω να πω ότι αυτή η Ρυθμιστική Αρχή είναι απαραίτητη σε μια νησιώτικη πολυνησιακή χώρα όπως είναι η Ελλάδα. Ρυθμίζει τον τομέα της αγοράς της ακτοπλοΐας, μια αγορά η οποία είναι πάρα πολύ σημαντική και ένας τομέας ο οποίος έχει σημαντική σχέση με την ποιότητα ζωής και ανάπτυξης του νησιώτικου χώρου. Η Ρυθμιστική αυτή Αρχή ως ανεξάρτητη Διοικητική Αρχή παρεμβαίνει με τρόπο προληπτικό και κατασταλτικό και στην προστασία του ελεύθερου ανταγωνισμού και κυρίως στην προστασία του επιβατικού κοινού και ενός τομέα της οικονομίας μας του τουρισμού και κυρίως παρεμβαίνει στον τομέα της προστασίας του δημοσίου συμφέροντος.
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, αν θέλετε ολοκληρώστε γιατί πέρασαν τα δύο επί πλέον λεπτά. 
      ΠΑΝΑΓΙΩΤΗΣ ΡΗΓΑΣ: Θα πρέπει, λοιπόν, η Κυβέρνηση με πολύ μεγάλη προσοχή να επανεξετάσει το θέμα της κατάργησης της Ρυθμιστικής Αρχής και θα μπορούσε τουλάχιστον να δημιουργήσει μία υποεπιτροπή μέσα στην Επιτροπή Ανταγωνισμού, που να ασχολείται με τις θαλάσσιες μεταφορές. Θα παρακαλούσα, λοιπόν, αυτό το θέμα να επανεξεταστεί.
      Δεν είναι δυνατόν, κυρίες και κύριοι συνάδελφοι, μετά από αυτές τις παρατηρήσεις οι οποίες έγιναν και αφορούν το νομοσχέδιο επί της αρχής, αλλά και αυτά που ακούγονται κατά την συζήτηση των άρθρων, να ψηφίσουμε το νομοσχέδιο και επί των άρθρων. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, είναι εγγεγραμμένοι είκοσι οκτώ συνάδελφοι. Βέβαια έχει υπάρξει μία συμφωνία να υπάρξει μία υπέρβαση χρόνου κατά δύο λεπτά για τους δεκατέσσερις πρώτους. Θα παρακαλέσω να τηρηθεί αυτή η συμφωνία για να καταστεί δυνατόν να ομιλήσουν όλοι οι συνάδελφοι.
      Το λόγο έχει ο συνάδελφος κ. Μιχαήλ Παντούλας.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, κατά την έως τώρα συζήτηση του σχεδίου νόμου στην αρμόδια επιτροπή και στο Τμήμα της Βουλής, η επιχειρηματολογία από την πλευρά των Υπουργών και των αγορητών της κυβερνητικής Πλειοψηφίας, επικεντρώθηκε δυστυχώς στην αντιπαράθεση του «πράσινου» και «γαλάζιου» κράτους. 
      Είναι αυτονόητο ότι το επίπεδο αυτών των πολιτικών επιχειρημάτων προσβάλλει βάναυσα τη νοημοσύνη των πολιτών, ενώ η συγκεκριμένη ποιότητα του κοινοβουλευτικού διαλόγου προξενεί σε όλους μας βαθύτατη θλίψη. Και τούτο γιατί πρόθεση της κυβερνητικής Πλειοψηφίας φαίνεται να μην είναι άλλη από τον εγκλωβισμό της αντιπαράθεσης σε μια άγονη παρελθοντολογία και σε έναν αδιέξοδο κομματικό ανταγωνισμό χωρίς καμιά προοπτική.
      Αυτό που περιμένουν από όλους εμάς οι Ελληνίδες και οι Έλληνες δεν είναι να χαράξουμε την πορεία της πατρίδας μας προς το μέλλον με αντιγραφή του παρελθόντος, όσο να απαντήσουμε με σαφήνεια και καθαρότητα στις προκλήσεις της νέας εποχής και στις σημερινές ανάγκες της ελληνικής κοινωνίας, αφού ένα από τα μεγαλύτερα ζητούμενα των σύγχρονων δημοκρατιών είναι το αναποτελεσματικό κράτος και η δημόσια γραφειοκρατία.
      Αντί, λοιπόν, των αποσπασματικών ρυθμίσεων που συνήθως εξυπηρετούν μικροκομματικές σκοπιμότητες, όπως το παρόν σχέδιο νόμου, ή των εμβαλωματικών λύσεων που όμως δεν θίγουν την ουσία του προβλήματος, είναι νομίζω καιρός το πολιτικό μας σύστημα στο σύνολό του να απαντήσει πειστικά και υπεύθυνα μεταξύ των άλλων σε θέματα όπως: 
      Πρώτον, τη συγκρότηση της νέας αρχιτεκτονικής του κράτους. Δεύτερον, τη δημιουργία μιας Δημόσιας Διοίκησης με σύγχρονες δομές και διαδικασίες απόλυτης αξιοκρατίας. Και, τρίτον, τη συνεχή αναβάθμιση της δημόσιας εκπαίδευσης, ώστε αυτή να ανταποκρίνεται κάθε φορά με αυτάρκεια στα δεδομένα του σύγχρονου ευρωπαϊκού και διεθνούς περιβάλλοντος.
      Οι Έλληνες πολίτες και οι εργαζόμενοι στη Δημόσια Διοίκηση απεχθάνονται λογικές χειραγώγησης και κηδεμόνευσης του κράτους εν είδη εκλογικού λαφύρου, γιατί όσο και αν είναι ελκτική η κατοχή του από το νικητή των εκλογών, καταλήγει πάντοτε στο ίδιο αποτέλεσμα. Στην αποδυνάμωση και περιθωριοποίησή του, σε ανυπόληπτες και επικίνδυνες υπηρεσίες, σε δυσλειτουργίες και παραλείψεις.
      Τα αποτελέσματα αυτής της πολιτικής αντίληψης είναι ήδη εμφανή. Το πρώτο κρούσμα διαφθοράς μετά τις εκλογές αφορούσε πολιτικό σας στέλεχος, πολιτικό στέλεχος της Νέας Δημοκρατίας, το διευθυντή του γραφείου του Υφυπουργού Τουρισμού. Αυτόν η Κυβέρνησή σας έστειλε στον εισαγγελέα. Τη μισή χώρα δεν την βύθισε στο χάος ο υπάλληλος που είχε τοποθετηθεί από τη ΔΕΗ στη συγκεκριμένη θέση ευθύνης με υπηρεσιακές διαδικασίες, αλλά το δικό σας παιδί που τον αντικατέστησε προφανώς με πολιτικά κριτήρια.
      Κυρίες και κύριοι  Βουλευτές, θα ήθελα στο σημείο αυτό να υπενθυμίσω στο Τμήμα τις δηλώσεις του Πρωθυπουργού της 3ης Μαρτίου 2004 στον τηλεοπτικό σταθμό «STAR»: «Οι άνθρωποι οι οποίοι ασχολούνται στο δημόσιο τομέα, θα αντιμετωπιστούν όπως πρέπει να αντιμετωπίζει ένα κράτος όλους τους εργαζόμενους» είχε πει τότε. Την προηγουμένη ακριβώς ημέρα ο κ. Πολύδωρας είχε κάνει την περίφημη, πλέον, δήλωσή του, ενώ παλιότερα ο νυν Υφυπουργός Παιδείας κ. Καλός είχε τονίσει σε κομματική συγκέντρωση στη Λάρισα: «Όταν η Νέα Δημοκρατία νικήσει στις εκλογές, θα καταργήσει εν μία νυκτί όλα τα στελέχη της εκπαίδευσης»¨.
      Ερωτώ λοιπόν τον παριστάμενο Υφυπουργό και τους Βουλευτές της Νέας Δημοκρατίας: Στο υπό συζήτηση νομοσχέδιο τι ακριβώς συμβαίνει; Επιβεβαίωση των δηλώσεων του Πρωθυπουργού ή επιβολή της λογικής του λεγόμενου γαλάζιου κράτους; Η επαναφορά στη μνήμη μας δηλώσεων παλαιού κοινοβουλευτικού στελέχους της Νέας Δημοκρατίας με κυβερνητική θητεία θα μας προσγειώσει στην ωμή πραγματικότητα. Σας τις υπενθυμίζω: «Για την Κυβέρνηση της Νέας Δημοκρατίας οι θέσεις των προϊσταμένων διοίκησης είναι πολιτικές, όσο και αν οι νόμοι και οι πρωθυπουργικές δεσμεύσεις το αποκλείουν». Η σεμνότητα, η αξιοσύνη και η ταπεινότητα, που ο κ. Καραμανλής και η Νέα Δημοκρατία υποσχέθηκαν προεκλογικά, δεν έχουν καμία σχέση με την αλήθεια, αλλά αποτέλεσαν στοιχεία συγκρότησης ενός «προεκλογικού μύθου» με στόχο τη νόθευση του πολιτικού παιχνιδιού για την εξαπάτηση των πολιτών. Τώρα, όμως, ήλθε η σειρά της Νέας Δημοκρατίας να θερίσει ό,τι έσπειρε επί τέσσερα χρόνια.
      Ο κ. Καραμανλής αποδοκιμάζεται δημοσίως από τους απολυμένους συμβασιούχους του Υπουργείου Πολιτισμού, στους οποίους είχε υποσχεθεί μονιμότητα. Τους εξαπάτησε. Οι μικρομεσαίοι επιχειρηματίες καταγγέλλουν πλέον την Κυβέρνηση για επιβολή «κεφαλικού φόρου». Η ρητορεία της Νέας Δημοκρατίας περί εθνικής μειοδοσίας του ΠΑΣΟΚ στις ελληνοτουρκικές σχέσεις επικυρώθηκε μετεκλογικά από τον ίδιο τον Πρωθυπουργό με πνευματικούς δεσμούς κουμπαριάς. Τα μεγάλα έργα έπαψαν πλέον να είναι προϊόν συναλλαγής, διαφθοράς και διαπλοκής και Υπουργοί της Κυβέρνησης της Νέας Δημοκρατίας συναγωνίζονται αλλήλους σε τελετές εγκαινίων.
      Θέλω στο σημείο αυτό να καταθέσω στα Πρακτικά της Βουλής δημοσίευμα επαρχιακής εφημερίδας της 14ης Μαρτίου 2004. Σε αυτό περιλαμβάνεται κείμενο καταχωρισμένο σε συγκεκριμένη ηλεκτρονική σελίδα, το οποίο καταλήγει σε ψηφοφορία επί δύο ερωτημάτων. Το κείμενο είναι το εξής:
      «Εκλογές 7.3.2004. Οι εκπαιδευτικοί ψήφισαν όπως όλος ο ελληνικός λαός με διάθεση για αλλαγή και τώρα περιμένουν να δουν την απομάκρυνση  των κομματικών επιτρόπων από τις θέσεις, από τις θέσεις ευθύνης. Για τους αρμόδιους: Μην αργείτε και πέσει ο παλμός». Και ακολουθούν τα δύο συγκεκριμένα ερωτήματα. Ερώτημα πρώτον: Τα στελέχη διοίκησης της εκπαίδευσης πρέπει α) να παραιτηθούν τώρα. β) Να απομακρυνθούν τώρα και γ) να απομακρυνθούν τον Ιούνιο.
Ερώτημα δεύτερο: Να απομακρυνθούν όλοι μαζί και αντάμα και οι διευθυντές των σχολείων: α) όσο πιο σύντομα γίνεται και β) τον Ιούνιο.
      Είναι χαρακτηριστικό, κυρίες και κύριοι Βουλευτές, ότι η μόνη διαφορά μεταξύ κειμένου και κυβερνητικής πρακτικής αφορά στη χρονική εφαρμογή των εντελλόμενων. Ο Ιούνιος έγινε απλά Ιούλιος. Η προτροπή «Μην αργήσετε και πέσει ο παλμός» τηρήθηκε κατά γράμμα. Αυτή δυστυχώς είναι η αλήθεια.
       Έτσι, τα ερωτήματα που επιθυμώ να θέσω υπ΄ όψιν του κύριου Υφυπουργού και του Τμήματος φαίνεται να αποκτούν πλέον μόνο ρητορικό περιεχόμενο.
     Πρώτον. Γιατί ο Υπουργός Εσωτερικών επικαλείται στο σχέδιο νόμου την προεκλογική δέσμευση για καθιέρωση της θητείας των στελεχών της Δημόσιας Διοίκησης και αγνοεί την επίσης προεκλογική κυβερνητική δέσμευση για μετρήσιμα κριτήρια με συγκεκριμένες αξιολογικές μονάδες στην επιλογή των στελεχών αυτών; Γιατί καταργεί τα υπάρχοντα, δεν θεσμοθετεί καινούργια και δεν αποδέχεται την ομόφωνη πρόταση της ΑΔΕΔΥ; Πότε η Κυβέρνηση λέει ψέματα και πότε υποστηρίζει την αλήθεια;
     Δεύτερον. Γιατί με το παρόν σχέδιο νόμου, εκεί όπου υπάρχει η μονιμότητα στελεχών, καταργείται και καθιερώνεται θητεία, ενώ όπου υπάρχει ήδη θητεία, όπως στην περίπτωση της εκπαίδευσης, εκεί προτείνεται η μονιμότητα; Τι επιτέλους είναι σωστό; Η θητεία ή η μονιμότητα των στελεχών της διοίκησης;
     Τρίτον. Γιατί ενώ η κατάληψη θέσης προϊσταμένου συνοδεύεται πάντα από αίτηση του ενδιαφερομένου, με το παρόν σχέδιο νόμου, παράγραφος 12 του άρθρου 8 «Το Υπηρεσιακό Συμβούλιο δεν κωλύεται να επιλέξει ως προϊστάμενο και υπάλληλο που δεν έκανε αίτηση»; Δεν αποτελεί αυτό θεσμοθέτηση της κομματικής αυθαιρεσίας και ευτελισμό της προσωπικότητας των δημοσίων υπαλλήλων; Υπηρετεί αυτή η ρύθμιση τη λειτουργικότητα της Δημόσιας Διοίκησης, που μας είπε η κ. Καλαντζάκου;
     Τέταρτον. Γιατί, ενώ κατά τη συζήτηση του σχεδίου νόμου η συνέντευξη των υποψηφίων προϊσταμένων καταγγέλθηκε ως αιτία κακού για αναξιοκρατικές επιλογές, στο πρόγραμμα της Νέας Δημοκρατίας αυτή προσδιορίζεται ως η μόνη διαδικασία αξιολόγησης της γενικής προσωπικότητας των υποψηφίων διοικητικών στελεχών; Και αν έτσι έχουν τα πράγματα, τότε γιατί με το παρόν σχέδιο νόμου δεν θεσμοθετείται στο σχετικό άρθρο; Γιατί εδώ δεν εφαρμόζετε το πρόγραμμα της Νέας Δημοκρατίας;
     Πέμπτον. Γιατί, ενώ καταργείτε τα υφιστάμενα συμβούλια κρίσης και τα υπηρεσιακά συμβούλια ως φορείς κακών επιλογών, αφήνετε άθικτα τα αποτελέσματά τους στην περίπτωση των σχολικών συμβούλων και των διευθυντών των σχολείων, θεωρώντας απολύτως σωστές τις συγκεκριμένες επιλογές; Δεν τα διόρισε και αυτά τα συμβούλια η κυβέρνηση του ΠΑΣΟΚ; Η αντίφασή σας αυτή δεν φανερώνει και την αναξιοπιστία της νομοθετικής σας πρωτοβουλίας;
     Έκτον. Με το παρόν σχέδιο νόμου ισχυρίζεστε ότι καταργείτε το κομματικό κράτος του ΠΑΣΟΚ. Η αναφορά σε τέσσερις περιπτώσεις ακυρώνει το επιχείρημά σας αυτό. Το σημερινό Γενικό Γραμματέα του Υπουργείου Εσωτερικών, τον κ. Ανδρονόπουλο, οι κυβερνήσεις του ΠΑΣΟΚ δεν τον αξιοποίησαν διαχρονικά όσο κανέναν άλλο δημόσιο υπάλληλο; Στο σημερινό Γενικό Γραμματέα του Υπουργείου Παιδείας, τον κ. Καραμάνο, δεν ανέθεσε το Υπουργείο Παιδείας επί ΠΑΣΟΚ τη συγγραφή σχολικών εγχειριδίων; Στον κ. Βούτσινο, Σύμβουλο του Παιδαγωγικού Ινστιτούτου και σήμερα Γενικό Γραμματέα άλλου Υπουργείου, δεν ανέθεσε το ΠΑΣΟΚ την ευθύνη όλων των βιβλίων της τεχνικής εκπαίδευσης; Τον κ. Γκλαβά, συντάκτη του προγράμματος της Νέας Δημοκρατίας κατά τον κύριο Σουφλιά, δεν τον προήγαγε το ΠΑΣΟΚ από Διευθυντή Σπουδών Δευτεροβάθμιας Εκπαίδευσης σε μόνιμο Πάρεδρο του Παιδαγωγικού Ινστιτούτου; 
     Όλοι αυτοί δεν είναι διακεκριμένα στελέχη της Νέας Δημοκρατίας, στα οποία το ΠΑΣΟΚ συμπεριφέρθηκε με τον πλέον άψογο τρόπο;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
     ΜΙΧΑΗΛ ΠΑΝΤΟΥΛΑΣ: Ολοκληρώνω, κύριε Πρόεδρε.
      Και, εν πάση περιπτώσει, σε ποιους κανόνες λογικής υπακούει η ταύτιση από την Κυβέρνηση της Νέας Δημοκρατίας είκοσι τριών χιλιάδων στελεχών της Δημόσιας Διοίκησης με το ΠΑΣΟΚ;
     Κυρίες και κύριοι Βουλευτές, είναι απολύτως σαφές ότι ο Πρωθυπουργός με τις συνεχείς αναφορές του για στροφή της πατρίδας μας προς το μέλλον, ο Υπουργός Εσωτερικών με την ακαδημαϊκή του ιδιότητα και η Υπουργός Παιδείας με τη μακρά ευρωπαϊκή της εμπειρία, δεν μπορούν σήμερα να αισθάνονται ιδιαιτέρως ευτυχείς με τις διατάξεις του υπό ψήφιση σχεδίου νόμου. Γνωρίζουν πολύ καλά ότι η ευρωπαϊκή πραγματικότητα στη Δημόσια Διοίκηση και στην εκπαίδευση απέχει μακράν των συγκεκριμένων ρυθμίσεων. Είναι κρίμα που η μίζερη κομματική σκοπιμότητα και η εντελώς ακατανόητη υπεράσπιση της κομματικής αυθαιρεσίας επέβαλε απαράδεκτες εκπτώσεις ακόμα και στα αυτονόητα. Πόσο μάλλον όταν σε αυτό το χονδροειδές μας κράμα προθέσεων και ρυθμίσεων χρησιμοποιούνται όροι με κορυφαία κατάχρηση τον όρο «επανίδρυση του κράτους».
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, ολοκληρώστε.
     ΜΙΧΑΗΛ ΠΑΝΤΟΥΛΑΣ: Αμέσως, κύριε Πρόεδρε.
     Δηλώνετε Κεντρώοι, αλλά υπερασπιζόμενοι το παρόν σχέδιο νόμου αμύνεστε πολιτικά για την πιο σκληρή περίοδο της Δημόσιας Διοίκησης. 
     Με απόλυτη συναίσθηση ευθύνης καταψηφίζω επί της αρχής το προτεινόμενο σχέδιο νόμου και τα συζητούμενα άρθρα.
     Σας ευχαριστώ.
     (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): To λόγο έχει ο κ. Τσαλίδης.
      ΦΙΛΙΠΠΟΣ ΤΣΑΛΙΔΗΣ: Κύριε Πρόεδρε, θα είμαι σύντομος. Δεν πρόκειται να εξαντλήσω καν το χρόνο των οκτώ λεπτών, μια που έγινε σαφές ότι έχουμε το δικαίωμα να μιλήσουμε και το απόγευμα επί συγκεκριμένων άρθρων, στα οποία ήθελα να αναφερθώ.
      Κύριε Υφυπουργέ, κυρίες και κύριοι συνάδελφοι, το υπό συζήτηση νομοσχέδιο είναι ένα νομοσχέδιο που αφορά σε διάφορα θέματα της Δημόσιας Διοίκησης και ειδικότερα στις προσλήψεις στο δημόσιο τομέα, στην αναβάθμιση του Εθνικού Κέντρου Δημόσιας Διοίκησης και Αυτοδιοίκησης, ώστε να μπορεί να ανταποκριθεί αποτελεσματικά στις απαιτήσεις ενός σύγχρονου ευρωπαϊκού ευέλικτου και αποτελεσματικού κράτους, στο σύστημα εξέλιξης και επιλογής προϊσταμένων και τέλος σε διάφορες νομοθετικές παρεμβάσεις ως προς τη διευθέτηση προβλημάτων που έχουν ανακύψει κατά την εφαρμογή υφιστάμενων ρυθμίσεων.
      Θα πρέπει να κάνω στο σημείο αυτό μια παρατήρηση. Δεν είναι δυστυχώς ο κ. Ρήγας εδώ ο οποίος αναφέρθηκε σε μυημένους και μη μυημένους. Πιστεύω ότι συμφωνούμε όλοι όσοι βρισκόμαστε σε αυτήν την Αίθουσα, κυρίες και κύριοι συνάδελφοι,  ότι είμαστε μυημένοι, αλλά πιστεύω ότι θα συμφωνήσουμε επίσης ότι η ειδοποιός διαφορά μεταξύ μας είναι το διαφορετικό τελετουργικό της μύησής μας.
      (Χειροκροτήματα από την πτέρυγα της Νέας Δημοκρατίας)
      Κατά την πρώτη συνεδρίαση της επιτροπής αλλά και στο Τμήμα ο εισηγητής της Αξιωματικής Αντιπολίτευσης -και λυπάμαι που δεν είναι εδώ, γιατί θα αναφερθώ και αργότερα-, διερωτώμενος για τον πολιτικό σκοπό του νομοσχεδίου αυτού, ανέφερε ότι πολιτικός σκοπός είναι η αναβίωση του κομματικού κράτους της Δεξιάς.
      Κύριε εισηγητά, κυρίες και κύριοι συνάδελφοι, όταν διατυπώνετε την κριτική -ειδικά εσείς, κύριοι συνάδελφοι της Αξιωματικής Αντιπολίτευσης- πρέπει να προηγείται η αυτοκριτική σας, τουλάχιστον σε θέματα αξιοκρατίας που αφορούν στη στελέχωση της Δημόσιας Διοίκησης. Εσείς ήσασταν που στην περίοδο της Μεταπολίτευσης κομματικοποιήσατε πλήρως το κράτος. Είναι γνωστό σε όλους τους Έλληνες πολίτες ότι η ιεραρχία στη Δημόσια Διοίκηση υπέστη βαρύτατο πλήγμα στυγνού κομματισμού και απροκάλυπτης αναξιοκρατίας. Συνιστά τουλάχιστον φαρισαϊσμό η σημερινή στάση και η επιλεκτική μνήμη πολλών από εσάς που κάθεστε στα έδρανα της Αξιωματικής Αντιπολίτευσης, οι οποίοι πρωταγωνιστήσατε μάλιστα στην επιχείρηση κομματισμού και αναξιοκρατίας που έπληξε τη Δημόσια Διοίκηση.
      Ποιος όμως είναι ο πολιτικός -αν θέλετε- στόχος αυτού του νομοσχεδίου; Είναι γνωστό ότι η βασική πολιτική επιλογή της Κυβέρνησης, που περιλαμβάνεται στο πρόγραμμά της για τη Δημόσια Διοίκηση και το οποίο δόθηκε στη δημοσιότητα πολύ προ των εκλογών, είναι η μετατροπή των θέσεων των γενικών διευθυντών και των διευθυντών της Δημόσιας Διοίκησης σε θέσεις με τριετή θητεία. Παύουν, δηλαδή, οι θέσεις αυτές να αποτελούν βαθμούς της βαθμολογικής κλίμακας και αποτελούν θέσεις καθηκόντων. Μετά τη λήξη της τριετούς θητείας όλοι επαναξιολογούνται, μαζί φυσικά και με τους λοιπούς υπαλλήλους, οι οποίοι στο μεταξύ έχουν αποκτήσει τα τυπικά προσόντα που τους επιτρέπουν να συμμετάσχουν στη διαδικασία επιλογής. Πρόκειται στην ουσία για επαναφορά των ρυθμίσεων του ν. 2190/1994 με κατάλληλη επικαιροποίησή τους. 
      Θεωρώ, κυρίες και κύριοι συνάδελφοι, ότι αυτή η επαναξιολόγηση είναι επιβεβλημένη, αν θέλουμε να δώσουμε στη Δημόσια Διοίκηση την επιχειρησιακή δυναμική που χρειάζεται. Βεβαίως, η μεταβολή αυτή συνεπάγεται και την ανάγκη ρύθμισης άλλων θεμάτων, τα οποία ρυθμίζονται με το παρόν σχέδιο νόμου, όπως είναι ο χρόνος εξέλιξης, η διαδικασία και τα υπηρεσιακά συμβούλια. Τέλος, λήγει η θητεία όλων των συλλογικών οργάνων διοίκησης καθώς και των μονομελών οργάνων διοίκησης, των οποίων ο διορισμός αποτελεί πολιτική επιλογή της εκάστοτε Κυβέρνησης. 
      Θα αναφερθώ εν συντομία στα θέματα ΥΠΕΠΘ. Επιφυλάσσομαι να πω περισσότερα το απόγευμα. Είναι δύο άρθρα κυρίως, αυτά που αφορούν τη δευτεροβάθμια εκπαίδευση και αυτά που αφορούν στο Ανοικτό Πανεπιστήμιο.
      Σε ό,τι αφορά στη δευτεροβάθμια εκπαίδευση, πιστεύω ότι ειπώθηκαν πολλά. Πιστεύω ότι συμφωνήσαμε όλοι σε δύο πράγματα: Πρώτον, καταργείται η αυταρχική διοικητική πυραμίδα την οποία επέβαλε το ΠΑΣΟΚ στη διοίκηση της πρωτοβάθμιας και δευτεροβάθμιας εκπαίδευσης. Δεύτερον, δίνεται ο απαιτούμενος χρόνος προκειμένου στα πλαίσια ενός εθνικού διαλόγου για την παιδεία, να προκύψει ένα απόλυτα αξιοκρατικό και διαφανές σύστημα επιλογής των στελεχών της Δημόσιας Διοίκησης στην εκπαίδευση.
      Αναφέρθηκαν και ο εισηγητής της Αξιωματικής Αντιπολίτευσης  και ο Πρόεδρος του ΠΑΣΟΚ κ. Παπανδρέου στο Ανοικτό Πανεπιστήμιο. Ο μεν κ. Παπανδρέου δικαιολογείται ίσως να μη γνωρίζει –αν και θα έπρεπε να γνωρίζει διότι υπήρξε Υπουργός Εθνικής Παιδείας και Θρησκευμάτων- αλλά ο συνάδελφος κ. Λοβέρδος σίγουρα γνωρίζει ότι το Ανοικτό Πανεπιστήμιο είναι το μοναδικό από τα είκοσι ένα υπάρχοντα που έχει επταμελή εκλεκτορικά σώματα. Όλα τα υπόλοιπα πανεπιστήμια της χώρας έχουν εντεκαμελή εκλεκτορικά σώματα. Όπως καταλαβαίνετε είναι πιο εύκολο να εκλεγεί κάποιος μέλος ΔΕΠ με τέσσερις ψήφους και δυσκολότερα να εκλεγεί με έξι ψήφους στους έντεκα.
      Εν πάση περιπτώσει,  θεωρώ ότι σκοπός της ειδικής αυτής ρύθμισης με την οποία εξαιρείται το «Ελληνικό Ανοικτό Πανεπιστήμιο» από τα υπόλοιπα είκοσι ελληνικά πανεπιστήμια, ήταν η κομματική άλωσή του. Το απόγευμα θα αναφερθώ σε περισσότερες λεπτομέρειες.
      Τι γίνεται λοιπόν με την περίπτωση αυτή και με το συγκεκριμένο άρθρο; Όχι μόνο το Ανοικτό Πανεπιστήμιο δεν δέχεται ένα βαρύτατο πλήγμα στην αυτοτέλειά του, όπως ειπώθηκε, αλλά παύει να ισχύει αυτή η εξαίρεση και ισχύει και για το Ανοικτό Πανεπιστήμιο ό,τι ισχύει για τα υπόλοιπα ελληνικά πανεπιστήμια.
      Τέλος, καταργείται η ΡΑΘΕ. Όλες οι αρμοδιότητές της ανατίθενται στην Επιτροπή Ανταγωνισμού ώστε να επιτευχθεί ενότητα στην εφαρμογή των κανόνων του ελεύθερου ανταγωνισμού σε όλες τις αγορές της εθνικής οικονομίας.
      Κύριε Πρόεδρε, κύριε Υφυπουργέ, κυρίες και κύριοι συνάδελφοι, προφανώς θα υπερψηφίσω τα κεφάλαια Α, Β και Γ, καθώς και τα άρθρα 1 έως 11 του παρόντος νομοσχεδίου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσαλίδη.
    Ο κ. Λυκουρέντζος έχει το λόγο.
    ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, τις τελευταίες ημέρες επιχειρείται από το ΠΑΣΟΚ να γυρίσουμε το ρολόι της ιστορίας πίσω και να ασχοληθούμε με το παρελθόν.
    Κυρίες και κύριοι συνάδελφοι του ΠΑΣΟΚ, αυτό το παρελθόν σας χαρακτηρίζει. Αυτό το παρελθόν σας ανήκει εξ ολοκλήρου. Είναι το παρελθόν του μονοκομματισμού. Είναι το παρελθόν της μιζέριας, της κακομοιριάς, του μικροαστισμού, του βολέματος. Είναι αυτή η νοοτροπία την οποία καλλιεργήσατε στη Δημόσια Διοίκηση. Είναι η νοοτροπία των υπαλλήλων που ήταν έτοιμοι να υπηρετήσουν τη διαπλοκή, που καλύπτονταν κάτω από την αδιαφάνεια, που καλύπτονταν κάτω από τη γραφειοκρατία, που καλύπτονταν κάτω από θεσμούς οι οποίοι ποτέ δεν ετέθησαν σε έλεγχο. Είναι η Δημόσια Διοίκηση η οποία συνέβαλε στο να αναπτυχθούν τα φαινόμενα της διαφθοράς και της διαπλοκής στην πατρίδα μας.
    Μας λέτε αν με το νομοσχέδιο επιφέρουμε ρήξεις. Επιφέρουμε ρήξη. Αλλάζουμε τον τρόπο λειτουργίας. Είναι μια τομή. Εμείς αρνούμαστε μια δομημένη και αμετάκλητη ιεραρχία. Αρνούμαστε αυτήν τη νοοτροπία των αυταρχικών, των ολοκληρωτικών καθεστώτων. Αρνούμαστε τη νοοτροπία των δεδομένων.
     Υιοθετούμε και ενσωματώνουμε την αμφισβήτηση. Υιοθετούμε και ενσωματώνουμε τον έλεγχο των στελεχών της δημιουργίας, της προσφοράς, της αξιοσύνης. Και αυτή είναι η διαφορά ανάμεσα σε μια ανοιχτή και σε μια κλειστή κοινωνία. Η διαφορά σε μια ανοιχτή, ανταγωνιστική Δημόσια Διοίκηση και σε μια Διοίκηση υποταγμένη που δέχεται αδιαμαρτύρητα τα κελεύσματα των άνωθεν. Είναι η Δημόσια Διοίκηση που οραματιζόμαστε για το αύριο, που δεν θα έχει εξαρτήσεις, που δεν θα υπηρετεί δεσμεύσεις. 
     Και μας έχετε προσφέρει τόσα παραδείγματα από αυτό το παρελθόν, που σας ανήκει αποκλειστικά. Θέλετε να αναφέρω μερικά; Έχω ξαναπεί στην Αίθουσα για την περίπτωση της ΔΕΗ. Εφευρέτες «ψυγείων» είσαστε. Γνωρίζετε τις δεκάδες των διευθυντών, τους οποίους αποσύρατε και βάλατε στην άκρη, ενώ τους πληρώνει ο Έλληνας φορολογούμενος, γιατί απλά δεν ανήκαν κομματικά στην παράταξή σας;
     Γνωρίζετε το καθεστώς στον ΟΤΕ; Γνωρίζετε το καθεστώς στις Ένοπλες Δυνάμεις -κι εννοώ στο Υπουργείο Εθνικής  Άμυνας- και την πρόσφατη αναθεώρηση της συμβάσεως που πέτυχε ο Υπουργός με τη Ρωσία σε ό,τι αφορά τα αντισταθμιστικά οφέλη, από την προμήθεια των πυραύλων TOR; Ποια Δημόσια Διοίκηση κάλυψε αυτό το σκάνδαλο; Ποιοι ήταν αυτοί που υπηρέτησαν τόσο πρόθυμα εκείνους που δρούσαν σε βάρος των ελληνικών συμφερόντων;
     Μας είπε ο Αρχηγός του ΠΑΣΟΚ: «Η εξουσία φθείρει και διαφθείρει απόλυτα». Διαφθείρει απόλυτα τους εραστές της. Εκείνους οι οποίοι θέλουν να νέμονται την εξουσία. Εκείνους, οι οποίοι ανατροφοδοτούν τις δυνάμεις τους από την εξουσία. Και δεν διαφθείρει τους υπηρέτες της Δημόσιας Διοίκησης. Δεν διαφθείρει τους υπηρέτες του λαού. Και το δικό μας όραμα είναι αυτό ακριβώς: να παραδώσουμε μια Δημόσια Διοίκηση που να υπηρετεί τον πολίτη, να είναι ουδέτερη, να μην ανήκει κομματικά και πολιτικά σε οποιοδήποτε κόμμα. Να ανήκει σε όλους τους Έλληνες. Να έχει φιλικό πρόσωπο.
     Ή μήπως είστε υπερήφανοι για τη σημερινή συμπεριφορά της Δημόσιας Διοίκησης; Επισκεφθείτε οι ίδιοι και οι ίδιες, χωρίς να δηλώσετε ότι είστε Βουλευτές, οποιαδήποτε υπηρεσία για να δείτε τι μεταχείριση θα έχετε. Αυτούς, λοιπόν, υπερασπίζεστε εδώ; Αυτούς που είναι απρόθυμοι να υπηρετήσουν τον πολίτη; Εμείς λέμε όχι σ’ αυτήν την παράδοση. Λέμε όχι σ’ αυτό το παρελθόν. Λέμε όχι σ’ αυτό το καθεστώς.
     Θέλετε να σας αναφέρω ακόμα ορισμένα επιχειρήματα, από αυτά τα οποία λέτε εσείς; Οι δηλώσεις που παρουσίασε ο κ. Πολύδωρας στην προηγούμενη συνεδρίαση για το πώς εσείς οι ίδιοι -κορυφαία δικά σας στελέχη- χαρακτηρίζετε το κράτος ήταν καταπληκτικές. Κι έχετε βρει το επιχείρημα: «Τι είπε ο κ. Πολύδωρας προεκλογικά;». Τι είπε ο κ. Πολύδωρας προεκλογικά; Μια μεγάλη αλήθεια που την ξέρετε. Αναφερόταν και αναφέρεται στα πρόσωπα εκείνα που είχαν πολιτικές θέσεις. Δηλαδή τι φαντάζεστε; Ότι θα κυβερνήσουμε με τους δικούς σας ανθρώπους; Κι εννοώ τους δικούς σας πολιτικούς. Υπάρχει κάποιος από τη Δημόσια Διοίκηση που να μην είχε πολιτική θέση και να τον απομακρύναμε; Βρείτε μας ένα όνομα. Κάνατε και μία επιτροπή για «διωχθέντες». Δεν θα βρείτε ούτε έναν. Δεν θα υπάρχει ούτε ένας. Θα μείνει άνεργη αυτή η επιτροπή. Σας προτείνω λοιπόν να επιτρέψετε σ’ αυτήν την επιτροπή να δεχθεί στο ΠΑΣΟΚ, στη Χαριλάου Τρικούπη, όλους όσους διώξατε επί είκοσι πέντε χρόνια, για να σας πουν εκείνοι τι υπέστησαν, για να αποκτήσετε πραγματική εικόνα για τη Δημόσια Διοίκηση. Και να πληροφορήσετε έτσι και τον Πρόεδρο του ΠΑΣΟΚ, ποια ήταν τα έργα και οι ημέρες οι δικές σας, διότι δεν είναι σε θέση εκείνος να γνωρίζει, λόγω των πολλών του απουσιών από την ελληνική πολιτική ζωή. Μιλήσατε για Πλατεία Κλαυθμώνος. Ωκεανοί δακρύων θα σας πνίξουν στη Χαριλάου Τρικούπη αν περάσουν όλοι αυτοί, οι οποίοι υπήρξαν διωχθέντες κατά τη διάρκεια των είκοσι πέντε ετών. 
     Και τολμάτε να μιλάτε για παρελθόν. Εφημερίδα της Κυβερνήσεως, 5.3.2004. Δημοσιεύεται πρόσληψη συμβούλου στο Υφυπουργείο Οικονομικών -αυτή ήταν η δική σας πρακτική- στον οποίον προσδιορίζεται και υψηλότατο τίμημα αμοιβής. Στις 5 Μαρτίου. Δεν είχατε την ευαισθησία να περιμένετε.
     Διάβασα σε κυριακάτικη εφημερίδα συνέντευξη κορυφαίου πρώην Υπουργού των κυβερνήσεων του ΠΑΣΟΚ, για τον οποίον πολιτικοί δικοί μας είχαν εκφραστεί και κολακευτικά -συχνά κάνουμε τέτοια λάθη, μέχρι να αποδειχθεί τι είναι πραγματικότητα και τι όχι- και ο οποίος επιτίθεται με βίαιο τρόπο. Αναφέρεται στη Δεξιά: «Είστε οι ίδιοι. Ξανάρθατε οι ίδιοι». Διάφορα τέτοια αβάσιμα επιχειρήματα.
      Μου επιτρέπετε να σας διαβάσω μία καταπληκτική φράση από την συνέντευξή του: «Το ’81, αντιμετωπίζοντας μία απόλυτη επικυριαρχία  της Δημόσιας Διοίκησης από τη Δεξιά και μία απόπειρα υπονόμευσης του κυβερνητικού έργου προσπάθησε τότε το ΠΑΣΟΚ να δημιουργήσει επίπεδα ισορροπίας. Ήταν και η κουλτούρα της εποχής εκείνης». 
      Να η πιο χαρακτηριστική απόδειξη-ομολογία, το ποια κουλτούρα σας χαρακτηρίζει.  Είναι η περιβόητη αναξιοκρατία  της δεκαετίας του ’80 και η μετέπειτα, την οποία δεν έχετε δύναμη να υπερασπιστείτε εδώ.  Και γιατί καταφεύγετε σε τέτοια επιχειρήματα και μιλάτε για το κράτος της Δεξιάς και όλα αυτά; Είναι προφανές. Έχετε χάσει την ιδεολογική σας ταυτότητα. Δεν έχετε ούτε ένα ιδεολογικό επιχείρημα σε μία εποχή που ο φιλελευθερισμός κυριαρχεί στον κόσμο, η φιλελεύθερη σκέψη και η φιλελεύθερη οικονομία. Με τι επιχειρήματα να σταθείτε εδώ; Με τα σοσιαλιστικά οράματα; Με τους κοινωνικούς μετασχηματισμούς; Και βρίσκετε τον εύκολο δρόμο και έρχεσθε και λέτε «το κράτος της Δεξιάς». Αφήστε που οι περισσότεροι από σας και από μας, δεν έχουμε καμία σχέση με όλα αυτά τα ευρήματα που ανασύρατε από το χρονοντούλαπο της ιστορίας.  Αλλά μπορεί για σας ο σκοπός να αγιάζει τα μέσα και όταν δεν έχεις ιδεολογικά ερείσματα, πρέπει να βρεις κάποια άλλα πολιτικά επιχειρήματα να αντιπαρατεθείς. Μην κάνετε αυτό το λάθος. Μην επιχειρείτε να κερδίσετε εντυπώσεις με δηλώσεις «περί δομικής αντιπολίτευσης», που ανέφερε ο Πρόεδρος του ΠΑΣΟΚ απ’ αυτό το Βήμα. Ποιους θα αντιπολιτευθείτε δομικά; Τις δομές τις δικές σας; Αν πραγματικά θέλετε να αλλάξουμε την κοινωνία και τη διοίκηση, ελάτε μαζί μας. Εμείς ερχόμαστε να αλλάξουμε αυτές τις δομές. Μη δίνετε μάχες οπισθοφυλακής για ένα φαύλο παρελθόν. Ελάτε να ανοίξουμε ορίζοντες, να κάνουμε έναν ανταγωνιστικό δημόσιο τομέα, ελάτε να κερδίσουμε μαζί το μέλλον. Αξιοποιείστε την ευκαιρία για Δημόσια Διοίκηση των πολιτών και όχι των κομμάτων. Εμείς θέλουμε το μέλλον να ανήκει στους ικανούς, στους άξιους, στους δημιουργικούς. Γιατί δίνετε αυτή τη μάχη οπισθοφυλακής; Ποιους υπερασπίζεστε; Τι συμφέροντα έχετε με αυτό το κράτος; Γιατί ταυτιστήκατε κράτος, κόμμα, διαπλοκή; Δεν έχετε πλέον κανένα λόγο. Ελάτε μαζί να τολμήσουμε να ανοίξουμε νέες προοπτικές. 
      Μας είπε ο εισηγητής της Μειοψηφίας ότι σε αυτόν το δρόμο που ακολουθούμε θα μείνουμε μόνοι μας. Πάντα ήμασταν μόνοι μας, στην πρωτοπορία των επιλογών. Μόνοι μας στις πρωτοποριακές επιλογές, χάριν του εθνικού συμφέροντος. Ήμασταν μόνοι μας όταν φτιάξαμε το πιο προοδευτικό Σύνταγμα της χώρας. Ήμασταν μόνοι μας όταν βάλαμε την Ελλάδα στην ΕΟΚ. Ήμασταν μόνοι μας όταν διασφαλίζαμε τη θέση της χώρας μας στους μηχανισμούς ασφάλειας της Δύσης και στους οποίους σήμερα όλες οι χώρες προστρέχουν. Ήμασταν μόνοι μας όταν επιχειρούσαμε την φιλελευθεροποίηση της οικονομίας. 
      Μόνοι μας εμείς πρωτοπόροι και εσείς μόνιμα απόντες απ’ αυτές τις μεγάλες εθνικές επιλογές. 
      Εμείς η Νέα Δημοκρατία θα προχωράμε μπροστά, θα ανοίγουμε τους ορίζοντες για μία ανοιχτή ελεύθερη οικονομία και διοίκηση που να ανήκει στους πολλούς και όχι στους λίγους. 
      Θερμά σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Βλατής έχει το λόγο. Απών, διαγράφεται.
      Η κ.Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Κύριε Πρόεδρε, κύριε Υφυπουργέ, κυρίες και κύριοι συνάδελφοι με λύπη μου διαπιστώνω ότι με καθεστωτική νοοτροπία οι συνάδελφοι της Αντιπολίτευσης μας κατηγορείτε γι’ αυτό το νομοσχέδιο που ρυθμίζει θέματα της Δημόσιας Διοίκησης. Όμως, στις εκλογές της 7ης Μαρτίου ο ελληνικός λαός έδωσε εντολή γνωρίζοντας και βιώνοντας καθημερινά την κατάσταση της Δημόσιας Διοίκησης. Γνωρίζοντας τα προγράμματα και τις προτάσεις των κομμάτων. Είναι δημοκρατικό καθήκον για την κυβέρνηση της Νέας Δημοκρατίας να υλοποιήσει την εντολή του ελληνικού λαού. Και η Νέα Δημοκρατία πήρε σαφέστατη εντολή.
      Είναι μία εντολή ριζικής αναδιάρθρωσης και πραγματικού εκσυγχρονισμού της Δημόσιας Διοίκησης. Είναι αυτή η εντολή που επιβάλει την αντιστροφή μιας πραγματικότητος, που αντί η Δημόσια Διοίκηση να αποτελεί τον προωθητικό παράγοντα της προκοπής της χώρας μας, έχει καταντήσει ο κυριότερος περιοριστικός παράγοντας για την πρόοδο της Ελλάδας. 
      Δυστυχώς, κυρίες και κύριοι συνάδελφοι, θα πω κάτι κοινότυπο, κάτι που και η Αντιπολίτευση, αλλά και σήμερα ο κ. Παντούλας, έχουν παραδεχτεί, δηλαδή ότι η Δημόσια Διοίκηση είναι σήμερα δομημένη κατά τρόπο που είναι κατώτερος των περιστάσεων και των προκλήσεων της σύγχρονης εποχής και κυρίως είναι κατώτερη των δίκαιων προσδοκιών της χώρας μας. Αναξιοκρατία, έντονη γραφειοκρατία, που γεννά τη διαφθορά. Διαφθορά που υποθάλπει τη γραφειοκρατία. Πρόκειται για δύο δίδυμες αδελφές οι οποίες είναι απολύτως υπεύθυνες για την κακοδαιμονία της Δημόσιας Διοίκησης.
      Ποιος Έλληνας πολίτης, ανεξάρτητα από το τι πιστεύει και ανεξάρτητα από το τι ψηφίζει, δεν έχει αυτήν την εικόνα που μόλις περιέγραψα για τη Δημόσια Διοίκηση; Μια Δημόσια Διοίκηση η οποία αντί να είναι δίπλα στον πολίτη, αντί να είναι στήριγμα και αρωγός του είναι ο δυνάστής του με ό,τι μπορεί να σημαίνει αυτό. Η απουσία κινήτρων, η έλλειψη άμιλλας και υγιούς ανταγωνισμού για τους λειτουργούς της Δημόσιας Διοίκησης έχουν ως αποτέλεσμα μία Δημόσια Διοίκηση που η αποτελεσματικότητα και η ευσυνειδησία αποτελούν άγνωστες λέξεις και κυρίως άγνωστη συμπεριφορά μεταξύ των στελεχών, γεγονός που έχει ως συνέπεια η Δημόσια Διοίκηση να λειτουργεί ως ο «μεγάλος ασθενής». 
      Η νέα εποχή -και όταν λέω η «νέα εποχή» δεν εννοώ μόνο τη νέα εποχή που έχει αρχίσει με τη διακυβέρνηση της Νέας Δημοκρατίας, αλλά εννοώ και τη νέα εποχή που αντικατοπτρίζει τις νέες αυξημένες ανάγκες της κοινωνίας- απαιτεί ένα κράτος σύγχρονο, αποτελεσματικό και προπαντός ένα κράτος δίκαιο στην υπηρεσία του πολίτη. Ένα κράτος χωρίς κομματικές σημαίες, μακριά και ανεξάρτητα από πελατειακές σχέσεις. Ένα κράτος όπου οι λειτουργοί έχουν ως μοναδικό γνώμονα στην άσκηση του καθήκοντός τους το δημόσιο συμφέρον. 
      Κυρίες και κύριοι συνάδελφοι της Αξιωματικής Αντιπολίτευσης, μας κατηγορήσατε γιατί δουλεύουμε το καλοκαίρι. Επιτέλους, θα πρέπει να συνειδητοποιήσουμε ότι έχουμε μπει σε μία νέα διακυβέρνηση. Δυστυχώς, δεν υπάρχουν περιθώρια χαλάρωσης. Οι καιροί δεν περιμένουν. Θα πρέπει όλοι να συνειδητοποιήσουμε και κυρίως εμείς οι εκπρόσωποι του ελληνικού λαού, ότι το θερινό Τμήμα της Βουλής δεν είναι Τμήμα ραστώνης, δεν είναι Τμήμα αναμονής και κλεισίματος ραντεβού για το φθινόπωρο.
      Με αυτόν τον τρόπο, μπορούμε να δώσουμε ένα μήνυμα στον ελληνικό λαό ότι πρώτα εμείς εδώ είμαστε αποφασισμένοι να επιτελέσουμε το έργο μας δώδεκα μήνες το χρόνο. Τα μπάνια του ελληνικού λαού ανήκουν σε άλλες εποχές, τουλάχιστον για τους εκπροσώπους του λαού στο ελληνικό Κοινοβούλιο.
      Ακούστηκε σ’ αυτήν εδώ την Αίθουσα δια στόματος του Αρχηγού της Αξιωματικής Αντιπολίτευσης ότι είναι λάθος να γίνεται μία τέτοια συζήτηση στη Βουλή λίγες μέρες πριν από τους Ολυμπιακούς Αγώνες. Διαφωνώ, κυρίες και κύριοι συνάδελφοι, και διαφωνώ για τον εξής απλούστατο λόγο: Αν οι Ολυμπιακοί Αγώνες σηματοδοτούν μία κορυφαία στιγμή για τον τόπο μας και για τον ελληνισμό γενικότερα, αυτή εδώ η κορυφαία στιγμή και αυτό εδώ το μεγάλο γεγονός πρέπει να συνοδευτεί με την αποφασιστικότητα των Ελλήνων να ξεφύγουν από τη μιζέρια, να ξεφύγουν από τις χειρότερες μορφές των δομών που υποθάλπουν αυτή τη μιζέρια. Αυτές οι δομές δεν είναι άλλες από τις δομές της Δημόσιας Διοίκησης.
      Με το νομοσχέδιο που συζητάμε η Δημόσια Διοίκηση ανοίγει τις πόρτες της στους άξιους και τους ικανούς. Αποτρέπει τον εφησυχασμό, την ατονία του δημόσιου τομέα και αποδεικνύει περίτρανα πως οι διευθυντικές θέσεις δεν είναι οι θέσεις ισόβιας κατοχής. Είναι θέσεις καθηκόντων που κερδίζονται με συνεχή και σκληρή δουλειά. Μα πάνω απ’ όλα με το παρόν νομοσχέδιο η Δημόσια Διοίκηση ανοίγει τις πόρτες της στον ίδιο τον πολίτη. 
      Ακούσαμε σήμερα για υπερήλικα δικά μας παιδιά. Κυρίες και κύριοι συνάδελφοι, δεν υπάρχουν υπερήλικα δικά μας παιδιά. Εκείνο που υπάρχει είναι υπερήλικα άξια στελέχη της Δημόσιας Διοίκησης που δεν είχαν ούτε μία ευκαιρία να υπηρετήσουν από διευθυντικές θέσεις τη Δημόσια Διοίκηση! 
      (Χειροκροτήματα από την πτέρυγα της Νέας Δημοκρατίας)
      ΑΝΔΡΕΑΣ ΛΟΒΕΡΔΟΣ: Προφανώς, γιατί δεν είχαν τα προσόντα, κυρία συνάδελφε! 
     ΧΡΙΣΤΙΑΝΑ ΚΑΛΟΓΗΡΟΥ: Εισάγεται στη δημόσια διοίκηση ο θεσμός της επαναξιολόγησης που αποτρέπει τον εφησυχασμό και δίνει τη δυνατότητα στους άξιους και τους ικανούς να αναλάβουν ρόλους αυξημένης ευθύνης. Και αυτοί οι ρόλοι δεν έχουν να κάνουν με μια κακώς ευνοούμενη ιεραρχία, όπου ο προϊστάμενος, ο διευθυντής είναι καρεκλοκένταυροι, αλλά αντίθετα ο προϊστάμενος και ο διευθυντής είναι αυτοί που πρώτοι με τη γενικότερη στάση τους εμπνέουν, δίνουν κατευθύνσεις, είναι συνειδητά πρώτοι μεταξύ ίσων με έναν και μοναδικό σκοπό, να υπηρετήσουν τον πολίτη και το δημόσιο συμφέρον. Γιατί σε ένα σύγχρονο κράτος στην υπηρεσία του πολίτη δεν έχει θέση ούτε ένας λειτουργός που τα κριτήρια ανέλιξής του περιορίστηκαν στο εξής ένα, την κομματική του ταυτότητα. Έχουν θέση μόνο όσοι εργάζονται εντατικά, έχουν πλήρη αίσθηση του δημόσιου συμφέροντος και στον τρόπο λειτουργίας τους είναι άξιοι, άοκνοι, αποτελεσματικοί και στόχος τους είναι να υπηρετήσουν και να διευκολύνουν τον πολίτη. Είναι αυτοί που δεν ξεχνούν ούτε μια στιγμή ότι ο εργοδότης τους είναι ο Έλληνας φορολογούμενος.
    Το παρόν νομοσχέδιο προβλέπει την απλούστευση των μέχρι σήμερα χρονοβόρων διαδικασιών του συστήματος πρόσληψης στο δημόσιο τομέα. οι διαδικασίες γίνονται ευέλικτες, ώστε να προσαρμόζονται στις συνεχώς αυξανόμενες και μεταλλασσόμενες ανάγκες της Δημόσιας Διοίκησης, εξασφαλίζοντας ταυτόχρονα εγγυήσεις αμεροληψίας και αντικειμενικότητας στις προσλήψεις.
    Επιταχύνεται η διαδικασία έκδοσης των αποτελεσμάτων του ΑΣΕΠ, έτσι ώστε να μη συμβαίνει μια αδικία, την οποία επανειλημμένως έχουμε δει τους υποψήφιους δημόσιους λειτουργούς να υποχρεώνονται σε πολύμηνες και πολλές φορές ίσως και πολύχρονες αναμονές.
    Σημαντικό στοιχείο του νομοσχεδίου αυτού είναι η πρόβλεψη που παίρνει υπόψη το τεράστιο δημογραφικό πρόβλημα της χώρας μας, το μεγάλο κοινωνικό πρόβλημα αυτών που τολμούν να είναι πολύτεκνοι γονείς, προσφέροντας μεγάλη υπηρεσία στον τόπο. Δικαιώνονται λοιπόν οι πολύτεκνοι και ικανοποιείται το πάγιο αίτημά τους για εφαρμογή του ποσοστού πρόσληψης στο σύνολο των θέσεων της προκήρυξης και όχι ανά κλάδο, ανά περιοχή και ειδικότητα, που κατ’ ουσίαν ακύρωνε τη λογική της όποιας ευνοϊκής μεταχείρισης των πολύτεκνων και των παιδιών τους στη διεκδίκηση μιας θέσης στο δημόσιο τομέα.
    Κυρίες και κύριοι συνάδελφοι, είναι σημαντική αυτή η στιγμή για το ελληνικό Κοινοβούλιο, που καλείται να δώσει μία πρώτη αποτελεσματική απάντηση και μία πρώτη θεραπεία στο μεγάλο ασθενή της χώρας μας: τη Δημόσια Διοίκηση. Γνωρίζουμε όλοι ότι δεν θα λυθεί το πρόβλημα της λειτουργίας της Δημόσιας Διοίκησης μόνο με αυτό το νομοσχέδιο. Γνωρίζουμε όλοι ότι είναι μία αρχή έτσι ώστε κάποια στιγμή αυτός εδώ ο τόπος να έχει μία διοίκηση, να έχει ένα κράτος, όπου θα υπάρχει μια αμοιβαία σχέση σεβασμού και εμπιστοσύνης μεταξύ κράτους και πολίτη. Ελάτε, λοιπόν, μαζί μας να κάνουμε την επανάσταση στην ποιότητα των παρεχόμενων υπηρεσιών. Ανεξαρτήτως πτέρυγας ελάτε να σταθούμε στο ύψος των αναγκών της νέας εποχής. Σε ό,τι αφορά εμένα ακολουθώντας αυτήν την επιταγή της σύγχρονης εποχής η θέση μου είναι σαφώς υπέρ του νομοσχεδίου.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ο κ. Οικονόμου έχει το λόγο.
    ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, κύριε Υπουργέ, νομίζω ότι αυτό το νομοσχέδιο μας δίνει μια πολύ καλή ευκαιρία να κάνουμε μία σύγκριση των λόγων σας και των έργων σας και μάλιστα αυτή η ανασκόπηση να γίνει μόλις τεσσερισήμισι μήνες μετά την ανάληψη της διακυβέρνησής σας.
    Ο λαός μας λέει μια παροιμία, ότι σε μία μασχάλη δυο καρπούζια δε χωρούν. Και είναι γεγονός ότι δεν μπορεί να χωρέσει και το κεντρώο προσωπείο -το οποίο μάλιστα στο προχθεσινό συνέδριό σας πολύ αγωνιστήκατε για να μπορέσετε να το κατοχυρώσετε- αλλά και αυτή η συγκεκριμένη νοοτροπία, που εισάγεται με το παρόν νομοσχέδιο, εμείς έχουμε την άποψη ότι είναι μία σκληρή λογική, μία λογική κομματική, και η οποία δεν είναι καθόλου κεντρώα αλλά είναι καθαρά δεξιά πολιτική και λογική και αυτά τα δύο να μπορέσετε να τα κατοχυρώσετε μαζί δεν θα μπορέσει να γίνει, να ξεγλιστρήσετε και να περάσετε στην κοινή γνώμη σαν κεντρώοι και να κάνετε και τη δουλειά σας, όπως προσπαθείτε με αυτό το νομοσχέδιο.
      Και τα δύο μαζί δεν θα τα κάνετε. Και ξέρετε γιατί την δεν θα το κάνετε; Γιατί εμείς θα αποκαλύπτουμε την απόπειρα σας να ξεγελάτε το λαό. Μιλούσατε προεκλογικά για επανίδρυση του κράτους. Από τη μια είναι η άποψη του κ. Πολύδωρα -ο οποίος, βέβαια, αποτραβήχτηκε γρήγορα από την κυκλοφορία- ότι οι δέκα χιλιάδες αξιωματούχοι του ΠΑΣΟΚ θα φύγουν και από την άλλη η επανίδρυση του κράτους είχε να κάνει με πολύ ωραίες κουβέντες και τοποθετήσεις, οι οποίες θεωρητικά ακούγονται πολύ ωραία, αλλά δεν έχουν καμία σχέση με την πραγματικότητα. Αυτή η τεράστια αντίφαση σας με αυτό το νομοσχέδιό αποκαλύπτεται.
      Και ξέρετε κάτι; Εσείς ο ίδιος, με αυτά που είπατε προχθές, περιγράψατε πλήρως αυτό το οποίο σκέπτεστε, την πεμπτουσία της πολιτικής σας. Είπατε κάτι πολύ απλό και συγχαρητήρια, τουλάχιστον, για τα αποκαλυπτήρια, για να ξέρει ο κόσμος τι λέμε και τι ακούμε. Είπατε ότι εμείς πήραμε την Κυβέρνηση και ότι δεν θα αφήσουμε να κυβερνάτε εσείς με τη Δημόσια Διοίκηση.
      Κύριε Υπουργέ, ποιος σας αμφισβήτησε ότι θα κυβερνήσετε; Ποιος σας αμφισβήτησε ότι κερδίσατε και μπράβο σας; Όμως, το 2004 μία εκλογική νίκη έχει και λάφυρα; Δηλαδή, κύριε Υπουργέ, υπάρχει και το λάφυρο της Δημοσίας Διοικήσεως γι’ αυτόν που κερδίζει τις εκλογές; Αυτές είναι μουσουλμανικού τύπου δημοκρατίες, οι οποίες λένε ότι ο χαμένος τα χάνει όλα και ο κερδισμένος τα κερδίζει όλα.
      Ποια είναι όμως τα «όλα» που θέλετε; Ποιος σας είπε, κύριε Υπουργέ, ότι υπάρχει μονοκομματικό κράτος; Το λέγατε και το ξαναλέγατε. Η διάψευσή σας ξέρετε ποιος είναι; Ο κύριος με τον οποίο μιλάτε, ο οποίος είναι σεβαστός, αξιόλογος, ένας άνθρωπος ο οποίος έχει τιμήσει τη Δημόσια Διοίκηση και συγχαρητήρια -και πολύ καλά κάνατε- που τον αξιοποιήσατε.
      Ο συνάδελφος κ. Παντούλας ανέφερε ακόμα τέσσερις περιπτώσεις. Θα σας αναφέρω την κ. Συκιανάκη, διευθυντικό στέλεχος του ΟΡΣ Αθηνών την οποία κάνατε πρόεδρο στον οργανισμό. Πολύ καλά κάνατε. Διότι είναι αξιόλογο στέλεχος και το ΠΑΣΟΚ την τίμησε. Δεν τους πήρατε από τα σκουπίδια και το περιθώριο. Τους πήρατε από διευθυντές και από θέσεις που ήταν μπροστά, στην πρώτη γραμμή της διοικήσεως. Τους τίμησε το ΠΑΣΟΚ. Τους βρήκατε, τους αξιολογήσατε, ήταν και πολιτικά κοντά σας και τους αξιοποιήσατε. Υπάρχουν και πολλά άλλα παραδείγματα. 
      Ακούμε για μονοκομματικό κράτος. Είκοσι δύο χιλιάδες στελέχη η αφρόκρεμα της διοίκησης ήταν το μονοκομματικό κράτος του ΠΑΣΟΚ; Ήταν όλοι τους ΠΑΣΟΚ; Θα τρελαθούμε εδώ, κύριε Υπουργέ; Δεν ξέρουμε ότι οι περισσότεροι ήταν συντηρητικής κατευθύνσεως και πολιτικής τοποθέτησης; Αλλά από την Αριστερά και από το ΠΑΣΟΚ και από όλα τα κόμματα ήταν οι είκοσι δύο χιλιάδες. Αυτή η νοοτροπία του μονοκομματικού κράτους είναι, όμως, η νοοτροπία και η λογική των λαφύρων. Σαρώνω τους είκοσι δύο χιλιάδες και ποιούς βάζω;
      Προφανώς, κύριε Υπουργέ, από τη στιγμή που κάνετε αυτήν τη μομφή και αποδίδεται αυτή την κατηγορία, θεωρείτε ότι όλοι αυτοί οι διευθυντές ήταν κομματικοί εγκάθετοι. Αυτό σημαίνει ότι και ο νεοδημοκράτης -ο άνθρωπος που έχει τα πιστεύω του και καλά κάνει- και ο οποίος δεν αξιολογήθηκε βάση των πιστεύων του, αλλά για τη δουλειά του, και που ήταν διευθυντής εντάσσεται στους κομματικά εγκάθετους του ΠΑΣΟΚ. Εσείς λέτε, το εξής: Και μόνο το ότι υπηρέτησες το κράτος, το δημόσιο ως διευθυντής στα χρόνια του ΠΑΣΟΚ είσαι τουλάχιστον φιλοΠΑΣΟΚος αν όχι εγκάθετος του ΠΑΣΟΚ. Άρα στο πυρ το εξώτερον!
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είπαμε κάτι τέτοιο. 
      ΒΑΣΙΛΕΙΟΣ ΟΙΚΟΝΟΜΟΥ: Αυτό λέτε, όταν μιλάτε για μονοκομματικό κράτος. Τον διευθυντή που ψηφίζει Νέα Δημοκρατία ή πιστεύει στη Νέα Δημοκρατία γιατί τον εντάσσετε στο μονοκομματικό κράτος; Επειδή συνεργάστηκε με το ΠΑΣΟΚ και έκανε το καθήκον του; Επειδή δηλαδή δεν ήταν κομματικά τυφλωμένος; Εσείς λέτε «επειδή συνεργάστηκε». Υπηρέτησε τη Δημόσια Διοίκηση από θέση υψηλή. Τον είχε εκεί το ΠΑΣΟΚ και τον σεβάστηκε. Εσείς, όμως, λέτε: Υπηρέτησες επί ΠΑΣΟΚ; Τότε θα διωχθείς. Θα σε «καθαρίσουμε». Και αυτό το «καθάρισμα» ειλικρινά γίνεται με τρόπο αλλοπρόσαλλο.
      Αναρωτιέμαι κύριε Υπουργέ, δεν πρέπει, να έχει η Κυβέρνηση μια ενότητα στην πολιτική της; Δεν πρέπει αυτό το οποίο εσείς ονομάζετε «νέα διακυβέρνηση» να έχει μια ενότητα στην πολιτική και στη λειτουργία της; 
      Μιλάτε για θητεία. Θα σας αναφέρω παραδείγματα ανακολουθίας και σύγχυσης που παρουσιάζει η Κυβέρνηση σας. Μέσα σ’ όλα τα άλλα που τις προάλλες έλεγε ο κύριος Υπουργός Άμυνας όπως ότι πέτυχε όλα τα αντισταθμιστικά για τα αντιαεροπορικά συστήματα, ενώ απλά εφάρμοσε τη σύμβαση του 1999 και φυσικά αυτά είναι αστεία πράγματα, αλλά θα τα πούμε, όταν έρθει η ώρα και στην ανάλογη συζήτηση. Η κυβέρνησή σας δεν καταργήσατε τη θητεία των αρχηγών των επιτελείων των Ενόπλων Δυνάμεων; Δεν σας άρεσε η θητεία στις ένοπλες δυνάμεις. Εμείς θέλαμε θητεία εκεί. Δεν σας αρέσει όμως και η θητεία στο Υπουργείο Παιδείας, στο μεγάλο τομέα της εκπαίδευσης. Σας αρέσει η θητεία εκεί που σας συμφέρει, εκεί που σας εξυπηρετεί για να γίνουν οι εκκαθαρίσεις.
      Κάποιος, κύριε Υπουργέ, από το χώρο του ΠΑΣΟΚ είχε μιλήσει πριν από δυο-τρία χρόνια για «σκληρό ροκ» και αντιδρούσατε και λέγατε «μα σκληρό ροκ σήμερα;». Εσείς όμως παίζετε χέβι μέταλ, μπλε χέβι μέταλ και σκληρό, κύριε Υπουργέ. Και ξεκινάτε με αυτόν τον τρόπο, που ειλικρινά δεν είναι καθόλου κεντρώος τρόπος συμπεριφοράς. Γιατί άκουσα και το καταπληκτικό ότι το «κέντρο» δεν είναι πολιτική θέση, είναι συμπεριφορά. Θα κρίνουμε, δηλαδή, αν είσαι «καλό παιδί» ή «κακό παιδί» και αυτό είναι πολιτική θέση; Θα κοιτάξουμε αν είστε αξιοπρεπείς άνθρωποι για να σας αξιολογήσουμε ως κεντρώους; Αξιοπρεπείς είστε και σοβαροί άνθρωποι είστε. Αυτό σημαίνει ότι είστε κεντρώοι; Οι «δεξιοί» δηλαδή δεν είναι σοβαροί και αξιοπρεπείς;
      Εγώ θέλω να μιλήσω για κάτι άλλο. Είπε ο κ. Λυκουρέντζος, ο οποίος είναι σεβαστός συνάδελφος, ότι φτιάχτηκε μια επιτροπή στο ΠΑΣΟΚ, η οποία θα καταγράψει τους διωχθέντες από τη Νέα Δημοκρατία και αναρωτιέμαι ποιους θα καταγράψει. Ας μάθει λοιπόν ότι αρχίζει ο κατάλογος με τους πρώτους είκοσι δύο χιλιάδες ανθρώπους, οι οποίοι υποτίθεται ότι είναι οι υποστηρικτές του ΠΑΣΟΚ και τους εξοντώνετε σήμερα. Κάνετε λάθος όμως ένα λάθος. Εκεί μέσα υπάρχουν και δεξιοί. Και οι οποίοι έκαναν το λάθος, κατά τη δική σας άποψη, να συνεργαστούν. Είναι πολύ άδικο αυτό που κάνετε. Είναι πολύ κακή η νοοτροπία να μιλάτε για μονοκομματικό κράτος του ΠΑΣΟΚ. Εσείς ο ίδιος ξέρετε από το Υπουργείο σας ότι υπήρχαν διευθυντές, τμηματάρχες, προϊστάμενοι σε όλα τα υπουργεία, που ήταν απ’ όλο το πολιτικό φάσμα και όλες τις πολιτικές θέσεις. Και ως Βουλευτές πηγαίνατε στα υπουργεία κι εσείς και συνεργαζόσασταν και συζητούσατε. Το «ψυγείο», που ακούσαμε προηγουμένως, δεν υπήρχε.
      (Θόρυβος στην Αίθουσα από τα έδρανα της Νέας Δημοκρατίας)
     Ακούστε να δείτε: υπήρχε το «ψυγείο» για κάποιον που μπορεί να ήταν και ανεπαρκής, όπως ο κύριος που ανέλαβε στη ΔΕΗ και τα γκρέμισε όλα και έγινε το μπλακ-άουτ. Εκεί μπορεί να χρειάζεται λίγο, το ψυγείο όταν, δηλαδή, κάποιος δεν είναι καλός υπάλληλος.
     Σας ρωτάω όμως και να είστε ειλικρινείς: στη Δημόσια Διοίκηση οι διευθυντές είναι ΠΑΣΟΚ όλοι; Ξέρετε όμως τι γίνεται; Εδώ περιμένει μια σκληρή στρατιά που λέει ότι δεν πήρε κάτι επί δέκα χρόνια και πρέπει τώρα να αποκατασταθεί. Και έρχεστε τώρα και λέτε ότι αυτοί θα μπουν, τα σκληρά στοιχεία της παράταξής σας. Οι ασυμβίβαστοι και καθαροί δεξιοί.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σημαντικό ποσοστό των διευθυντών ήταν ΠΑΣΟΚ. Δεν ήταν όλοι, ήταν σε σταλινικά ποσοστά.
     ΒΑΣΙΛΕΙΟΣ ΟΙΚΟΝΟΜΟΥ: Εγώ λέω ότι τα δύο τρίτα ήταν δεξιοί, κύριε Υπουργέ. Έτσι πιστεύω και τους έβλεπα μπροστά μου. Καλά έκανε το ΠΑΣΟΚ, γιατί ήταν και αντικειμενικό και σεβόταν και την αξιοκρατία.
     Θα τελειώσω με ένα θέμα για το ΑΣΕΠ. Άκουσα την εισηγήτρια της Πλειοψηφίας, που κόπτεται για το ΑΣΕΠ, να λέει ότι εμείς δεν το εφαρμόσαμε και θα έρθει η Κυβέρνηση της Νέας Δημοκρατίας να το εφαρμόσει. Ειλικρινά, ομιλείτε με αυτό τον τρόπο στους εμπνευστές, στους θεμελιωτές του ΑΣΕΠ; Το 1994 πήρε την πρωτοβουλία μια κυβέρνηση, ένας μεγάλος ηγέτης και είπε τέρμα στις προσλήψεις από το παράθυρο στο δημόσιο τομέα και έκανε το ΑΣΕΠ με τον Πεπονή Υπουργό. Τότε τον λοιδορήσατε και τον καθυβρίσατε, όπως κάνατε και για τα έργα. Και τώρα σας βλέπω να καμαρώνετε στις τηλεοράσεις και να χορεύετε τσάμικα μπροστά στα έργα και μπράβο σας! Αλλά αυτό το κάνετε για τα δικά μας έργα. Θα το κάνετε και για το ΑΣΕΠ; Πήραμε την πρωτοβουλία, το βάλαμε στο Σύνταγμα, το κάναμε συνταγματικό θεσμό και σήμερα λοιδορείτε αυτούς που εμπνεύστηκαν και δημιούργησαν αυτό το θεσμό; Αυτό δεν είναι αμετροέπεια, δεν είναι αλαζονική συμπεριφορά;
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
     ΒΑΣΙΛΕΙΟΣ ΟΙΚΟΝΟΜΟΥ: Ολοκληρώνω σε ένα λεπτό, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Όχι σε ένα λεπτό, τώρα πρέπει να ολοκληρώσετε. Ξεπεράσατε το χρόνο σας κατά δύο λεπτά.
     ΒΑΣΙΛΕΙΟΣ ΟΙΚΟΝΟΜΟΥ: Εμείς είμαστε από τους προχθεσινούς ομιλητές, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Μπλέξατε στα τσάμικα, γι’ αυτό χάσατε το χρόνο.
      ΒΑΣΙΛΕΙΟΣ ΟΙΚΟΝΟΜΟΥ: Επειδή, κύριε Πρόεδρε, είμαστε από τους προχθεσινούς, είχαμε την ευκαιρία το Σαββατοκύριακο και τα είδαμε τα τσάμικα. Γιατί κάθε μέρα παραδίδονται πέντε έργα. Και εκείνοι οι οποίοι τα έβριζαν και τα έλεγαν «μακέτες», έρχονται σήμερα και τα εγκαινιάζουν και χορεύουν κιόλας πάνω σ’ αυτά. Και καλά κάνουν οι άνθρωποι, έτσι πρέπει, γιατί είναι εθνικά έργα, είναι για την Ελλάδα.
      Θέλω να ολοκληρώσω με το εξής:
      Κύριε Υπουργέ, και για το ΑΣΕΠ θα πέσετε στο λάκκο που σκάψατε προεκλογικά. Ξέρετε τι κάνατε οι περισσότεροι; Το 2000 είχε βγει ο κ. Καρατζαφέρης -ήταν τότε Βουλευτής σας- και είχε πει «τα δικά μας παιδιά». Χάλασε η εικόνα, στο δρόμο, πήρε άλλη πορεία το πράγμα. Το 2004 ήσασταν πιο προσεκτικοί και δεν είπατε «τα δικά μας παιδιά» και δεν είπατε ότι θα κάνετε διορισμούς στο δημόσιο επίσημα τουλάχιστον. Αλλά όλοι οι Βουλευτές σας, όλα τα στελέχη σας, κύριε Υπουργέ, έβγαιναν έξω και έλεγαν «κομματικοί διορισμοί στο δημόσιο από το ΠΑΣΟΚ θα έρθουμε εμείς και θα αποκαταστήσουμε τα πράγματα». Σήμερα θα τα πληρώσετε αυτά που λέγατε και θα τα λουστείτε. Ξέρετε γιατί; Γιατί κανένας δικός σας δεν πιστεύει πλέον στο ΑΣΕΠ. Εσείς οι ίδιοι δυναμιτίσατε το θεσμό του ΑΣΕΠ για τον οποίο σήμερα κόπτεσθαι και σήμερα νομίζετε ότι θα ξεμπερδέψετε με τους ψηφοφόρους σας με τη διάταξη που φέρνετε για το ΑΣΕΠ και νομίζετε ότι θα πείσετε τον κόσμο σας ότι δεν γίνονται κομματικές προσλήψεις; Φευ όμως καθώς έρχεστε κόντρα στους ισχυρισμούς ετών. Κάντε, λοιπόν, τις κομματικές προσλήψεις, αυτά που λέγατε δέκα χρόνια να δούμε πως θα ξεμπερδέψετε, με τον λαό σας ή με τον ΑΣΕΠ.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Βασίλειος Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Κυρίες και κύριοι συνάδελφοι, κάθε μέρα που περνάει όλο και σε περισσότερους πολίτες, ανεξάρτητα από την κομματική τους ένταξη, επιβεβαιώνεται η πεποίθηση ότι χρειάζεται, τουλάχιστον, σε ορισμένα κορυφαία θέματα, όπως είναι τα θέματα εξωτερικής πολιτικής και άμυνας, της Δημόσιας Διοίκησης και της παιδείας, να καταβάλλεται προσπάθεια από τις πολιτικές δυνάμεις, ώστε να υπάρχουν συναινέσεις και συμφωνίες. 
      Επιβεβαιώνεται επίσης κάθε μέρα ένα αίτημα της ελληνικής κοινωνίας για την αναβάθμιση της πολιτικής ζωής και του επιπέδου των συζητήσεων στη Βουλή. Και ήταν πραγματικά μία ευτυχής σύμπτωση το ότι πέντε μήνες, λίγους μήνες μετά την ανάληψη της διακυβέρνησης της χώρας από τη Νέα Δημοκρατία εδίδετο η ευκαιρία με το συγκεκριμένο νομοσχέδιο σε δύο πολύ μεγάλα θέματα, όπως είναι αυτό της Δημόσιας Διοίκησης και της παιδείας, να υπάρξει μία άλλη αντίληψη και για τον τρόπο που οργανώνεται η συζήτηση και για το περιεχόμενο του νομοσχεδίου. Εδίδετο η ευκαιρία να ανταποκριθεί η Κυβέρνηση σε ένα αίτημα που υπάρχει σε ολόκληρη την κοινωνία να έχουμε μία διοίκηση φιλική, που βοηθάει την ανάπτυξη της παραγωγικής δραστηριότητας στη χώρα, δεν είναι γραφειοκρατική, να έχουμε συγκεκριμένα βελτιωμένα, αν θέλετε, κριτήρια για την αξιολόγηση των στελεχών, να έχουμε μία παιδεία που θα ανταποκρίνεται στην Ελλάδα του 2004 και να έχουμε ένα συνολικό πρόσωπο του κράτους που θα είναι αυτό το νέο πρόσωπο που θέλουν οι πολίτες.
      Είναι αλήθεια ότι ηχούν στα αυτιά μας οι προεκλογικές εξαγγελίες της Νέας Δημοκρατίας. Εξάλλου, ο κύριος Πρωθυπουργός και στο Συνέδριο, αλλά και στις προσυνεδριακές διαδικασίες της Νέας Δημοκρατίας, μας θύμισε, τις δηλώσεις για μη κομματικοποίηση του κράτους, για αξιοκρατία, για νέο ήθος στην πολιτική ζωή, την ίδια στιγμή που συζητιέται στη Βουλή ένα νομοσχέδιο που το μόνο που κάνει επί της ουσίας είναι να καταργεί, χωρίς διάλογο και αιφνιδιαστικά –σας το είπαν οι εκπρόσωποι των φορέων- όλους τους διευθυντές και τους προϊσταμένους. Και υπάρχει εδώ μία συζήτηση και μπήκαν ορισμένα ερωτήματα: «Μα, τι θέλετε, κύριοι», είπαν οι Υπουργοί, «να κυβερνήσουμε με τα δικά σας στελέχη;» Μα, όχι, ποιος ζήτησε κάτι τέτοιο. Αν θα πάτε στις περιφέρειες, όπου η κοινωνική και πολιτική δράση είναι ανοικτή, θα δείτε, κυρίες και κύριοι συνάδελφοι –και είμαι βέβαιος ότι το ξέρετε- ότι δεν ήταν κομματικές οι επιλογές στις θέσεις των διευθυντών και των τμηματαρχών και στις περιφέρειες και στις νομαρχίες και σε όλους τους οργανισμούς σε επίπεδο των νομών και στην εκπαίδευση πολύ περισσότερο. Αυτό το γνωρίζετε και γι’ αυτό αυτήν τη στιγμή έχει δημιουργηθεί πρόβλημα και σε ορισμένα στελέχη σας τα οποία τα προηγούμενα χρόνια χρειάστηκε να παράσχουν τις υπηρεσίες τους στη Δημόσια Διοίκηση από θέσεις ευθύνης και να αποδειχθεί ότι τα προεκλογικά λόγια διαψεύδονται και μάλιστα διαψεύδονται κατακαλόκαιρο. Είναι όνειρα θερινής νύκτας το νέο ήθος στη Δημόσια Διοίκηση.
      Ρωτήσατε επίσης «γιατί φοβούνται όσοι θα μπουν στη διαδικασία της κρίσης; Είστε αντίθετοι με την αξιολόγηση;» Σε καμία περίπτωση. Εμείς θεσμοθετήσαμε στο χώρο της εκπαίδευσης συγκεκριμένα μετρήσιμα κριτήρια, με τα οποία θα γίνεται η αξιολόγηση και γι’ αυτό υπήρξε η δυνατότητα να επιλεγούν και στελέχη που δεν ήταν στο χώρο του ΠΑΣΟΚ στις θέσεις ευθύνης στην εκπαίδευση.
      Αν ήταν το ενδιαφέρον σας πραγματικό -γιατί ακούστηκε και αυτό- αν θέλατε να βελτιώσουμε αυτά τα κριτήρια, αν θα θέλατε να κλείσουμε τα παράθυρα και στις περιπτώσεις όπου η συνέντευξη, όπως είπατε, έδινε τη δυνατότητα να υπάρξουν ορισμένα συγκεκριμένα παραδείγματα που αναφέρθηκαν που δεν συμβαδίζουν με αυτό που επιδιώκουμε, έπρεπε να έρθετε και να πείτε: «Κύριοι, να τα ξαναδούμε τα κριτήρια, να δούμε το ειδικό βάρος που πρέπει να έχει η συνέντευξη στην αξιολόγηση των στελεχών της εκπαίδευσης και να συμφωνήσουμε σε ένα καλύτερο σύστημα». 
      Δεν είναι όμως αυτό στις προθέσεις σας. Γι αυτό εισάγετε γενικόλογα και αόριστα κριτήρια και στο χώρο της διοίκησης, κριτήρια, που δεν είναι μετρήσιμα. Όταν λοιπόν διερωτάστε γιατί θα υπάρχουν παραιτήσεις, πρέπει να ξέρετε ότι οι παραιτήσεις θα υπάρξουν όχι γιατί κάποιοι θέλουν να αποφύγουν τη διαδικασία της αξιολόγησης, αλλά γιατί δεν έχουν ευλυγισία μέσης, γιατί θέλουν να είναι συνεπείς σε αρχές και κυρίως θέλουν να είναι συνεπείς στη βασική αρχή της αξιοπρέπειας. 
      Και αν πραγματικά θέλαμε να κάνουμε μια συζήτηση για το επίπεδο της Δημόσιας Διοίκησης, αν θα θέλαμε πραγματικά να αναμετρηθούμε με τις προοπτικές του μέλλοντος της χώρας και να μην κοιτάζουμε με μια μίζερη προσέγγιση και προς τα πίσω, λες και το ελληνικό κράτος δημιουργήθηκε το ’81 ή λες και δεν έγιναν μετά το ’93 μεγάλες θεσμικές παρεμβάσεις, όπως είναι το ΑΣΕΠ που άλλαξε την πολιτική ζωή της χώρας, αναβαθμίζοντας το ρόλο των Βουλευτών. Δεν υπήρξαν θεσμοί, όπως τα Κέντρα Εξυπηρέτησης Πολιτών; Δεν υπήρξαν θεσμοί όπως ο «ΚΑΠΟΔΙΣΤΡΙΑΣ»; Δείτε το παράξενο: Όλους αυτούς τους πολύ μεγάλους θεσμούς που άλλαξαν –και προσπαθούσαν να αλλάξουν ακόμα περισσότερο, μια και χρειαζόταν επιτάχυνση- την πολιτική ζωή, όλα αυτά τα νομοσχέδια τα καταψηφίσατε. Και έρχεστε σήμερα να βάλετε γενικότερα κριτήρια με έναν αυθαίρετο τρόπο. Θα μου πείτε δεν υπήρχαν αδυναμίες; Ασφαλώς υπήρξαν και αδυναμίες.
      Εμείς θέλουμε να αναμετρηθούμε με το μέλλον και τις ευθύνες για πιο σύγχρονη Ελλάδα, κυρίες και κύριοι. Και ναι, όπου υπήρχαν αδυναμίες, να τις βελτιώσουμε. Όπου χρειάζεται να δούμε τις εξελίξεις που υπάρχουν στην τεχνολογία και στην γνώση, πως θα τις ενσωματώσουμε καλύτερα στη λειτουργία της Δημόσιας Διοίκησης για να την κάνουμε πιο φιλική, λιγότερο γραφειοκρατική, πιο σύγχρονη, να προωθήσουμε την οικονομική ανάπτυξη, σε όλα αυτά λέμε ναι. Αλλά εσείς δεν κάνετε κάτι τέτοιο.     
      Γι αυτό, αν θα θέλαμε να κάνουμε μια ολοκληρωμένη συζήτηση στη Βουλή, θα έπρεπε να συζητήσουμε τους στόχους που θέλουμε για τη σύγχρονη Δημόσια Διοίκηση. Να δούμε ποιες αρμοδιότητες πρέπει να αποκεντρώσουμε και σε ποιο επίπεδο πρέπει να ασκούνται αυτές οι αρμοδιότητες. Να συνδέσουμε την εξέλιξη της Δημόσιας Διοίκησης με την εξέλιξη της αυτοδιοίκησης. 
      Αλήθεια, τον «ΚΑΠΟΔΙΣΤΡΙΑ» τον καταγγέλλατε και διάβαζα χθες στις εφημερίδες ότι η οργάνωση της Νέας Δημοκρατίας θα γίνει κατά το πρότυπο, θα αντιστοιχηθεί, με τον «ΚΑΠΟΔΙΣΤΡΙΑ». Τελικά τον αποδέχεστε; Θα κάνετε αλλαγές; Θα γίνουν νέες ρυθμίσεις; Γιατί όλα εκ των υστέρων τα αποδέχεστε, όταν…
      ΑΝΔΡΕΑΣ ΛΟΒΕΡΔΟΣ: Και το Συνήγορο του Πολίτη, κύριε συνάδελφε. 
      ΒΑΣΙΛΕΙΟΣ ΕΞΑΡΧΟΣ: Είναι γνωστό. 
      Όλα όσα μηδενίζονταν στο παρελθόν, εκ των υστέρων γίνονται αποδεκτά. Και σήμερα δεν γίνεται κουβέντα για το τι θα συμβεί με τον «ΚΑΠΟΔΙΣΤΡΙΑ», τι θα γίνει με τη Νομαρχιακή Αυτοδιοίκηση, για το ποιες αρμοδιότητες πρέπει να πάνε στην περιφέρεια ώστε να κάνουμε πιο αποκεντρωμένο το ελληνικό κράτος, δεν γίνεται κουβέντα επί της ουσίας. 
      Θα κάνουμε, λέει, προσωρινά με αυτά τα κριτήρια τις επιλογές των προϊσταμένων. Φτάνουμε στο τέλος Ιουλίου και οι αποσπάσεις των εκπαιδευτικών, που πέρυσι είχαν γίνει στις 15 Ιουνίου, δεν έχουν γίνει ακόμα. Πότε θα γίνουν οι αποσπάσεις των καθηγητών; Θα γίνουν οι νέοι διορισμοί που απαιτούνται. Πότε θα πάνε στις θέσεις τους να αναλάβουν υπηρεσία; Και πως θα λειτουργήσουν τα σχολεία; Και αν συμβεί στις αρχές του φθινοπώρου μεγάλη αναταραχή στο χώρο της εκπαίδευσης, ποιος θα ευθύνεται για αυτό; 
      Κυρίες και κύριοι συνάδελφοι, δεν έφταναν όλα αυτά. Αν θα δείτε στο νομοσχέδιο, καταργούνται και οι προϊστάμενοι που έχουν επιλεγεί με ειδικό νόμο και αναφέρομαι στους προϊσταμένους των διαχειριστικών αρχών των περιφερειακών και των άλλων προγραμμάτων. Αυτό είναι μοναδικό. Και είναι μοναδικό διότι η επιλογή είχε γίνει με ειδικό νόμο, που είχε συμφωνηθεί με την Ευρωπαϊκή Ένωση, με ειδικές επιτροπές όπου ήταν αδιάβλητη και η σύνθεση και τα κριτήρια. 
      Έρχεστε τώρα και λέτε ότι καταργούμε και τους προϊσταμένους των διαχειριστικών επιτροπών όλων των προγραμμάτων, την ίδια στιγμή που είναι ανάγκη να τρέξουν με πιο γρήγορους ρυθμούς όλα τα προγράμματα, γιατί το αίτημα της πιο γρήγορης απορρόφησης των πόρων το ακούς παντού και είναι μία αναγκαιότητα. Και τώρα τι λέτε; Λέτε ότι τους καταργούμε αυτούς, αλλά δεν προσδιορίζονται τα κριτήρια με τα οποία θα γίνεται η επιλογή. Ο κάθε γενικός γραμματέας Υπουργείου ή περιφέρειας φαντάζομαι –θα ήθελα μία διευκρίνιση σ’ αυτό- θα ορίσει όποιον επιθυμεί. Μα εκεί έχουν επιλεγεί και άνθρωποι που ήλθαν από τον ιδιωτικό τομέα, δεν ήταν όλοι δημόσιοι υπάλληλοι. Κατανοείτε τι καθυστέρηση θα φέρει αυτό στην απορρόφηση των πόρων, όταν γνωρίζετε ότι οι επιχειρηματίες περιμένουν πολύ χρόνο τις επιδοτήσεις και οι αγρότες την χρηματοδότηση του σχεδίου βελτίωσης, τώρα όλα θα πάνε ακόμα πιο πίσω, όταν την ίδια στιγμή είναι αμείλικτος ο κανόνας μέχρι το τέλος του έτους να απορροφήσουμε συγκεκριμένους πόρους. 
      Να γιατί, κυρίες και κύριοι, εμείς λέμε ότι με το νομοσχέδιο το οποίο συζητείται δεν προωθείται η αξιοκρατία, δεν προωθείται η διαφάνεια, δεν ικανοποιείται το αίτημα της κοινωνίας για μια σύγχρονη διοίκηση. Αυτό το νομοσχέδιο δεν μπορεί να γίνει αποδεκτό γιατί μας φέρνει πολλά χρόνια πίσω, γι’ αυτό και το καταψηφίζουμε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Έξαρχε.
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο Υπουργός Δικαιοσύνης υπέβαλε στη Βουλή, σύμφωνα με το άρθρο 86 του Συντάγματος και το άρθρο 4 του ν. 3126/2003, αναφορά του Εισαγγελέα Πρωτοδικών Αθηνών με το συναπτόμενο σε αυτήν φάκελο με στοιχεία που αναφέρονται στους πρώην Υπουργούς Εθνικής Οικονομίας και Οικονομικών και Ανάπτυξης.
      Το λόγο έχει η κ. Γκερέκου.
      ΑΓΓΕΛΙΚΗ ΓΚΕΡΕΚΟΥ: Κυρίες και κύριοι συνάδελφοι, θα ήθελα αρχικά να επισημάνω ότι βλέποντας για πρώτη φορά προσεκτικά το σχέδιο νόμου  το οποίο συζητάμε σήμερα ένοιωσα πολύ μεγάλη και δυσάρεστη έκπληξη. Και γι’ αυτό γιατί και εγώ, όπως και πολλοί από εμάς φυσικά, είχαμε πιστέψει, θέλαμε να πιστέψουμε τις εξαγγελίες του Υπουργού Εσωτερικών της Νέας Δημοκρατίας κατά τις προγραμματικές δηλώσεις εδώ στη Βουλή. 
      Εκεί, λοιπόν, είχε εξαγγείλει τη σύσταση νομοπαρασκευαστικής επιτροπής η οποία θα μελετούσε και θα πρότεινε αλλαγές στον Υπαλληλικό Κώδικα. Στην επιτροπή αυτή μάλιστα, είχε καλέσει και την ΑΔΕΔΥ.
      Με έκπληξη, λοιπόν, σήμερα βλέπουμε να κατατίθεται αυτό το σχέδιο νόμου χωρίς να έχει προλάβει να εργαστεί η επιτροπή, χωρίς να έχει γίνει συζήτηση και διάλογος, χωρίς να έχει μελετηθεί το παραμικρό και φυσικά χωρίς να υπάρχει συναίνεση  ούτε από την ίδια την ΑΔΕΔΥ. Είναι πραγματικά άξιο απορίας μετά από αυτό το νομοσχέδιο, ποιο θα είναι ακριβώς το έργο και ο σκοπός ύπαρξης αυτής της νομοπαρασκευαστικής επιτροπής;
      Δεν μπορεί κανείς να αμφισβητήσει -κι αν είστε δίκαιοι ούτε και εσείς- ότι το ΠΑΣΟΚ είχε κάνει ως κυβέρνηση βήματα πολύ θετικά προς τον εκσυγχρονισμό της Δημόσιας Διοίκησης. Ελλείψεις ναι, αδυναμίες ναι, ενδεχομένως λάθη τα οποία θα έπρεπε να διορθώσουμε, αλλά στο σύνολο αυτή η προσπάθεια ήταν ένα βήμα προς τα μπροστά. 
      Αντί, λοιπόν, η Νέα Δημοκρατία να προχωρήσει το βήμα αυτό, αντί να πάει παραπέρα προς την ίδια κατεύθυνση, σήμερα προτιμάει να μιλάει και να γυρίζει δεκαετίες πίσω με αυτό το νομοσχέδιο.
      Τι να πρωτοεπισημάνει κανείς για το νομοσχέδιο το οποίο καταθέσατε στη Βουλή. Για τη συνολική του φιλοσοφία η οποία υποκρύπτει την πρόθεση να οδηγήσει σε παραίτηση χιλιάδες ανώτατα στελέχη της Δημόσιας Διοίκησης για να αντικατασταθούν αυτά από ημέτερους; Για τα εντελώς ασαφή και υποκειμενικά κριτήρια με βάση τα οποία θα κρίνονται ανώτατα στελέχη; Για την ωμή -ναι, εγώ θα επιμείνω- καταστρατήγηση του κεκτημένου της αυτοδιοίκησης των πανεπιστημίων με την επέμβαση του Υπουργείου Παιδείας στις κρίσεις των διδασκόντων του Ανοικτού Πανεπιστημίου; Ή για την κατάργηση της Ρυθμιστικής Αρχής Θαλασσίων Ενδομεταφορών, κίνηση με την οποία ουσιαστικά αφήνετε το επιβατικό κοινό εντελώς απροστάτευτο στον ανελέητο ανταγωνισμό της ακτοπλοΐας;
      Αυτό εννοείτε όταν μιλάτε για μεσαίο χώρο; Αυτό εννοεί η Νέα Δημοκρατία όταν λέει ότι θα διορθώσει τα κακώς κείμενα του ΠΑΣΟΚ; Αυτό εννοείτε όταν βλέπουμε στο συνέδριό σας φράσεις όπως «νέα εποχή», «νέοι δρόμοι»; Σαφώς έχουμε πολύ διαφορετική άποψη γι’ αυτές τις έννοιες του νέου.
      Ως νέα Βουλευτής θα ήθελα να απευθύνω μία πραγματική έκκληση στην Κυβέρνηση της Νέας Δημοκρατίας. Δείτε λίγο μακρύτερα από το μικροκομματικό συμφέρον. Δείτε το αύριο και κάντε μία προβολή στο μέλλον. Μην καταστρέφετε αυτό που κτίσαμε όλοι μαζί, για να ξαναφτιάξετε στη θέση του, κάτι που υπήρχε πριν από δεκαετίες.
      Δεν μπορείτε να επαγγέλλεσθε τη δημιουργία μιας σύγχρονης χώρας στο 2000 και στην πράξη να εφαρμόζετε πελατειακά, κομματικά και -ναι, ας μη φοβόμαστε τις λέξεις- ρουσφετολογικά μοντέλα διοίκησης της δεκαετίας του ‘50 και του ‘60. Το επιχείρημά σας; Μόνιμα ακούγεται σ’ αυτή την Αίθουσα: «Και σεις τα ίδια κάνατε». Έχει γίνει κουραστικό. Έχει καταντήσει μια αδύναμη επανάληψη που δεν καλύπτει κανέναν μας. Διότι ουσιαστικά τι μας λέτε; Ότι οι κυβερνήσεις του ΠΑΣΟΚ τα έκαναν όλα κακά και δεν υπήρχε τίποτε «χειρότερο» γι’ αυτό τον τόπο;
      Σας τιμά πραγματικά να συγκρίνεστε με το «χειρότερο», μ’ αυτό που νομίζετε εσείς «χειρότερο»; Είναι το καλύτερο αυτό που μπορείτε να κάνετε, να επαναλαμβάνετε τα «λάθη του παρελθόντος», όπως λέτε; Αυτοί που σας ψήφισαν, υποθέτω ότι πείστηκαν ότι εσείς μπορείτε να κάνετε το καλύτερο. 
      Κυρίες και κύριοι συνάδελφοι, είναι κοινή συνείδηση, κοινή λογική, ότι η Δημόσια Διοίκηση οφείλει να είναι αυτόνομος και απόλυτα λειτουργικός μηχανισμός ενός κράτους. Αυτό ζητούν οι Έλληνες πολίτες του 2004. Δεν είναι η κομματική αυλή κανενός και δεν είναι και δεν πρέπει να είναι η κομματική προέκταση, καμιάς κυβέρνησης, κανενός κόμματος. Δεν πρόκειται, λοιπόν, να συναινέσουμε στην οπισθοδρόμηση της χώρας, εάν αυτό μας ζητάτε σήμερα. Γιατί μας ενδιαφέρει απόλυτα το μέλλον της χώρας μας. Μας ενδιαφέρει απόλυτα το μέλλον των παιδιών μας και μας ενδιαφέρει απόλυτα να τους παραδώσουμε ένα υγιές, λειτουργικό και αξιοκρατικό μοντέλο στο σύστημα διοίκησης.
      Το μέλλον και τα παιδιά μας δεν έχουν χρώμα. Δεν είναι ούτε γαλάζια, ούτε πράσινα που θέλουμε να «τα βολέψουμε σε θεσούλες στο δημόσιο». Για εμάς τα παιδιά μας είναι δυναμικοί πολίτες του μέλλοντος, που αξίζουν το καλύτερο δυνατό. Γι’ αυτά κυρίως πιστεύω ότι βρισκόμαστε εδώ και παλεύουμε. Απέναντι σ’ αυτούς θα κριθούμε να λογοδοτήσουμε στο μέλλον για τη χώρα που θα τους παραδώσουμε. Και εκείνη τη στιγμή, τουλάχιστον εμείς, θέλουμε να ξέρουμε ότι έχουμε κάνει το καλύτερο.
      Με όση φωνή, λοιπόν, μου δίνει η θέση η οποία βρίσκομαι αυτήν τη στιγμή, ζητάω έστω και τώρα να αναλογιστείτε τις αρνητικότατες συνέπειες που θα έχει αυτό το νομοσχέδιο. Ένα νομοσχέδιο που δεν είναι αντάξιο της σύγχρονης ελληνικής κοινωνίας. Γι’ αυτόν το λόγο, λοιπόν, αυτό το νομοσχέδιο δεν μπορεί να γίνει με τίποτα αποδεκτό. Το καταψηφίζουμε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Γκερέκου.
      Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, επιτρέψτε μου να αρχίσω με μία φράση της εισηγήτριας της πλειοψηφίας, της κ. Καλαντζάκου, στην εισήγησή της επί της αρχής. «Δεν μπορείτε να διοικήσετε στραγγαλίζοντας τη Δημόσια Διοίκηση». Αυτό προσπαθούμε και εμείς να καταστήσουμε εδώ σαφές. Να κατανοήσετε, αγαπητοί συνάδελφοι της Νέας Δημοκρατίας, ότι δεν μπορείτε να διοικήσετε το 2004, στραγγαλίζοντας τη Δημόσια Διοίκηση. Αυτή τη Δημόσια Διοίκηση του 2004 που δεν είναι η Δημόσια Διοίκηση του 1970, ούτε του ’80 και που καλείται να εξυπηρετήσει τους σημερινούς πολίτες, με τις σημερινές τους ανάγκες. 
      Το νομοσχέδιο που ψηφίζουμε και συζητάμε αυτές τις ημέρες του κ. Παυλόπουλου -καθαρά πράγματα- είναι η δικαίωση του κ. Πολύδωρα. Ο κ. Πολύδωρας είχε τη δύναμη και την ειλικρίνεια, ο μόνος από όλα τα στελέχη της Νέας Δημοκρατίας, προεκλογικά, να σταθεί απέναντι στους Έλληνες πολίτες και να πει με τον πιο ξεκάθαρο τρόπο ότι με το καλημέρα σας, δέκα χιλιάδες υπάλληλοι θα απομακρυνθούν. Βεβαίως σήμερα μιλάμε για είκοσι και πλέον χιλιάδες. Αλλά ήταν ο μόνος που μίλησε καθαρά για την επανίδρυση του κράτους της Δεξιάς. Όλοι οι άλλοι εσείς συνάδελφοι –της Νέας Δημοκρατίας εννοώ- μιλούσατε προεκλογικά για επανίδρυση του κράτους, αλλά δεν τελειώνατε τη φράση σας, για λόγους ευνόητους. Γιατί και εσείς εννοούσατε την επανίδρυση του κράτους της Δεξιάς.
      Το νομοσχέδιο που έρχεται σήμερα, το οποίο συνυπογράφει και ο Πρωθυπουργός της χώρας είναι η δικαίωση του κ. Πολύδωρα, και κρίνατε ότι τώρα είναι η ώρα επιτακτικά να δικαιωθούν οι είκοσι χιλιάδες δικοί σας άνθρωποι. Ξεκίνησε κατά τη διάρκεια του συνεδρίου σας και μας επιτρέπεται γι’ αυτό, να λέμε ότι ήταν και προσυνεδριακής και συνεδριακής κατανάλωσης.
      Κυρίες και κύριοι συνάδελφοι, η Νέα Δημοκρατία κέρδισε στις 7 του Μάρτη μία μεγάλη πλειοψηφία, αλλά είναι φανερό ότι φοβάται να αποκαλύψει το πρόγραμμά της. Εδώ επιτρέψτε μου να απαντήσω στην κ. Καλογήρου και στον προηγούμενο συνάδελφο που μας απηύθυναν ένα κάλεσμα -ελάτε μαζί μας- και το απηύθυναν στη Βουλή των Ελλήνων, δεν το απηύθυναν στο Συνέδριο της ΟΝΕ. Ρωτώ: Να έρθουμε μαζί σας να υπηρετήσουμε ποιο όραμα; 
      Γιατί μέχρι τώρα δεν έχουμε δει, δεν έχουμε ακούσει το όραμά σας. Το σεμνότητα και ταπεινότητα δεν είναι όραμα. Ο λαός περιμένει το όραμά σας, εσείς όμως είναι δεδομένο ότι φοβάστε να κυβερνήσετε, φοβάστε να δείξετε τι πραγματικά θέλετε να υλοποιήσετε, γιατί θεωρείτε δεδομένο ότι θα βρείτε αταλάντευτα απέναντί σας την πλειοψηφία του ελληνικού λαού.
      Πέρασαν πέντε μήνες απραξίας και το πρώτο σοβαρό νομοσχέδιο που φέρατε, το φέρατε εν μέσω καλοκαιριού και όπως και να το κάνουμε, κυρία συνάδελφε, το καλοκαίρι είναι καλοκαίρι μετά από τέσσερις μήνες απραξίας, γι αυτό και το τονίζουμε. Δεν έχει σημασία το θερινό τμήμα, έχουν σημασία όμως οι πέντε μήνες απραξίας, διότι προσπαθείτε να κυβερνάτε παραμένοντας απαρατήρητοι. 
      Ο χρόνος της κατάθεσης του νομοσχεδίου δείχνει ότι φοβόσαστε να βγάλετε στην επιφάνεια την κρυφή ατζέντα για την επανίδρυση του κομματικού σας κράτους. Είστε η πρώτη Κυβέρνηση, η Κυβέρνηση του κ. Καραμανλή, της μεταπολίτευσης, που εκλέχθηκε χάρη στην επιτυχημένη απόκρυψη του προγράμματός σας. Αυτή η Κυβέρνηση γνωρίζει ότι η αποκάλυψη και η υλοποίηση του προγράμματός της θα την μετατρέψει σε μια Κυβέρνηση μειοψηφίας. Γι΄ αυτό και καταργείτε το διάλογο. Γι΄ αυτό και δεν κάνατε καμία συζήτηση με τους φορείς και ξεκινήσατε, συνεχίζετε χωρίς καμία συναίνεση. Ένα διάλογο που ο κύριος Υπουργός απουσιάζει, αλλά όσο είμαι σε θέση να γνωρίζω εκόπτετο όσο ήταν στην Αντιπολίτευση και ξαφνικά τον ξέχασε. Γι΄ αυτό και ψάχνετε για χρονικές περιόδους, όπως η τωρινή, για να ενεργοποιήσετε το κρυφό σας πρόγραμμα, ελπίζοντας ότι οι πολίτες δεν θα καταλάβουν. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Θέλω εδώ να καταθέσω την άποψή μου και την αίσθησή μας. Η Κυβέρνηση θέλει να κυβερνά με τη νοοτροπία και τη συμπεριφορά του λαθρεπιβάτη, ελπίζοντας ότι θα παραμείνετε όσο γίνεται περισσότερο στο καράβι που λέγεται «μεσαίος χώρος». 
      Κυρίες και κύριοι συνάδελφοι της Νέας Δημοκρατίας, τις μεγάλες αντιδράσεις αυτού του νομοσχεδίου -το έχετε ήδη διαπιστώσει- θα τις συναντήσετε, τις συναντάτε, ήδη από ανθρώπους που πολιτικά βρίσκονταν κοντά στο κόμμα σας. Ικανοί ανώτεροι και ανώτατοι δημόσιοι υπάλληλοι, που ανήκαν και ανήκουν στο χώρο σας, βρίσκονται σήμερα σε καίριες θέσεις της Δημόσιας Διοίκησης. Γιατί εμείς το ΠΑΣΟΚ, οι κυβερνήσεις μας, ειδικά τα τελευταία δέκα χρόνια, πιστεύοντας -και πιστεύουμε ακόμη- ότι ικανοί υπάρχουν παντού, εφάρμοσαν στην πράξη την αξιοκρατία, μελετώντας και συζητώντας, και νομοθετώντας μετά από μελέτη και όχι πραξικοπηματικά. Δεν προχώρησαν οι κυβερνήσεις μας –και είμαστε υπερήφανοι γι΄ αυτό, και αναφέρομαι στα τελευταία δέκα χρόνια, διότι από το 1980 και μετά προσπαθήσαμε και αλλάξαμε τον κοινωνικό χάρτη της χώρας, γιατί το μισό και πλέον του πληθυσμού ήταν στο περιθώριο, με μόνο κριτήριο τις πολιτικές τους επιλογές- δεν προχώρησαν σε διώξεις, σε απολύσεις. Οι κυβερνήσεις μας τίμησαν την αξία και την ικανότητα. Και σήμερα η Νέα Δημοκρατία διώχνει τους ικανούς, για να επιβραβεύσει την τυφλή κομματική προσήλωση, το φανατισμό των χιλιάδων κατώτερων αξιωματικών σας, καταργώντας στην ουσία οποιαδήποτε αξιοποίηση των γνώσεων και των ικανοτήτων, βάζοντας σαν μοναδικό κριτήριο προνόμιο το χρόνο υπηρεσίας.
      Μετά από όσα ακούστηκαν στο συνέδριό σας , αληθινά τρέμουμε για το τι μπορεί να βγει από την κατάψυξη. Γιατί στην κατάψυξη συντηρούμε συνήθως αυτό που μας περισσεύει. Τα φρέσκο χρησιμοποιούμε πάντοτε περισσότερο. Οι παρενέργειες,  αγαπητοί συνάδελφοι, θα είναι πολλές και σοβαρές. Η Κυβέρνηση προκαλεί λίγο πριν από τους Ολυμπιακούς Αγώνες σεισμό στο κράτος. Η Κυβέρνηση θα βρεθεί σύντομα με μία Δημόσια Διοίκηση απόλυτα ανεπαρκή, πλήρως ανίκανη να προωθήσει τις υποθέσεις του κράτους. Χιλιάδες ικανοί υπάλληλοι θα οδηγηθούν αμέσως μετά την ψήφιση του νομοσχεδίου σε παραίτηση, για λόγους που όλοι κατανοούμε και τότε η αδυναμία σας να κυβερνήσετε θα γίνει πλήρης, μόνιμη και μη αναστρέψιμη.
      Παράλληλα όσοι πολίτες της Ελλάδας καλόπιστα πίστεψαν ότι η Νέα Δημοκρατία μπορεί να είναι και αυτή μια Κυβέρνηση όλων των Ελλήνων, θα δουν την αλήθεια.
      Ο κυνισμός και η έλλειψη εμπιστοσύνης απέναντι στην πολιτική και τους πολιτικούς θα αυξηθεί ακόμα περισσότερο. Η Κυβέρνησή σας επιλέγει και θέλει μια Ελλάδα που να βρίσκεται με το ένα πόδι στην Ευρώπη και το άλλο πόδι, που τη γυρίζει πίσω, στο παρελθόν, στο πελατειακό κράτος και στην αναξιοκρατία.
      Θα ήθελα να πω στον κύριο Υπουργό ότι η ιστορική και πολιτική ευθύνη για την πλήρη κομματική άλωση του κράτους είναι βέβαιο ότι θα την βαρύνει. Η κοινή γνώμη που γνωρίζει τις σημερινές ανάγκες και τα σημερινά δεδομένα της Δημόσιας Διοίκησης, που ήθελε και θέλει μια Δημόσια Διοίκηση φιλική προς τον πολίτη και με λειτουργικότητα, βλέπει να εδραιώνεται μια Δημόσια Διοίκηση υποταγμένη στο κομματικό κράτος έχοντας βάλει πολύ χαμηλά τον πήχη, αυτή η κοινή γνώμη δεν πρόκειται να μείνει για πολύ απαθής.
      Μέχρι να φέρετε στη Βουλή αυτό το νομοσχέδιο, η Κυβέρνησή σας είχε σπάει κάθε ρεκόρ απραξίας και ανοχής. Με το νομοσχέδιο αυτό αποκαλύπτοντας το πραγματικό σας πρόσωπο ξεκινά για σας και την Κυβέρνησή σας η αντίστροφη μέτρηση.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, αναγνωρίζω μια συνέπεια στην Κυβέρνηση. Εξοφλεί μετεκλογικά τις μεταχρονολογημένες επιταγές που υπέγραψε προεκλογικά σε διάφορα πρόσωπα και ομάδες προσώπων. 
      Έτσι πριν από λίγες εβδομάδες με διάταξη νόμου η Κυβέρνηση της Νέας Δημοκρατίας διόρισε με ονοματεπώνυμα ογδόντα περίπου άτομα στη ΓΓΑ για τα οποία είχαν εκδοθεί αμετάκλητες δικαστικές αποφάσεις ότι δεν εμπίπτουν στις μεταβατικές διατάξεις του νόμου Πεπονή. Και τα πρόσωπα αυτά εδώ και δέκα χρόνια δεν έχουν καμία επαφή με το δημόσιο ως συμβασιούχοι ή άλλως πως. Και αυτό σε ευθεία αντίθεση με το άρθρο 103 παράγραφος 7 του Συντάγματος που ορίζει ότι οι διορισμοί γίνονται μόνο με επιλογή ή με διαγωνισμό, κάτι που επεσήμανε και η Επιστημονική Υπηρεσία της Βουλής. Και βαφτίστηκε ο διορισμός κατάταξη, λες και είχαν κάποια σχέση με το δημόσιο τα πρόσωπα αυτά. 
      Πριν από λίγες μέρες σε νομοσχέδιο του Υπουργείου Δικαιοσύνης, χωρίς καμία τεκμηρίωση, δημιουργήθηκαν έξι νέες θέσεις στα τρία ανώτατα δικαστήρια της χώρας. Και αυτό όχι μόνο χωρίς να το ζητήσει το Δικαστικό Σώμα ή η φυσική ηγεσία ή οι οικείες ενώσεις, αλλά παρά την αντίθεσή τους. Και θα δείτε σε λίγες μέρες το Υπουργικό Συμβούλιο να διορίζει έξι αντιπροέδρους από πρόσωπα τα οποία σχεδόν δημοσίως έχουν ταχθεί στο πλευρό της. 
      Στο ίδιο νομοσχέδιο του Υπουργείου Δικαιοσύνης με άλλη διάταξη χωρίς να το ζητήσει το Δικαστικό Σώμα, η Κυβέρνηση αναβίωσε κάποιο πίνακα του οποίου η ισχύς είχε λήξει στα τέλη του 1999 για το διαγωνισμό σαράντα πέντε ειρηνοδικών ο οποίος διεξήχθη το 1997. Και θα διορίσει από τον πίνακα αυτόν τριάντα έξι ειρηνοδίκες οι οποίοι θα είναι άκρως χαμηλόβαθμοι. Αυτοί δε, θα είναι ισόβιοι δικαστές. Και αυτό παρά το γεγονός ότι στην ενότητα των άρθρων που συζητάμε περιέχεται διάταξη –για την οποία υπερθεματίζω- με την οποία καταργείται η έννοια της βάσης ώστε να μην μπορεί κάποιος που πήρε τη βάση σε διαγωνισμό να διεκδικεί διορισμό. 
      Συνεπώς η Κυβέρνηση αποδεικνύεται ότι χειρίζεται πολύ καλά τη μέθοδο της κλιμάκωσης. Αφού πέρασε χωρίς τραύματα τη διάπραξη των πταισμάτων ή πλημμελημάτων που ανέφερα προχωρεί σε επέλαση με το νομοσχέδιο που συζητάμε. Εδώ εξοφλούνται επιταγές σε χιλιάδες πρόσωπα.
      Κύριε Υπουργέ, βεβαίως δικαιούσθε να καθιερώσετε τη θητεία. Άλλωστε για το θέμα θητεία υπάρχει η πάγια ιεραρχία. Υπάρχουν πειστικά επιχειρήματα υπέρ ή κατά της μιας ή της άλλης άποψης. Θα μπορούσατε να την καθιερώσετε ως προτιμώμενη λύση και χωρίς να αναφέρεται στο πρόγραμμά σας. Όμως δεν δικαιούσθε να τη νομοθετήσετε χωρίς διάλογο για τα κριτήρια και τα όργανα επιλογής, όχι γιατί αυτό δεν περιλαμβάνεται στο πρόγραμμά σας, αλλά διότι στη δημοκρατία ουδείς έχει εξουσία εν λευκώ.
      Πολύ δε περισσότερο δεν δικαιούσθε να παύσετε βιαίως από τη θέση ευθύνης χιλιάδες υπηρεσιακούς παράγοντες προκειμένου να εφαρμόσετε την επί θητεία ιεραρχία. Οφείλετε να τους διατηρήσετε έως την επανάκριση και όχι να διορίζετε ως τότε προσωρινούς βαθμοφόρους χωρίς ή με ελάχιστα κριτήρια. 
      Αυτά που νομοθετείτε είναι σε αντίθεση με διατάξεις του Συντάγματος και της Ευρωπαϊκής Σύμβασης για τα Δικαιώματα του Ανθρώπου. Και εάν η αντίθεση αυτή δεν είναι αυστηρά νομικά ευθεία, είναι βέβαιο ότι οι ρυθμίσεις που προωθείτε δεν συνάδουν με στοιχειώδεις αρχές του κράτους δικαίου.
      Παύετε όλους τους βαθμοφόρους, τους αποξενώνετε από τις θέσεις ευθύνης που έχουν, έτσι μαζικά, ομαδικά, άκριτα.
      Κύριε Υπουργέ, επειδή έχετε μνήμη και την επικαλείσθε συχνά, σας θυμίζω την ιδιότητά σας ως πανεπιστημιακού δασκάλου, σας θυμίζω το άρθρο 103 παράγραφος 4 του Συντάγματος που απαγορεύει παύση ή υποβιβασμό υπηρεσιακού παράγοντα χωρίς κρίση υπηρεσιακού συμβουλίου. Σας θυμίζω όμως και το άρθρο 25 που κατοχυρώνει συνταγματικά την αρχή της αναλογικότητας στη λήψη μέτρων που αφορούν τα ατομικά δικαιώματα και την προσωπικότητα.
      Σύμφωνα με την αρχή αυτή, τα όποια μέτρα λαμβάνονται, πρέπει να είναι αναγκαία για την επίτευξη του μείζονος στόχου. Ο στόχος σας είναι η καθιέρωση της θητείας. Δικαιούσθε να την καθιερώσετε όπως προείπα. Διαμορφώστε κριτήρια και όργανα επιλογής των βαθμοφόρων επί θητεία και προβείτε στις επιλογές μέσω οργάνων και κάντε το όσο γρηγορότερα μπορείτε. Διάλογος με καταληκτική ημερομηνία. Έως τότε όμως οφείλετε να διατηρήσετε τους ανθρώπους στη θέση τους. Δεν ξέρω αν όλοι, πάντως πολλοί, επαξίως κατέχουν τη θέση τους και ήδη το έχουν συνομολογήσει και Υπουργοί της Κυβέρνησης. Το μέτρο της άμεσης αποξένωσης των βαθμοφόρων από το βαθμό τους και της άμεσης υποκατάστασης από προσωρινούς βαθμοφόρους, βρίσκεται σε κραυγαλέα δυσαναλογία με το στόχο και γι’ αυτό προσκρούει στο άρθρο 25 του Συντάγματος. Μπορείτε να καθιερώσετε τη θητεία χωρίς αναγκαία να παύσετε άμεσα τους υπάρχοντες βαθμοφόρους.
      Βέβαια, υπάρχει και αντίθεση με τις διατάξεις της ΕΣΔΑ, της Ευρωπαϊκής Σύμβασης για τα Δικαιώματα του Ανθρώπου σε σχέση με την προστασία της προσωπικότητας που βάναυσα θίγεται με την παύση χιλιάδων ανθρώπων. Αλλά υπάρχει αντίθεση και με το άρθρο 2 του Συντάγματος που αναφέρει ότι ο σεβασμός και η προστασία της αξίας του ανθρώπου αποτελούν την πρωταρχική υποχρέωση της πολιτείας. Πώς προστατεύετε, κύριε Υπουργέ και ποιος ο σεβασμός σας σε δεκάδες χιλιάδες ανθρώπων;
      Σας ρώτησα στην επιτροπή εάν εγγυάσθε στους Έλληνες φορολογούμενους ότι με τις ρυθμίσεις σας δεν θα ασκηθούν και γίνουν δεκτές αγωγές αποζημίωσης εκ μέρους των θιγομένων.
      Μου απαντήσατε ότι σε παλαιότερες παρεμφερείς ρυθμίσεις το Συμβούλιο της Επικρατείας απέρριψε σχετικές προσφυγές. Λησμονείτε, κύριε Υπουργέ, ότι και τότε υπήρχε ισχυρή μειοψηφία στις αποφάσεις; Κάνετε ότι δεν καταλαβαίνετε, ότι οι υπόψη ρυθμίσεις είναι διαφορετικές από τότε και κυρίως θέλετε να αγνοείτε ότι έκτοτε και κυρίως με την αναθεώρηση του Συντάγματος, αλλά και με την εφαρμογή της Ευρωπαϊκής Σύμβασης για τα Δικαιώματα του Ανθρώπου και ποικίλες αποφάσεις του Δικαστηρίου Ανθρωπίνων Δικαιωμάτων, ο δικαιικός μας πολιτισμός έχει βελτιωθεί και δεν σηκώνει ρυθμίσεις σαν αυτές που προωθείτε. Γι’ αυτό σας καλώ και εγώ να αποσύρετε αυτήν τη ρύθμιση.
      Και πείτε μου σας παρακαλώ ποια είναι η εξήγηση για τη ρύθμιση του εδαφίου β΄ της παραγράφου 2, στο άρθρο 10, με την οποία παύετε τα μέλη νομοπαρασκευαστικών επιτροπών επιστημονικών ή γνωμοδοτικών συμβουλίων και επιτροπών που έχουν θητεία;
      Πρώτον, είσθε υπέρ της θητείας. Δεύτερον, διαβλητά ή κομματικά είναι τα πρόσωπα των επιστημονικών αυτών επιτροπών που άλλωστε είναι προπαρασκευαστικές ή γνωμοδοτικές; Δεν νομίζετε ότι θίγετε τα πρόσωπα αυτά βάζοντάς τους ταμπέλες που δεν έχουν;
      Σαρώνετε το σύμπαν. Βάζετε και ένα «και λοιπά» στο ίδιο εδάφιο μήπως και σας έχει ξεφύγει κάποια επιτροπή, για να τη σαρώσετε και αυτήν.
      Κύριοι της Κυβέρνησης, απομακρύνεσθε θεαματικά από τη διοικητική σύγκλιση με την Ευρωπαϊκή Ένωση. Προωθείτε Δημόσια Διοίκηση όχι φιλική προς τον πολίτη, όπως λέγατε, αλλά Δημόσια Διοίκηση υποταγμένη στην εξουσία σας. Μετά τις απογραφές αρχίσατε τις προγραφές, για να αποδειχθεί ότι οι παραινέσεις του Αρχηγού σας για ταπεινότητα και μη κομματικοποίηση του κράτους, είναι για τα μάτια μικρών παιδιών.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο για μια μικρή παρέμβαση έχει ο Υπουργός Εσωτερικών, Δημόσιας Διοίκησης και Αποκέντρωσης, κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, συνολική απάντηση και ο κ. Κοσμίδης και οι συνάδελφοι που θέτουν θέματα συνταγματικότητος, θα την πάρουν στο τέλος όταν θα απαντήσω σε όλους τους συναδέλφους.
      Ειλικρινά, όμως, θέλω να πω κάτι στον κ. Κοσμίδη προσωπικά μιας και αναφέρθηκε στη δικαιοσύνη.
      Κύριε Κοσμίδη, εσείς ειδικά -όλη η Κυβέρνηση της εποχής εκείνης, αλλά εσείς ειδικά- όταν αναφέρεσθε στη δικαιοσύνη και στον τρόπο που ενεργήσατε στο χώρο της δικαιοσύνης, πρέπει να είστε ιδιαιτέρως προσεκτικοί. Διότι πρέπει να θυμάσθε ότι ως κυβέρνηση, όταν ήρθε η ώρα να κάνετε τις κρίσεις για τα ανώτατα δικαστήρια σε θέσεις αντιπροέδρων, παρακάμψατε, τουλάχιστον, μία δεκάδα ακέραιων και ικανών δικαστών για να φθάσετε από τον ενδέκατο και μετά. Δεν είχατε να προσάψετε τίποτε σε κανέναν από αυτούς. Γιατί, άραγε, τους παρακάμψατε και προτιμήσατε πρόσωπα που προηγουμένως χρόνια ολόκληρα είχαν χρησιμοποιηθεί στην Κυβέρνησή σας; Επιτρεπόταν την εποχή εκείνη, όπως είναι γνωστό, γιατί δεν είχε επέλθει ακόμα η αναθεώρηση του Συντάγματος. Είχαν παρελάσει από το γραφείο του Πρωθυπουργού και τη γραμματεία της Κυβέρνησης. Μόνον αυτοί ήταν ικανοί για να γίνουν αντιπρόεδροι! 
      Τι είχατε να προσάψετε σε όλους εκείνους τους ανθρώπους, οι οποίοι χρόνια ολόκληρα υπηρέτησαν με συνέπεια τη δικαιοσύνη; Αυτό κι αν λέγεται κομματική επιλογή, δηλαδή να κάνετε αντιπροέδρους, κατά παράκαμψη αρχαιοτέρων, που δεν είχατε τίποτα να τους προσάψετε, ανθρώπους που είχατε προηγουμένως χρησιμοποιήσει, είχατε συνεργαστεί εσείς ως Γραμματέας της Κυβέρνησης την εποχή εκείνη. Αν αυτό δεν λέγεται κομματική παρέμβαση στη δικαιοσύνη, τι είναι κομματική παρέμβαση; 
      Σας παρακαλώ, κύριε Κοσμίδη, θυμηθείτε, μας βλέπουν αυτήν την ώρα! Τουλάχιστον η πολιτεία σας στο χώρο της δικαιοσύνης, ο κομματικός νεποτισμός στο χώρο της δικαιοσύνης υπήρξε γνωστός και έβλαψε το κύρος της δικαιοσύνης και έβλαψε και την ίδια τη λειτουργία της.
      Αλλά όταν θα έλθει η ώρα να πάρετε συνολική απάντηση, θα την πάρετε. Να δώσετε εξηγήσεις, όμως, γιατί παρακάμψατε τόσους ακέραιους και ικανούς δικαστές για να φθάσετε σε ανθρώπους, που εσείς προηγουμένως είχατε χρησιμοποιήσει ως συμβούλους μέσα στο ίδιο το γραφείο του Πρωθυπουργού.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο κ. Παπαγεωργίου έχει το λόγο για οκτώ λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, δεν θα υπεισέλθω επί της ουσίας του νομοσχεδίου. Θα μου δοθεί η ευκαιρία στην κατ’ άρθρο συζήτηση να το κάνω. Η συζήτηση απαιτεί οικονομία χρόνου και θεωρώ πως η αλλαγή της διαδικασίας αυτό επιβάλλει.
      Θα επισημάνω ορισμένες διατυπώσεις που η ίδια η καθημερινότητα, η ίδια η κοινωνία υποδεικνύει και που δυστυχώς εσείς συνάδελφοι του ΠΑΣΟΚ δείχνετε να μην αντιλαμβάνεσθε. 
      Τις τελευταίες ημέρες και όχι μόνο μέσα και έξω από τη Βουλή, όποιος σας ακούει, όποιος σας διαβάζει, δίνετε την εντύπωση ότι έχετε έλθει από μία ξένη χώρα, αγνοώντας ταυτόχρονα και το επίπεδο νοημοσύνης και τη γλώσσα των κατοίκων αυτής της χώρας. Γι’ αυτό και προσπαθείτε με κραυγές να επιβάλλετε την άποψή σας. 
      Οι κάτοικοι αυτής της χώρας και τη νοοτροπία σας γνωρίζουν και τη γλώσσα σας γνωρίζουν, γι’ αυτό και σας αγνοούν, όπως σας αγνόησαν και στις 7 Μαρτίου και στις 13 Ιουνίου. Και θα σας αγνοούν όσο εξακολουθείτε να διακατέχεστε από αυτήν τη λογική.
      Κυρίες και κύριοι συνάδελφοι, οι εκλογές της 7ης Μαρτίου έδωσαν τη δυνατότητα στη Νέα Δημοκρατία να κυβερνήσει με μια σεβαστή πλειοψηφία. Σύμφωνα, λοιπόν, με τις αρχές του δημοκρατικού μας συστήματος η Κυβέρνηση έχει υποχρέωση να εφαρμόσει το πρόγραμμά της. αυτό είναι σεβασμός προς την εντολή που πήραμε, σεβασμός προς την αρχή της λαϊκής κυριαρχίας, είναι συνταγματική εντολή. Αναμφίβολα ακρογωνιαίο λίθο σε ένα κυβερνητικό πρόγραμμα αποτελεί το κεφάλαιο που αφορά τη Δημόσια Διοίκηση. Και έρχεται σήμερα ο Υπουργός Δημόσιας Διοίκησης, Εσωτερικών και Αποκέντρωσης, έγκαιρα -και αυτό είναι προς τιμήν του- και εισάγει με το  νομοσχέδιο αυτό μία νέα φιλοσοφία στην ελληνική Δημόσια Διοίκηση, στην ελληνική κοινωνία.
      Και αυτήν τη συνέπεια Κυβέρνησης και Υπουργού, μια πλευρά της Αξιωματικής Αντιπολίτευσης και όχι μόνο, τη χαρακτηρίζει βιασύνη. Μια άλλη πλευρά υπό τον Αρχηγό της τη χαρακτηρίζει απραξία. Συνεννοηθείτε επιτέλους τι από τα δυο συμβαίνει, αλλιώς εκτίθεστε. Εκτός και αν αυτή η διαφωνία εντάσσεται μέσα στην έκφραση μιας ήπιας μορφής αμφισβήτησης της ηγεσίας, αφού εκφράστηκε από εν δυνάμει δελφίνους στην προηγούμενη συνεδρίαση, σήμερα μάλλον έχει αποσυρθεί και περιμένει την κατάλληλη στιγμή για να ενταθεί. Ίδωμεν, λοιπόν.
      Κι έρχομαι τώρα στις διαπιστώσεις. Πρώτη διαπίστωση είναι η κοινή ομολογία της ελληνικής κοινωνίας -αυτό το αντιλαμβάνεται κανείς καλύτερα στις μικρότερες κοινωνίες- ότι η Δημόσια Διοίκηση σήμερα είναι πλήρως διαλυμένη: γραφειοκρατική, αναποτελεσματική, ανίκανη να ανταποκριθεί στις απαιτήσεις του πολίτη. Πλήττεται μαζικά, αν θέλετε, από κρούσματα διαφθοράς και είναι άκρως κομματικοποιημένη με τα διευθυντικά στελέχη να ανήκουν στη συντριπτική τους πλειοψηφία στην πρώην κυβερνώσα παράταξη. Και αυτό δεν θα μας ενοχλούσε ειλικρινά, αν αυτά τα στελέχη διέθεταν το ανάλογο ήθος και τα απαραίτητα προσόντα και είχαν επιδείξει έργο και για να ανέλθουν στην ιεραρχία, αλλά και κατά τη διάρκεια ενάσκησης των καθηκόντων.
      Εδώ θα σας αναφέρω δυο χαρακτηριστικά παραδείγματα: Κάθε φορά που βρίσκομαι στην εκλογική μου περιφέρεια -και το κάνω αυτό πάρα πολύ συχνά- με επισκέπτονται στελέχη του κόμματός σας και όχι μόνο. Ξέρετε γιατί μου διαμαρτύρονται, γιατί παραπονιούνται; Γιατί κρατάμε, λέει, ακόμα στις θέσεις αυτούς που και κατά τη δική τους εκτίμηση ούτε τα απαραίτητα προσόντα είχαν, αλλά ούτε και τα στελέχη, τους οπαδούς του κόμματος, στο οποίο ανήκουν, δείχνουν να σέβονται. Εδώ διαπιστώνουμε εκτός από ανικανότητα και υψηλή δόση αλαζονείας που χαρακτήρισε τα στελέχη αυτά όλα αυτά τα χρόνια.
      Δεύτερον, ανήκουν στη γενιά των πενηντάρηδων και λίγο-πολύ σ’ αυτήν την ηλικία τείνει να ολοκληρωθεί η διαδικασία εξέλιξης στο δημόσιο τομέα. Σας πληροφορώ, λοιπόν, ότι, τουλάχιστον, στην πατρίδα μου τα στελέχη που διευθύνουν τις διάφορες υπηρεσίες είναι αυτά που με χίλια ζόρια κατάφεραν να προβιβαστούν. Και σήμερα διευθύνουν άλλους, άριστους, που εκείνα τα χρόνια κρατούσαν τη σημαία στο Γυμνάσιο, παραφράζοντας φαίνεται εδώ την ευαγγελική ρήση: «…και οι έσχατοι έσονται πρώτοι».
     Έρχομαι τώρα να σας πω το ίδιο που συνέβη και με άριστους συμφοιτητές μου στο πανεπιστήμιο με λαμπρές μεταπτυχιακές σπουδές, που όταν διεκδίκησαν μια θέση στον ευαίσθητο χώρο της υγείας βρέθηκαν πίσω από άλλους, οι οποίοι εμφανίστηκαν να κατέχουν πτυχία απίθανων πανεπιστημίων της πρώην Ανατολικής Ευρώπης ή της γραφικής για το εκπαιδευτικό σύστημα εκείνων των χρόνων Ιταλίας. Τα γνωρίζω αυτά πάρα πολύ καλά διότι είχα την τύχη να υπηρετήσω το ιατρικό συνδικαλιστικό κίνημα επί πολλά χρόνια από κορυφαίες θέσεις σαν μέλος του Διοικητικού Συμβουλίου και Αντιπρόεδρος του Πανελλήνιου Ιατρικού Συλλόγου κι έζησα από πολύ κοντά τον άκρατο κομματισμό που χαρακτήριζε και το γράμμα και δυστυχώς και το πνεύμα των νόμων που εφαρμόσατε.
     Μια δεύτερη διαπίστωση είναι η συνεχώς επαναλαμβανόμενη ρήση των συναδέλφων της Αξιωματικής Αντιπολίτευσης κυρίως ότι τα στελέχη που διευθύνουν σήμερα το δημόσιο τομέα έχουν επιλεγεί αξιοκρατικά. Αν είχε συμβεί αυτό, θα υπήρχαν και κάποια στελέχη, τα οποία θα ανήκαν και στη δική μας παράταξη. Σας πληροφορώ, λοιπόν, ότι εγώ δεν ξέρω σχεδόν κανέναν, εκτός κι αν αναφέρεστε σε κάποιον εξωμότη, σε κάποιον που σας ξέφυγε ή σε κάποιους που δεν μπορούσατε να κάνετε αλλιώς. Αυτή είναι η πραγματικότητα.
     Αλήθεια πιστεύετε ότι στο 45% του ελληνικού λαού που ψήφισε τη Νέα Δημοκρατία δεν υπάρχουν στελέχη με τα προσόντα των δικών σας ανθρώπων; Εάν αυτό το πιστεύετε, φοβάμαι πως είναι και επικίνδυνο και -επιτρέψτε μου την έκφραση- φασιστικό.
     Μια τρίτη διαπίστωση είναι η απάντηση στους υπαινιγμούς σας ότι με το νόμο αυτό θα φέρουμε αναταραχή στη Δημόσια Διοίκηση και ότι δεν κάναμε διάλογο. Γιατί το επικαλείστε άραγε αυτό; Ποια αναταραχή θα φέρουμε; Μήπως θέλετε να καλύψετε τη διαφαινόμενη πρόθεσή σας για αναταραχή στο δημόσιο τομέα για λόγους αντιπολιτευτικής τακτικής; Σας πληροφορούμε ότι κανείς δεν σας παρακολουθεί. Κανείς δεν θα σας ακολουθήσει.
     Δεν αντιλαμβάνεστε μου φαίνεται σήμερα, κύριοι συνάδελφοι της Αξιωματικής Αντιπολίτευσης, ότι θεσμοθετούμε αρχές, επιχειρούμε τομές. Και αυτά για μας είναι αδιαπραγμάτευτα. Αυτό είναι το θέμα, για το οποίο μας εξέλεξε σήμερα ο ελληνικός λαός. Και όσον αφορά το διάλογο: Διάλογος και γίνεται και θα γίνει και μάλιστα εκτενέστατος. Δεσμεύθηκε ο Υπουργός Δημόσιας Διοίκησης και προχθές η Υπουργός Παιδείας. Διάλογος θα γίνει για τις μεθόδους και για τις επιμέρους λεπτομέρειες εφαρμογής. Και στη συνέχεια, κατά τη διάρκεια της εφαρμογής έχετε λαμπρό στάδιο να κάνετε σκληρή κριτική. Μην εξαντλείστε, λοιπόν, άσκοπα τώρα.
     Μια τέταρτη διαπίστωση είναι αυτή που αφορά τις πρωτοφανείς μεθοδεύσεις όσον αφορά τις προσλήψεις μέσω του ΑΣΕΠ. Κακά τα ψέματα: Αφού ικανοποιήσατε και το όραμα τακτοποίησης και της δεύτερης γενιάς στελεχών σας –πατέρας και γιος διορίστηκαν ή πατέρας και κόρη- μετά σαν μετανοούσες Μαγδαληνές θέλατε να αλλάξετε τα πράγματα και επινοήσατε το ΑΣΕΠ.
Τι κάνατε, όμως, και εκεί; Ο πειρασμός, οι κακές συνήθειες του παρελθόντος δεν σας άφησαν να αγιάσετε, με αποτέλεσμα το ΑΣΕΠ σήμερα να μην έχει καταξιωθεί στη συνείδηση του ελληνικού λαού όπως θα έπρεπε. 
      Με το νομοσχέδιο εξασφαλίζουμε τη διαφάνεια και την αξιοκρατία, όχι τα αυστηρά περιοριστικά όρια στη διεκδίκηση του δικαίου του καθενός με τις χιλιάδες ενστάσεις και τις πολύ περισσότερες αμφισβητήσεις. Με το νομοσχέδιο του σήμερα συζητάμε, εισάγουμε το νέο πολιτικό πολιτισμό, το νέο ήθος, δείγμα του οποίου υπήρξε και η άμεση ενέργεια του Υφυπουργού Τουρισμού προς το συνεργάτη του. Ποιος Υπουργός άραγε κυβέρνησης του σοσιαλιστικού και εκσυγχρονιστικού παρελθόντος ενήργησε έτσι; Κανείς!  Όλα χαρακτηρίζονταν από τη συναλλαγή. Είχατε διδάξει τους πάντες στο εύκολο κέρδος, στην ελάχιστη προσπάθεια. 
      (Χειροκροτήματα από την πτέρυγα της Νέας Δημοκρατίας)
      Και τώρα αγωνιάτε για την τύχη του κομματικού κράτους, που με κόπο χτίσατε. 
      Τελειώνοντας, κυρίες και κύριοι συνάδελφοι, σας καλώ να αλλάξετε την αντιπολιτευτική σας τακτική, να αλλάξετε τον τρόπο που κινείστε. Εκσυγχρονιστείτε πραγματικά. Μιμηθείτε τους καλύτερους. Μιμηθείτε εμάς, δεν είναι κακό. Σας το λέω όχι για το δικό σας καλό, αλλά γιατί ως Κυβέρνηση κατά κοινή ομολογία πάμε πάρα πολύ καλά. Υπάρχει, όμως, και το καλύτερο. Για να το επιτύχουμε αυτό, θέλουμε και μια σχετικά καλή Αντιπολίτευση.  Εσείς μακράν αυτού βρίσκεστε σήμερα. Αυτός είναι απαράβατος κανόνας της πολιτικής. Έχετε χρέος να το κάνετε και μάλιστα σύντομα. Εάν δεν μπορείτε, ομολογείστε το. Αναλαμβάνατε βαρύτατες ευθύνες απέναντι στον ελληνικό λαό.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Παπαγεωργίου. 
      Ο κ. Τσιαμάκης έχει το λόγο για οκτώ λεπτά. 
      ΔΗΜΟΣΘΕΝΗΣ ΤΣΙΑΜΑΚΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, από τότε που κατέρρευσε η χούντα και έγινε πλήρης αποκατάσταση της Δημοκρατίας με πρωταγωνιστή τον Κωνσταντίνο Καραμανλή, τον αείμνηστο εθνάρχη μας, συνεπικουρούμενο και στηριζόμενο από όλες τις πολιτικές δυνάμεις του τόπου μας, πέρασαν ακριβώς τριάντα χρόνια. Όπως εξελίσσεται από τότε μέχρι και σήμερα η πολιτική μας ζωή στις αρχές του 21ου αιώνα,  όπως είναι απαίτηση μιας σύγχρονης κοινωνίας, όπως θα θέλαμε όλοι μας ένα καλύτερο αύριο για τα παιδιά μας, πίστευα ότι θα είχαμε διαμορφώσει όλοι σε αυτόν τον χώρο που είναι ο ναός της Δημοκρατίας, μια ενιαία άποψη για το τι έγινε χθες και τι μπορούμε να κάνουμε για το αύριο. Πίστευα ότι θα είχαμε διαμορφώσει μια έννοια συμπεριφοράς ενός πολιτικού πολιτισμού, τον οποίο υπηρετούμε μεν λεκτικά, αλλά όταν μας καταλαμβάνει αντιπολιτευτικός οίστρος, τότε δείχνουμε τον πραγματικό μας χαρακτήρα.
      Άκουσα με πολύ προσοχή όλους τους συναδέλφους της Αξιωματικής Αντιπολίτευσης και από το ύφος και τις αντιπολιτευτικές κραυγές έβγαλα αυτό το συμπέρασμα που προανέφερα, δηλαδή ότι άλλα λέτε όταν βρίσκεστε στην Αντιπολίτευση, άλλα εννοείτε και άλλα κάνετε όταν βρίσκεστε στην καρέκλα της εξουσίας. 
      Κυρίες και κύριοι συνάδελφοι, όπως κάθε συζήτηση που γίνεται στο Κοινοβούλιο, έτσι και η σημερινή είναι και χρήσιμη, αλλά και διδακτική περισσότερο από κάθε άλλη φορά. Είναι χρήσιμη γιατί ανταλλάσσουμε απόψεις για ένα τόσο σοβαρό θέμα που αφορά στη λειτουργία του κράτους. Είναι, όμως, και διδακτική, διότι μέσα από αυτήν τη συζήτηση αποδεικνύεται η διαχρονική νοοτροπία ανθρώπων, ο τρόπος με τον οποίο αντιλαμβάνονται τον πολιτικό τους ρόλο και την ανάληψη των ευθυνών τους. Αποδεικνύεται ακόμα η δεξιοτεχνία και το θράσος στην προσπάθεια παραπληροφόρησης της κοινής γνώμης, διαστρεβλώνοντας τα γεγονότα και την αλήθεια, κάνοντας το άσπρο μαύρο.
      Σπεύδω όμως να διευκρινίσω ότι τα λεγόμενά μου δεν έχουν αποδέκτες το Κομμουνιστικό Κόμμα Ελλάδας και το Συνασπισμό, διότι τα δύο αυτά κόμματα έχουν πάγιες και ξεκαθαρισμένες θέσεις, τις οποίες υποστηρίζουν σταθερά και ξεκάθαρα, ασχέτως αν εμείς διαφωνούμε με αυτούς και αυτοί με εμάς ιδεολογικά. 
      Σε ό,τι αφορά όμως την Αξιωματική Αντιπολίτευση, το μόνο συμπέρασμα που μπορεί να βγάλει κανείς είναι ένα μεγάλο δίλημμα. Τι είναι επιτέλους αυτό που παρουσιάζουν οι συνάδελφοι της Αξιωματικής Αντιπολίτευσης; Φαρισαϊσμός ή άγνοια; Άγνοια αποκλείεται από ανθρώπους που κυβέρνησαν τη χώρα πάνω από είκοσι χρόνια. Άρα, λοιπόν, πρόκειται για κορυφαίο δείγμα φαρισαϊσμού.
      Κατηγορεί το ΠΑΣΟΚ την Κυβέρνηση της Νέας Δημοκρατίας για προσπάθεια κομματικοποίησης του κράτους. Εδώ, κυρίες και κύριοι συνάδελφοι, επαληθεύεται η λαϊκή παροιμία που λέει: «Φωνάζει ο κλέφτης για να φοβηθεί ο νοικοκύρης». Ποιος μιλάει για κομματικοποίηση; Το ΠΑΣΟΚ που χώρισε τους Έλληνες σε αμνούς και ερίφια; Το ΠΑΣΟΚ που χαρακτήρισε τους μισούς Έλληνες «μιάσματα της Δεξιάς» και τους άλλους «δημοκρατικούς και προοδευτικούς πολίτες»; 
      Προοδευτικοί πολίτες, αγαπητοί συνάδελφοι, δεν είναι αυτοί που αυτοαποκαλούνται έτσι. Προοδευτικοί είναι αυτοί που εργάζονται, αυτοί που σέβονται το λαό, αυτοί που εφαρμόζουν αξιοκρατία, αυτοί οι οποίοι δεν κάνουν διαχωρισμούς, αυτοί οι οποίοι δεν κάνουν τα μπλε και τα πράσινα καφενεία στην εκλογική τους περιφέρεια και δεν ενσπείρουν διχασμό στον ελληνικό λαό. Αυτοί είναι πραγματικά προοδευτικοί.
      Ή μήπως θέλετε να θυμηθούμε εκείνο τον ανεκδιήγητο και αείμνηστο Κουτσόγιωργα που μας είχε πει: «Δεν δικαιούστε να ομιλείτε, κύριοι της Δεξιάς» και μίλαγε για χρονοντούλαπα; Εμείς, κύριοι συνάδελφοι, δεν θα σας πούμε ποτέ για χρονοντούλαπα. Είναι δικαίωμα αναφαίρετο του ελληνικού λαού πότε θα θέτει εσάς στην Αντιπολίτευση και πότε εμάς, πότε θα σας θέτει εσάς στην εξουσία και αντιστρόφως. Δεν μιλάμε για χρονοντούλαπα, αλλά συνεχίζετε ακόμα να προκαλείτε ασύστολα τον ελληνικό λαό ακόμα και σήμερα με διάφορες κοινωνικές εκδηλώσεις εντός και εκτός Ελλάδος είτε λέγονται βαπτίσια, είτε λέγονται γάμοι ή οιαδήποτε άλλη κοινωνική εκδήλωση. Και δεν γνωρίζουμε και πώς προήλθαν αυτά τα οποία σπαταλώνται για αυτές τις εκδηλώσεις. Δυστυχώς συνεχίζετε ακόμα και σήμερα αυτό και δεν σέβεστε τον ελληνικό λαό. Θέλετε να το ακούσετε.
      Εγώ θα μιλήσω πολιτικά, κύριοι συνάδελφοι. Θα ανασύρω από το αρχείο της μνήμης μου τα εξής γεγονότα: Το 1982 στην Ιθάκη, η οποία αποτελεί επαρχία του Νομού Κεφαλληνίας, συναθροίστηκαν και εκδιώχθηκαν να υπηρετήσουν εκεί προϊστάμενος ΟΤΕ, προϊστάμενος ταχυδρομείου, διευθυντής της Εθνικής Τράπεζας, τελώνης, λιμενάρχης, διευθυντής ταμείου και οικονομικός έφορος. Όλοι αυτοί, γιατί; Άνηκαν στο χώρο της Νέας Δημοκρατίας.
      Επιτρέψτε μου να σας πω για αυτόν τον οικονομικό έφορο, πώς ξεκίνησε η περιπέτειά του. Κάποια στιγμή από τη Βουλή των Ελλήνων κατετέθη αναφορά -σας διαβάζω το έγγραφο ακριβώς: «Διεύθυνση Κοινοβουλευτικού Ελέγχου, 29/1/1982 προς τον Υπουργό Οικονομικών»- από τους τότε Βουλευτές, τους αειμνήστους Γιώργο Σερπάνο Αιτωλοακαρνανίας και Γιώργο Παπαδημητρίου. Η υπογραφή τους είναι εδώ. Έλεγε αυτή η αναφορά: «Καίτοι έχουμε ψηφίσει αλλαγή, εν τούτοις εμείς εδώ στον Αστακό εξακολουθούμε να ζούμε υπό το φοβερό καθεστώς που έχει δημιουργήσει ο έφορος της κωμόπολής μας. Κύριε Υπουργέ, αν ο έφορος δεν φύγει τηλεγραφικώς από εδώ, τότε θα πρέπει να φύγουν οι κάτοικοι της περιοχής. Παρακαλούμε να μας απαλλάξετε από το φοβερό αυτό καρκίνωμα που έχει γίνει ο μόνιμος εφιάλτης των κατοίκων της περιοχής που δεν ανήκουν στη Δεξιά. Ο έφορος Αστακού είναι ο μεγαλύτερος κομματάρχης της Δεξιάς και επιβάλλεται όχι μόνο να φύγει με μετάθεση, αλλά να πάει σπίτι του. Περιμένουμε την απόφασή σας για να αναπνεύσουμε». 
      Αυτή είναι η δημοκρατική σας συμπεριφορά. Στη συνέχεια υπάρχει απάντηση από τον τότε Υφυπουργό Οικονομικών, τον κ. Δημοσθενόπουλο, που λέει ότι δόθηκε εντολή με τέλεξ στον έφορο αυτό να φύγει για τη νέα του θέση. Απαντάει το Υπουργείο Οικονομικών ότι στην οικονομική εφορεία Αστακού εφορεύει ο υπάλληλος με βαθμό 7ο του κλάδου ΑΤ1 Εφοριακών Τσιαμάκης Δημοσθένης, ο οποίος υπηρετεί εδώ.
Ήδη από τις 10 Φεβρουαρίου εδόθη εντολή με telex να πάει στη νέα του θέση. Πήγε στη νέα του θέση, στην οικονομική εφορία της Βόνιτσας -ο ομιλών είναι αυτός- και στη συνέχεια σε δεκατρείς μέρες τον πήραν από εκεί με άλλο telex στην οικονομική εφορία Ιθάκης.
      (Χειροκροτήματα από την πτέρυγα της Νέας Δημοκρατίας)
      Έφυγα τη νύχτα από τον Αστακό με καΐκι του Μάντζαρη από το Μεγανήσι Λευκάδος και έμεινα στο ξερονήσι Βρόμονας από τις 2.30΄ τη νύχτα μέχρι το πρωί στις 8.30΄ όταν ήρθε άλλο καΐκι από την Ιθάκη ονόματι «Κωσταράς» και με παρέλαβε να με πάει στην καινούργια μου θέση.
      (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
      Αυτή είναι η δημοκρατία που εφαρμόζατε, κύριοι συνάδελφοι;
      Μετά ως νομάρχης διορισμένος το 1990 βρίσκομαι στην Πρέβεζα. Τι ακριβώς έκανα εγώ όμως; Για να δείτε ποια είναι η διαφορά μας. Μας κάλεσε ο τότε Πρωθυπουργός και Υπουργός Εσωτερικών όλους τους νομάρχες της χώρας και μας έδωσε ρητή εντολή ότι όλοι οι νομάρχες της χώρας θα ασκήσουμε τα καθήκοντά μας αμερόληπτα, δίκαια προς κάθε κατεύθυνση και θα εφαρμόσουμε αξιοκρατία. Στη Διεύθυνση Προγραμματισμού τοποθετήσαμε με απόφασή μου κάποιον Φρίξο Νάτση από την Πρέβεζα, συνδικαλιστή του ΠΑΣΟΚ, έντιμο και καλό υπάλληλο...
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΔΗΜΟΣΘΕΝΗΣ ΤΣΙΑΜΑΚΗΣ: Τελειώνω, κύριε Πρόεδρε.
      Έντιμος και καλός υπάλληλος, εργατικός, απέδιδε ποσοτικώς και ποιοτικώς. Μετά από ένα χρόνο τον κάλεσα στο γραφείο μου και του έδωσα και εύφημο μνεία. Ακόμα εκεί υπηρετεί. Και όταν ήλθαν ΔΑΚίτες συνδικαλιστές να μου θυμίσουν αν γνωρίζω ή δεν γνωρίζω αν είναι συνδικαλιστής του ΠΑΣΟΚ, τους ανέφερα «ναι, γνωρίζω, αλλά το έπραξα διότι η Νέα Δημοκρατία πέρυσι που και εγώ ήμουν υποψήφιος στα μπαλκόνια, μιλούσε περί αξιοκρατίας». 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΔΗΜΟΣΘΕΝΗΣ ΤΣΙΑΜΑΚΗΣ: Δεν τελείωσα, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ο χρόνος σας έχει τελειώσει.
      ΔΗΜΟΣΘΕΝΗΣ ΤΣΙΑΜΑΚΗΣ: Είπε για μας η κυρία Πρόεδρος να έχουμε περισσότερο χρόνο.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ εντός ενός λεπτού.
      ΔΗΜΟΣΘΕΝΗΣ ΤΣΙΑΜΑΚΗΣ: Τελειώνω.
      Εσείς, κυρίες και κύριοι συνάδελφοι του ΠΑΣΟΚ, παραμένετε ακόμα στα συνθήματα ενώ εμείς σας παραδίδουμε μαθήματα του σήμερα και του αύριο. Μαθήματα ήθους, ύφους και συμπεριφοράς όσον αφορά τον τρόπο άσκησης της εξουσίας. 
      Πρέπει επιτέλους να καταλάβετε ότι αυτός ο τόπος δεν προκόβει με διχασμούς και διαχωρισμούς. Προκόβει όταν υπάρχει συνεργασία και συνεννόηση όπου και όταν χρειάζεται. Θα πάει ακόμα πιο μπροστά όταν η Δημόσια Διοίκηση δεν εργάζεται για το κόμμα της εξουσίας, αλλά για την Ελλάδα και όλους τους πολίτες.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΔΗΜΟΣΘΕΝΗΣ ΤΣΙΑΜΑΚΗΣ: Για να γίνει αυτό όμως πρέπει να υπάρχει αξιολόγηση και αξιοποίηση όλου του ανθρώπινου δυναμικού με αξιοκρατικά κριτήρια και όχι με αφισοκολλητές και κομματικοδίαιτους οι οποίοι υπηρετούν μόνο το κόμμα και την τσέπη τους.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      ΔΗΜΟΣΘΕΝΗΣ ΤΣΙΑΜΑΚΗΣ: Όσον αφορά…
      ΠΡΟΕΔΡΕΥΩΝ (Ιωάννης Τραγάκης): Θα με αναγκάσετε να σας κλείσω το μικρόφωνο. Ολοκληρώσατε. Το απόγευμα θα έχετε τη δυνατότητα να τα πείτε.
      ΔΗΜΟΣΘΕΝΗΣ ΤΣΙΑΜΑΚΗΣ: Δυο λέξεις μόνο, κύριε Πρόεδρε. 
      Ο Υφυπουργός κ. Ανδρεουλάκος πολύ καλά σας τα είπε. Ασφαλώς  εμείς κληθήκαμε να κυβερνήσουμε την Ελλάδα και εμείς θα κυβερνήσουμε.
      Και υπάρχει στη ΔΕΗ κάποιος διευθύνων σύμβουλος κ. Νέζης ο οποίος  ξέρει μόνο και μόνο να εξαντλεί…
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ! Ολοκληρώσατε. 
      ΔΗΜΟΣΘΕΝΗΣ ΤΣΙΑΜΑΚΗΣ: Τελείωσα. 
      (Στο σημείο αυτό ο Βουλευτής κ. Τσιαμάκης καταθέτει για τα Πρακτικά προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Λυπάμαι που ήμουν αυστηρός, αλλά πρέπει να πάρουμε και κάποια απόφαση. 
      Να ενημερώσω το Τμήμα ότι είναι εγγεγραμμένοι ακόμη δεκαοκτώ ομιλητές. Με τη διάρκεια του οκταλέπτου θέλουμε άλλες τρεισήμισι ώρες, δηλαδή θα τελειώσουμε στις 17.00’ και στις 18.30΄ έχουμε την απογευματινή συνεδρίαση. Θα ήθελα, λοιπόν, να παρακαλέσω αν είναι δυνατόν να περιορίσουμε από δω και πέρα το χρόνο στα έξι λεπτά ώστε να τελειώσουμε λίγο πιο νωρίς.
      ΑΝΔΡΕΑΣ ΛΥΚΟΥΡΕΝΤΖΟΣ: Από δω και πέρα είναι για τα άρθρα. Είναι τέσσερα λεπτά.
      ΠΡΟΕΔΡΕΥΩΝ (Ιωάννης Τραγάκης): Είναι οκτώ τα λεπτά, γιατί είναι ενότητα άρθρων. Να συντμήσουμε το χρόνο στα έξι λεπτά. Συμφωνείτε;
      ΑΝΔΡΕΑΣ ΛΟΒΕΡΔΟΣ: Συμφωνούμε.
      ΠΡΟΕΔΡΕΥΩΝ (Ιωάννης Τραγάκης): Όπως φαίνεται από την πορεία της συζήτησης, κανείς δεν αναφέρεται στα άρθρα παρά σε γενικότητες. Άρα, ό,τι είναι να πούν, ας τα πουν το απόγευμα στη δεύτερη ενότητα όσοι συνάδελφοι θέλουν να συνεχίσουν.
      ΑΝΔΡΕΑΣ ΛΟΒΕΡΔΟΣ: Η πρώτη ενότητα άρθρων, έχει τα άρθρα 7 έως 11 που έχουν πολύ μεγάλη σημασία.
      ΠΡΟΕΔΡΕΥΩΝ (Ιωάννης Τραγάκης): Είναι γεγονός, όπως το λέτε.
      ΑΝΔΡΕΑΣ ΛΟΒΕΡΔΟΣ: Οι συνάδελφοι θέλουν να τοποθετηθούν.
      ΠΡΟΕΔΡΕΥΩΝ (Ιωάννης Τραγάκης): Οι συνάδελφοι που θέλουν να μιλήσουν είναι εγγεγραμμένοι.
      ΑΝΔΡΕΑΣ ΛΟΒΕΡΔΟΣ: Αν υπάρξει μία ανοχή από την πλευρά σας, θα ήταν καλύτερο.
      ΠΡΟΕΔΡΕΥΩΝ (Ιωάννης Τραγάκης): Στα έξι λεπτά και θα το δούμε.
      Η κ. Μανωλιά έχει το λόγο για έξι λεπτά.
      ΧΡΥΣΑΝΘΗ ΜΑΝΩΛΙΑ: Αγαπητοί κύριοι συνάδελφοι, αυτές τις μέρες πολλά ειπώθηκαν για το συζητούμενο νομοσχέδιο. Ένα νομοσχέδιο που απέσπασε μόνο αρνητικά σχόλια, μόνο αρνητικές κριτικές, ένα νομοσχέδιο που δεν έχει ούτε έναν υποστηρικτή. Όλα τα κόμματα της Αντιπολίτευσης, όλοι οι μαζικοί σχετικοί φορείς, όλες οι συνδικαλιστικές παρατάξεις, σύσσωμοι επισημαίνουν το αρνητικό επακόλουθο του περιεχομένου αυτού του νομοσχεδίου και ζητούν την απόσυρσή του. Αλλά ούτε ο κύριος Υπουργός Εσωτερικών ούτε η Κυβέρνηση της Νέας Δημοκρατίας δεν πτοείται. Και μόνο το ότι αυτή η σύσσωμη αντίδραση δεν σημαίνει τίποτε ούτε για τον κύριο Υπουργό ούτε για την Κυβέρνηση, καθιστούν φανερό ότι η βασική στόχευση του νομοσχεδίου δεν είναι η αναβάθμιση της Δημόσιας Διοίκησης, δεν είναι η βελτίωση της λειτουργίας της, αλλά είναι η ικανοποίηση, η εξυπηρέτηση κομματικών ιδιοτελών σκοπών. 
      Πού αλήθεια άραγε σε όλα αυτά βρίσκουν εφαρμογή τα ηχηρά και πομπώδη περί νέου ύφους, νέου ήθους που διατυμπάνιζε η Νέα Δημοκρατία; Ας μην ξεχνάμε ότι αυτά μεταφράστηκαν στα αυτιά των πολιτών ως δέσμευση για μία διακυβέρνηση που θα κυριαρχούν κινήσεις όχι σκοπιμότητας, όπου θα δίνεται περισσότερη έμφαση στην ουσία, όπου θα υπάρχει ένα άλλο πολιτικό ήθος. Αποτελεί άραγε κίνηση όχι σκοπιμότητας το περιεχόμενο των άρθρων που συζητάμε σήμερα, όταν αποκεφαλίζονται με μία μονοκονδυλιά πάνω από είκοσι χιλιάδες διευθυντικά στελέχη του δημοσίου; Ή αποδεικνύεται η έμφαση στην ουσία, όταν απουσιάζουν παντελώς από το εν λόγω νομοσχέδιο ρυθμίσεις που θα επιτύγχαναν μία ουσιαστική παρέμβαση στην κατεύθυνση αλλαγών της δομής της Δημόσιας Διοίκησης, στη κατεύθυνση βελτίωσης της λειτουργίας της; Ή αποτελεί δείγμα ενός άλλου ήθους η παντελής απουσία διαλόγου πριν από την κατάθεση του νομοσχεδίου, όπως έκπληκτοι διαπιστώσαμε κατά τη συζήτηση του νομοσχεδίου στην αρμόδια επιτροπή της Βουλής διά στόματος των ίδιων των σχετικών μαζικών φορέων;
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Αγαπητοί συνάδελφοι, γύρισα σήμερα από το Νομό μου και αυτό που μεταφέρω είναι η αυξανόμενη αντίδραση και η αυξανόμενη αγανάκτηση για τον επιχειρούμενο αποκεφαλισμό στη Δημόσια Διοίκηση αλλά και ένα πλήθος ειρωνικών σχολίων ότι περιμέναμε να πέσουν οι μάσκες μετά τους Ολυμπιακούς Αγώνες. Φαίνεται ότι δεν υπάρχει  ούτε τόση υπομονή από τους Υπουργούς της Νέας Δημοκρατίας.
      Με το παρόν νομοσχέδιο, αγαπητοί συνάδελφοι της Νέας Δημοκρατίας να είστε σίγουροι ότι εξαντλήσατε ένα σημαντικό μέρος από το απόθεμα ανοχής που εμφανίζει η κοινωνία τόσο καιρό απέναντί σας. Και αυτό γιατί ο τομέας της Δημόσιας Διοίκησης πονάει. Και κανείς, πόσο μάλλον εσείς ως νέα Κυβέρνηση δεν νομιμοποιείται ούτε δικαιούται  να αντιμετωπίζει αυτό το νευραλγικό τομέα που επηρεάζει καθοριστικά  τη γενικότερη ανάπτυξη με το βλέμμα στραμμένο στο παρελθόν. Χρέος όλων και πολύ περισσότερο της Νέας Δημοκρατίας γιατί εσείς κυβερνάτε τώρα, είναι οι όποιες νομοθετικές κινήσεις εκσυγχρονισμού της λειτουργίας της Δημόσιας Διοίκησης, να είναι κινήσεις βελτίωσης των υπηρεσιών της, αναβάθμισης της ποιότητάς της.
Φυσικά, αυτό δεν επιτυγχάνεται με το μαζικό αποκεφαλισμό υψηλόβαθμων στελεχών της Δημόσιας Διοίκησης και με τη μαζική απώλεια διευθυντικών στελεχών που θα προκύψει καθώς με βάση τα προβλεπόμενα στις διαδικασίες, ένας σοβαρός αριθμός θα οδηγηθεί στην παραίτηση. Ούτε επιτυγχάνεται με την υποβάθμιση περίπου πέντε χιλιάδων στελεχών που θα επέλθει με την προβλεπόμενη κατάργηση δύο βαθμών του γενικού διευθυντή και του διευθυντή. Ούτε φυσικά επιτυγχάνεται με τη σαρωτική κομματικοποίηση του κράτους που επέρχεται, την οποία με πύρινους λόγους ξορκίζατε, αγαπητοί συνάδελφοι της Νέας Δημοκρατίας, όταν ήσασταν Αντιπολίτευση. Ούτε βέβαια επιτυγχάνεται με την απουσία μετρήσιμων κριτηρίων κατά τις μαζικές επανακρίσεις, που θα ακολουθήσουν τις μαζικές εκκαθαρίσεις. Ούτε βέβαια επιτυγχάνεται με την πρωτοφανή και βάναυση παρέμβαση που επιχειρείτε στο εκλεκτορικό σώμα του Ελληνικού Ανοιχτού Πανεπιστημίου, παρέμβαση μάλιστα που λαμβάνει χώρα σε εκλογική διαδικασία που βρίσκεται σε εξέλιξη. 
      Επιτυγχάνεται, αγαπητοί συνάδελφοι, με άλλους τρόπους. Με συγκροτημένη πρόταση για τα μεγάλα πράγματι προβλήματα της Δημόσιας Διοίκησης, με κατάθεση σχεδίου ενός σύγχρονου οργανογράμματος για τη λειτουργία της Δημόσιας Διοίκησης, με συγκεκριμένη πρόταση για αλλαγές στη δομή της Δημόσιας Διοίκησης, με υιοθέτηση μετρήσιμων κριτηρίων και φυσικά με διάλογο ο οποίος δεν είναι επιλογή, αλλά υποχρέωση της Κυβέρνησης.
      Δυστυχώς όλα αυτά απουσιάζουν από το παρόν νομοσχέδιο. Ολισθηρός, λοιπόν, και επικίνδυνος ο δρόμος που επιλέξατε, η Κυβέρνηση της Νέας Δημοκρατίας, για την αντιμετώπιση των προβλημάτων της Δημόσιας Διοίκησης, αλλά και αλαζονική και απαξιωτική η συμπεριφορά απέναντι στους δημόσιους υπαλλήλους και τα συνδικάτα.
      Και όντας νέα Βουλευτής, θλίβομαι πραγματικά βαθύτατα που αυτό το μεγάλο Κόμμα της Νέας Δημοκρατίας, θα μπορούσε στα αλήθεια να φέρει στο τραπέζι της συζήτησης ένα πραγματικά προωθητικό για τη Δημόσια Διοίκηση νομοσχέδιο.
      Είμαι σίγουρη ότι αυτές οι μεθοδεύσεις δεν πρόκειται να περάσουν. Και οι πρόσφατες ρυθμίσεις για τους συμβασιούχους και οι ρυθμίσεις του παρόντος νομοσχεδίου επιτρέπουν στον ελληνικό λαό και στους εργαζόμενους να συνειδητοποιήσουν τι τους περιμένει από εδώ και πέρα.
      Το ΠΑΣΟΚ θα δώσει τη δική του μάχη για να αποτραπεί η επιστροφή στο παρελθόν, σε καταδικασμένες πρακτικές και επιλογές της Δεξιάς που μόνο δεινά επιφύλαξαν στη Δημόσια Διοίκηση, όπως και σε όλο τον ελληνικό λαό.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κύριος Ανδρεουλάκος για οκτώ λεπτά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι του ΠΑΣΟΚ, σας βλέπω δύο μέρες τώρα να «χτυπιέστε» στην κυριολεξία! Να φωνασκείτε, να διαρρηγνύετε τα ιμάτια σας, να τίλλετε τις τρίχες της κεφαλής σας! Γιατί όλα αυτά; Γιατί εμείς έχουμε την πρόθεση να εγκαταστήσουμε το κομματικό μας κράτος; Αυτό είναι δίκη προθέσεων. Δεν είναι πραγματικότητα, αλλά ούτε και θα επισυμβεί. Γιατί, λοιπόν, έρχεστε εδώ με αυτόν τον απόλυτο τρόπο και κόπτεστε; Ασφαλώς το κάνετε γιατί υπερασπίζεστε κάποιο δικό σας έργο και αυτό το δικό σας έργο που υπερασπίζεστε, είναι το απόλυτα κομματικοποιημένο κράτος το οποίο μας παραδώσατε.
      Δηλαδή, τι υπαινίσσεστε; Υπαινίσσεστε ότι εμείς θα εγκαθιδρύσουμε το δικό μας κομματικό κράτος, ενώ σήμερα υπάρχει ένα κράτος για όλους τους πολίτες; Υπάρχει ένα κράτος ακομμάτιστο; Ένα κράτος που έχει πολιτική αχρωματοψία; Ένα κράτος όπου όλα λειτουργούν ωραία και ιδεατά με γνώμονα την αξιοκρατία και τη δικαιοσύνη; Αυτό υπαινίσσεστε; Πείτε το ευθέως για να γελάσει η κάθε πικραμένη ανά την Ελλάδα και ίσως και στην Ευρώπη! Αλλά δεν το λέτε ευθέως! Απλώς αφήνετε να υπονοηθεί αφού καταγγέλλετε με μύδρους το υπό σύσταση –που δεν θα συσταθεί ποτέ- κομματικό κράτος της Νέας Δημοκρατίας.
      Εμείς, κυρίες και κύριοι συνάδελφοι του ΠΑΣΟΚ, δεν είμαστε μωροί για να πιστεύουμε ότι μπορούμε να μακροημερεύσουμε εις τα ηνία της διακυβέρνησης του τόπου ακολουθώντας τους δικούς σας δρόμους και τις δικές σας μεθόδους. Δηλαδή, εγκαθιστώντας ένα κομματικό κράτος!
      Δηλαδή, εσείς νομίζετε ότι παραμείνατε τόσα χρόνια στην εξουσία διότι χρησιμοποιήσατε μεθόδους του αειμνήστου Δημητρίου Βούλγαρη του Τσουμπέ; Και κάνατε αυτές τις φαύλες κομματικές κρατικές δομές; Όχι!
      Θα είχατε φύγει πολύ γρήγορα, κυρίες και κύριοι συνάδελφοι του ΠΑΣΟΚ, από την εξουσία και θα είχατε μείνει πάρα πολύ λίγο χρονικό διάστημα εάν δεν υπήρχαν οι ατελείωτοι πόροι της Ευρωπαϊκής Ένωσης, τους οποίους κατασπαταλήσατε αφενός και εάν δεν είχε τα εσωκομματικά της προβλήματα η Νέα Δημοκρατία αφετέρου. Από τη στιγμή που η Νέα Δημοκρατία τα τελευταία χρόνια έδειξε ότι είναι απόλυτα αρραγής, ήλθε στην εξουσία με μεγάλη πλειοψηφία και κατήγαγε εις βάρος σας δύο αλλεπάλληλες μεγάλες εκλογικές νίκες. Και αυτές τις νίκες τις κατήγαμε για δύο κυρίους λόγους.
      Γιατί φοβάμαι, κυρίες και κύριοι του ΠΑΣΟΚ, ότι δεν έχετε καταλάβει γιατί σας καταδίκασε σε δύο αλλεπάλληλες εκλογικές αναμετρήσεις ο ελληνικός λαός. Σας καταδίκασε διότι είχατε ένα κράτος ακομμάτιστο, ένα κράτος αξιοκρατικό, που βοηθούσε τον πολίτη, που δεν κοίταζε τι είναι ο πολίτης, που δεν ήταν εμπόδιο στην προκοπή του πολίτη και στην ανάπτυξη και την πρόοδο γενικότερα του τόπου; Σας καταδίκασε ο λαός διότι ήσασταν σεμνοί, διότι ήσασταν οικονομικά αδύνατοι, όπως ξεκινήσατε; Σας καταδίκασε ο ελληνικός λαός διότι εγκαταστήσατε αυτό το κράτος όπως το εγκαταστήσατε και αφετέρου διότι ταυτιστήκατε με τα μεγάλα συμφέροντα τα οποία ήταν εν πολλοίς και άνομα. Γι’ αυτό σας καταδίκασε. Και μην έρχεστε εδώ να μας πείτε ότι δεν τηρούμε τις προεκλογικές μας υποσχέσεις. Εμείς τηρούμε τις προεκλογικές μας υποσχέσεις.
      Θα ήθελα, όμως, να βάλω ορισμένα ερωτήματα.
      Κύριε Κοσμίδη και οι άλλοι συνάδελφοι του ΠΑΣΟΚ, μιλάτε για το ΑΣΕΠ. Μπορείτε να μου δώσετε μια εξήγηση; Πως αφού είχαμε αυτό το σύστημα των προσλήψεων, μας βρέθηκαν αυτές οι μυριάδες των συμβασιούχων, οι οποίοι διεκδικούν μια μονιμοποίηση, μια θέση μόνιμη, τακτική στο δημόσιο; Εξηγήστε το. Δεν έγινε αυτό με το να καταστρατηγήσετε το ΑΣΕΠ, με το να καταρτίζετε δεκάδες χιλιάδες συμβάσεις έργου με αδιαφανή κριτήρια, ενώ υπέκρυπταν σχέσεις εξαρτημένης εργασίας αορίστου χρόνου και ήταν απόλυτα απαγορευμένες από το ν. 2527/97, που ήταν δικό σας νομοθέτημα και συνεπώς υπήρχε ποινική και πειθαρχική ευθύνη των κρατικών λειτουργών και υπήρχαν και υποχρεώσεις καταλογισμού εις βάρος τους των σχετικών δαπανών;
      Έρχεσθε και φωνάζετε, γιατί εμείς δεν κάναμε το διάστημα των διαδοχικών συμβάσεων πάνω από τρεις μήνες. Γιατί; Για να εξευτελίσουμε το σύστημα του ΑΣΕΠ, όταν έχουμε επίσης δεκάδες χιλιάδες συμβασιούχους οι οποίοι πήραν έγκριση από το ΑΣΕΠ για σύμβαση εξαρτημένης εργασίας ορισμένου χρόνου–εποχικού χαρακτήρα, ενώ κάλυπταν -λέτε- πάγιες και διαρκείς ανάγκες; Εμείς το κάναμε. Εσείς κάνατε. Κι έρχεσθε τώρα και μου λέτε για το ΑΣΕΠ και ότι κάναμε και ράναμε; Τι κάνατε με το ΑΣΕΠ; Σταμάτησαν οι πελατειακές σχέσεις, κύριε συνάδελφε, όλα αυτά τα χρόνια τα έντεκα που κυβερνήσατε; 
      ΒΑΣΙΛΕΙΟΣ ΟΙΚΟΝΟΜΟΥ: Περιορίστηκαν!
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Καθόλου δεν περιορίστηκαν.
      Βρίσκατε τους τρόπους, κύριε Κοσμίδη,  να παραμένετε οι αποκλειστικοί ιδιοκτήτες του δημόσιου και του ευρύτερου δημόσιου τομέα.
      Λέτε τώρα: «Μα, τι κάνετε»; Τι κάνουμε, κύριοι συνάδελφοι; Καταλύουμε το κομματικό κράτος που ιδρύσατε και θέλουμε στα ερείπια αυτού του κατεδαφιστέου κράτους να ορθώσουμε μία υπερήφανη δημόσια υπηρεσία, που να μην ανήκει σε κανένα κόμμα, να ανήκει μόνο στον Έλληνα πολίτη. Εκεί οφείλει να ανήκει και αυτόν να υπηρετεί, χωρίς αλαζονεία και οίηση. Να κάνει ο υπάλληλος το καθήκον του και να μην κοιτάζει που ανήκει ο πολίτης. Και θα πρέπει επίσης να επιλέγονται οι άξιοι. Και θα το κάνουμε αυτό πράξη. Θα μας κρίνετε στην εφαρμογή αυτών των διατάξεων που φέρνουμε.
      Όμως, δεν θα μας κρίνετε πρόωρα. Θα δείτε τι επιλογές θα γίνουν. Θα δείτε πόσο αξιοκρατικό θα είναι το κράτος. Θα δείτε ότι σ’ αυτήν τη Δημόσια Διοίκηση που όλοι οραματιζόμαστε, όλοι οι άξιοι, από την άκρα Δεξιά έως την άκρα Αριστερά, θα έχουν θέση και δεν θα κρίνονται με προτιμήσεις φαύλες. Θα προτιμώνται οι άξιοι, οι έντιμοι και ηθικοί, αυτοί που μπορούν ευόρκως να υπηρετήσουν το δημόσιο συμφέρον, για να πάει μπροστά ο τόπος.
      Ειλικρινά, εγώ έχω μείνει ενεός εδώ μέσα, όταν μιλάτε, κύριε Λοβέρδο, για μετρήσιμα προσόντα και κριτήρια. Υπάρχουν σήμερα μετρήσιμα κριτήρια; Πού είναι αυτά; Θα βάλουμε αγγελία, για να δούμε πού είναι. Πού τα έχετε; Μόνο στα διευθυντικά στελέχη της εκπαίδευσης αλλά και εκεί από την πίσω πόρτα τα καταργήσατε με τη μεγιστοποίηση της συνεντεύξεως.
      Αφήστε, λοιπόν, αυτούς τους πολιτικούς ακροβατισμούς, αυτόν τον πολιτικό φαρισαϊσμό! Ο κόσμος σας ακούει και όσο σας ακούει να μιλάτε με αυτόν τον τρόπο, σαν να προκύψατε ως πολιτικοί «αερόλιθοι» σε αυτόν τον τόπο, ε τότε -λέει- αυτοί θα μείνουν πολλά χρόνια στα έδρανα της Αντιπολιτεύσεως!
      Επίσης, κύριε Κοσμίδη, αυτά τα οποία είπατε για τη δικαιοσύνη δεν σας κοσμούν! Και δεν σας κοσμούν, διότι εμού παρόντος θα έπρεπε να είστε πολύ φειδωλός. Διότι καρατομήσατε -και αντιλαμβάνεστε τι εννοώ- τον αδερφό μου. Θα μου πείτε: Αναφέρεστε σε προσωπικό θέμα. Ναι αναφέρομαι σε προσωπικό. Διότι έχω πλήρη επίγνωση. Ακούσατε κανένα δικαστή, ανεξαρτήτως πολιτικού χρώματος ή κανένα δικηγόρο, ανεξαρτήτως πολιτικού χρώματος, να …
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, σας παρακαλώ να ολοκληρώσετε, γιατί έχετε υπερβεί το χρόνο. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μισό λεπτό, κύριε Πρόεδρε. 
      Μιλάτε εσείς που το Γενάρη του 1989, που χάνατε την εξουσία, κάνατε για έξι μήνες Υπουργό τον Πρόεδρο του Συμβουλίου της Επικρατείας, τον κ. Ρώτη; Προσέξτε. Τον κάνατε για να παραιτηθεί και στη θέση του βάλατε τον κ. Μποτόπουλο, για να μείνει 11 χρόνια! Πάγωσε το Συμβούλιο της Επικρατείας. Διορίσατε με αυτόν τον αθέμιτο τρόπο που θύμιζε Τσουμπέ και Βούλγαρη! Και τον κάνατε για 11 χρόνια!
      ΠΡΟΕΔΡΕΥΩΝ (Φίλιππος Πετσάλνικος): Κύριε Ανδρεουλάκο, θα πρέπει να ολοκληρώσετε. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και έρχεστε τώρα και λέτε γιατί η Κυβέρνηση της Νέας Δημοκρατίας κάνει έξι θέσεις αντιπροέδρων στα τρία ανώτατα δικαστήρια της χώρας; Δεκαέξι έπρεπε να καλεί, για να άρει αδικίες και σφαγιασμούς, στους οποίους βάλατε εσείς το χέρι σας, κύριε Κοσμίδη. Γι’ αυτό μη μιλάτε για τη δικαιοσύνη! Να πάτε σ’ ένα πολιτικό μοναστήρι, να κλάψετε, να μετανοήσετε και μετά να έρθετε εδώ -ειδικά εσείς- να μιλάτε!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Κωνσταντίνος Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, είναι η πέμπτη ή έκτη φορά, περιλαμβανομένων των συνεδριάσεων της επιτροπής, που συναντώμεθα με τους κυρίους Υπουργούς επί του νομοσχεδίου. Ως νέος Βουλευτής μπορώ να σας πω ότι, παρ’ ότι από πλευράς μας υπήρξαν συγκεκριμένες παρατηρήσεις και συγκεκριμένες επισημάνσεις γι’ αυτό το νομοσχέδιο, από πλευράς Κυβέρνησης βαρεθήκαμε να ακούμε «Φιλιππικούς» κατά του ΠΑΣΟΚ και λόγους περί ηθικής, οι οποίοι, όμως, ουδεμία σχέση έχουν με την ουσία και τις λεπτομέρειες του νομοσχεδίου αυτού.
      Και επειδή προηγουμένως ακούστηκαν και μαθήματα ήθους, αναφερόμενος σ’ αυτούς τους τέσσερις μήνες της κυβερνητικής θητείας, εγώ θα επισημάνω τέσσερα χαρακτηριστικά κυβερνητικού «ήθους»: Πρώτον, τη συνέχιση του εμπαιγμού διακοσίων πενήντα χιλιάδων συμβασιούχων, κύριε Υπουργέ. Υπάρχει -βλέπω- αδυναμία στο θέμα των συμβασιούχων. Αυτούς που εμπαίξατε προεκλογικά συνεχίζετε και τους εμπαίζετε και μετεκλογικά. Θα επισημάνω ως χαρακτηριστική ένδειξη «ήθους» την οργανωτική επιδρομή στα ανώτατα δικαστήρια δια της αδικαιολόγητης αύξησης του αριθμού των αντιπροέδρων, όταν κατήγγειλαν εδώ οι εκπρόσωποι των δικαστών ότι όχι μόνο δεν ζήτησαν αύξηση του αριθμού των αντιπροέδρων, αλλά θα δημιουργήσει σοβαρά θέματα λειτουργίας στα δικαστήρια αυτή η αύξηση που μοναδικό σκοπό έχει να τακτοποιήσει προεκλογικές σας υποσχέσεις και δεσμεύσεις.
      Θα επισημάνω ως τρίτο χαρακτηριστικό παράδειγμα μεγάλου «ήθους» την τροπολογία που φέρατε Σάββατο μεσημέρι με πρόσχημα τον επαναπατρισμό κεφαλαίων εξωτερικού, που είναι τα κεφάλαια που αντιπροσωπεύουν το «μαύρο χρήμα». Με τροπολογία, λοιπόν, θα ξεπλύνετε το «μαύρο χρήμα». Θα τα πούμε αναλυτικά αύριο.
      Και βέβαια, ένα άλλο σοβαρό παράδειγμα κυβερνητικού «ήθους» είναι ο «αποκεφαλισμός» είκοσι δύο χιλιάδων στελεχών της Δημόσιας Διοίκησης από τις θέσεις ευθύνης με μοναδικό σκοπό την άλωση του κρατικού μηχανισμού από τον αδημονούντα κομματικό στρατό, ο οποίος δεν παρέλειπε να σας καταγγέλλει αυτές τις ημέρες, διότι δεν διώξατε τις προηγούμενες διοικήσεις και τα προηγούμενα διευθυντικά στελέχη των προηγουμένων κυβερνήσεων, ώστε επιτέλους να καταλάβουν αυτές τις θέσεις, για τις οποίες τόσο αδημονούν.
      Περνώντας και πάλι στο νομοσχέδιο, σας επισημαίνω ότι, παρ’ όλο που σας το αναφέρουμε, παρ’ όλο που σας το υποδεικνύουμε, συνειδητά αφήνετε τρύπες στο ΑΣΕΠ. Έτσι παρ’ όλη τη δήθεν θωράκιση του ΑΣΕΠ, παρ’ όλη τη δήθεν ολοκλήρωση του ΑΣΕΠ και ενώ προσπαθήσατε επικοινωνιακά να περάσετε αυτό το νομικό κατασκεύασμα -με το οποίο «αποκεφαλίζετε» είκοσι δύο χιλιάδες στελέχη- ως δήθεν νομοσχέδιο για την ολοκλήρωση των διαδικασιών του ΑΣΕΠ, σας επισημαίνουμε ότι υπάρχουν ανώνυμες εταιρείες του ευρύτερου δημόσιου τομέα, στις οποίες δεν θέλετε να εφαρμόσετε το ΑΣΕΠ. Και λέω ότι δεν θέλετε, γιατί δεν έχετε πια άλλη δικαιολογία, αφού σας το επισημαίνουμε.
     Το δεύτερο που ήθελα να επισημάνω είναι στο άρθρο 6 παράγραφος 4. Όπως κατήγγειλε και ο Πρόεδρος της ΑΔΕΔΥ στην επιτροπή, μπορείτε να αποσπάσετε στο Εθνικό Κέντρο Δημόσιας Διοίκησης και Αυτοδιοίκησης μόνιμους υπαλλήλους από άλλες υπηρεσίες. Και όχι μόνο αυτό, αλλά μπορείτε να τους βάλετε και να προΐστανται και οργανωτικών μονάδων του Εθνικού Κέντρου. Και αυτό είναι πρωτοφανές στη Δημόσια Διοίκηση. Άλλο ένα πρωτοφανές, λοιπόν, το περνάτε με νομοσχέδιο.
     Θέλω, όμως, να επανέλθω στο θέμα των προσόντων των γενικών διευθυντών και να πω ότι δεν είναι απλώς φτωχά τα προσόντα. Υπάρχει ανυπαρξία προσόντων, για να κάνετε γενικούς διευθυντές όποιους θέλετε. Ας ξεχάσουμε το ότι δεν ζητάτε τη γνώση ξένης γλώσσας - και ακούστηκαν πολλές αφελείς αιτιολογίες επ’ αυτού. Μπορείτε, όμως, να κάνετε γενικό διευθυντή κάποιον, ο οποίος αρκεί, όταν θα υποβάλλει την αίτηση, να είναι εκείνη την ημέρα προϊστάμενος διεύθυνσης. Μα όποιον θέλετε, τώρα, σ’ αυτήν τη μεταβατική περίοδο, θα τον κάνετε προϊστάμενο διεύθυνσης, ώστε μετά να γίνει γενικός διευθυντής, χωρίς προσόντα, χωρίς εμπειρία, χωρίς να έχει αποδείξει τη δυνατότητά του να διοικήσει έστω και ένα μικρό κομμάτι υπουργείου, όχι ολόκληρο το υπουργείο ή το μεγαλύτερο μέρος του, που ο γενικός διευθυντής διοικεί.
     Θέλω να επισημάνω επίσης ότι παύετε τις διοικήσεις ακόμη και των ανεξάρτητων αρχών. Εσείς λέτε ότι δεν παύετε εκείνες τις διοικήσεις των ανεξάρτητων αρχών που προβλέπονται από το Σύνταγμα. Θα σας θυμίσω, όμως, ότι το Σύνταγμα ονοματίζει μεν κάποιες ανεξάρτητες αρχές, δίνει το δικαίωμα, όμως, στο νομοθέτη να δημιουργήσει κι άλλες. Και η έννοια δεν αλλάζει: Πρέπει να είναι ανεξάρτητες αρχές. Σε αυτές, λοιπόν, τις ανεξάρτητες αρχές εσείς παρεμβαίνετε και από ανεξάρτητες, τις κάνετε απολύτως εξαρτημένες από την Κυβέρνηση.
     Θέλω να σας πω, κύριε Υπουργέ, και θα επιμένω ότι η διοίκηση της Εθνικής Επιτροπής Τηλεπικοινωνιών και Ταχυδρομείων ορίζεται από τη Διάσκεψη των Προέδρων της Βουλής. Και έρχεστε τώρα με αυτό το νομοσχέδιο να καταργήσετε ακόμη και τις αποφάσεις της Διάσκεψης των Προέδρων της Βουλής. Εν πάση περιπτώσει, εμείς θα τα λέμε συνέχεια και ελπίζουμε και είμαστε βέβαιοι ότι τα ακούει ο ελληνικός λαός.
     Τέλος θέλω να σας επισημάνω την αντισυνταγματικότητα της ρύθμισης του άρθρου 11 παράγραφος 7, το οποίο προβλέπει τη δυνατότητα έκδοσης εκ μέρους σας προεδρικών διαταγμάτων επί παντός επιστητού σε σχέση με αυτό το σχέδιο νόμου. Σας θυμίζω, λοιπόν, ότι το Σύνταγμα προβλέπει τη δυνατότητα έκδοσης προεδρικών διαταγμάτων μέσα σε συγκεκριμένα όρια που καθορίζει ο νομοθέτης. Τέτοια όρια δεν έχετε καθορίσει. Όποιο προεδρικό διάταγμα εκδοθεί εκ μέρους σας με βάση το 11.7 είναι εκ προοιμίου αντισυνταγματικό.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ιωάννης Μπούγας.
      ΙΩΑΝΝΗΣ  ΜΠΟΥΓΑΣ:  Κύριε Πρόεδρε, κύριε Υφυπουργέ, κυρίες και κύριοι συνάδελφοι,  η αγωνιώδης προσπάθεια των συναδέλφων Βουλευτών του ΠΑΣΟΚ να συντηρήσουν ένα φαύλο και αποτυχημένο καθεστώς στην κορυφή της Δημόσιας Διοίκησης, να παρεμποδίσουν την εφαρμογή του προγράμματος της Νέας Δημοκρατίας και να προστατεύσουν τα στελέχη τους, που επί χρόνια υπηρετούσαν τις καθεστωτικές αντιλήψεις τους, τους εξώθησε σε μία κενή επιχειρημάτων επίθεση εναντίον ενός πράγματι καινοτόμου νομοθετήματος. Με εμφανή εκνευρισμό οι συνάδελφοι του ΠΑΣΟΚ, για να στηρίξουν τις απόψεις τους, χρησιμοποίησαν παρωχημένο πολιτικό λόγο για δήθεν επιστροφή του κράτους της Δεξιάς, που μόνο θυμηδία πλέον προκαλεί στον ελληνικό λαό, ο οποίος θέλει το συντομότερο να απαλλαγεί από τις διοικητικές δομές που τράβηξαν προς τα πίσω τη χώρα και ταλαιπωρούν τον Έλληνα πολίτη.
      Ο αιφνιδιασμός αλλά και η αμηχανία του Προέδρου και των Βουλευτών του ΠΑΣΟΚ από το συζητούμενο νομοσχέδιο και η στείρα αντιπολιτευτική τακτική που μέχρι σήμερα ακολουθούν, τους υποχρέωσε να μην ασχοληθούν σοβαρά με τα άρθρα 1 έως και 6 του νομοσχεδίου, που αφορούν στο σύστημα προσλήψεων στο δημόσιο τομέα και στο Εθνικό Κέντρο Δημόσιας  Διοίκησης και Αυτοδιοίκησης.
      Πρέπει να επαινέσουμε, κύριοι συνάδελφοι, την Κυβέρνηση, διότι με τις ρυθμίσεις των άρθρων 1 έως και 4 του σχεδίου νόμου πράγματι επιταχύνονται οι διαδικασίες των προσλήψεων και ενισχύεται η διαφάνεια και η αντικειμενικότητα του συστήματος προσλήψεων του ΑΣΕΠ. Ιδιαίτερα πρέπει να επαινεθεί η διάταξη του άρθρου 1, η οποία εναρμονιζόμενη με τις διατάξεις των άρθρων 108 του Συντάγματος, σύμφωνα με την οποία το κράτος μεριμνά για τη ζωή του Απόδημου Ελληνισμού και τη διατήρηση των δεσμών του με την ιδιαίτερη πατρίδα και 21 παράγραφος 2, που θεσπίζει δικαίωμα των πολύτεκνων οικογενειών ειδικής φροντίδας από το κράτος και αντίστοιχης υποχρέωσης της πολιτείας, προβλέπει ότι ένα ποσοστό των θέσεων που προκηρύσσονται, θα υπολογίζονται στο σύνολο των θέσεων της προκήρυξης και όχι ανά νομαρχία, φορέα και κλάδο ή  ειδικότητα, όπως μέχρι σήμερα γινόταν. Οι θέσεις αυτές καταλαμβάνονται από ομογενείς πολυτέκνους και τέκνα πολυτέκνων. Με τις ρυθμίσεις αυτές καθώς και τις υπόλοιπες των άρθρων 2,3,4,5 και 6 προφανώς ενισχύεται η διαφάνεια και η αξιοκρατική επιλογή  των υποψηφίων και καταρρίπτεται η επιχειρηματολογία του ΠΑΣΟΚ για προσπάθεια, δήθεν, εγκαθίδρυσης κομματικού κράτους.
      Κύριε Πρόεδρε, πολύς λόγος έγινε για τις διατάξεις του Γ΄ Κεφαλαίου του νομοσχεδίου και ειδικότερα γι’ αυτές με τις οποίες μετατρέπονται οι θέσεις γενικών διευθυντών και διευθυντών της Δημόσιας Διοίκησης σε θέσεις ευθύνης.  Οι βαθμοί διευθυντή και γενικού διευθυντή παύουν σύμφωνα με το σχέδιο νόμου να αποτελούν βαθμούς της βαθμολογικής κλίμακας, ενώ  οι επιλεγόμενοι για τους βαθμούς αυτούς θα επιλέγονται πλέον για τριετή θητεία. Ο λόγος των ρυθμίσεων αυτών του σχεδίου νόμου είναι προφανής. Ο γενικός διευθυντής και ο διευθυντής δεν διεκπεραιώνει ούτε κατανέμει απλώς τις υποθέσεις της υπηρεσίας του, οφείλει να αποφασίζει, να σχεδιάζει και να συντονίζει. Για ν’ ανταποκρίνεται αποτελεσματικά στο έργο του αυτό, πρέπει να μην εφησυχάζει, πρέπει να μην ατονεί, αλλά να φροντίζει διαρκώς να βελτιώνεται. Και αυτό θα το πράττει μόνο αν γνωρίζει ότι θα κρίνεται περιοδικά.  Ταυτόχρονα πρέπει να υφίσταται κίνητρο διαρκούς βελτίωσης όσων διαθέτουν τα αναγκαία τυπικά και ουσιαστικά προσόντα και φιλοδοξούν να κριθούν για τις θέσεις καθηκόντων.
      Τα στελέχη του ΠΑΣΟΚ και ο Πρόεδρός του, που προσπαθούν να δημιουργήσουν την ψευδαίσθηση στα στελέχη τους, ότι θα συνδιοικήσουμε σ’ ένα υποκριτικό κρεσέντο ασκήσεων αντιπολίτευσης, κάνουν λόγο για δημιουργία κομματικού κράτους. Λησμονούν, όμως, ότι είναι υπεύθυνοι για την απόλυτη κατάλυση κάθε έννοιας αξιοκρατίας, για τα φαινόμενα διαφθοράς που εμφανίστηκαν στη Δημόσια Διοίκηση, για την υποταγή του κράτους στο κόμμα και ακόμη, για τις αδικαιολόγητες αδυναμίες απορρόφησης των κοινοτικών κονδυλίων.
      Έψεξε ο κ. Έξαρχος την Κυβέρνηση ότι προσπαθεί να εγκαθιδρύσει, δήθεν, κομματικό κράτος. Δεν είπε, όμως, στη Βουλή για ποιο λόγο η Περιφέρεια Στερεάς Ελλάδας, στην οποία ήταν  Γενικός Γραμματέας, είχε απορροφητικότητα χαμηλότερη του 20% από το Γ΄ Κοινοτικό Πλαίσιο Στήριξης. Αν ήταν αποτελεσματικά τα στελέχη της Δημόσιας Διοίκησης, δεν δικαιολογείται, κύριοι συνάδελφοι, τόσο χαμηλό ποσοστό απορροφητικότητας.
      Αντί, λοιπόν, να στηλιτεύετε, κύριοι συνάδελφοι του ΠΑΣΟΚ, τη Νέα Δημοκρατία, είστε υποχρεωμένοι να ζητήσετε συγγνώμη από τον ελληνικό λαό γιατί σταθήκατε ανίκανοι να εξυγιάνετε, όπως είχατε υποσχεθεί τη Δημόσια Διοίκηση. Να ζητήσετε, όμως, συγγνώμη και από όλους εκείνους τους δημόσιους λειτουργούς που, αν και είχαν έντιμη διάθεση προσφοράς και προόδου, δεν τους επιτρέψατε να εξελιχθούν και να προσφέρουν επειδή δεν υποτάχθηκαν στα κομματικά σας κελεύσματα.
      Η Νέα Δημοκρατία με το παρόν νομοσχέδιο φιλοδοξεί να ενεργοποιήσει τους άξιους και να επιβραβεύσει τους ικανούς, ανεξάρτητα από την πολιτική τους ταυτότητα. Είμαστε βέβαιοι ότι θα το επιτύχουμε. Τη βεβαιότητα αυτή εκφράζει άλλωστε και το άνοιγμα του Υπουργού προς τους συνδικαλιστές, να εξεταστούν από την ΑΔΕΔΥ μια προς μια οι τοποθετήσεις μετά τις κρίσεις. Και ερωτώ, κύριοι συνάδελφοι του ΠΑΣΟΚ, εσείς είχατε ποτέ την τόλμη να το κάνετε αυτό για τις δικές σας επιλογές στη Δημόσια Διοίκηση;
      Ευχαριστώ, κύριε Πρόεδρε.   
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Αθανάσιος Μωραΐτης.
     ΑΘΑΝΑΣΙΟΣ ΜΩΡΑΪΤΗΣ: Κύριε Πρόεδρε, κυρίες και κύριοι συνάδελφοι, στα χρόνια της διακυβέρνησης του ΠΑΣΟΚ, θυμόμαστε όλοι τη μεγάλη προσπάθεια της Νέας Δημοκρατίας να απαξιώσει, να ισοπεδώσει κάθε μέτρο της Κυβέρνησης του ΠΑΣΟΚ που είχε στόχο την αναβάθμιση αλλά και την προώθηση της αξιοκρατίας στο χώρο της Δημόσιας Διοίκησης.
     Θυμόμαστε όλοι και είναι πρόσφατες οι προεκλογικές κραυγές για την κατάργηση του ΑΣΕΠ -μιας κορυφαίας κατάκτησης του ελληνικού λαού- παράλληλα βέβαια με το κλείσιμο του ματιού στους δικούς σας ψηφοφόρους. Επίσης θυμόμαστε όλοι τις προεκλογικές υποσχέσεις του κ. Καραμανλή για μια κυβέρνηση όλων των Ελλήνων, για την επανίδρυση του κράτους. Θυμόμαστε όλοι τον κ. Καραμανλή να προσπαθεί να πείσει για τις καλές του προθέσεις, να προσπαθεί να αποδείξει με αγωνία ότι η Νέα Δημοκρατία δεν είναι πλέον ένα δεξιό κόμμα, ότι τα κόμματα δεν έχουν διαφορές.
     Όμως εδώ, κυρίες και κύριοι συνάδελφοι, εδράζεται η μεγάλη διαφορά μεταξύ συντήρησης και προόδου. Η άποψη ότι δεν υπάρχει συντήρηση και πρόοδος είναι μια βαθύτατα συντηρητική άποψη. Είναι απλά το άλλοθι μιας επίσης βαθύτατα συντηρητικής παράταξης που προσπαθούσε με κάθε τρόπο να καταλάβει μόνο την εξουσία. 
     Όμως, ο πολιτικός χρόνος, κύριοι συνάδελφοι της Νέας Δημοκρατίας, είναι αμείλικτος. Και έρχεται το νομοσχέδιο αυτό να μας το υπενθυμίσει, να υπενθυμίσει στον ελληνικό λαό ότι και δεξιό κόμμα υπάρχει και δεξιά διακυβέρνηση με πρακτικές του παρελθόντος υπάρχει και δεξιάς φιλοσοφίας νομοσχέδια προσπαθεί να περάσει.
      Ακούσαμε το Σαββατοκύριακο τον Πρωθυπουργό να μιλά για νέο κοινωνικό κέντρο, για την κυβέρνηση όλων των Ελλήνων, για το κράτος που δεν κομματικοποιείται και το κόμμα που δεν κρατικοποιείται. Και είναι βέβαια πιστεύω, κύριοι συνάδελφοι, αν μη τι άλλο προκλητικό την ίδια ώρα αυτή η Κυβέρνηση να καταθέτει αυτό το νομοσχέδιο στη Βουλή. Γιατί απλά τι επιβεβαιώνεται; Ότι από όλα όσα ισχυρίζονταν ο κ. Καραμανλής, τίποτα δεν ισχύει.
     Μιλούσατε προεκλογικά για επανίδρυση και αξιοκρατία. Αυτά λέγατε καθημερινά στον ελληνικό λαό. Όλοι, όμως, καταλάβαμε πολύ σύντομα τι ακριβώς εννοούσατε. Το περιεχόμενο του νομοσχεδίου μας αποκαλύπτει τα πρώτα βήματα της δικής σας επανίδρυσης. Προφανώς σύμφωνα με τη Νέα Δημοκρατία, η επανίδρυση περνά μέσα από την κατάργηση, μέσα από την κατάργηση της πρώτης και βασικής αρχής ενός σύγχρονου κράτους: Περνά μέσα από την κατάργηση της συνέχειάς του.
     Σύμφωνα, λοιπόν, με το νομοσχέδιο, όλοι όσοι βρίσκονται σήμερα σε νομοθετική ή επιτελική θέση στη Δημόσια Διοίκηση είναι ανίκανοι να ακολουθήσουν τον κ. Καραμανλή στη νέα του εποχή και θα πρέπει εν μια νυκτί να καταργηθούν. Φαίνεται ότι οι προεκλογικές προβλέψεις του κ. Πολύδωρα για εκκαθαρίσεις δέκα χιλιάδων στελεχών της Δημόσιας Διοίκησης είναι μάλλον μετριοπαθείς.
      Θα ήθελα σ’ αυτό το σημείο να απευθυνθώ στους συναδέλφους της Νέας Δημοκρατίας.
      Κύριοι συνάδελφοι, οι περισσότεροι πιστεύετε ότι με τις ρυθμίσεις αυτές του νομοσχεδίου εκπληρώνετε μία από τις υποχρεώσεις σας απέναντι στους ψηφοφόρους σας, ότι εκκαθαρίζετε το ΠΑΣΟΚικό κράτος, ότι αυτή η υπόθεση αφορά ένα στενό κύκλο κομματικών στελεχών, αυτών που φεύγουν και αυτών που έρχονται.
      Ευτυχώς, όμως, για την ελληνική κοινωνία, δυστυχώς για τη Νέα Δημοκρατία  δεν είναι έτσι, κύριοι συνάδελφοι. Η ελληνική κοινωνία έκανε τεράστια βήματα τις τελευταίες δύο δεκαετίες, διένυσε μία τεράστια ιστορική διαδρομή. Είναι μία διαδρομή που σας ξεπερνά και μας ξεπερνά όλους. Είναι μία προοδευτική διαδρομή την οποία εμείς στηρίξαμε και η ελληνική κοινωνία με όλες τις δυνάμεις της κατοχύρωσε. Είναι μία διαδρομή που εσείς από ό,τι φαίνεται αγνοείτε, κύριοι της Νέας Δημοκρατίας. Είναι μία διαδρομή που δεν μας γυρίζει πίσω. Δεν γυρίζει την ελληνική κοινωνία ούτε στις εποχές του Δεληγιάννη ούτε στις εποχές του εθνικού διχασμού ούτε στις εποχές που στο Κράτος λειτουργούσε παρακράτος. Αυτό είναι κάτι που θα το συνειδητοποιήσετε πολύ καλά, όταν αυτό το νομοσχέδιο θα επιχειρήσετε να το εφαρμόσετε. Τα κόμματα δεν το δέχονται. Οι εργαζόμενοι δεν το δέχονται. Η ελληνική κοινωνία σίγουρα αυτό το νομοσχέδιο δεν πρόκειται να το δεχθεί.
      Από αυτό το νομοσχέδιο, όμως, κυρίες και κύριοι συνάδελφοι, δημιουργείται και ένα τεράστιο πολιτικό και κοινωνικό ζήτημα. Φαίνεται ότι ο μεσαίος χώρος, τώρα κοινωνικό κέντρο, αύριο δεν ξέρουμε τι άλλο του κυρίου Καραμανλή χωρά μόνο τα γαλάζια παιδιά και μάλιστα τα υπερήλικα. Η επιχειρούμενη προσπάθεια της Νέας Δημοκρατίας να αλώσει το Κράτος μέσω αυτού του νομοσχεδίου είναι πρωτοφανής και κραυγαλέα.
      Πιστεύω, κυρίες και κύριοι συνάδελφοι, ότι τα προσωπεία αποκαλύφθηκαν. Τα προσχήματα κατέρρευσαν. Τα λεκτικά παιχνίδια του κυρίου Καραμανλή περί κοινωνικού κέντρου, πλέον, δεν πείθουν και δεν πρόκειται να πείσουν κανέναν στην ελληνική κοινωνία. Έχουμε μία Δεξιά Κυβέρνηση, με δεξιές πρακτικές και δεξιές προθέσεις.
      Κύριοι της Νέας Δημοκρατίας, κόψτε όσες κορδέλες εγκαινίων έργων του ΠΑΣΟΚ θέλετε. Αυτοχαρακτηρισθείτε πολιτικά όπως εσείς επιθυμείτε. Όμως πλέον ας έχετε υπόψη σας ότι ο πολιτικός χρόνος άρχισε να μετρά. Τα προεκλογικά φυλλάδια βρίσκονται, πια, στα καλάθια των αχρήστων. Τα χαμόγελα των προεκλογικών σας αφισών πάγωσαν. Ο κύριος Καραμανλής αποδοκιμάζεται από τους συμβασιούχους. Ο πολιτικός χρόνος άρχισε να κυλά. Θα είμαστε εδώ να τον μετρούμε παρακολουθώντας και κρίνοντας κάθε απόφαση της Κυβέρνησης.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑΣΟΚ κύριος Χάρης Καστανίδης έχει το λόγο για οκτώ λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ακούω αυτές τις μέρες συναδέλφους της Νέας Δημοκρατίας, με μίαν επίδειξη αλαζονικής διαθέσεως, να ισχυρίζονται μονότονα το ακόλουθο: «Αυτά που επιχειρούμε σήμερα εμείς, τα εφαρμόσατε εσείς την περίοδο 1981-1982 ή το 1994 και για αυτά κριθήκατε και αποδοκιμαστήκατε».
      Άκουσα, μάλιστα, τον Υφυπουργό Εσωτερικών, λίγο πριν να αναρωτιέται στο ίδιο ακριβώς πνεύμα: «αναζητούμε μετρήσιμα και αντικειμενικά κριτήρια και δεν τα βρίσκουμε, εσείς που τα έχετε βρει;»;
      Επίσης έχω ακούσει τον Αρχηγό της Νέας Δημοκρατίας και Πρωθυπουργό, τον κύριο Καραμανλή να ισχυρίζεται ότι το κόμμα του κάνει μία συστηματική προσπάθεια καταλήψεως του κοινωνικού κέντρου ή του μεσαίου χώρου.
      Επιτρέψτε μου να σχολιάσω αυτά που μόλις προανέφερα. 
      Πρώτον, κύριοι συνάδελφοι της Νέας Δημοκρατίας, ορθά είπατε ότι η πολιτική μας του 1981-1982 και του 1994 έχει κριθεί, αλλά δεν έχει αποδοκιμαστεί. Οι επιλογές μας του 1982 εκρίθησαν και στις εκλογές του 1985. Οι επιλογές μας του 1994 εκρίθησαν σε δύο εκλογικές αναμετρήσεις και το 1996 και το 2000.
      Η ψήφος των Ελλήνων πολιτών -εάν θεωρηθεί ότι εκάλυπτε και αυτές μας τις κυβερνητικές δραστηριότητες- υπήρξε θετική, δεν υπήρξε αρνητική, εκτός αν ισχυρίζεστε ότι το 2004, δηλαδή, με καθυστέρηση περίπου είκοσι χρόνων στη μία περίπτωση και δέκα χρόνων στη δεύτερη περίπτωση, έκριναν οι πολίτες αυτά που δεν έκριναν στις προηγούμενες εκλογικές αναμετρήσεις, όταν κέρδιζε το ΠΑΣΟΚ.
      Η δεύτερη παρατήρησή μου είναι η ακόλουθη. Εάν υποτεθεί ότι οι δικές μας κυβερνητικές πράξεις επί του συγκεκριμένου πεδίου -εάν υποτεθεί, γιατί όπως σας είπα πριν υπήρξε θετική ψήφος- εκρίθησαν αρνητικά, είναι δόκιμο και θετικό επιχείρημα για τα στελέχη και την Κυβέρνηση της Νέας Δημοκρατίας να επικαλείται απορριπτική ψήφο για τους προηγούμενους, αλλά να μετατρέπει, όμως, την απορριπτική ψήφο του ελληνικού λαού σε θετικό δείγμα γι’ αυτούς; Πρέπει να πω ότι δεν καταλαβαίνω τη λογική.
      Ισχυρίστηκε ο Υφυπουργός Εσωτερικών ότι «καταργούμε μεν τα διευθυντικά στελέχη της Δημόσιας Διοίκησης και της εκπαίδευσης, αλλά δεν έχουμε κάποιον άλλο τρόπο για να τους κρίνουμε, παρά μόνο σύμφωνα με όσα ορίζονται από τις συγκεκριμένες ρυθμίσεις του νομοσχεδίου που συζητούμε.
      Επιτρέψτε μου να αναγνώσω τι λέει ακριβώς η δική σας ρύθμιση. «Η επιλογή προϊσταμένων διευθύνσεων, τμημάτων και αυτοτελών γραφείων ή αντιστοίχου επιπέδου οργανικών μονάδων, γίνεται από το Υπηρεσιακό Συμβούλιο. Η επιλογή γίνεται με βάση τα στοιχεία του προσωπικού μητρώου κάθε υπαλλήλου, από τα οποία ιδιαίτερα εκτιμώνται η άρτια επαγγελματική κατάρτιση και οι επιστημονικές γνώσεις, η δραστηριότητα στην υπηρεσία…» -γενικοί όροι είναι αυτοί- «…η ικανότητα ανάληψης πρωτοβουλιών και ευθυνών, η ευχέρεια προγραμματισμού και συντονισμού, καθώς και η ικανότητα υποκίνησης των υφισταμένων για την επίτευξη στόχων».
      Θα σας παρακαλέσω πάρα πολύ να ακούσετε με προσοχή τι ακριβώς ρύθμιζε ο ν. 2190, μερικά αποσπάσματα και θραύσματα του οποίου ενθυμηθήκατε να επαναφέρετε, προκειμένου να κριθούν τα ανώτερα επιτελικά στελέχη, τα οποία βεβαίως δεν καταργήθησαν αυτοδικαίως τότε, όπως γίνεται σήμερα αντιθέτως. Παρέμειναν στη θέση τους και εκρίθησαν από τα υπηρεσιακά συμβούλια περίπου οκτώ μήνες μετά την ψήφιση του νόμου.
      Ορίζει, λοιπόν, το άρθρο 36 του ν. 2190, μεταξύ άλλων, τα ακόλουθα κριτήρια. Πρώτον, η επιτυχής άσκηση καθηκόντων προϊσταμένου οργανικής μονάδας, δεύτερον, πιστοποιητικά παρακολούθησης εκπαιδευτικών ή επιμορφωτικών προγραμμάτων υπαλλήλων του δημοσίου ή νομικών προσώπων δημοσίου δικαίου στην ημεδαπή ή στην αλλοδαπή -τα πιστοποιητικά δεν είναι κάτι αφηρημένο, αλλά κάτι συγκεκριμένο- ή η αποφοίτηση από την Εθνική Σχολή Δημόσιας Διοίκησης -συγκεκριμένο κριτήριο, επιβεβαιούμενο με τα πιστοποιητικά- τρίτον, η βράβευση εργασιών ή μελετών σύμφωνα με τις κείμενες διατάξεις, το οποίο επίσης είναι συγκεκριμένο κριτήριο.
      Τέταρτον, εισηγήσεις ή προτάσεις κατατεθειμένες στην υπηρεσία ή δημοσιευμένες σε έγκυρα περιοδικά, οι οποίες αφορούν βελτιώσεις ή καινοτομίες για την απλούστευση των διαδικασιών, την εξυπηρέτηση των πολιτών, την αύξηση της αποδοτικότητας, τη βελτίωση των συνθηκών εργασίας, κλπ. Πέμπτον, η κατοχή περισσότερων τίτλων σπουδών από εκπαιδευτικά ιδρύματα τριτοβάθμιας εκπαίδευσης, κλπ.
      Θα διαπιστώνετε -και πιστεύω ότι έχουμε όλοι μας αυτή τη δυνατότητα- ότι αυτά τα κριτήρια είναι συγκεκριμένα κριτήρια. Θα μπορούσε, λοιπόν, ο νομοθέτης σήμερα, η Κυβέρνησή σας νομοθετούσα, επαναφέροντας διατάξεις του άρθρου 36 του ν. 2190, να μην επαναφέρει μόνο τα γενικά κριτήρια αλλά και όσα πριν ανέφερα. Αναρωτιέμαι γιατί δεν το πράττει, ώστε να μην έχει την απορία ο Υφυπουργός των Εσωτερικών, Δημόσιας Διοίκησης και Αποκέντρωσης και άλλων λυσιτελών πραγμάτων υπέρ του ελληνικού λαού, πού θα βρει τα συγκεκριμένα και αντικειμενικά κριτήρια.
      Κυρίες και κύριοι συνάδελφοι, θα πω για άλλη μια φορά, ότι η Κυβέρνηση έχει το δικαίωμα να κρίνει όλα τα στελέχη ευθύνης. Βεβαίως έχει το δικαίωμα. Θα μπορούσε να ορίσει και υπηρεσιακά συμβούλια με σύνθεση που η ίδια δικαιούται να κρίνει πως πρέπει να είναι. Άρα, λοιπόν, σε εύθετο χρόνο μπορούσε να αξιολογήσει τα στελέχη ευθύνης, και όσα μεν κατά την κρίση των υπηρεσιακών συμβουλίων δεν θα είχαν επαρκείς δυνατότητες, θα μπορούσαν να απορριφθούν και τα υπόλοιπα να παραμείνουν στη θέση τους. Στην προκειμένη περίπτωση ορίζεται για πρώτη φορά η αυτοδίκαια κατάργηση της θητείας τους και μάλιστα με πρόβλεψη ότι, ο Υπουργός ενδιαμέσως, μέχρι, δηλαδή, την κρίση των υπηρεσιακών συμβουλίων, μπορεί να κάνει και προσωρινές επιλογές. Όχι μόνο για τα στελέχη της εκπαίδευσης, αλλά και για τα στελέχη της διοίκησης. Συνεπώς, έχουμε δίκιο όταν ισχυριζόμαστε ότι είκοσι δύο χιλιάδες στελέχη καρατομούνται χάριν της ημετεροκρατίας. Κύριοι συνάδελφοι, μην ισχυρίζεστε ότι αυτά τα είκοσι δύο χιλιάδες στελέχη της Δημόσιας Διοίκησης ανήκουν στον κομματικό στρατό του ΠΑΣΟΚ. Σας διαβεβαιώνω ότι δεν είναι αυτά τα στοιχεία.
      Κύριε Πρόεδρε, κλείνω με μία τελική παρατήρηση που αφορά τη θεωρία της Νέας Δημοκρατίας και του Πρωθυπουργού, ότι το Κόμμα που σήμερα κυβερνά, επιχειρεί να καταλάβει ιδεολογικά το μεσαίο χώρο. Εδώ πρέπει να αποσαφηνίσουμε τις έννοιες, κυρίες και κύριοι συνάδελφοι. Το κοινωνικό κέντρο ή ο μεσαίος χώρος, τι ακριβώς είναι; Είναι η εφαρμοσμένη πολιτική ενός κόμματος που περιλαμβάνει μέτρα ήπιας μεταρρυθμιστικής λογικής και που εξασφαλίζουν οργανωμένη κοινωνική και πολιτική συναίνεση. Αυτή είναι η δράση ενός κόμματος που επιχειρεί να καταλάβει το κοινωνικό κέντρο ή το μεσαίο χώρο. Η εφαρμογή -επαναλαμβάνω- ήπιων μεταρρυθμιστικών μέτρων που καταφέρνει να εξασφαλίσει οργανωμένες κοινωνικές και πολιτικές συναινέσεις.
      Θα σας παρακαλέσω πάρα πολύ, κύριοι συνάδελφοι, να αναρωτηθείτε εάν η πολιτική σας όπως εκφράζεται, εξασφαλίζει είτε κοινωνικές συναινέσεις, όταν και η ΔΑΚΕ ακόμα καλεί τον Υπουργό των Εσωτερικών να αποσύρει το νομοσχέδιο είτε πολιτικές συναινέσεις, όταν το σύνολο των πολιτικών κομμάτων σας καταγγέλλει. Και ασφαλώς δεν αποτελεί ήπια μεταρρυθμιστική λογική η καρατόμηση είκοσι δύο χιλιάδων ανθρώπων. Ε σ’ αυτόν τον τόπο κάποια στιγμή η αποσαφήνιση των εννοιών, ελπίζω να οδηγεί ορισμένους και σε επανεξέταση των μέτρων πολιτικής τους.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας, έχει ζητήσει το λόγο.
      Ορίστε, κύριε Πολύδωρα, έχετε το λόγο για 8 λεπτά.
      ΒΥΡΩΝ ΠΟΛΥΔΩΡΑΣ: Όχι, όχι, λιγότερο.
      ΠΡΟΕΔΡΕΥΩΝ (Φίλιππος Πετσάλνικος): Για πέντε λεπτά.
      ΒΥΡΩΝ ΠΟΛΥΔΩΡΑΣ: Για πολύ λίγα λεπτά.
      Θέλω να δώσω μία απάντηση στον Κοινοβουλευτικό Εκπρόσωπο του ΠΑΣΟΚ, τον μόλις κατελθόντα του Βήματος, με επίκληση τριών σημείων.
      Σημείο πρώτο. Οι εκλογές δεν είναι σπόγγος για να σβήνουν τα αμαρτήματα. Οι εκλογές είναι ανανέωση της εντολής του ελληνικού λαού επί τη βάσει της πείρας του, η  οποία μπορεί να είναι και συσσωρευμένη εμπειρία είκοσι ετών. Ενδιαμέσως πρόσεξα πολύ καλά το επιχείρημά σας.  Γίνεται μία ανανέωση της εντολής από το ’81 έως το ’85. Το ’89-’90 έχει τη δική του φυσιογνωμία. Δηλαδή, νικούσε τρεις φορές η Νέα Δημοκρατία, αλλά δεν γινόταν κυβέρνηση, λόγω του εκλογικού συστήματος που αποτολμήσατε σε περιφρόνηση της λαϊκής εντολής. Διότι  -να πούμε λίγο μία συνταγματική παρατήρηση- η τεχνική των εκλογών είναι ευχέρεια αυτού του Σώματος, της Εθνικής Αντιπροσωπείας. Αλλά ποτέ δεν επιτρέπεται καταστρατηγητικά αυτή η τεχνική των εκλογών, να βγάζει την ουσία της λαϊκής εντολής και της λαϊκής βούλησης, εκτός παιδιάς, εκτός πολιτικού τερέν.
      Έτσι, λοιπόν, αυτή η συσσωρευμένη πείρα διαμόρφωσε το αποτέλεσμα των εκλογών της 7ης Μαρτίου. Υπάρχουν εκεί, δηλαδή, συγκεκριμένες εντολές προς αυτήν την Κυβέρνηση. Όχι για διωγμούς, όχι για ρεβανσισμούς αλλά όπως σας είπα και προχθές, στην εξής γραμμή. Καθομολογείται η άθλια εικόνα της Δημόσιας Διοίκησης από τον κ. Παπανδρέου, τον Γιώργο Παπανδρέου τον Αρχηγό του ΠΑΣΟΚ, από τους Υπουργούς της Δημόσιας Διοίκησης, κ.  Σκανδαλίδη, κ. Παπαδόπουλο κλπ.
      Καθομολογείται από όλους και εμφανίζεται –να το επαναλάβω- το εξής σχήμα: Μεταμελούμενοι εσείς του ΠΑΣΟΚ, πριν από τις 7 Μαρτίου, λέγατε ότι «μεταμελούμεθα για ό,τι κακό υπάρχει στη διαφθορά, στην αναξιοκρατία, στο α΄, στο β΄, δώστε μας μία εντολή να τα θεραπεύσουμε». Ε αυτήν την παραδοξολογία την απέρριψε ο ελληνικός λαός. Εσείς την επιχειρήσατε ευθέως, την απέρριψε, όμως, ο ελληνικός λαός. Λάβετέ τα όλα αυτά υπόψη σας.
      Σημείο δεύτερο. Λέει ο νόμος που εισηγείται ο καθηγητής Προκόπης Παυλόπουλος -και μην παραχαράσσετε τίποτα- ότι θα κριθούν οι άνθρωποι επί τη βάσει του μητρώου. Τα στοιχεία του μητρώου, κύριε Καστανίδη, κύριοι συνάδελφοι του ΠΑΣΟΚ, διαμορφώνουν αγώγιμα δικαιώματα. Το ξέρουν όλοι οι παροικούντες εις την νομικήν ή οι έχοντες μία εφαπτόμενη με τη νομική επιστήμη. Δεν μπορεί να παραληφθεί ένας ο οποίος έχει διδακτορικό ή ένας ο οποίος ξέρει δύο γλώσσες περισσότερο. Αυτά είναι αδύνατα. Συνεπώς φτιάχνετε ένα προπέτασμα καπνού το οποίο είναι άχαρο.
      Αφού αναγνωρίζετε εκ πρώτης όψεως το αυτονόητο ότι, έχει δικαίωμα η Κυβέρνηση να φτιάξει υπηρεσιακά συμβούλια, να κάνει κρίσεις των διευθυντικών στελεχών, των στελεχών ευθύνης στη Δημόσια Διοίκηση, προκειμένου να ακολουθήσει την εντολή του ελληνικού λαού που του λέει «φτιάξε Δημόσια Διοίκηση, αξιοκρατική, αποτελεσματική, ηθική», αυτήν την εντολή πάμε να κάνουμε με την επανίδρυση του κράτους, συνεπώς, το αγώγιμο δικαίωμα που υπάρχει μέσα στο στοιχείο του φακέλου, είναι καταλυτικής σημασίας, δεν σας αφήνει περιθώρια για ρητορικές.
      Τέλος, όπως είπε ο κ. Ανδρεουλάκος προηγουμένως, δεν κάνουμε δίκη προθέσεων, θα τα δούμε και στα μισά του δρόμου, όταν κάνουμε τις κρίσεις και στο τέλος του δρόμου, όταν επιτέλους θα φτιάξουμε μία Δημόσια Διοίκηση αξιοκρατική και τίμια.
      Τελευταία παρατήρηση. Υπήρξε στη ρητορική σας κάτι το οποίο είναι απρεπές. Περιορίζομαι σε αυτόν το χαρακτηρισμό. Λέτε και λέχθηκε και από άλλους συναδέλφους, αλλά σημειώστε αυτήν την ένσταση, αυτήν τη διαμαρτυρία που κάνω στο δικό σας σκεπτικό, η ρητορική σας -όχι από εσάς προσωπικά, κύριε Καστανίδη, από ρήτορες- λέει: «και ποιους θα βάλει η Νέα Δημοκρατία; Κάτι γεροντάκια της δημόσιας διοίκησης». Ερώτηση: Ποιος τα έκανε γεροντάκια;
      (Χειροκροτήματα από την πτέρυγα της Νέας Δημοκρατίας)
      Και αν τα κάνατε γεροντάκια πρέπει να λοιδωρείτε και από πάνω; Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ θα ήθελα το λόγο για μισό λεπτό.
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑΣΟΚ, κ. Καστανίδης, έχει το λόγο για να κάνει μια παρέμβαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα είμαι πολύ σύντομος, κύριε Πρόεδρε.
      Δεν γνωρίζω από ποιου το στόμα ειπώθηκε το περί «γερόντων» και δεν γνωρίζω κάτω από ποιες συνθήκες.
      ΒΥΡΩΝ ΠΟΛΥΔΩΡΑΣ: Από τον εισηγητή σας.
      ΑΘΑΝΑΣΙΟΣ ΜΠΟΥΡΑΣ: Από τον εισηγητή σας στην τοποθέτησή του.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο εισηγητής μας είναι εδώ για να δώσει τις δέουσες απαντήσεις. Σας διαβεβαιώνω ότι το ΠΑΣΟΚ αντιμετωπίζει κάθε στέλεχος της Δημόσιας Διοίκησης, με βάση τα χαρακτηριστικά που συγκροτούν την υπηρεσιακή του ταυτότητα και μόνο αυτό.
      Θα μου επιτρέψετε, όμως, επειδή κύριε Πολύδωρα, θεωρώ ότι η σαφήνεια των επιχειρημάτων είναι προϋπόθεση για να καταστεί ο διάλογος ουσιαστικός, να πω ότι παρά το γεγονός ότι ο ν. 2190 έχει ακριβώς την ίδια διατύπωση, ότι εκτιμώνται τα στοιχεία του μητρώου…
      ΒΥΡΩΝ ΠΟΛΥΔΩΡΑΣ: Το είπα.
      ΧΑΡΑΛΑΜΠΟΣ ΚΑΣΤΑΝΙΔΗΣ:…προσθέτει «συνεκτιμώνται δε και». Πέραν, δηλαδή, των στοιχείων του μητρώου συνεκτιμώνται και όλα αυτά τα οποία σας διάβασα.
      Τι θα ήταν ιδιαιτέρως κοπιαστικό για τον νομοθετούντα σήμερα, να επαναλάβει την ίδια διατύπωση από τη στιγμή που αρέσκεται να αναφέρεται στο ν. 2190; 
      ΒΥΡΩΝ ΠΟΛΥΔΩΡΑΣ: Εγώ τι σας είπα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Ως εκ τούτου, λοιπόν, να μου επιτρέψετε να έχω την άποψη ότι η συναρμογή παντελώς ασαφών και γενικών κριτηρίων οδηγεί σε ένα και μόνο συμπέρασμα: Ότι οι κρίσεις δεν θα στηρίζονται στην υπηρεσιακή ταυτότητα και στο μητρώο του υπαλλήλου. Ως εκ τούτου, νομιμοποιείται το σύνολο της Αντιπολίτευσης να μιλάει για κομματικές κρίσεις.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, αναρωτιέμαι με αυτά που ακούω σήμερα αλλά και στην προχθεσινή συνεδρίαση για το συζητούμενο νομοσχέδιο, πώς θα νιώθουν τα χιλιάδες στελέχη που υπηρετούν ως προϊστάμενοι και διευθυντές στη Δημόσια Διοίκηση της χώρας και πρόσκεινται στην παράταξή σας. Τους αποκαλέσατε «πρασινοφρουρούς», «προσκυνημένους», «προσινορουφιάνους». Αυτή είναι η συμπεριφορά σας ακόμα και στους ανθρώπους που πρόσκεινται στην παράταξή σας.
      (Θόρυβος - διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ μη διακόπτετε. Εάν έχετε εγγραφεί στον κατάλογο θα μιλήσετε. 
      ΠΑΝΑΓΙΩΤΗΣ ΚΑΜΜΕΝΟΣ: Ακούστηκε η λέξη «πρασινοφρουρός»; 
      ΑΘΑΝΑΣΙΟΣ ΜΠΟΥΡΑΣ: Να ανακαλέσετε…
      ΠΡΟΕΔΡΕΥΩΝ (Φίλιππος Πετσάλνικος): Δεν έχετε το λόγο και δεν έχετε το δικαίωμα διακοπών. 
      Συνεχίστε κύριε συνάδελφε. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Αυτό πρέπει να το ανακαλέσετε εσείς κύριε συνάδελφε, για τους ανθρώπους που υπηρετούν τη Δημόσια Διοίκηση…
      (Θόρυβος - διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Μη διακόπτετε το συνάδελφο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ισχύει αυτό που μου είπαν πολλοί από τους πολίτες που σας παρακολουθούν ότι, πραγματικά αυτό για το οποίο κατηγορούσατε το ΠΑΣΟΚ ότι έπαθε στα είκοσι χρόνια, την αλαζονεία, σεις την έχετε πάθει στους πέντε μήνες και αποδεικνύεται από τη συμπεριφορά σας.
      (Χειροκροτήματα από την πτέρυγα του ΠΑΣΟΚ)
      Όλους αυτούς τους ανθρώπους που υπηρετούν τη διοίκηση δεν μπορείτε σήμερα να τους χωρίζετε σε παρατάξεις. Και εάν πάρουμε με τα στοιχεία των συνδικαλιστικών εκλογών που γίνονται κάθε φορά -και μπορώ να μιλήσω για το Ηράκλειο και την Κρήτη- η πλειοψηφία των προϊσταμένων και διευθυντών δεν ανήκει στο ΠΑΣΟΚ, που ήταν η κυβερνητική παράταξη.
      (Θόρυβος - διαμαρτυρίες από την πτέρυγα της Νέας Δημοκρατίας)
      ΠΑΝΑΓΙΩΤΗΣ ΚΑΜΜΕΝΟΣ: Είναι αστεία αυτά που λέτε.
      ΠΡΟΕΔΡΕΥΩΝ (Φίλιππος Πετσάλνικος): Αφήστε τον ομιλητή να ολοκληρώσει τη διατύπωση των απόψεών του. Όταν έλθει η ώρα να μιλήσετε ν’ αντικρούσετε με τα δικά σας επιχειρήματα.
      ΒΑΣΙΛΕΙΟΣ ΚΕΓΚΕΡΟΓΛΟΥ: Όλους αυτούς το ΠΑΣΟΚ δεν τους είχε στο ψυγείο όπως επαίρεσθε. Στη θερμοκοιτίδα τους είχε και ίσως αποδειχτεί ότι ήταν ένα λάθος αυτό, αν το δούμε από τη σκοπιά το ποια διεύθυνση προχωρούσε τα ζητήματα και ποια δημιουργούσε προβλήματα σε σχέση με τους πολίτες.
      Επειδή αναφέρεσθε πολλές φορές -αναφέρθηκε και ο κ. Πολύδωρας προηγουμένως- για την εντολή που έχετε πάρει από τον ελληνικό λαό -αυτό δεν σας το αμφισβήτησε κανείς και εμείς σας καλέσαμε μετά από μία πεντάμηνη ακυβερνησία να κυβερνήσετε και μάλιστα αναρωτιούνται πολλοί, αν ήταν σωστό αυτό, γιατί με το να κυβερνήσετε με τις αποφάσεις που παίρνετε πάμε πίσω-  σας λέγω ότι και εμείς πήραμε καθαρή εντολή από τη θέση της Αντιπολίτευσης να σας κρίνουμε και να σας ελέγχουμε. Και αυτό θα το κάνουμε στα πλαίσια της λειτουργίας των θεσμών είτε σας αρέσει είτε όχι. Γι’ αυτό πραγματικά θα πρέπει στα πλαίσια του διαλόγου να ακούγονται και να αφήνετε να ακούγονται όλες οι απόψεις.
      Κύριε Υπουργέ, είμαστε πλέον μια χώρα της Ευρωπαϊκής Ένωσης και νομίζω ότι πρέπει να το κατανοήσει η Κυβέρνηση. Έχουμε ανάγκη από μια ανταγωνιστική Δημόσια Διοίκηση, που να μπορεί να μας πάει μπροστά με χαρακτηριστικά που έχουν να κάνουν με την ποιότητα των υπηρεσιών, με την πιστοποίηση αυτών των υπηρεσιών, τη διασφάλιση της ποιότητάς τους. Και πρέπει να προχωρήσουμε σε τομές σ’ αυτήν, όμως, την κατεύθυνση.
      Αντίθετα εσείς έρχεστε με αυτό το νομοσχέδιο να μας οδηγήσετε σε μια αντιπαράθεση σε σχέση με το ποιος πρέπει να είναι αυτός που θα είναι διευθυντής, ενώ το πραγματικό ερώτημα  για τον πολίτη και αυτό που τον ενδιαφέρει, είναι ποιες υπηρεσίες θα παρέχονται σ’ αυτόν, σε ποιο χρόνο, πόσο αξιόπιστα, χωρίς τη διαμεσολάβηση του οποιουδήποτε τρίτου. Αυτό είναι το πραγματικό ερώτημα και σε αυτό πρέπει να απαντήσετε. Και δεν είναι θέμα προσώπων.
      Όσο προχωρεί αυτή η διαδικασία της συζήτησης για το συγκεκριμένο νομοσχέδιο, που ξεδιπλώνονται οι σκέψεις, ανοίγετε και εσείς την ψυχή σας, αγαπητοί συνάδελφοι της συμπολίτευσης και ο κύριος Υφυπουργός, την άνοιξε λίγο πριν, τόσο πιο έντονα αποκαλύπτεται το σχέδιο εγκαθίδρυσης της κομματικής διοίκησης, το σχέδιο της κομματικής επανίδρυσης του κράτους. Η Κυβέρνηση έχει κάθε δικαίωμα να παρεμβαίνει και η κυβερνητική παρέμβαση έχει την επίφαση της εντολής του λαού. Η κομματική παρέμβαση δεν έχει καμία νομιμοποίηση.
      Θα ήταν πολύ ειλικρινές από την πλευρά σας -και θα το εκτιμούσε ο ελληνικός λαός- εάν λέγατε ευθέως ότι, αυτό θέλουμε να κάνουμε γιατί αυτό πιστεύουμε και θα είχε μια αξία. Η διγλωσσία, όμως, και η μεταλλαγμένη πολιτική την οποία παρουσιάζετε και ακολουθείτε και η οποία έρχεται να καλύψει τις εσωτερικές ανάγκες από τη μία μεριά, φάνηκε από το τι συζητήσατε στο συνέδριό σας. Και από την άλλη επιχειρείτε με μεγαλοστομίες να ρίξετε στάχτη στα μάτια των πολιτών. Μάταια, όμως, γιατί όλοι έχουν κατανοήσει το στόχο σας. Και νομίζω ότι και πολλοί συνάδελφοι της συμπολίτευσης που συνέχισαν και σήμερα να υπερασπίζονται ως «εκσυγχρονιστικό» ένα νομοσχέδιο, που θα μείνει στην ιστορία ως μνημείο οπισθοδρόμησης. 
      Σε όλα τα άρθρα που αναφέρονται σε αξιολόγηση και προϋποθέσεις, οι εκπτώσεις ξεκίνησαν. Η έννοια της αξιοσύνης η οποία φαίνεται ξεχάστηκε, δεν διασφαλίζεται πουθενά. Και αναρωτιέμαι, κύριε Υπουργέ, κύριε καθηγητά, αν σας ρωτήσει κάποιος φοιτητής σας, για την έννοια της αξιοσύνης, της αξιολόγησης, θα του δώσετε ως ορισμό τα κριτήρια τα οποία περιλαμβάνονται στο νομοσχέδιο. Πιστεύω ότι αυτό δεν θα το κάνετε σε καμία περίπτωση.
      Με το άρθρο 8 κατεβαίνουν οι προϋποθέσεις για να γίνει κάποιος γενικός διευθυντής ή διευθυντής σε εξευτελιστικό επίπεδο. Δεν φτάνει αυτό. Έρχεται το άρθρο 11 και τα κατεβάζει τα κριτήρια ακόμα πιο χαμηλά στο μηδέν ή υπό το μηδέν για τη μεταβατική περίοδο. Λέει συγκεκριμένα το άρθρο 8 ότι ουσιαστικά προϋπόθεση για να γίνεις γενικός διευθυντής, είναι να έχεις κάνει έστω μια μέρα διευθυντής. Και έρχεται το άρθρο 11 και λέει ότι στην πρώτη περίοδο εφαρμογής δεν απαιτείται ούτε αυτή η ημέρα. Απαιτούνται μόνο τα γνωστά χρόνια τα είκοσι τρία χρόνια, να έχεις διοριστεί, δηλαδή, πριν το 1981, αν είσαι ΔΕ, 17 χρόνια για την ΤΕ και 10 χρόνια για την Π.Ε.
      ΠΡΟΕΔΡΕΥΩΝ (Φίλιππος Πετσάλνικος): Παρακαλώ κύριε συνάδελφε, ολοκληρώστε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, θέλω ανάλογη αντιμετώπιση με τους συναδέλφους, λόγω και της διακοπής, εάν αυτό είναι εφικτό.
      ΠΡΟΕΔΡΕΥΩΝ (Φίλιππος Πετσάλνικος): Γι’ αυτό ακριβώς δεν σας διέκοψα νωρίτερα, γιατί οι διακοπές σας στέρησαν χρόνο.
      Παρακαλώ ολοκληρώστε. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Θα αναφερθώ σε δύο συγκεκριμένα ζητήματα που έχουν να κάνουν με τις προϋποθέσεις του άρθρου 8 και του άρθρου 11, που έρχονται σε αντίφαση.
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Αναφέρθηκα προηγουμένως στον γενικό διευθυντή. Στην περίπτωση του διευθυντή δεν απαιτείται να έχει κάνει ούτε ώρα διοίκηση ούτε σε γραφείο ούτε σε περίπτερο… Και απορώ πώς θα πάει από το επίπεδο του απλού υπαλλήλου στη θέση του γενικού διευθυντή χωρίς προϋποθέσεις, με μόνη την προϋπόθεση ότι κρίθηκε από τον Υπουργό για το μεταβατικό διάστημα.
     Κλείνω με το άρθρο 10, το οποίο αναφέρεται στην κατάργηση διοίκησης οργάνων. Και συγκεκριμένα θέλω να αναφερθώ στην κατάργηση των οργάνων διοίκησης των ερευνητικών ιδρυμάτων που εποπτεύονται από το Υπουργείο Ανάπτυξης. Αυτή η κατάργηση φέρει μεγάλη αναστάτωση στο χώρο της έρευνας και αφήνει αδιοίκητα τα ερευνητικά ιδρύματα. Για ποιο λόγο; Για το λόγο ότι η διαδικασία επιλογής και μέχρι να φθάσει  τυπικά ο Υπουργός να επικυρώσει την εκλογή των οργάνων και την τοποθέτηση των διευθυντών, είναι διαδικασία η οποία διαρκεί.
Με την κατάργησή τους σήμερα μένουν ακέφαλα με αποτέλεσμα να υπάρξει απώλεια πόρων και απώλεια προγραμμάτων. Έτσι, λοιπόν, δεν πρέπει να περιληφθούν σ’ αυτήν τη συνολική ρύθμιση.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
    Το λόγο έχει ο κ. Κουτσούκος για έξι λεπτά.
    ΙΩΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είναι εύκολο απ’ αυτό το Βήμα να αναφέρεται κανείς στα προβλήματα της Δημόσιας Διοίκησης, στις αδυναμίες της, γιατί αυτό απηχεί και το αίσθημα του κόσμου και τις αγωνίες αυτών που διεκδικούν ένα καλύτερο και αποτελεσματικότερο κράτος, για να τεκμηριώσει μια πολιτική ισοπέδωσης και κατεδάφισης ό,τι θετικού υπάρχει σ’ αυτόν τον τόπο.
        Το δύσκολο είναι να αναφέρεται σ’ αυτά τα προβλήματα προσπαθώντας να τεκμηριώσει μια πολιτική μετεξέλιξης που θα στηρίζεται, σε ό,τι θετικό επιτεύχθηκε σ’ αυτόν τον τόπο τα τελευταία χρόνια, σε όποιες διαδικασίες συναίνεσης, σε όποιους θεσμούς και κριτήρια μπορεί κανένας να αξιοποιήσει, για να οικοδομήσει το καλύτερο. Αυτό τελικά που ζητάει ο κόσμος, αυτό που σε τελική ανάλυση σας έδωσε σαν Νέα Δημοκρατία εντολή ο λαός να υλοποιήσετε, αφού πείστηκε στις προγραμματικές σας εξαγγελίες.
        Η συζήτηση, όμως, που κάνουμε αυτές τις μέρες και η συζήτηση που κάνουμε σήμερα γίνεται με βάση ακριβώς αυτά τα επιχειρήματα; Γίνεται με βάση τις προεκλογικές σας δεσμεύσεις και εξαγγελίες; Εσείς μιλήσατε για αξιοκρατία. Εσείς μιλήσατε για μετρήσιμα κριτήρια. Αυτό λέει το πρόγραμμά σας. Κι ερχόμαστε σήμερα εδώ σε μια συζήτηση επί των συγκεκριμένων άρθρων -των άρθρων 8,9,10 και 11- τα οποία αποδεικνύουν ότι σε κανένα επίπεδο δεν θεσπίζονται διαδικασίες αξιοκρατίας, δεν θεσπίζονται συγκεκριμένα και μετρήσιμα κριτήρια. Κατά τούτο εμείς μπορούμε να τεκμηριώνουμε την άποψη ότι πέρα απ’ αυτά που στη ρητορεία σας και στους λόγους σας εκφράζετε για αξιοκρατία, εκφράζουμε τους φόβους μας ότι ο στόχος σας δεν είναι η αξιοκρατία αλλά η κομματικοκρατία. Και μας απαντάει ο κύριος Υπουργός και ο κύριος Υφυπουργός ότι κάνουμε δίκην προθέσεων.
        Ο δρόμος προς την κόλαση, κύριε Υπουργέ, είναι στρωμένος με αγνές προθέσεις. Και το ξέρετε πάρα πολύ καλά.
        ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το ξέρετε πολύ καλά κι εσείς.
        ΙΩΑΝΝΗΣ ΚΟΥΤΣΟΥΚΟΣ: Και επιχειρείτε να μας πείσετε ότι αυτά τα κάνετε -και έχετε το δικαίωμα να τα κάνετε- επειδή εμείς το 1982 κάναμε αυτά ή το 1994 κάναμε τ’ άλλα. Αν, όμως, κάναμε αυτά που μας καταλογίζετε, προφανώς ο λαός δεν σας έδωσε το δικαίωμα και την εντολή να επαναλάβετε τα ίδια.
        Αλλά, αγαπητοί συνάδελφοι, δεν είναι άδικη μια συζήτηση που ισοπεδώνει όλα τα στελέχη της διοίκησης και τα κατατάσσει με κομματικά κριτήρια; Δηλαδή, κύριε Υπουργέ, πού βρήκατε εσείς τους διευθυντές και τους τμηματάρχες, τους οποίους μετακινήσατε και τοποθετήσατε στις θέσεις κάποιων που θεωρούσατε ότι είτε πρόσκεινται σε μας είτε δεν κάνουν καλά τη δουλειά τους;
        Πού βρήκε ο συνάδελφός σας, Υπουργός Οικονομικών, εβδομήντα περίπου στελέχη -διευθυντές και τμηματάρχες- και τους τοποθέτησε σε θέσεις κλειδιά στο Γενικό Λογιστήριο, μετακινώντας άλλους συναδέλφους; Πού βρήκε τον Περιφερειακό Διευθυντή του ΣΔΟΕ, που τον τοποθέτησε αντικαθιστώντας αυτόν που θεώρησε ότι εκπροσωπούσε το κομματικό ΣΔΟΕ; Πού βρήκατε τους διευθυντές και τους τμηματάρχες του Υπουργείου Γεωργίας που τους τοποθετήσατε σε θέσεις-κλειδιά, μετακινώντας άλλους που θεωρήσατε ότι δεν κάνουν καλά τη δουλειά τους;
Αυτοί δεν ήταν επιλεγμένοι ως Διευθυντές και Τμηματάρχες από έναν υφιστάμενο σύστημα, που υπάκουε σε ορισμένους κανόνες και σε ορισμένα κριτήρια; Αυτοί ήταν μιας και μόνης παράταξης; Αναφέρω αυτά τα τέσσερα ενδεικτικά παραδείγματα, για να σας πω ότι αδικείτε τα είκοσι δύο χιλιάδες στελέχη της Διοίκησης, ταυτίζοντάς τα μόνο με μία παράταξη.
      Εγώ, κύριε Υπουργέ, δεν δέχομαι -για να έρθω και στη συζήτηση που έγινε νωρίτερα- ότι υπάρχει υπάλληλος στο δημόσιο, που υπηρετεί πάνω από είκοσι χρόνια, ο οποίος δεν είχε την ικανότητα να κριθεί ούτε ως Τμηματάρχης, για να έρχεστε εσείς τώρα με τη μεταβατική διάταξη και να του δίνετε τη δυνατότητα να τον κρίνετε ως γενικό διευθυντή. Αν κάνω λάθος να μου το πείτε, αλλά αυτό ακριβώς προβλέπει η μεταβατική διάταξη για την πρώτη κρίση.
      Εγώ, λοιπόν, έχω τρία επιχειρήματα και παρακαλώ να μου απαντήσετε επ’ αυτών, γιατί δεν σας ενδιαφέρει η αξιοκρατία και ενδιαφέρεστε για την κομματικοκρατία.
      Το πρώτο επιχείρημα είναι ότι υποβαθμίζετε τα προσόντα. Κατεβάζετε σε δεκαεπτά χρόνια συν μία ημέρα στις πάγιες διατάξεις τα κριτήρια για το γενικό διευθυντή και στα είκοσι έτη Π.Ε Α στη μεταβατική διάταξη, χωρίς το κριτήριο της προϋπηρεσίας σε θέση ευθύνης.
      Το δεύτερο επιχείρημά μου είναι η έλλειψη των κριτηρίων. Στο άρθρο 36 του ν. 2190 υπάρχουν συνεκτιμώμενα κριτήρια. Σας προκαλώ, λοιπόν, στο άρθρο 8 του νομοσχεδίου σας, στις παραγράφους 2  και 3 να συμπεριλάβετε εξουσιοδοτική διάταξη για προεδρικό διάταγμα για μετρήσιμα κριτήρια με βάση και τις προτάσεις του συνδικαλιστικού κινήματος και της ΑΔΕΔΥ, με τους οποίους λέτε ότι συζητάτε.
      Το τρίτο επιχείρημά μου, κύριε Υπουργέ, είναι η συγκρότηση των υπηρεσιακών συμβουλίων. Για πρώτη φορά γίνεται συγκρότηση υπηρεσιακών συμβουλίων χωρίς καμία προϋπόθεση.
      Θα κλείσω, κύριε Πρόεδρε, λέγοντας τούτο: Πρέπει να αποφασίσετε, αγαπητοί συνάδελφοι. Ή το νομοσχέδιο λειτουργεί ως «απόψυξη», σύμφωνα με τα περί «καταψύξεως» του ευγλωττότατου κατά τα άλλα συναδέλφου και συμπατριώτη μου, κύριου Πολύδωρα ή το νομοσχέδιο αφορά στην αξιοκρατία. Αποφασίστε και πράξτε.
      Ευχαριστώ πάρα πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ.
      Η κυρία Χριστοφιλοπούλου έχει το λόγο για έξι λεπτά.
      Σας παρακαλώ να μιλήσετε από τη θέση σας.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Να μιλήσω από τη θέση μου αλλά δεν ξέρω γιατί για εμένα γίνεται αυτή η εξαίρεση.
      ΠΡΟΕΔΡΕΥΩΝ (Ιωάννης Τραγάκης): Δεν είναι εξαίρεση, είναι η εφαρμογή του άρθρου 66 του Κανονισμού, όπως γνωρίζετε.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, εμείς διευκολύναμε το Προεδρείο…
      ΠΡΟΕΔΡΕΥΩΝ (Ιωάννης Τραγάκης): Να γίνω πιο συγκεκριμένος. Έχουμε ακόμα έντεκα ομιλητές. Έχουμε και την απογευματινή συνεδρίαση. Με το πήγαινε-έλα στο Βήμα έχουμε καθυστέρηση.
      Ορίστε, κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Λυπούμαι πολύ, κύριε Πρόεδρε και κύριοι συνάδελφοι, γιατί υπάρχει μια αναντιστοιχία που φαίνεται ήδη από τη συζήτηση αυτού του νομοσχεδίου, μεταξύ λόγων και πράξεων της Κυβέρνησης. Ακούσαμε πολλά -μας προέτρεψε και ο κύριος Υφυπουργός προηγουμένως, να είμαστε συγκεκριμένοι- περί κριτηρίων. Ακούσαμε το επιχείρημα: «Μα θέλουμε να εφαρμόσουμε το πρόγραμμά μας».
      Πιστεύω, όμως, ότι τα όσα θα προσπαθήσω να καταδείξω στα άρθρα 7 έως 11, γιατί, κυρίες και κύριοι συνάδελφοι, πιστεύω ότι τα υπόλοιπα άρθρα περί ΑΣΕΠ είναι προπέτασμα καπνού, ακριβώς φανερώνουν το γεγονός της ανακολουθίας λόγων και έργων και την προσπάθεια της Νέας Δημοκρατίας να ωραιοποιήσει μια κατάσταση, που γίνεται εν μία νυκτί.
      Ας έρθουμε, λοιπόν, στο άρθρο 7. Ως δια μαγείας επανέρχεται σε ισχύ το άρθρο 34 του ν. 2190 και αμέσως αντικαθίσταται. Είναι αποκαλυπτικό. Πραγματικά δεν γίνεται για κανένα άλλο λόγο, αλλά για να αποκτήσει, ο κύριος Υπουργός, προσχηματικό επιχείρημα. Εν μια νυκτί καταργούμε το βαθμολόγιο του Υπαλληλικού Κώδικα.
      Άραγε μετά την ψήφιση νέου βαθμολογίου, μετά την κατάργηση των βαθμών των διευθυντών και των γενικών διευθυντών και την κατάργηση των υπηρεσιακών συμβουλίων, ποιο θα είναι το αντικείμενο της νομοπαρασκευαστικής επιτροπής, που θα συγκαλέσετε, κύριε Υπουργέ; Ποιο διάλογο θα κάνετε; Επί ποιου θέματος;
      Καταργούμε σήμερα τους βαθμούς του γενικού διευθυντή και του διευθυντή, την πάγια ιεραρχία, για να τους μετατρέψουμε σε κινητή ιεραρχία. Κινητή ιεραρχία πράγματι προέβλεπε και ο ν. 2190.  Ο τότε, όμως, Υπουργός κύριος Πεπονής, σας θυμίζω ότι είχε συγκροτήσει τη νομοπαρασκευαστική επιτροπή για τον Υπαλληλικό Κώδικα, ο οποίος ψηφίστηκε. Η ιεραρχία, σύμφωνα με τον Κώδικα αυτό, επί Υπουργίας Αλέκου Παπαδόπουλου έγινε μεικτή.
      Οι δύο ανώτατοι βαθμοί είναι πλέον πάγια μέχρι στιγμής ιεραρχία, ακριβώς για να υπάρχει  συνέχεια στη διοίκηση. Οι συχνές αλλαγές Υπουργών, Υφυπουργών, γενικών γραμματέων λόγω της πάγιας ιεραρχίας έτσι δεν δημιουργούν ρωγμές στη συνέχεια της διοίκησης, στη συνέχεια του κράτους, την οποία και εσείς, αγαπητοί συνάδελφοι της Νέας Δημοκρατίας επικαλείσθε και το κάνετε πολλές φορές αυτό. Την εμπειρία, όμως, που συσσωρεύτηκε και τα αρνητικά -και ας μη μας λέει ο Κοινοβουλευτικός Εκπρόσωπος της Νέας Δημοκρατίας ότι εμείς οι ίδιοι λέμε ότι δεν λειτουργεί καλά. Βεβαίως και υπήρχαν αρνητικά, αναφέρθηκε και ο κ. Παπανδρέου, αναφέρθηκε και ο κ. Σκανδαλίδης. Αυτά ακριβώς επί υπουργίας Σκανδαλίδη είχαν αρχίσει να συζητούνται. Και ακριβώς, ο Υπουργός κ. Παυλόπουλος, στις προγραμματικές δηλώσεις της Κυβέρνησης ήρθε εδώ και μας είπε ότι θα συνεχίσει αυτόν το διάλογο, ακριβώς για να γίνει το σύστημα καλύτερο.
      Και έρχομαι στο πρόγραμμά σας. Θέλετε τη θητεία στις θέσεις ευθύνης. Βεβαίως μελετήστε τη, φτιάξτε τη, βάλτε τη σε διάλογο και κάντε τη θητεία. Γιατί πρόσχημα είναι και τίποτε άλλο και η θητεία και όλα όσα λέτε, γιατί η πραγματική δική σας ανάγκη είναι να καταργήσετε τους πάντες και τα πάντα με μαζικό αυθαίρετο τρόπο.
      Ένα νομοσχέδιο ευνοιοκρατίας χωρίς μελέτη, χωρίς συναίνεση, χωρίς διάλογο. Οι υπάλληλοι ΔΕ΄ και ΤΕ΄ στην ουσία μπορούν να εξισωθούν με τους ΠΕ΄. Γιατί;  Διότι μπορούν να φτάσουν, κυρίες και κύριοι συνάδελφοι, όλοι στον ίδιο καταληκτικό βαθμό.
      Με τον ισχύοντα σήμερα Υπαλληλικό Κώδικα, όπως ξέρουμε είναι επτά βαθμοί. Ο ΔΕ΄ υπάλληλος μπορούσε να φτάσει ως και το βαθμό Α΄. Ο ΤΕ΄ έως και το βαθμό του διευθυντή, ο ΠΕ΄ έως τον καταληκτικό του γενικού διευθυντή.
      Είναι, λοιπόν, καταστροφικό σήμερα να μπορούμε να εξισώνουμε έτσι τους βαθμούς των υπαλλήλων. Δεν είναι τίποτε άλλο, παρά μαζικές επανακρίσεις, που αποτελούν επιστροφή στο παρελθόν και διαγράφουν τις πρόσφατες θετικές εξελίξεις. Και ως νέα Βουλευτής εγώ θα ήλπιζα ότι με τις δικές σας πολιτικές, τις οποίες θα αντικρούαμε σε πολιτικό επίπεδο, θα μπορούσαμε να συζητήσουμε πραγματικά και πριν τη Βουλή και μέσα στη Βουλή, τις βελτιώσεις του ισχύοντος συστήματος του Υπαλληλικού Κώδικα και όχι να επαναφέρουμε μαζικές καταργήσεις και μαζικές επανακρίσεις, που οποιαδήποτε αλήστου μνήμης ρύθμιση Κουτσόγιωργα, ωχριά μπροστά σε τέτοιες ρυθμίσεις.
      Και θέλω επίσης να σταθώ στο γεγονός ότι εσείς οι ίδιοι μιλήσατε για κριτήρια κι εσείς είστε που τα καταργείτε αυτά. Με δεδομένες τις ρυθμίσεις του άρθρου 7 έρχεται το άρθρο 8 και ορίζει ποιος καταλαμβάνει τις θέσεις των προϊσταμένων, αφαιρώντας κριτήρια αξιολόγησης, τόσο από τον υπαλληλικό κώδικα -ας συγκρίνουμε τα άρθρα 83 και 81 με το άρθρο 8, για το οποίο συζητάω- όσο και από τον ν. 2190 που επαναφέρετε, το άρθρο 36.
      Αντί, δηλαδή, να επιχειρηθεί η εισαγωγή κριτηρίων και διαδικασιών, που θα προωθούσαν περαιτέρω την αξιοκρατία, για την οποία εσείς κόπτεσθε, δεν κάνετε τίποτε άλλο παρά να καταστρέψετε τα υπάρχοντα και να οικοδομήσετε μόνο το κομματικό σας κράτος. Φοβούμαι πολύ ότι αυτά τα άρθρα μιλούν από μόνα τους για τις προθέσεις σας. Εδώ, λοιπόν, σ’ αυτά τα άρθρα είναι ακριβώς η απόδειξη της αναντιστοιχίας σας μεταξύ λόγων και έργων. Είπε, ο κύριος Υφυπουργός, ότι ακούει ο λαός. Να θυμάστε, κυρίες και κύριοι συνάδελφοι της Νέας Δημοκρατίας, ότι ο λαός μας ακούει όλους.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
    Ο κ. Δερμεντζόπουλος έχει το λόγο.
    ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, η δημόσια διοίκηση στη δημοκρατία οφείλει να λειτουργεί κάτω από ορισμένους κανόνες και αρχές. Αρχές χρηστής διοίκησης. Όπως: Να είναι, κατά κύριο λόγο στην υπηρεσία του πολίτη, να τον αντιμετωπίζει ισότιμα και αμερόληπτα, χωρίς διακρίσεις, χωρίς διαχωρισμούς. Να είναι αποτελεσματική με ταχείς ρυθμούς. Να συμβάλει στους αναπτυξιακούς στόχους της χώρας και να μην αποτελεί τροχοπέδη και βαρίδιο στην ανοδική της πορεία. Να λειτουργεί με εντιμότητα και διαφάνεια, χωρίς ίχνος και συμπτώματα διαφθοράς και συναλλαγής.
      Τίποτα από τα παραπάνω, καμιά αρχή και κανένας κανόνας δεν υφίσταται σήμερα. Αντιθέτως έχουμε να κάνουμε με μία κρατική μηχανή δυσκίνητη, αργοκίνητη, δυσλειτουργική, εχθρική στον πολίτη, έντονα κομματικοποιημένη, με βαριές σκιές διαφθοράς και συναλλαγών, μια Δημόσια Διοίκηση που ακυρώνει κάθε προσπάθεια προόδου και εξέλιξης. 
      Δυστυχώς αυτή είναι η εικόνα σήμερα και δεν μπορεί κανείς να την αμφισβητήσει. Η Κυβέρνηση πριν από τις εκλογές του Μαρτίου, μέσα από το πρόγραμμά της σαφέστατα και ξεκάθαρα είχε εκφράσει τη θέση της για την αλλαγή αυτού ακριβώς του τοπίου. Και αυτό το επικύρωσε ο ελληνικός λαός με την ψήφο του. Αποδοκίμασε την επικρατούσα κατάσταση και έδωσε την εντολή για την εξαγγελθείσα αλλαγή της.
      Αυτή, λοιπόν, την εντολή, κυρίες και κύριοι συνάδελφοι, έρχεται σήμερα να εφαρμόσει αυτό το νομοσχέδιο. Τη θέληση του ελληνικού λαού να υλοποιηθούν αυτά που η σημερινή Κυβέρνηση του υποσχέθηκε. Θα ήμασταν ανακόλουθοι εάν δεν ερχόταν αυτό το νομοσχέδιο προς ψήφιση. Αυτή η Κυβέρνηση είναι αποφασισμένη να είναι συνεπής, σε όλα όσα έχει δεσμευθεί.
      Κυρίες και κύριοι συνάδελφοι, σ’ αυτήν εδώ την προσπάθεια που σύμμαχο και εντολέα έχει τον ελληνικό λαό αυτές τις ημέρες που συζητείται αυτό το σχέδιο νόμου, παρατηρείται μια λυσσαλέα επίθεση από τους συναδέλφους του ΠΑΣΟΚ. Διαβλέπουν στοιχεία και προθέσεις κομματισμού, χαρακτηριστικά μέχρι τώρα, πρόσφατα των δικών τους ημερών. Ακούστηκαν πολλά περί κομματισμού. Μόλις προχθές, ο Πρωθυπουργός, τα καταδίκασε σαν νοσηρά φαινόμενα των προηγουμένων κυβερνήσεων. Και τα καταδίκασε στο συνέδριο του δικού μας κόμματος, ακυρώνοντας έτσι και το επιχείρημα που ακούστηκε εδώ μέσα ότι αυτό το νομοσχέδιο ήρθε εν όψει του δικού μας συνεδρίου, δηλαδή, για ικανοποίηση των δικών μας στελεχών.
      Δεν μπορώ, όμως, να αποφύγω τον πειρασμό και να μη σχολιάσω τον παραλογισμό των επιχειρημάτων των συναδέλφων του ΠΑΣΟΚ, που δείχνουν ότι έτσι υποτιμούν και τη νοημοσύνη των πολιτών. Η εικοσαετής παρουσία του ΠΑΣΟΚ στη διακυβέρνηση της χώρας συνδέθηκε κατ’ αρχάς με την απομάκρυνση και αποπομπή γενικών διευθυντών και αναπληρωτών το 1982 και με την εξάρθρωση της Δημόσιας Διοίκησης, από παραγκωνισμούς των μόνιμων υπαλλήλων, από ελεγχόμενους ειδικούς συμβούλους, από κομματισμό στις προαγωγές, από απονομές θέσεων. Ακόμα χαρακτηρίστηκε από την κατάλυση της αξιοκρατίας και από την ανοχή στα φαινόμενα της διαφθοράς.
      Αυτό ήταν το δείγμα γραφής των Κυβερνήσεων του ΠΑΣΟΚ στον τομέα της διοίκησης. Αυτό το παρελθόν, λοιπόν, αυτήν τη θλιβερή εικόνα έρχεται τώρα κατά τη συζήτηση αυτού του νομοσχεδίου να την εξωραΐσει το ΠΑΣΟΚ, στηλιτεύοντας την προσπάθεια κατάλυσης του κομματικού κράτους που το ίδιο οικοδόμησε, ως κομματισμό -τάχα- της σημερινής Κυβέρνησης! Επιχειρεί να δημιουργήσει ανησυχία στο δημοσιοϋπαλληλικό κόσμο, χωρίς να αντιλαμβάνεται ότι οι δημόσιοι υπάλληλοι καθόλου, μα καθόλου δεν νοιάζονται για τη διατήρηση του ΠΑΣΟΚικού συστήματος παρά μόνο για ένα πράγμα, ότι δεν θα γίνουν τα ίδια με τα έργα του ΠΑΣΟΚ και αυτό διασφαλίζεται πλήρως, κυρίες και κύριοι συνάδελφοι, με τις διατάξεις του προς ψήφιση νομοσχεδίου.
     Η Δημόσια Διοίκηση νοσεί. Το βλέπουμε καθημερινά όλοι μας. Το βιώνει ο κάθε πολίτης αυτής της χώρας. Και περισσότερο το αισθάνονται οι λειτουργοί της, οι λειτουργοί αυτοί που έχουν διάθεση προσφοράς, προόδου και έντιμης δράσης. Νοσεί από κομματισμό, από διαφθορά, από έλλειψη πρωτοβουλίας, από υπερπληθυσμό σε άχρηστες θέσεις και από λειψανδρία σε δύσκολες και κρίσιμες. Και αυτή η εξυγίανση δεν γίνεται με ημίμετρα ή με βελτιώσεις. Χρειάζεται ριζική και εκ βάθρων ανοικοδόμηση.
     Για το λόγο αυτό κάθε μέτρο που αποβλέπει στην αποκαθήλωση της κομματικής κληρονομιάς του παρελθόντος, δεν είναι ανατροπή της νομιμότητας, όπως εδώ ακούστηκε, αλλά είναι ένα θετικό βήμα για την έξοδο από το τέλμα.
      Κυρίες και κύριοι συνάδελφοι, πριν από δύο μέρες ο Πρωθυπουργός από το βήμα του συνεδρίου του δικού μας κόμματος -και αυτό έχει ιδιαίτερη σημασία- επιβεβαίωσε και έδωσε το μήνυμα να προχωρήσουμε με θάρρος και συνέπεια στη δημιουργία ενός παραγωγικού και αξιοκρατικού μηχανισμού που θα προσελκύει και θα επιβραβεύει τους ικανούς και τους έντιμους όποιο κι αν είναι το κόμμα που ψήφισαν, όπου κι αν ανήκουν. Και αυτό το νομοσχέδιο είναι προς αυτήν την κατεύθυνση. Μια κατεύθυνση που στόχο έχει την οικοδόμηση ενός ουσιαστικού κράτους δικαίου, ίσων ευκαιριών, σε μια άρτια δομημένη Δημόσια Διοίκηση.
      Αν κοιτάτε και εσείς κύριοι συνάδελφοι της Αξιωματικής Αντιπολίτευσης προς αυτήν την κατεύθυνση, καλείστε μαζί μας να ψηφίσουμε αυτό το νομοσχέδιο. Αλλιώς θα είστε μόνοι. Και μόνοι και πίσω.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Μπούρας για έξι λεπτά.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Συζητούμε σήμερα τα άρθρα 1 έως 11 αυτού του σημαντικού νομοσχεδίου, ενός νομοσχεδίου που ρυθμίζει θέματα του Υπουργείου Εσωτερικών, Δημόσιας Διοίκησης και Αποκέντρωσης. Βέβαια ενώ από την πλευρά της ελάσσονος Αντιπολίτευσης πράγματι με επιχειρήματα -με τα οποία μπορεί εμείς να διαφωνούμε- οι εισηγητές ασχολήθηκαν με την ουσία του νομοσχεδίου, διαφωνούντες ή συμφωνούντες αλλού, εσείς, κυρίες και κύριοι συνάδελφοι της Αξιωματικής Αντιπολίτευσης, για την ταμπακέρα τίποτα. Περί άλλα τυρβάζετε επί μία εβδομάδα τώρα. Αλλά πρέπει να σας πω ότι κανέναν δεν συγκινείτε, διότι ο ελληνικός λαός περιμένει λύσεις, περιμένει συγκεκριμένες θέσεις.
      Ειλικρινά στην πρώτη ενότητα των άρθρων 1 έως 4, που αναφέρεται στα θέματα των προσλήψεων, άραγε διαφωνείτε για τη διεύρυνση στις προσλήψεις των πολυτέκνων και των παλιννοστούντων; Αλήθεια δεν καταλάβατε τόσες φορές που ο Υπουργός των Εσωτερικών κ. Παυλόπουλος, σας εξήγησε λεπτομερέστατα και στην επιτροπή και εδώ στο τμήμα, ότι αυτές οι διατάξεις προσπαθούν να κάνουν λειτουργικότερο και αποτελεσματικότερο το θέμα των προσλήψεων μέσω ΑΣΕΠ και αποτελούν και μόνο προτάσεις της διοίκησης του ΑΣΕΠ σήμερα;
      Στο Κεφάλαιο Β΄ των άρθρων 5 έως 6 δεν συμφωνείτε με τα θέματα τα οποία λύνονται στο Εθνικό Κέντρο Δημόσιας Διοίκησης; Και στέκεστε βέβαια στα άρθρα 7 έως 11 και εκεί αναδεικνύετε κορώνες, οιμωγές και δάκρυα, χωρίς επιχειρήματα. Και σας το έχω ξαναπεί και το λέω και πάλι, το είπαν και άλλοι συνάδελφοι, ότι στο σπίτι του κρεμασμένου δεν μιλάνε για σκοινί, όταν εσείς μιλάτε για κομματισμό.
      Και ειλικρινά, ακούστηκαν πάρα πολλά, το είπε και ο Κοινοβουλευτικός μας Εκπρόσωπος ο κ. Πολύδωρας γλαφυρότατα, ο εισηγητής σας κ. Λοβέρδος εν τη ρύμη του λόγου του το επανέλαβε σήμερα, για τα υπερήλικα δικά μας παιδιά και πράγματι ρωτάμε: Ποιος κατέστησε τα άτομα αυτά τα είκοσι χρόνια, αυτά που περιφρονητικά ονομάζει υπερήλικα παιδιά ο κ. Λοβέρδος, υπερήλικα; Και γέροντες τους αποκάλεσε. Βέβαια, κόπτεστε μήπως δεν τίθεται ως προτέρημα και ως ένα εκ των στοιχείων αξιολόγησης το θέμα του να είχαν προϋπάρξει σε κάποια διοικητική θέση. Ποιος τους έδωσε αυτό το δικαίωμα; Δεν ξέρετε ότι υπάρχουν στο ψυγείο είκοσι χρόνια αξιολογότατα στελέχη της Δημόσιας Διοίκησης;
      Και βέβαια, ο κ. Λοβέρδος εν τη ρήμη του λόγου υπεραμύνθηκε κάποιας φράσης της κ. Γιαννάκου αλλά μάλλον ή δεν την κατάλαβε ή δεν την εξηγεί σωστά, διότι πράγματι εδώ υπάρχει μία διαφορετική νοοτροπία. Άλλη νοοτροπία η δική σας και του χώρου σας άλλη η δική μας. Ομολογήσατε, όμως, ότι και στο Υπουργείο Παιδείας η κ. Γιαννάκου βρήκε τέσσερις δικούς σας γενικούς διευθυντές και όχι πέμπτο. Και με τη διαφορά νοοτροπίας εμείς συνεργαζόμαστε με όλη την κοινωνία, με όλα τα στελέχη, με όλη τη Δημόσια Διοίκηση και σε τίποτε δεν εμποδίζονται αυτοί οι τέσσερις και άλλοι χίλιοι δεκατέσσερις και όποιοι άλλοι να θέσουν στη νέα διαδικασία τον εαυτό τους όπως όλοι. Και βέβαια, πρέπει να σας θυμίσω ότι δεν είναι τυχαία γεγονότα. Αν θέλετε να σας πω και το Υπουργείο, έξι γενικοί διευθυντές και οι έξι στελέχη της ΠΑΣΚΕ και μάλιστα στα συνδικαλιστικά ψηφοδέλτια και πολύ καλά κάνουν. Είναι τυχαίο αυτό το γεγονός. Και εσείς κόπτεσθε ότι εμείς κομματικοποιούμε τη Δημόσια Διοίκηση. Εμείς δεν την κομματικοποιούμε αλλά προσπαθούμε, συνεπείς στις δεσμεύσεις μας στον ελληνικό λαό, να κάνουμε μία Δημόσια Διοίκηση που θα είναι δίπλα στον πολίτη, δεν θα είναι δυνάστης. Και αυτή η Δημόσια Διοίκηση ξεκινάει από την κορυφή και χτίζεται από πάνω. Γιατί όπως λέει ο λαός, το ψάρι βρωμάει από το κεφάλι. Και εμείς λοιπόν θέλουμε να θέσουμε τα θεμέλια μίας νέας Δημόσιας Διοίκησης, η οποία θα είναι δίπλα στον πολίτη, με εντιμότητα και αποφασιστικότητα.
      Λείπει ο κ. Καστανίδης για να του διαβάσω το άρθρο 36 του ν. 2190. Μας είπε να κάνουμε κρίσεις και συγκρίσεις. Διαβάζω επί λέξει το άρθρο 36 του ν. 2190 στην παράγραφο 3. Θέλω να διαβάσετε τη δική μας ρύθμιση να δούμε πού διαφωνείτε.
      ΠΡΟΕΔΡΕΥΩΝ (Ιωάννης Τραγάκης): Θέλετε να το καταθέσετε στα Πρακτικά για τη σύγκριση για να μην κουράζεστε και για να μη χάνουμε χρόνο;
      ΑΘΑΝΑΣΙΟΣ ΜΠΟΥΡΑΣ: Λίγο θα διαβάσω για να δώσω επιχείρημα.
      Κατά κύριο λόγο λαμβάνονται υπόψη οι εκθέσεις αξιολόγησης και τα στοιχεία του προσωπικού μητρώου των υπαλλήλων. Παρακάτω, εκεί που θέλετε να πείτε σεις ότι εμείς αποδυναμώνουμε, ξέρετε ποια λέξη βάζει; «Συνεκτιμώνται», ενώ εμείς έχουμε ισχυρά όλα τα κριτήρια.
      Κάτι άλλο για να το διευκρινίσω. Ξέρετε τι συνεκτιμούσε η δική σας επιλογή; Πιστοποιητικά παρακολούθησης εκπαιδευτικών ή μορφωτικών προγραμμάτων υπαλλήλων. Ξέρετε αν αυτά τα πιστοποιητικά έχουν εγκυρότητα, ενώ εδώ μιλάμε για πτυχία, για master, για διδακτορικά.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ.  Κυρίες και κύριοι συνάδελφοι, θα μου επιτρέψετε στο σημείο αυτό να προσπαθήσω να κάνω έναν απολογισμό της κριτικής που έγινε  και των απαντήσεων που οφείλουν να δοθούν επ’ αφορμή της συζήτησης του σημερινού νομοσχεδίου. Ξέρετε κάθε νομοθέτημα είναι ανθρώπινο δημιούργημα. Και κάθε ανθρώπινο δημιούργημα -άρα και τα νομοθετήματα- εμπεριέχουν ατέλειες. Και είναι η νοοτροπία κάθε Υπουργού -τουλάχιστον αυτή είναι η νοοτροπία που μας διακατέχει- να ακούσει από τη Βουλή είτε στην επιτροπή είτε στην Ολομέλεια, εκείνη την κριτική που θα του διορθώσει λάθη ή παραλείψεις. Αλλά εκείνο που παρακολουθήσαμε όλες τις μέρες ακόμη κι εδώ, δεν ήταν κανενός είδους κριτική, δεν ήταν προσπάθεια της μείζονος Αντιπολίτευσης ν’ ασκήσει εποικοδομητική κριτική σ’ ένα νομοσχέδιο. Ήταν απλώς και μόνο «κραυγές και ψίθυροι». Τίποτε παραπάνω.
      Ο λόγος είναι απλός. Η Αξιωματική Αντιπολίτευση, ελλείψει επιχειρημάτων και προσπαθώντας να συγκαλύψει αμαρτίες του παρελθόντος, έχει επιδοθεί σε μία προσπάθεια να επικαλύψει αυτήν την έλλειψη επιχειρημάτων με κραυγές οι οποίες, υποτίθεται, ξεκινούν για να δώσουν σοβαρότητα στην κριτική που το νομοσχέδιο αυτό υφίσταται. Αλλά από τον τρόπο που αυτή επιχειρείται και με αυτά που ακούστηκαν, φτάνουμε στα όρια της θυμηδίας και του κωμικού.
      Αυτό το λέω διότι όλη αυτή η προσπάθεια προαναγγέλθηκε περίπου από την Αξιωματική Αντιπολίτευση ως ένα είδος «ομοβροντιών» κατά του νομοσχεδίου. Θα μου επιτρέψουν, οι κύριοι συνάδελφοι της Αξιωματικής Αντιπολίτευσης, να τους πω ότι αυτές οι ομοβροντίες μου θυμίζουν κανονιοβολισμούς σε επετειακές εκδηλώσεις που κάνουν θόρυβο, βγάζουν καπνό, αλλά έχουν άσφαιρα πυρά. Γιατί εάν δεν έχεις στόχο, από εκεί και πέρα τι άλλο να κάνεις; Αυτά ακούγαμε όλες αυτές τις μέρες εδώ μέσα! 
      (Χειροκροτήματα από την πτέρυγα της Νέας Δημοκρατίας)
      Τρία είναι τα συμπεράσματα που προκύπτουν από την κριτική της Αξιωματικής Αντιπολίτευσης.
      Τρία, λοιπόν, είναι και τα χαρακτηριστικά που διακατέχουν αυτήν την κριτική -εντός εισαγωγικών η λέξη «κριτική».
      Πρώτον, αλαζονεία και καθεστωτική νοοτροπία. Η ίδια που γνωρίζαμε και την οποία είχε το ΠΑΣΟΚ όταν ήταν κυβέρνηση. Δεύτερον, μια προσπάθεια αποπροσανατολισμού του Κοινοβουλίου και, επέκεινα, της κοινής γνώμης από την ουσία του νομοσχεδίου. Και, τρίτον, μία δίκη προθέσεων, εκ των προτέρων προσπάθεια διαμόρφωσης της κοινής γνώμης για το αποτέλεσμα εφαρμογής του νομοσχεδίου, που αγγίζει τα όρια της πολιτικής κακοπιστίας.
      Στο σημείο αυτό, θα εξηγήσω αυτά τα τρία στοιχεία. Πρώτα-πρώτα, αλαζονεία και καθεστωτική νοοτροπία. Τι ακούσαμε; Και τι δεν ακούσαμε! Τι για «κατ’ επίφαση νομοσχέδιο», τι γι’ αυτό που ελέχθη για παράδειγμα, περί «νομοθετικού πραξικοπήματος»!
      Έρχεται δηλαδή η Αντιπολίτευση και μας λέει ότι μόνο αυτή δικαιούται να νομοθετεί, ότι αυτή είναι ο κήνσορας πάντων και πασών. Δεν αποδέχεται ότι μπορεί απλά να έχει αντίρρηση. Κατά αυτήν, δεν δικαιούσαι να έχεις τη νομοθετική πρωτοβουλία. Αυτό που κάνουμε, λέει, δεν είναι νομοθέτημα, «αλλά νομοθετικό πραξικόπημα». Γιατί; Γιατί έρχεται η Κυβέρνηση, και για ένα θέμα που έχει προειδοποιήσει τον Ελληνικό Λαό οκτώ ολόκληρους μήνες προ των εκλογών για το τι πρόκειται να κάνει σ’ αυτά τα θέματα και επιλέγεται από τον Ελληνικό Λαό και εκλέγεται γι’ αυτό το πράγμα, το φέρνει στη Βουλή. Το συζητάει και η Αξιωματική Αντιπολίτευση λέει ότι η Κυβέρνηση δεν δικαιούται ούτε το πρόγραμμά της να εκτελέσει ούτε βεβαίως να πραγματοποιήσει τις εξαγγελίες τις οποίες έχει κάνει προεκλογικά και για τις οποίες εξελέγη από τον Ελληνικό Λαό.
      Δηλαδή ούτε λίγο ούτε πολύ, το ΠΑΣΟΚ και ως Αντιπολίτευση θέλει να επιβάλει, μέσω κοινοβουλευτικών διαδικασιών, στην Κυβέρνηση και το πρόγραμμά της να μην πραγματοποιήσει, αλλά και να αφήσει άθικτες τις δομές που το ίδιο διαμόρφωσε.
      Με απλές λέξεις, κύριοι συνάδελφοι του ΠΑΣΟΚ, ξέρετε τι σημαίνει αυτό: Καθεστωτική νοοτροπία και αλαζονεία που σας διακατέχει. Αυτό για το οποίο σας καταδίκασε ο Ελληνικός Λαός, για μία αναποτελεσματική, γραφειοκρατική διοίκηση, για μία διοίκηση που αποτέλεσε εν πολλοίς το όχημα της διαφθοράς και της διαπλοκής, η οποία είναι τεράστιο ζήτημα που ομολόγησε προεκλογικά και ο ίδιος Αρχηγός σας, αυτό ακριβώς το καθεστώς να μείνει άθικτο. Αυτό εσείς το λέτε «αγλάισμα» διαφάνειας και αξιοκρατίας και ότι εμείς με αυτό το νομοσχέδιο, του οποίου την εφαρμογή προκαταλαμβάνετε, επιχειρούμε, δήθεν, να αλώσουμε κομματικά το κράτος!
      Αυτή η νοοτροπία, κυρίες και κύριοι συνάδελφοι, δείχνει ακριβώς ότι έχετε αυτό που είπα και την άλλη φορά, δηλαδή, ένα είδος πολιτικού- πολιτισμικού σοκ. Έχετε συνηθίσει μόνο να κυβερνάτε και έχετε την αίσθηση ότι μόνο εσείς μπορείτε να κυβερνάτε! Κατέχετε την εξ αποκαλύψεως αλήθεια, το μονοπώλιο της πολιτικής ορθοφροσύνης και όλοι οι άλλοι πρέπει να ακολουθούν αυτά τα οποία εσείς λέτε!
      Και δεν είναι ότι έχετε αντίρρηση! Εάν είχατε αντίρρηση, βεβαίως θα έπρεπε κανείς ν’ ακούσει την κριτική σας. Αλλά να μιλάτε περί «νομοθετικών πραξικοπημάτων» από τη μία πλευρά και περί «δήθεν νομοσχεδίων» από την άλλη, εκτός από την αλαζονεία και την καθεστωτική νοοτροπία, δείχνει ποιο επίπεδο δημοκρατικής ευαισθησίας σας διακατέχει και όλοι καταλαβαίνουν τι εννοώ!
      Η Κυβέρνηση, όπως είχε πει προεκλογικά, θεωρεί ότι πρέπει να φέρει αυτές τις τομές τις οποίες έχει στο πρόγραμμά της σε βασικά θέματα τα οποία σχετίζονται με τις προσλήψεις, με τα θέματα που αφορούν την επιμόρφωση του προσωπικού της Δημόσιας Διοίκησης και με τα θέματα της αξιοκρατίας στην ιεραρχία. Δεν έκανε τίποτα παραπάνω και τίποτα λιγότερο!
      Φυσικά δέχεται την κριτική. Αυτονόητο είναι αυτό. Φυσικά επιθυμούμε να βελτιώσουμε το σχέδιο νόμου, εάν υπάρχουν ελλείψεις. Αλλά αυτή η μηδενιστική κριτική, την οποία κάνετε, δείχνει ότι ένα πράγμα σας απασχολεί: Φοβάστε μήπως θιγεί αυτό το καθεστώς Δημόσιας Διοίκησης, το οποίο στήσατε και το οποίο -το ξαναλέω- αποτέλεσε το όχημα της διαφθοράς και της διαπλοκής πάνω στο οποίο κινήθηκαν οι κυβερνήσεις, τις οποίες έστειλε ο Ελληνικός Λαός στην Αντιπολίτευση. Και μη θεωρηθεί ότι με αυτό πιστεύω ότι κατέχουμε εμείς την εξ αποκαλύψεως αλήθεια. Θα κριθούμε στην πορεία. Αλλά αφήστε να εφαρμοστεί το νομοσχέδιο και να μας πείτε στην  πορεία. Μη βγάζετε εκ των προτέρων συμπεράσματα. Αυτό είναι το πρώτο χαρακτηριστικό.
      Το δεύτερο είναι η προσπάθεια αποπροσανατολισμού και του Κοινοβουλίου και της κοινής γνώμης από την ουσία του νομοσχεδίου. Δεν είδα κανένα από εσάς να μιλάει για το σύνολο του νομοσχεδίου. Σ’ ένα κομμάτι πιαστήκατε. Δεν μιλήσατε για το θέμα του ΑΣΕΠ, δεν μιλήσατε για το ζήτημα το οποίο αφορά το Εθνικό Κέντρο Δημόσιας Διοίκησης. Μείνατε μονάχα στα θέματα της ιεραρχίας. Και σε μια από τις μπροσούρες που είχατε βγάλει και είχατε μοιράσει στους Βουλευτές σας ως κόμμα για να τους καθοδηγήσετε, τους λέγατε να μη μιλήσουν για τα θέματα που αφορούν το ΑΣΕΠ, διότι άλλος είναι ο στόχος που επιδιώκει η Κυβέρνηση. Έβαλε, λέει, το ΑΣΕΠ μπροστά, δήθεν για να συγκαλύψει τα υπόλοιπα πράγματα.
      Και το ερώτημα είναι πολύ απλό στην περίπτωση αυτή: Έχετε την εντύπωση ότι δεν αντιλαμβάνεται η κοινωνία αυτό το οποίο νομοθετούμε; Γιατί δεν αναφέρατε μια λέξη, να πείτε ποια είναι η θέση σας στα θέματα του ΑΣΕΠ; Το ΑΣΕΠ δημιουργήθηκε με το ν. 2190/1994. Σας το θυμίζω. Την εποχή εκείνη λειψά φέρατε το ν. 2190/1994, γιατί αφήσατε απ’ έξω τον ευρύτερο δημόσιο τομέα, όπου συνεχίσθηκε το προεκλογικό ρουσφέτι. Με γενναία προσπάθεια το 1997, Υπουργοί δικοί σας από αυτό εδώ το έδρανο, με τη δική μας συμπαράσταση, επεξέτειναν την εφαρμογή του ν. 2190/1994 στον ευρύτερο δημόσιο τομέα και άρχισαν μετά τον Αλέκο Παπαδόπουλο οι Υπουργοί σας, η κ. Παπανδρέου, ο κ. Σκανδαλίδης, να «ξεφορτώνουν» πάλι το ΑΣΕΠ από αρμοδιότητες. Άρχισαν τα κομματικά ρουσφέτια, για τα οποία Βουλευτής σας μας κατηγόρησε ότι στους τέσσερις μήνες δεν προλάβαμε να κλείσουμε αυτά που εσείς είχατε ανοίξει! Αυτό κάνουμε αυτήν τη στιγμή, κλείνουμε τις «κερκόπορτες» του κομματικού ρουσφετιού που εσείς ανοίξατε.
      Εάν, κύριοι συνάδελφοι, αυτή η Κυβέρνηση είχε στόχο να αλώσει κομματικά το κράτος, θα ερχόταν με μια από τις πρώτες της ενέργειες να ενισχύσει τις διαδικασίες που αφορούν τα θέματα της διαφάνειας στις  προσλήψεις; Θα ερχόταν, παραδείγματος χάρη, να ενισχύσει κοινωνικώς ευαίσθητες ομάδες του πληθυσμού μας, όπως είναι οι πολύτεκνοι, οι παλιννοστούντες, να αυξήσει τα περιθώρια ελέγχου τα οποία έχει το ΑΣΕΠ, να κάνει πιο αντικειμενικά τα κριτήρια τα οποία υπάρχουν; Γι’ αυτά δεν είπατε τίποτα. Είπατε μια κουβέντα στην αρχή, ότι τα ψηφίζουμε, αλλά δεν θελήσατε να αναδείξετε τίποτε άλλο από αυτό το νομοσχέδιο παρά μόνο εκείνα που σας άρεσε.
      Δεύτερον, σας είπα ότι εκτός από αυτήν την προσπάθεια αποπροσανατολισμού της κοινής γνώμης, για να μην αναδείξετε την αλήθεια γύρω από το θέμα του νομοσχεδίου, μείνατε στο θέμα της ιεραρχίας κι εκεί διαστρεβλώσατε την αλήθεια κατάφωρα.
      Πρώτα-πρώτα σας το είπα, χωρίς να δείτε ποια είναι η πρακτική την οποία θα ακολουθήσουμε, βγάλατε το συμπέρασμα. Γιατί; Γιατί φοβάστε. Φοβάστε μη θιγούν δομές, τις οποίες «με πολύ φρόνηση και κόπο» διαμορφώσατε χρόνια.
      Λέτε ότι η Κυβέρνηση Καραμανλή θα συμπεριφερθεί ως μία κυβέρνηση που θέλει να στήσει ένα κομματικό κράτος. Σας το είπα και την άλλη φορά, κανένα λόγο δεν έχουμε να το κάνουμε. Γιατί και θα βλάπταμε τον τόπο και, παίρνοντας παράδειγμα από τα δικά σας, δεν είχαμε σε τίποτα να ωφεληθούμε. Σας ωφέλησε το κομματικό κράτος που στήσατε, για να βρεθείτε τώρα στην Αντιπολίτευση; Δεν έχουμε κανένα τέτοιο στόχο, αλλά αφήστε να κριθεί. Όλα τα στοιχεία θα τα φέρουμε εδώ και θα τα δείτε. Αλλά εσείς κάνετε εκ των προτέρων κριτική.
      Μιλήσατε για τα κριτήρια. Και είναι απορίας άξιον, έμπειροι νομικοί να μην ξέρετε ότι τα κριτήρια αυτά συνολικά αποτιμώνται από τα δικαστήρια. Και εάν ξεφύγει οτιδήποτε από όλα αυτά, εάν κάποιος έχει περισσότερα προσόντα είτε σε επίπεδο, παραδείγματος χάρη, επιστημονικών γνώσεων είτε φύλλων ποιότητας, θα ήταν μη αιτιολογημένη κρίση και αυτό θα ακύρωνε τη σχετική διαδικασία. Αυτό δεν το γνωρίζετε;
      Φθάσατε στο σημείο να μιλάτε σ’ αυτήν την Αίθουσα όχι μόνο για τα θέματα της Δημόσιας Διοίκησης, αλλά και για τα θέματα της Δικαιοσύνης. Αναφερόσασταν στο νομοσχέδιο του κ. Παπαληγούρα και λέγατε ότι κάνουμε θέσεις αντιπροέδρων, διότι οι θέσεις των αντιπροέδρων μας δίνουν, δήθεν, τη δυνατότητα εμείς να δούμε πώς θα δικαιωθούν άνθρωποι οι οποίοι στο παρελθόν παραλείφθηκαν.
      Κυρίες και κύριοι συνάδελφοι της Αξιωματικής Αντιπολίτευσης -το λέω, γιατί υπάρχουν άνθρωποι που ακολούθησαν αυτήν την πρακτική- ε, μη μιλάτε εσείς για θέματα αξιοκρατίας στη Δικαιοσύνη! Σας παρακαλώ πολύ. Θα το επαναλάβω: Ιδίως και παλαιότερα, αλλά ιδίως επί των κυβερνήσεων Σημίτη, στα ανώτατα δικαστήρια και ιδίως στο Συμβούλιο της Επικρατείας παρακάμφθηκαν δέκα και δώδεκα άξιοι δικαστές, που δεν είχε να τους προσάψει κανείς τίποτα, για να γίνουν αντιπρόεδροι άνθρωποι που είχαν υπηρετήσει προηγουμένως δύο, τρία ή και τέσσερα χρόνια στο γραφείο του Πρωθυπουργού. Έδωσαν πρώτα διαπιστευτήρια στο γραφείο του Πρωθυπουργού και κατόπιν επελέγησαν ως αντιπρόεδροι, παρακάμπτοντας δέκα και δώδεκα ανθρώπους στους οποίους δεν είχε κανείς να προσάψει τίποτα!
      ΑΝΔΡΕΑΣ ΛΟΒΕΡΔΟΣ: Καινοφανείς θεωρίες, κύριε Πρόεδρε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτό είναι αξιοκρατία; Αυτή είναι η αξιοκρατία την οποία υπηρετήσατε; Και να το λένε οι ίδιοι οι άνθρωποι, οι οποίοι τότε ήταν εκείνοι που εισηγήθηκαν αυτήν την πρακτική. Αυτό δεν λέγεται αναξιοκρατία; Πρέπει να αιτιολογείς γιατί παραλείπεις ανθρώπους στη Δικαιοσύνη. Και αφού το εξηγήσεις, πρέπει να μας πεις τι είναι αυτό που έχεις να τους προσάψεις. Διαφορετικά το να έρχεσαι να χρησιμοποιείς ανθρώπους σε γραφείο Πρωθυπουργού και να τους επιλέγεις παρακάμπτοντας τους άλλους, αυτό τι είναι; Δικαιοσύνη; Για σκεφθείτε να το είχε κάνει κάποια κυβέρνηση Καραμανλή. Για σκεφθείτε τη λογική…
      ΑΝΔΡΕΑΣ ΛΟΒΕΡΔΟΣ: Καθυβρίζετε τους σημαντικότερους δικαστές για δεύτερη φορά σήμερα!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Λοβέρδο, θα καταλάβετε κάτι. Δεν μπορεί να έρχεται ο κ. Κοσμίδης εδώ και να κατηγορεί την Κυβέρνηση Καραμανλή, πριν καν κάνει κρίση στη Δικαιοσύνη, για το τι πρόκειται να κάνει, χωρίς να μας εξηγείτε γιατί παρακάμψατε τόσους ανθρώπους τόσα χρόνια, χωρίς την παραμικρή εξήγηση. Γιατί το κάνατε; Δώσατε ποτέ εδώ την παραμικρή εξήγηση; Και το κυριότερο, για ποιο λόγο -ω του θαύματος, ω της τύχης!- αυτοί οι άνθρωποι είχαν προηγουμένως -νομίμως, βέβαια, αλλά αυτά δημιουργεί το εύλογο ερώτημα- προσφέρει τις υπηρεσίες τους ως σύμβουλοι στο γραφείο του Πρωθυπουργού;
      Δεν πρέπει να δώσετε μια εξήγηση γι’ αυτό το πράγμα, εσείς που είστε οι «αρχάγγελοι» της αξιοκρατίας αυτήν τη στιγμή στο χώρο της Δικαιοσύνης, επί προθέσεων της Κυβέρνησης Καραμανλή, παρακαλώ; Όχι επί απτών αποτελεσμάτων, γιατί δεν έχετε δει τίποτα από πλευράς Κυβέρνησης. Τώρα, αν αυτό το θεωρείτε σοβαρή κριτική στην πολιτική και στο θεσμικό έργο μιας κυβέρνησης, απ’ εκεί και πέρα είναι δικό σας ζήτημα. Εγώ απλώς λέω ότι όλοι μας θα κριθούμε κατά τα έργα μας. Περιμένετε. Δεν θα σας κρύψουμε απολύτως τίποτα. Θα έχετε όλα τα στοιχεία. Μπορείτε να κάνετε όση κριτική θέλετε. Και εμείς είμαστε έτοιμοι να δεχθούμε την κριτική αυτή. Και αν σας δώσουμε αφορμή να πιστεύετε ότι πάμε να παλινορθώσουμε ένα κομματικό κράτος, τότε ελάτε να μας πείτε ότι δικαιωθήκατε εδώ. Σας ξαναλέω, ότι όμως, δεν θα ακολουθήσουμε το παράδειγμά σας. Διότι και βλάψατε τον τόπο κομματικοποιώντας τον Τόπο, αλλά ταυτοχρόνως και εσείς τίποτα δεν ωφεληθήκατε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Ορίστε, κύριε Καστανίδη. Έχετε το λόγο για πέντε λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας ευχαριστώ. Παρακολουθώ τον Υπουργό των Εσωτερικών όχι μόνο τώρα, αλλά και στη συζήτηση προηγουμένων νομοσχεδίων, να επιβεβαιώνει έναν κανόνα τον οποίο τηρεί πιστά. Με φλύαρη άνεση κρίνει τους πάντες και τα πάντα, φυσικά πρόσωπα και κόμματα. Κρίνει δε όχι την ουσία των επιχειρημάτων, αλλά το είδος των πυρών. Κρίνει το ύφος των άλλων, αλλά ποτέ δεν κρίνει συγκρίνων, ώστε να οδηγείται σε συμπεράσματα που θα ήταν χρήσιμα πρωτίστως για εσάς.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Τι θα πει, κυρίες και κύριοι συνάδελφοι, ότι είναι «άσφαιρα τα πυρά» της Αντιπολίτευσης; Είναι άσφαιρα τα πυρά. Θυμίζει κανονιοβολισμούς σε εορτές η συζήτηση, κατά τον κ. Παυλόπουλο.
      Κυρίες και κύριοι συνάδελφοι, εμείς δεν θα κρίνουμε με το ίδιο πνεύμα τα επιχειρήματά σας. Αυτός ο οποίος κρίνει και παρακολουθεί και εσάς και εμάς, είναι ο Έλληνας πολίτης. Σε αυτόν αναθέτουμε να κρίνει την ουσία, το υψιπετές, τη δύναμη των επιχειρημάτων και των δικών σας και των δικών μας. Αν πρέπει να σχολιάσω κάτι από τα επιχειρήματα των συναδέλφων της Νέας Δημοκρατίας, θα το σχολιάσω επί της ουσίας. Ούτε το ύφος σας ούτε τις προθέσεις σας ούτε θα συγκρίνω αυτά που λέτε με γιορτές, φιέστες και ό,τι άλλο. Αυτά αναλογούν σ’ εσάς και ειδικότερα στον παριστάμενο Υπουργό των Εσωτερικών.
      Τι είδους, κυρίες και κύριοι συνάδελφοι, είναι αυτή η κριτική περί αλαζονείας και καθεστηκυίας τάξεως; Θέλω να σας μιλήσω με όλη την ένταση που μπορεί να έχει ένας άνθρωπος. Κάθε άνθρωπος στο δημόσιο βίο έχει τη δική του διαδρομή. Έχει υπηρετήσει ή όχι τις ποικίλες εξουσίες ή αντιθέτως αρχές και αξίες. Τι θα πει καθεστωτική και αλαζονική συμπεριφορά; Η αλαζονική συμπεριφορά είναι κυρίως σύμφυτη στην εξουσία, έχει σχέση με αυτούς που ασκούν εξουσία. Δεν έχει σχέση με αυτούς που μπορεί να κρίνουν, παρακολουθώντας ακόμη και από τα έδρανα της Αντιπολίτευσης.
      Κύριε Πρόεδρε, κυρίες και κύριοι συνάδελφοι, γνωρίζουμε ότι με την ψήφο του ο ελληνικός λαός μας άσκησε κριτική. Και έχοντας συνείδηση αυτής της κριτικής, προσπαθούμε με τη μέγιστη δυνατή αξιοπιστία και ταυτόχρονα αξιοπρέπεια να κρίνουμε την Κυβέρνηση. Η ένδειξη, όμως, αλαζονείας και καθεστωτικής συμπεριφοράς είναι κυρίως σύμπτωμα που αφορά κόμματα εξουσίας, όχι αυτόν ο οποίος βρίσκεται στην Αντιπολίτευση. Ενδεχομένως έχουμε κριθεί για συμπτώματα τέτοια κατά την άσκηση εξουσίας από εμάς. Όχι, όμως, τώρα. Και θα πρέπει να προσέξετε, κύριε Υπουργέ των Εσωτερικών, μήπως αυτά, για τα οποία επικρίνετε τους αντιπάλους σας είναι σχήματα, ιδέες ή συμπεριφορές που αφορούν εσάς.
     Κύριε Πρόεδρε, τι είναι αυτή η συλλήβδην καταδίκη του παρελθόντος κατά τη διάρκεια του οποίου κυβέρνησε το ΠΑΣΟΚ; Ο κ. Παυλόπουλος ισχυρίζεται ότι κομματικοποιήσαμε το κράτος. Λέει ότι αρνηθήκαμε κάθε ιεραρχία και αξιόπιστη κρίση στη δικαιοσύνη. Δεν τελέσαμε, σύμφωνα με άλλους Υπουργούς, τίποτε καλό γι’ αυτόν τον τόπο, μηδενίσαμε την παραγωγή δημοσίων έργων.
     Κύριοι Υπουργοί, ο ελληνικός λαός, ανεξάρτητα από το τι ισχυρίζομαι εγώ ή τι ισχυρίζεστε εσείς, σε ανεξάντλητο απόθεμα χρόνου, σε βάθος εκλογικών αναμετρήσεων ψήφισε εμάς και όχι εσάς. Ο ελληνικός λαός δεν έσφαλλε, όπως δεν έσφαλε κάθε φορά που ψήφισε εσάς. Και αυτό είναι μια αρχή, την οποία υπερασπίζομαι πάντοτε στον κοινοβουλευτικό βίο. Όταν, όμως, αρνείσθε τα πάντα, διότι -κατά την κρίση σας- υπάρχει μηδενικό έργο, διότι ο κομματισμός κυριάρχησε, διότι εξευτελίστηκε η δικαιοσύνη, διότι καταρρακώθηκαν οι θεσμοί, διότι υπηρετήθηκε από μια κυβέρνηση εκλεγμένη η διαφθορά και τίποτε άλλο, διότι τα πάντα κατέρρευσαν, αλλά ο ελληνικός λαός είχε την ίδια ώρα άλλη άποψη από εσάς, τότε προσβάλλετε ευθέως τη λαϊκή κρίση! Και αυτό πρέπει να το συνειδητοποιήσετε! Είναι είκοσι χρόνια δημοκρατικής νομιμότητας, που άλλαξαν κυριολεκτικά το πρόσωπο της χώρας. Λάθη έγιναν, βεβαίως. Είναι, όμως, είκοσι χρόνια δημοκρατικής νομιμότητας που τίμησε με την ψήφο του ο ελληνικός λαός. Και δεν δικαιούσθε να την αμφισβητείτε. Εάν το πράττετε, αυτό ακριβώς είναι ένδειξη αλαζονείας!
     Και κάτι ακόμα: Ποιος ομιλεί για επέμβαση στο χώρο της δικαιοσύνης; Να δεχθώ, κύριε Υπουργέ των Εσωτερικών, ότι μπορεί να έγιναν λάθη από τις κυβερνήσεις του ΠΑΣΟΚ. Αυτός, όμως, ο οποίος κρίνει με τέτοιο ύφος και τέτοιο τρόπο, πρέπει ο ίδιος να είναι πρώτα αναμάρτητος. Να σας θυμίσω ότι καταλύσατε ολόκληρη την ιεραρχία του Αρείου Πάγου, για να επιλέξετε τον εκλεκτό σας κ. Κόκκινο, προκειμένου να στηθούν συγκεκριμένοι συσχετισμοί στα δικαστήρια; Εσείς ομιλείτε περί επεμβάσεως στη δικαιοσύνη;
     (Χειροκροτήματα από την πτέρυγα του ΠΑΣΟΚ)
      Και τελειώνοντας, κύριε Πρόεδρε, αυτά τα περί διαφθοράς πρέπει να έχουν ένα μέτρο. Ο Πρόεδρος της Δημοκρατίας είπε πολύ πρόσφατα ότι η πολιτική και οι πολιτικοί είναι οι μόνοι που αντλούν δημοκρατική νομιμοποίηση από το λαό για να ασκούν εξουσία. Δεν πρέπει να ακυρώνουμε αυτό το μέγεθος, αυτήν τη διάσταση, που ο Πρόεδρος της Δημοκρατίας απέδωσε στην πολιτική και στους πολιτικούς, με τη συνεχή επίκληση της διαφθοράς.
     Στη δημοκρατία παρατηρούνται πτώσεις και ανατάσεις, υπάρχουν προβλήματα, τα οποία καλούμαστε όλοι να αντιμετωπίσουμε. Αλλά η αντιμετώπιση της διαφθοράς, κύριε Υπουργέ των Εσωτερικών, είναι πρώτα απ’ όλα στάση ζωής ενός εκάστου φυσικού προσώπου και των συλλογικών υποκειμένων.
     Θέλω να σας διαβεβαιώσω, κύριε Υπουργέ των Εσωτερικών, ότι καθόλου δεν αμφισβητώ την προσπάθειά σας να υπερασπιστείτε την ηθική της δημόσιας ζωής. Επαναλαμβάνω, όμως, ότι η προσπάθεια, δεν κρίνεται από τις ανέξοδες διακηρύξεις αλλά από το παράδειγμα ζωής.
     Και δεν είναι στάση ζωής, κύριε Πρόεδρε, να διακηρύσσουμε την καταπολέμηση της διαφθοράς και την επόμενη μέρα να νομιμοποιούμε, με τον επαναπατρισμό των κεφαλαίων, όλο το βρώμικο και μαύρο χρήμα, το οποίο σε φορολογικούς παραδείσους έχει βρεθεί ως προϊόν εγκλήματος.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Εσωτερικών και Δημόσιας Διοίκησης κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όσον αφορά το τελευταίο, το οποίο δεν αφορά το νομοσχέδιο, αλλά την αυριανή συζήτηση, και που ελλείψει επιχειρημάτων για το νομοσχέδιο επιχειρεί ν’ αναδείξει ο κύριος Κοινοβουλευτικός Εκπρόσωπος του ΠΑΣΟΚ, ένα μόνο θα πω: Να πάει να ψάξει τα αντίστοιχα πρακτικά της Επιτροπής Ευρωπαϊκών Υποθέσεων και να δει την πρόταση του κ. Χριστοδουλάκη ως Υπουργού Οικονομίας και Οικονομικών την εποχή εκείνη για το θέμα αυτό. Και ύστερα να κάνει την κριτική που έκανε τώρα, για να καταλάβει τι θα πει επιλεκτική μνήμη, πολιτική αμνησία από την πλευρά των κυβερνήσεων του ΠΑΣΟΚ.
      (Χειροκροτήματα από την πτέρυγα της Νέας Δημοκρατίας)
      Τέτοια είναι η ένδεια επιχειρημάτων, που επειδή εξήντλησαν τα επιχειρήματα για σήμερα εκ των προτέρων βάλλουν για αύριο. Είχα δει άσφαιρα πυρά σε επετείους, αλλά φαίνεται ότι στο ΠΑΣΟΚ ρίχνουν άσφαιρα πυρά όχι για την επέτειο που έχουν μπροστά τους, αλλά για την επόμενη. Τι να κάνουμε, ο θόρυβος τους αρέσει, η ουσία τους ενοχλεί!
      (Χειροκροτήματα από την πτέρυγα της Νέας Δημοκρατίας)
      Ρώτησε ο κ. Καστανίδης τι είναι «καθεστωτική νοοτροπία». Πολλά πράγματα είναι. Όμως «καθεστωτική νοοτροπία» είναι και το να είσαι Αντιπολίτευση, να έχεις ασκήσει κυβέρνηση τόσα χρόνια κάνοντας επίδειξη αλαζονείας και καθεστωτικής νοοτροπίας και ως Αντιπολίτευση να έρχεσαι να λες σε μία κυβέρνηση, η οποία σου τονίζει: «φέρνω αυτά τα μέτρα και θα κριθώ εκ του αποτελέσματος», «δεν δικαιούσαι» -γιατί αυτό αποτελεί «νομοθετικό πραξικόπημα» και «δήθεν νομοσχέδιο»- «να εφαρμόσεις το πρόγραμμά σου, εγώ θα σου πω αν θα το εφαρμόσεις και το χρόνο που θα το εφαρμόσεις». Εάν αυτό δεν λέγεται αλαζονεία και καθεστωτική νοοτροπία, ποια είναι η αλαζονεία και η καθεστωτική νοοτροπία;
      Είπε ο κ. Καστανίδης: «προϋποθέτει άσκηση εξουσίας η αλαζονεία και η καθεστωτική νοοτροπία». Κυρίες και κύριοι συνάδελφοι, δεν ξέρω αν δεν το έχετε καταλάβει, αλλά και στην Αντιπολίτευση όταν είσαι, εξουσία ασκείς, μία ιδιόμορφη εξουσία που συνίσταται στην κριτική που κάνεις. Γιατί είναι εξουσία το να κάνεις κριτική και είναι συνταγματικώς κατοχυρωμένη εξουσία. Και ευτυχώς που υπάρχει αυτή η συνταγματικώς κατοχυρωμένη εξουσία. Αλλά το ζήτημα είναι πώς κάνεις την κριτική. Να κάνεις κριτική με επιχειρήματα, ναι. Να λες στην Κυβέρνηση: «δεν μπορείς να εφαρμόσεις το πρόγραμμά σου, θα σου πω εγώ πότε και πώς», τότε και αυτό αποτελεί καθεστωτική νοοτροπία που δείχνει ότι ορισμένα κόμματα είτε στην κυβέρνηση βρίσκονται, είτε στην Αντιπολίτευση, την εξουσία που ο Λαός και το Σύνταγμα τους παρέχει από οποιαδήποτε θέση και αν υπηρετούν, μπορούν να τη χρησιμοποιούν μόνο προς μία κατεύθυνση: Εκείνη που τους έχει μάθει να λένε και να εννοούν ότι μόνον αυτοί δικαιούνται να κυβερνούν, μόνο αυτοί κατέχουν την εξ’ αποκαλύψεως αλήθεια, μόνον αυτοί έχουν το προνόμιο, το μονοπώλιο της ορθοφροσύνης. Είναι επικίνδυνα αυτά τα πράγματα, κυρίες και κύριοι συνάδελφοι, γιατί και απαξιώνουν την πολιτική ζωή, μειώνουν την ουσία του Κοινοβουλίου, και γιατί ο κόσμος που βλέπει και ακούει, εκτός από τη συζήτηση που γίνεται εδώ, περιμένει από όλους επιχειρήματα για να μας κρίνει.
      Εγώ σας ξαναλέω, κύριοι συνάδελφοι του ΠΑΣΟΚ, βάλλετε εναντίον σκιών, σκιαμαχείτε. Και το λέω αυτό, διότι όταν θα έρθει η ώρα, για κάθε τι που κάνουμε θα υπάρχουν στοιχεία στο Κοινοβούλιο, με βάση τα οποία θα κρίνετε. Μόνο να έλθετε τότε να κρίνετε, όχι να πετάτε αυτήν τη στιγμή αυτού του είδους τις κορώνες και να λείπετε όταν έλθει η ώρα του ελέγχου, τον οποίο εμείς οι ίδιοι θα προκαλέσουμε, για τον τρόπο με τον οποίο θα εφαρμόσουμε αυτές τις διατάξεις. Όταν θα έρθει η ώρα, θα τα πούμε. Προς το παρόν, σας ζητούμε να μας κάνετε κριτική πάνω στην εποικοδομητική αναμόρφωση του νομοσχεδίου, την οποία ευχαρίστως θα δεχθούμε. Αλλά επειδή δεν είδαμε τίποτα τέτοιο, ομολογώ ότι έχουμε χάσει πολύτιμο χρόνο, παρά το ότι η Βουλή θα μας παρείχε τη δυνατότητα να κάνουμε καλύτερες συζητήσεις, αν και εσείς είχατε στέρξει να μιλάτε επί της ουσίας.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο για μισό λεπτό.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, έχουμε ένα μακρύ κατάλογο ομιλητών, έχουμε απογευματινή συνεδρίαση. Θα σας δώσω το λόγο μόνο για ένα λεπτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Νομίζω ότι οι κύριοι συνάδελφοι ενώπιος ενωπίω μπορούν να αξιολογήσουν τι λέει ο καθείς από μας. Θα προσέξατε ότι εγώ απέφυγα να μιλήσω για το ύφος των επιχειρημάτων του κυρίου Υπουργού. Παρ’ όλα αυτά χαρακτήρισε «κορώνες» τα όσα είπαμε.
      Κύριε Υπουργέ, ασφαλώς ασκεί εξουσία και η Αντιπολίτευση με τη δυνατότητα που έχει να ασκεί κριτική. Αλλά η καθεστωτική και αλαζονική συμπεριφορά συνδέεται με την άσκηση ουσιαστικής και πραγματικής εξουσίας, δηλαδή διοικητικής, εκτελεστικής εξουσίας.
      Διότι σ’ αυτήν την περίπτωση, αν η άσκηση εκ μέρους της Αντιπολίτευσης του δικαιώματος της κριτικής ταυτίζεται με αλαζονεία, θα ήθελα να σας ρωτήσω: Όταν ως Αντιπολίτευση ασκούσατε κριτική, γιατί μια τροπολογία μπορεί να συνεζητείτο σε νομοσχέδιο με το οποίο ήταν άσχετη, αυτό ήταν ένδειξη αλαζονείας, συγκριτικά με τη σημερινή σας τακτική, ημέρα Σάββατο, να υποβάλλετε ένδεκα τροπολογίες παντελώς άσχετες με το νομοσχέδιο για να συζητηθούν εντός δύο συνεδριάσεων;
      Κάτι ακόμα, κύριε Πρόεδρε και μ’ αυτό τελειώνω. Η καταπολέμηση της διαφθοράς είναι στάση ζωής. Κύριε Υπουργέ, η μεγαλύτερη αρετή ενός πολιτικού είναι να υπερασπίζεται ακόμα και με κόστος την αλήθεια. Η μισή αλήθεια μπορεί να είναι εξαπάτηση. Πολύ περισσότερο, το πλήρες ψεύδος είναι η απόλυτη εξαπάτηση.
      Είπατε κάτι για τον κ. Χριστοδουλάκη. Οφείλουν όλοι να γνωρίζουν -και θα τα πούμε αναλυτικά- το εξής: Ουδέποτε η κυβέρνηση του ΠΑΣΟΚ διατύπωσε διάταξη με την οποία να επιτρέπει επαναπατρισμό κεφαλαίων. Ο κ. Χριστοδουλάκης…
      ΒΥΡΩΝ ΠΟΛΥΔΩΡΑΣ: Θα τα πούμε αύριο. 
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, να τα πούμε αυτά αύριο;
    ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, κλείνω.
      ΠΡΟΕΔΡΕΥΩΝ (Γεώργιος Σούρλας): Αυτά είναι για το επόμενο νομοσχέδιο. Σας παρακαλώ θερμά.
     ΧΑΡΑΛΑΜΠΟΣ ΚΑΣΤΑΝΙΔΗΣ: Σας προϊδεάζω για το πλαίσιο. 
     ΠΡΟΕΔΡΕΥΩΝ (Γεώργιος Σούρλας): Το κάνατε αυτό. Σας παρακαλώ θερμά να τα πούμε αύριο αυτά. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Τελευταία φράση, κύριε Πρόεδρε. 
    Αυτό που ειπώθηκε προηγουμένως, είναι το απόλυτο ψεύδος. Ουδέποτε η κυβέρνηση του ΠΑΣΟΚ νομοθέτησε αυτό που νομοθετεί σήμερα η Κυβέρνηση. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όταν ο κύριος Κοινοβουλευτικός Εκπρόσωπος του ΠΑΣΟΚ λέει αυτά που λέει, θέλει απάντηση. Δεν μπορεί να μην υπάρχει απάντηση, αυτό απαιτεί η Δημοκρατία.
      Κύριοι συνάδελφοι, το επίπεδο ένδειας των επιχειρημάτων το είδατε. Δεν έχουν επιχειρήματα για το νομοσχέδιο, πάνε στην αυριανή συνεδρίαση. Φαίνεται ότι από αύριο η κριτική θα είναι μετά τους Ολυμπιακούς Αγώνες. Να σας ανακοινώσουμε το νομοσχέδιο που θα καταθέσουμε περί τα τέλη Αυγούστου, για να κάνετε αύριο την κριτική για το νομοσχέδιο του Σεπτεμβρίου, αφού δεν θα έχετε και αύριο επιχειρήματα, τα έχετε εξαντλήσει από σήμερα!
      (Χειροκροτήματα από την πτέρυγα της Νέας Δημοκρατίας)
      Δεύτερον, σας είπα ότι θα υπάρχουν αύριο στη διάθεσή σας τα πρακτικά από την Επιτροπή Ευρωπαϊκών Υποθέσεων. Εκεί θα ακούσετε τι έλεγε ο κ. Χριστοδουλάκης για τα θέματα αυτά. Και τρίτον…
    ΧΑΡΑΛΑΜΠΟΣ ΚΑΣΤΑΝΙΔΗΣ: Κάντε το, κύριε Υπουργέ. Σας προσκαλούμε να το κάνετε.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, μη διακόπτετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και μας προκαλείτε και μας προσκαλείτε. Ό,τι και αν κάνετε, δεν χρειαζόμαστε τη συνδρομή σας γι’ αυτά που έχουμε χρέος να κάνουμε. Το χρέος μας το ξέρουμε έναντι της αλήθειας.
      Αλλά σας το είπα και πάλι, κάθε μέτρο που παίρνει αυτή η Κυβέρνηση και που τείνει να είναι αποτελεσματικό για την οικονομία, σας ενοχλεί. Φοβάστε, γιατί πιστεύατε ότι αυτή η Κυβέρνηση δεν θα κάνει τη δουλειά της και πιστεύατε ότι θα είχατε πάντα το επιχείρημα να λέτε ότι δεν κυβερνάει.
      Γι’ αυτό σας μίλησα για καθεστωτική νοοτροπία και όχι για εσάς. Δεν προσπαθώ να σας κάνω χάρη, κύριε Καστανίδη. Γνωριζόμαστε καλά. Εσείς δεν είπατε ποτέ εδώ μέσα ούτε για «δήθεν νομοσχέδιο» ούτε για «νομοθετικά πραξικοπήματα». Άλλοι τα είπαν.
      Επικαλέστηκαν μάλιστα τις θεωρίες περί Τζουμπέ, επιδεικνύοντας οι ίδιοι νοοτροπία Τζουμπέ μέσα σ’ αυτόν το χώρο και σ’ αυτήν την Αίθουσα. Γιατί βεβαίως το να έχεις αντιρρήσεις για ένα νομοσχέδιο, όχι απλώς είναι δικαίωμά σου, είναι και χρέος σου, αν πιστεύεις αλήθεια σ’ αυτά. Αλλά το να μιλάς για «μη νομοσχέδιο» ή για «δήθεν νομοσχέδιο» και για «νομοθετικά πραξικοπήματα», από ’κεί και πέρα -με συγχωρείτε πολύ- πώς να το πει κανείς αυτό το πράγμα; Να το πει κωμικό;
    ΧΑΡΑΛΑΜΠΟΣ ΚΑΣΤΑΝΙΔΗΣ: Δεν χρειάζομαι χρόνο για να απαντήσω.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Καστανίδη. Αρκετά σας ακούσαμε όλοι προσεκτικά και το Προεδρείο και οι Βουλευτές. Όλα αυτά καταγράφηκαν. Έπρεπε να απαντήσει ο Υπουργός, γιατί αύριο δεν θα είναι στη συζήτηση του νομοσχεδίου. Άλλος Υπουργός θα το υποστηρίξει.
     ΧΑΡΑΛΑΜΠΟΣ ΚΑΣΤΑΝΙΔΗΣ: Μα, δεν χρειάζομαι άλλο χρόνο, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Τώρα το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης και μετά ο κ. Κουβέλης.  
    ΣΤΑΥΡΟΣ ΣΚΟΠΕΛΙΤΗΣ: Μια επισήμανση θέλω να κάνω, κύριε Πρόεδρε. Δεν χρειάζεται να πω πάρα πολλά πράγματα. Για μας η εξέλιξη της συζήτησης είναι αποκαλυπτική και επιβεβαιώνει τα όσα έχουμε πει, το ότι στόχος και των δύο κομμάτων είναι να μη βγει η Δημόσια Διοίκηση από τη ρότα που ακολουθεί. Η ρότα αυτή δεν είναι άλλη παρά εκείνη που υπηρετεί τα μεγάλα συμφέροντα στη χώρα μας.
    Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ για τη σύντομη αυτή παρέμβαση. 
     Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κύριε Πρόεδρε, θα είμαι σύντομος, διότι σέβομαι το δικαίωμα των συναδέλφων Βουλευτών να μιλήσουν και αυτοί. Αλλά πρέπει να συμφωνήσουμε ότι επιτέλους, κάπου πρέπει να σταματήσει αυτή η διελκυστίνδα μεταξύ ΠΑΣΟΚ και Νέας Δημοκρατίας αναφορικά με τα ζητήματα της Δημόσιας Διοίκησης.
      Κύριε Υφυπουργέ, δεν μας αφορά αυτή η διελκυστίνδα, δεν αφορά τον ελληνικό λαό, δεν αφορά στο αίτημα του ελληνικού λαού η Δημόσια Διοίκηση να κινηθεί σε άλλους ορίζοντες που δεν θα έχουν σχέση με το ότι φεύγουν οι «πράσινοι», έρχονται οι «μπλε», φεύγουν οι «μπλε», έρχονται «οι πράσινοι».
      Και ο κύριος Υπουργός δεν απάντησε στις δικές μας, τουλάχιστον, προτάσεις που έχουν σχέση με πολύ συγκεκριμένα ζητήματα και όχι με τη σύγκριση του παρελθόντος. Όχι με σύγκριση στοιχείων που αφορούν σ’ ένα παρελθόν για το οποίο δεν μπορεί κανείς να είναι ευχαριστημένος, οπουδήποτε κι αν κάθεται μέσα στην Αίθουσα αυτή, στην οποιαδήποτε πτέρυγα.
      Εμείς σας ζητήσαμε να προχωρήσετε στην αλλαγή της δομής της Δημόσιας Διοίκησης, να μοριοποιήσετε και να οριοθετήσετε τα κριτήρια αξιολόγησης. Και βεβαίως είναι γνωστό ότι ο έλεγχος των πράξεων της διοικήσεως είναι δεδομένος από τα δικαστήρια. Αλλά τι εισηγείται ο αρμόδιος Υπουργός Εσωτερικών, ο κ. Παυλόπουλος; Ότι πρέπει να αφεθούμε σ’ αυτόν το δικαστικό έλεγχο και να μην σπεύσει η Βουλή να ζητήσει και να διεκδικήσει τη μοριοποίηση των κριτηρίων; Προφανώς όχι. Ο έλεγχος νομιμότητoς των πράξεων της διοικήσεως είναι δεδομένος, είναι επιβαλλόμενος από το Σύνταγμα και το γνωρίζουν όλες και όλοι οι Έλληνες Βουλευτές.
      Κατά συνέπεια, άλλο πράγμα εμείς διεκδικούμε. Εμείς διεκδικούμε η στελέχωση να γίνεται αξιοκρατικά και αυτή η αξιοκρατική στελέχωση προϋποθέτει ύπαρξη μοριοποιημένων και οριοθετημένων κριτηρίων, έτσι ώστε η Δημόσια Διοίκηση να μη σπαράσσεται το εσωτερικό της, έτσι ώστε η Δημόσια Διοίκηση να εξασφαλίζει την έκφρασή της στο επίπεδο του προσωπικού της με τον καλύτερο δυνατό τρόπο.
      Δεν αντέχω στον πειρασμό, κύριε Πρόεδρε και θα αναφερθώ. Βεβαίως, κύριε Υφυπουργέ, έγιναν μεροληπτικές κρίσεις αναφορικά με το διορισμό της ηγεσίας των ανωτάτων δικαστηρίων στο παρελθόν. Και ούτε εσείς μπορεί να είστε ευτυχισμένοι για διορισμούς που κάνατε και προφανώς ούτε το ΠΑΣΟΚ. Αλλά και εδώ πρέπει πάλι να συμφωνήσουμε ότι αυτό το στερεότυπο της σύγκρισης με το παρελθόν έχει εξαντλήσει τα όριά του είτε αφορά στη Δημόσια Διοίκηση είτε αφορά στη δικαιοσύνη.
      Και σας καλώ συνομολογώντας, αν θέλετε, τους μεροληπτικούς διορισμούς που έχουν γίνει στο παρελθόν: Είναι λογική να αυξάνουμε τον αριθμό των Αντεισαγγελέων του Αρείου Πάγου έτσι ώστε να έχουμε έναν Εισαγγελέα, κύριοι συνάδελφοι, στον Άρειο Πάγο και δεκατέσσερις Αντεισαγγελείς; Είναι λογική και πολιτική που υπηρετεί την αναβάθμιση της δικαιοσύνης να έχουμε έναν Πρόεδρο στο Συμβούλιο της Επικρατείας -και ορθά- αλλά να έχουμε και δέκα Αντιπροέδρους, γεγονός μάλιστα που έρχεται σε πλήρη αναντιστοιχία προς τον αριθμό των Τμημάτων που υπάρχουν και λειτουργούν στο Συμβούλιο της Επικρατείας, για τα οποία Τμήματα χρειάζεται σε κάθε περίπτωση μόνο ένας Αντιπρόεδρος για να προεδρεύει σ’ αυτά;
      Και που θα οδηγηθεί αυτή η κατάσταση, κύριοι συνάδελφοι; Αν αλλάξει η Κυβέρνηση οποτεδήποτε με την ψήφο του ελληνικού λαού και διαπιστώσει η άλλη κυβέρνηση ότι έγιναν μεροληπτικές κρίσεις όσο και μεροληπτικοί διορισμοί για τις ηγεσίες των ανωτάτων δικαστηρίων, θα σπεύσει να αυξήσει τον αριθμό των Αντιπροέδρων του Συμβουλίου της Επικρατείας ή των Αντεισαγγελέων του Αρείου Πάγου; Δεν αντιλαμβάνεστε ότι αυτό αποτελεί ευτελισμό της λειτουργίας του δημόσιου χώρου και εν προκειμένω της δικαιοσύνης;
      Επομένως ας συμφωνήσουμε, κυρίες και κύριοι συνάδελφοι, ότι αν αναπαράγεται   αυτή η διελκυστίνδα και η σύγκριση με το παρελθόν, δεν θα οδηγηθεί ο τόπος στα αποτελέσματα που διεκδικεί ο ελληνικός λαός. Να, γιατί υποστηρίζαμε ότι έχει εξαντλήσει το πολιτικό σύστημα διακυβέρνησης τα όριά του, έχει διαγράψει την τροχιά του και χρειάζεται στοιχεία που θα το αναζωογονούν. Όταν σας λέγαμε, κύριε Υφυπουργέ, «αφήστε να επιλέγεται η ηγεσία των ανωτάτων δικαστηρίων από τις ολομέλειες των οικείων δικαστηρίων με εκπληκτική συμφωνία ΠΑΣΟΚ και Νέας Δημοκρατίας», απορρίψατε την πρόταση αυτή.
Τώρα έχετε τα επίχειρα και εσείς και το ΠΑΣΟΚ. Το δυστύχημα είναι ότι αυτά τα επίχειρα τα έχει και ο ελληνικός λαός, ο οποίος δεν φταίει σε τίποτα.
     ΠΡΟΕΔΡΕΥΩΝ (Γεώργιος Σούρλας): Το λόγο έχει για έξι λεπτά η κ. Αικατερίνη Περλεπέ-Σηφουνάκη.
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κυρίες και κύριοι συνάδελφοι, ο τίτλος του σχεδίου νόμου: «Ρυθμίσεις του συστήματος προσλήψεων και θεμάτων δημόσιας διοίκησης» θα μπορούσε να είναι: «Απορύθμιση στο δημόσιο ή εγκαθίδρυση του κομματικού κράτους της Νέας Δημοκρατίας εν μέσω καλοκαιριού». 
     Κυρίες και κύριοι συνάδελφοι, από την πρώτη στιγμή που πήρα στα χέρια μου το σχέδιο νόμου που συζητάμε σήμερα για τη Δημόσια Διοίκηση, μου ήρθε στο νου μία φράση ενός θεωρητικού πολιτικών συστημάτων άλλων εποχών και άλλων χωρών της Ευρώπης, με προσανατολισμό και ιδεολογία συγκεντρωτικού χαρακτήρα, που διατύπωνε την εξής θέση: «Το πρώτο καθήκον της δεύτερης μέρας της κατάληψης της εξουσίας είναι η εγκαθίδρυση του δικού μας κομματικού μηχανισμού στο κράτος».
     Βεβαίως οι εποχές άλλαξαν. Η ιστορία στάθηκε αμείλικτη σε τέτοιου είδους λογικές και συστήματα. Φαίνεται, όμως, ότι όσο οι σχηματισμοί στην πολιτική κοινωνία αλλάζουν, εκείνο που αντιστέκεται και διατηρεί τις αντιδράσεις του παρελθόντος, είναι οι νοοτροπίες στα μυαλά των ανθρώπων και δυστυχώς απ’ αυτόν τον κανόνα δεν ξεφεύγουν και πολλοί πολιτικοί. Πρόκειται για εκείνους τους πολιτικούς που όντας βαθιά συντηρητικοί, αρνούνται να δουν τις αλλαγές της εποχής μας, τα νέα αιτούμενα της κοινωνίας και κυρίως την ποιότητα της δημοκρατίας που έχουμε κατακτήσει και στη χώρα μας.
     Βέβαια αυτές οι νοοτροπίες δεν αντέχουν πολύ στη ζωή και ιδιαίτερα στις σύγχρονες δημοκρατίες. Με τον αγώνα των πολιτών και τις ισχυρές παραδόσεις που έχουμε ως χώρα στην αποτροπή στρεβλώσεων στο σύστημα διοίκησης του κράτους, θέλω να πιστεύω ότι οι επίμαχες ρυθμίσεις του εν λόγω σχεδίου νόμου, τις οποίες τόσοι πολλοί συνάδελφοι, αλλά και απλοί πολίτες έχουν χαρακτηρίσει ως απαράδεκτες, δεν θα αντέξουν για πολύ στο χρόνο.
     Αυτά ως εισαγωγή της ομιλίας μου και συγχωρείστε μου τους ντεμοντέ όρους που χρησιμοποίησα, αλλά είναι λυπηρό, ιδιαίτερα για ένα νέο Βουλευτή, να βλέπει ότι στις αρχές του 21ου αιώνα στην Ελλάδα, το πρώτο μεγάλο νομοσχέδιο που κατατίθεται για τη Δημόσια Διοίκηση, είναι ένα κείμενο που στην ουσία αυτό που επιδιώκει και έχει ως κεντρικό στόχο, είναι η σύσταση του κομματικού κράτους της κυβερνώσας παράταξης της Νέας Δημοκρατίας.
     Οι διατάξεις ορισμένων άρθρων περί ΑΣΕΠ και μερικές ακόμα παρέχουν άλλοθι στο πλήρες από διατάξεις φαυλοκρατικού περιεχομένου σχέδιο νόμου. Η αποδόμηση του κειμένου αυτού του σχεδίου νόμου που συζητάμε σήμερα, οδηγεί ευθέως στο συμπέρασμα ότι πρόκειται περί αποδιαρθρώσεως της Δημόσιας Διοίκησης στο σύνολό της με σκοπό την επανασύσταση του κομματικού κράτους της Δεξιάς. Δυστυχώς αυτός ο όρος δεν είναι ντεμοντέ.
     Πώς αλλιώς άραγε θα μπορούσε κανείς να ονομάσει αυτό που ρυθμίζουν -απορυθμίζουν, θα έλεγα- κυρίως τα άρθρα 7 έως 13; Δεν θα ήθελα να επαναλάβω όσα οι συνάδελφοί μου από το ΠΑΣΟΚ έχουν ήδη πει. Αισθάνομαι, όμως, την ανάγκη να καταθέσω μερικές παρατηρήσεις για ζητήματα τα οποία, όσο και αν συζητώνται, εγείρουν συνεχώς το αίσθημα της αδικίας και της υποτίμησης για χιλιάδες δημόσιους υπαλλήλους.
     Η κατάργηση των βαθμών του διευθυντή και του γενικού διευθυντή, όπως ορίζεται στο άρθρο 7, σημαίνει ουσιαστικά τη βίαιη διακοπή της συλλογικής μνήμης και της συνέχειας στο ελληνικό δημόσιο. Άνθρωποι με τεράστια και πολυετή πείρα οδηγούνται σε αναγκαστικές παραιτήσεις. Επανακρίνονται όλοι οι προϊστάμενοι όλων των βαθμίδων εν μία νυκτί από νέα υπηρεσιακά συμβούλια, αφού τα υπάρχοντα καταργούνται και αυτά χωρίς να επιχειρηθεί η εισαγωγή κριτηρίων και διαδικασιών που θα προωθούσαν περαιτέρω την αξιοκρατία. Η επίκληση συχνά στο σχέδιο νόμου των περί επαναφοράς διατάξεων του ν. 2190 του 1994 γίνεται για να καθαγιαστεί το όλο εγχείρημα, αφού στις περισσότερες των περιπτώσεων ό,τι επαναφέρεται, τροποποιείται και διατυπώνεται με την αρχική του εκδοχή, πριν δηλαδή συμπληρωθεί, όπως προεβλέπετο τότε που ψηφίστηκε ο εν λόγω νόμος. Για παράδειγμα και στο ν. 2190 προεβλέπετο κινητή ιεραρχία, αλλά ο τότε Υπουργός του ΠΑΣΟΚ κ. Πεπονής συγκρότησε νομοπαρασκευαστική επιτροπή αναθεώρησης του Υπαλληλικού Κώδικα, η οποία ολοκλήρωσε το έργο της το 1998 και ψηφίστηκε το 1999.
      Τότε υπήρξε μακρύς και εποικοδομητικός διάλογος και με την ΑΔΕΔΥ και με τους άλλους φορείς. Σήμερα η Κυβέρνηση αρνείται το διάλογο και σπεύδει να ψηφίσει το δημιούργημά της μέχρι το τέλος Ιουλίου.
      Κυρίες και κύριοι συνάδελφοι -και απευθύνομαι στους συναδέλφους της Νέας Δημοκρατίας- ως νέα Βουλευτής οραματίζομαι μια Δημόσια Διοίκηση στην υπηρεσία του πολίτη για τον πολίτη, με κεντρικούς πυλώνες την αξιοκρατία για τους εργαζόμενους δημοσίους υπαλλήλους και τη διαφάνεια για τη σχέση με το κοινό, χωρίς κομματικές παρεμβάσεις και διαχωρισμούς ανάλογα με τις πολιτικές προτιμήσεις του καθενός.
      Δυστυχώς αυτό που βλέπω σήμερα να φέρετε προς ψήφιση, βρίσκεται στον αντίποδα των προσδοκιών, αλλά και των αναγκών της χώρας μας και της εποχής μας. Αυτό το σχέδιο νόμου δεν είναι τίποτε άλλο παρά η δημιουργία μιας πυραμίδας στη Δημόσια Διοίκηση με στενά κομματικά κριτήρια περί ημετέρων. Επαναφέρετε στη δημόσια ζωή του τόπου τη διχοτομία του «εμείς και οι άλλοι». Η πυραμίδα, όμως, αυτή που πάτε να οικοδομήσετε, να ξέρετε ότι θα κρύβει μέσα της μια μούμια από το παρελθόν, τη μούμια του κομματικού κράτους της Δεξιάς. Να είσθε σίγουροι, όμως, ότι η ίδια η ζωή και οι απαιτήσεις των καιρών θα καταστήσουν το οικοδόμημά σας αυτό που πραγματικά είναι, «μουσειακό είδος».
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Σηφουνάκη για τη συνέπεια στο χρόνο. Μίλησε έξι ακριβώς λεπτά. Αυτό πιστεύω να το διατηρήσουν και οι υπόλοιποι ομιλητές, για να μην υποχρεωθεί το Προεδρείο να τους διακόψει.
      Ο κ. Τζίμας έχει το λόγο.
      ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, παραδέχτηκε ο Κοινοβουλευτικός Εκπρόσωπος του ΠΑΣΟΚ πριν από λίγο την ύπαρξη μαύρου χρήματος σε τράπεζες του εξωτερικού, που φιλοδοξεί να φέρει με νόμο η Κυβέρνηση της Νέας Δημοκρατίας. Δεν μας ανέλυσε, όμως, εδώ πότε δημιουργήθηκε αυτό το μαύρο χρήμα. Πριν από το 1980 ή μετά το 1981 και από ποιους;
      Η αλαζονεία, κυρίες και κύριοι συνάδελφοι, είναι να κάνεις προσπάθεια να αφαιρείς συγκεκριμένο δικαίωμα της Κυβέρνησης να εφαρμόσει το πρόγραμμα για το οποίο εξελέγη με την ψήφο του ελληνικού λαού. Και αυτό επιχειρείται εδώ και τρεις ημέρες από την πλευρά της Αντιπολίτευσης και μάλιστα της Αξιωματικής Αντιπολίτευσης. Προσπαθεί να ακυρώσει ένα δημοκρατικό δικαίωμα που έχει η Κυβέρνηση, να εφαρμόσει το πρόγραμμα για το οποίο εξελέγη από τον ελληνικό λαό.
      Εμείς ποτέ δεν αμφισβητήσαμε την ετυμηγορία του ελληνικού λαού που σας έδινε την κυβερνητική Πλειοψηφία. Ακόμα δεν αμφισβητήσαμε τα αποτελέσματα των εθνικών εκλογών του 2000, όταν μόλις για τριάντα πέντε χιλιάδες ψήφους κυβερνήσατε την Ελλάδα για μία τετραετία και μάλιστα ψήφους αμφιλεγόμενους με όλα τα γνωστά περί των ελληνοποιήσεων.
      Δύο σημεία θα ήθελα να σχολιάσω. Το ένα σημείο είναι αυτό που ανέφερε χθες ο Κοινοβουλευτικός σας Εκπρόσωπος του ΠΑΣΟΚ, λέγοντας ότι ο νόμος αυτός θα οδηγήσει τους προϊσταμένους να αναζητήσουν αίθουσες διδασκαλίας. Λες και είναι υποτιμητικό ένας προϊστάμενος πρωτοβάθμιας ή και δευτεροβάθμιας να πάει να διδάξει στον πίνακα!
      (Χειροκροτήματα από την πτέρυγα της Νέας Δημοκρατίας)
      Για μένα, το πιο προωθημένο θα είναι κάποτε στην Ελλάδα να φθάσουν οι προϊστάμενοι, ιδιαίτερα στο χώρο της εκπαίδευσης, να μην είναι εκπαιδευτικοί, αλλά να είναι managers.
      Δεύτερον, ειπώθηκε από συνάδελφο σήμερα ότι το πρόσφατο black out στη ΔΕΗ το προκάλεσε ο νέος Διοικητής της. Τότε το «Σάμινα»…
      ΑΝΔΡΕΑΣ ΛΟΒΕΡΔΟΣ: Ο συγκεκριμένος υπάλληλος…
      ΜΑΡΓΑΡΙΤΗΣ ΤΖΙΜΑΣ:  Υπάρχει  στα Πρακτικά και μπορείτε να το δείτε.
      Τότε το «Σάμινα» το βύθισε ο τότε Υπουργός Εμπορικής Ναυτιλίας…
      ΑΝΔΡΕΑΣ ΛΟΒΕΡΔΟΣ: Δεν είπαμε έτσι…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν άλλαξε καθόλου ο Γενικός Διευθυντής της ΔΕΗ, ο κ. Νέζης είναι και ο υπεύθυνος των μονάδων παραγωγής…
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, το ίδιο ισχύει και για σας, μη διακόπτετε. 
     Κύριε Τζίμα, συνεχίστε.
     ΜΑΡΓΑΡΙΤΗΣ ΤΖΙΜΑΣ: Όσον αφορά τα περί αλαζονείας, δεν χρειάζεται να προχωρήσουμε πολύ προς τα πίσω και να κάνουμε βουτιές στη δεκαετία του ’50 και του ’60. Θα πάμε στις δηλώσεις του Αρχηγού σας, που έγιναν το Φεβρουάριο, ο οποίος δήλωσε επίσημα στην Κεντρική σας Επιτροπή: «Ναι, ήμασταν αλαζόνες, ναι, κάναμε λάθη». Εσείς οι ίδιοι παραδεχθήκατε ότι κυβερνήσατε τον τόπο με αλαζονική νοοτροπία.
     Και πέρα από την αλαζονεία της εξουσίας, κυρίες και κύριοι συνάδελφοι, υπάρχει και η αλαζονεία των ιδεών, η οποία πολλές φορές είναι και χειρότερη από την αλαζονεία της εξουσίας. Και αυτό που επιχειρείτε τώρα, είναι ότι ενώ δεν έχετε εξουσία κυβερνητική, προσπαθείτε μέσα από τις ιδέες σας και τα επιχειρήματά σας, με μία αλαζονική συμπεριφορά, να επιβάλετε την άποψή σας στην Κυβέρνηση.
     Πώς ξέρετε ότι είκοσι δύο χιλιάδες γενικοί διευθυντές και προϊστάμενοι θα καρατομηθούν; Ποιος Έλληνας σήμερα υπεύθυνα μέσα σ’ αυτήν την Αίθουσα μπορεί να μας πει πόσοι είναι οι δημόσιοι υπάλληλοι στο ελληνικό κράτος; Πώς γνωρίζετε ότι υπάρχουν είκοσι δύο χιλιάδες που θα τους ξηλώσει η Νέα Δημοκρατία; Μήπως πέρασαν από τα γραφεία του ΠΑΣΟΚ, από τη Χαριλάου Τρικούπη, καταθέτοντας την κομματική τους ιδεολογία, για να τους διορίσετε στο ελληνικό δημόσιο ή να τους κάνετε διευθυντές και προϊσταμένους υπηρεσιών; Διότι μόνο έτσι θα γνωρίζετε ότι είκοσι δύο χιλιάδες είναι οι διευθυντές και οι προϊστάμενοι.
     Δεν μπορώ να καταλάβω γιατί έχετε τέτοια αγωνία. Εάν πράγματι πολιτευτήκατε με αξιοκρατία, ισοπολιτεία και ισονομία, δεν έχετε να φοβηθείτε απολύτως τίποτε, διότι κανένα από τα στελέχη σας δεν πρόκειται να αποκλειστεί. Φαίνεται, λοιπόν,  ότι τη μισή Ελλάδα την ξεχάσατε στις επιλογές, την ξεχάσατε στις κρίσεις και αυτό είναι που σας δημιουργεί τεράστιο πρόβλημα.
     Εμείς μ’ αυτό το νομοσχέδιο δίνουμε μια νέα φυσιογνωμία στη Δημόσια Διοίκηση, δίνουμε τη δυνατότητα σ’ όλους τους Έλληνες να θεωρούνται παιδιά της Ελλάδος και όχι παιδιά του συγκεκριμένου κόμματος. Και είναι βέβαιο πως με τέτοιες νοοτροπίες, με τέτοιες αντιπαραθέσεις, που δίνουν το δικαίωμα στην Αντιπολίτευση να κάνει αναδρομές σαράντα χρόνια πριν, αλλά αφαιρούν το δικαίωμα από την Κυβέρνηση να κάνει αναδρομές σε πέντε μήνες, σε έξι μήνες πριν, δεν προωθείται ούτε ο δημοκρατικός διάλογος ούτε εμπνέουμε τον ελληνικό λαό και τη νεολαία. Όπως εσείς έχετε κάθε δικαίωμα να κάνετε κάθε αναδρομή στο παρελθόν, έχουμε κι εμείς το δικαίωμα να εδράζουμε τη φιλοσοφία μας και την πολιτική μας πάνω στα λάθη της πολιτικής και των πολιτικών, για να δημιουργούμε συνθήκες που θα ευνοούν την Ελλάδα του 21ου αιώνα.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Και τον κ. Τζίμα ευχαριστούμε για τη συνέπεια στο χρόνο.
     Το λόγο τώρα έχει ο κ. Παναγιώτης Σγουρίδης, ο οποίος αφού διετέλεσε και Αντιπρόεδρος της Βουλής, πιστεύω ότι θα τηρήσει το εξάλεπτο.
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
     Κύριοι συνάδελφοι, δεν θα αναφερθώ σε θέματα του παρελθόντος, για να αποδείξω ότι τα δικά μας λάθη είναι πταίσματα και τα δικά σας λάθη είναι κακουργήματα. Θα αναφερθώ, όμως, σε κάτι που πρόσφατα είπε ο κύριος Υπουργός από τα υπουργικά έδρανα. Είπε ότι ο κ. Χριστοδουλάκης είχε στη σκέψη του τον επαναπατρισμό των κεφαλαίων. Είναι πρωτότυπο να ποινικοποιείται η σκέψη και όχι η πράξη. Δεν υπήρξε Υπουργικό Συμβούλιο που να ψηφίσει τον επαναπατρισμό των κεφαλαίων. Αντίθετα, εσείς το κατεβάζετε για να ψηφιστεί ως νόμος αύριο.
     Ειπώθηκε προηγουμένως στην Αίθουσα –και αυτό είναι ατόπημα, κύριοι συνάδελφοι, προσέξτε το- ότι κυβερνήσεις δημιούργησαν το μαύρο χρήμα, τα κεφάλαια αυτά που είναι στο εξωτερικό. Αυτό είναι και ως σκέψη κάτι που υποσκάπτει τη δημοκρατία. Μια δημοκρατία που μόλις πρόσφατα συμπλήρωσε τα τριάντα χρόνια από τη μεταπολίτευση. Τέτοιες σκέψεις στο ελληνικό Κοινοβούλιο, ότι υπάρχουν πολιτικές και πολιτικοί που δημιουργούν προϋποθέσεις για να δημιουργηθεί μαύρο κεφάλαιο, είναι λάθος.
     Είπε ο κύριος Υπουργός: «Αναρωτιέμαι, δεν υπάρχουν βελτιωτικές προτάσεις σε άρθρα του νομοσχεδίου»; Αλλά και επειδή παρακολουθώ από το κανάλι της Βουλής, το οποίο μεταδίδεται απευθείας και πολύς κόσμος το παρακολουθεί, κάποιοι μπορεί να είπαν: «Μα συζητάμε έντεκα άρθρα, μία πρόταση θετική, αρνητική ή βελτιωτική, δεν υπάρχει επί των άρθρων»;
      Δεκαπέντε χρόνια είμαι Βουλευτής σ’ αυτήν την Αίθουσα και είναι η πρώτη φορά που κατεβαίνει νομοσχέδιο όπου οι διατάξεις του είναι ή μαύρες ή άσπρες, δεν επιδέχονται καμία διόρθωση. Από το άρθρο 1 έως 4 υπάρχουν επί τα βελτίω διατάξεις προηγουμένων διατάξεων. Από το άρθρο 5 έως το 11 υπάρχουν διατάξεις που είναι επί τα χείρω άλλων διατάξεων. Θα εξηγήσω γιατί. Ακόμα και στις θετικές διατάξεις, τις οποίες εσείς φέρνετε στο νομοσχέδιο, αφήνετε να αιωρείται ένα δηλητήριο, ότι από τα μικροπροβλήματα τα οποία υπήρχαν και τα οποία εσείς καταγγέλατε στη Βουλή, αλλά δεν τα είχε διορθώσει το ΠΑΣΟΚ, δημιουργήθηκαν οι προϋποθέσεις και οι «κερκόπορτες» για να υπάρξει το όργιο των κομματικών προσλήψεων.
      Σας πληροφορώ, λοιπόν, ότι ακριβώς επειδή ακουγόταν συνεχώς αυτό, υπέβαλα μία ερώτηση σε δεκαοκτώ Υπουργεία, η οποία έλεγε ότι υπήρχε η φήμη από δικές σας δεξιές εφημερίδες ότι γίνεται όργιο προσλήψεων. Καλούσα, λοιπόν, δεκαοκτώ Υπουργεία, πλην του Υπουργείου Τουρισμού γιατί δεν υπήρχε, να μου απαντήσουν στα εξής ερωτήματα:  Αν έγιναν τέτοιες καταστρατηγήσεις του νόμου Πεπονή, σε ποιους οργανισμούς και σε ποιες προκηρύξεις; Εννοείται και στους εποπτευόμενους οργανισμούς. Ποιες κατηγορίες εργασιακών σχέσεων αφορούσαν; Μόνιμους, αορίστου χρόνου, ορισμένου χρόνου, ωρομίσθιους ή εποχιακούς; Αν υποβλήθηκαν ενστάσεις και ποιες δικαιώθηκαν; Και τέλος, ζητούσαν να μας γνωστοποιήσουν τον αριθμό των ατόμων που ευνοήθηκαν από αυτές τις καταστρατηγήσεις από το 1994 μέχρι σήμερα. Τις απαντήσεις, λοιπόν, τις πήρα από όλα τα Υπουργεία.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα τις πάρετε με την εφαρμογή των διατάξεων του προεδρικού διατάγματος.
      ΠΑΝΑΓΙΩΤΗΣ ΣΓΟΥΡΙΔΗΣ: Σας πληροφορώ ότι όλα τα Υπουργεία απήντησαν πως δεν υπάρχουν τέτοιες καταστρατηγήσεις. Αποδελτιώνω τις απαντήσεις και θα τις καταθέσω στη Βουλή. Μάλιστα, όσες καταστρατηγήσεις υπήρχαν, έχουν πάει στα δικαστήρια. Τι σημαίνει αυτό; Ότι ο νόμος εφαρμοζόταν.
      Έρχομαι τώρα στα άρθρα 7 έως 11. Επειδή, κύριε Υπουργέ, σας βλέπω να είσθε ανήσυχος, σας λέω το εξής: Τον εξευτελισμό ο οποίος γινόταν στο νόμο Πεπονή και στο ΑΣΕΠ και όπως δηλητηριάστηκε ο κόσμος από αυτόν τον εξευτελισμό, δύσκολα θα τον μαζέψετε. Θα ξεσπάσει στις πλάτες σας. Κανένας δεν θα πιστεύει ότι όντως ισχύει η αξιοκρατία. Προσέξτε. Αυτό για τον πολιτικό κόσμο είναι κάτι κυρίαρχο. Επιτέλους, ξεφύγαμε από τον Τζουμπέ από το 1994 και μετά και επιτέλους πρέπει να το στηρίξουμε αυτό.
      Είχα και άλλα να πω επ’ αυτών, αλλά δυστυχώς δεν μου μένει άλλος χρόνος. Τι κάνετε, κύριε Υπουργέ, ουσιαστικά στα άρθρα 7 έως 11; Επαναφέρετε τις φαύλες διατάξεις, όπως εσείς καταγγέλλατε εδώ, του νόμου Πεπονή και τις κάνετε φαύλες εις τον κύβο. Γιατί τις κάνετε φαύλες εις τον κύβο; Διότι αφαιρείτε όλα τα αξιοκρατικά κριτήρια που υπήρχαν στις διατάξεις αυτές και τις επαναφέρετε τροποποιημένες.
      Έρχομαι, λοιπόν, να πω το εξής: Ο λαός λέει ότι «αμαρτία εξομολογουμένη δεν είναι αμαρτία». Αυτό δεν ισχύει στη Βουλή. Είπε ο κ. Ανδρεουλάκος: «Βγήκαμε εμείς στην Κυβέρνηση και ακόμα θα έχει εξουσία το ΠΑΣΟΚ; Ποιους θα φέρουμε; Τους δικούς μας ανθρώπους». Κάποιος άλλος συνάδελφος Βουλευτής της Νέας Δημοκρατίας αναρωτήθηκε εάν είναι δυνατόν από το 45% που πήρε η Νέα Δημοκρατία, να μην υπάρχουν άξιοι να κυβερνήσουν. Τι καλύτερο από ομολογία αυτό; Ξεχνάτε, όμως, ότι κατά βάση ο Υπαλληλικός Κώδικας, όπως ακριβώς έχει τροποποιηθεί, έβαζε αξιοκρατικές διατάξεις και βάσει αυτών των αξιοκρατικών διατάξεων κρίθηκαν οι διευθυντές, οι γενικοί διευθυντές και οι προϊστάμενοι. Και το 60% αυτών που κριθήκανε, είναι συντηρητικά παιδιά του μεσαίου χώρου. Αυτούς αποκεφαλίζετε, αυτούς βγάζετε. Κάποιος αυτούς τους ονόμασε «εξωμότες». Υπήρχε συνάδελφος μέσα στη Βουλή, από τη δική σας παράταξη, που αυτούς που εκρίθησαν -και εκρίθησαν θετικά- τους είπε «εξωμότες».
      Τέλος πάντων, κύριοι συνάδελφοι, πρέπει να ξέρετε ότι η Δημόσια Διοίκηση πρέπει να έχει και μνήμη και συνέχεια και ανανέωση. Και βάσει του Υπαλληλικού Κώδικα αυτά είχαν επέλθει και αυτήν την αξιοκρατία έπρεπε να την πάρετε και να την επεκτείνετε. Δυστυχώς δεν το κάνατε, δυστυχώς έχετε πετάξει γρήγορα από πάνω σας τον μανδύα της σεμνότητας και της ταπεινότητας.
      Επιτέλους δε να ξεκαθαρίσουμε και ένα πράγμα. Μην κάνετε για τη σεμνότητα και την ταπεινότητα αυτό που κάνει ο γάτος το Γενάρη, που και σκούζει και κάνει τη δουλειά του!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Έχει ακουστεί κατ’ επανάληψη εδώ ο όρος «επαναπατρισμός κεφαλαίων», κύριε Υπουργέ. Δεν ξέρω εάν είναι δόκιμος αυτός ο όρος. Εγώ ξέρω ότι το κεφάλαιο δεν έχει πατρίδα, θρησκεία, πολιτικό χρώμα. Και δεν ξέρω ποια είναι η ακριβής διατύπωση στην τροπολογία. Όμως να το δούμε. Στέκει ο όρος «επαναπατρισμός»;
      Το λόγο τώρα έχει ο συνάδελφος κ. Εμμανουήλ Όθωνας.
      ΕΜΜΑΝΟΥΗΛ ΟΘΩΝΑΣ: Ζήτησα το λόγο, κύριε Πρόεδρε, όχι γιατί έχω να προσθέσω τίποτα σε όλα αυτά που έχουν ακουστεί σ’ αυτήν τη συζήτηση. Εξάλλου η δική μου αίσθηση -και νομίζω όχι μόνο η δική μου- είναι ότι παρ’ όλο που έχουν ακουστεί τα  πάντα, απευθύνονται σε ώτα μη ακουόντων.
      Θα ήθελα, όμως, πράγματι πάρα πολύ ψύχραιμα να απευθυνθώ -και μόνο γι’ αυτό ζήτησα το λόγο- όχι στον πολιτικό κ. Παυλόπουλο γιατί ο πολιτικός κ. Παυλόπουλος δυστυχώς υποκύπτοντας σε κομματικές πιέσεις αποδέχθηκε να σφραγίσει ανεξίτηλα την πολιτική του ιστορία με ένα νομοσχέδιο που νομίζω ότι, όταν μετά από αρκετά χρόνια θα ακούγεται ως νομοσχέδιο, γιατί έτσι ακριβώς θα επικρατήσει, του «Παυλόπουλου», δεν θα τιμά την άλλη του ιδιότητα -του ακαδημαϊκού- στην οποία θα ήθελα να απευθυνθώ. Στον ακαδημαϊκό κ. Παυλόπουλο θα ήθελα να κάνω μία αναφορά για κάτι που ήδη ακούστηκε, κύριε Υπουργέ.
      Μέσα στην ισοπεδωτική αντίληψη που διαπνέει το περιβόητο άρθρο 10 παράγραφος 2 του συζητούμενου νομοσχεδίου, αποκεφαλίζονται και τα όργανα διοίκησης ερευνητικών κέντρων και φορέων που εποπτεύονται από τη Γενική Γραμματεία Έρευνας και Τεχνολογίας. Νομίζω ότι έχετε επίγνωση ότι αυτό αφορά ανθρώπους αφοσιωμένους στην επιστήμη, που με σκυμμένα τα κεφάλια αποτελούν -νομίζω- ένα ζωντανό δημιουργικό παράδειγμα δραστηριότητας που αποτελεί διεθνή διαφήμιση για τη χώρα. Και αρκετά απ’ αυτά τα πρόσωπα δεν αφορούν τη δική μας αντιπαράθεση είτε σ’ αυτήν την Αίθουσα είτε έξω απ’ αυτήν, δεν συμμετέχουν σ’ αυτήν και δεν μπορούν σε καμία περίπτωση, κατά τη δική μου εκτίμηση, να υπόκεινται τις συνέπειες αυτής της αντιπαράθεσης.
      Τυχαίνει να έχω μία ιδία αντίληψη για τη δουλειά που γίνεται, για τα πρόσωπα που διοικούν το Ινστιτούτο Τεχνολογίας και Έρευνας του Πανεπιστημίου Κρήτης. Νομίζω ότι είναι ένα διεθνώς αναγνωρισμένο ερευνητικό κέντρο, από τα καλύτερα του είδους στον κόσμο, με συγκεκριμένους ανθρώπους που με πολλή δουλειά και πάρα πολλές σημαντικές πρωτοβουλίες τα τελευταία χρόνια έχουν κάνει το συγκεκριμένο Ίδρυμα, ένα λαμπρό φάρο της επιστήμης, της έρευνας στο συγκεκριμένο τομέα διεθνώς, όπως ήδη ανέφερα.
      Έχω την εντύπωση ότι αντιμετωπίζοντάς τους με αυτήν την ισοπεδωτική αντίληψη, δημιουργώντας μια αβεβαιότητα και μία ανασφάλεια, πέραν του ηθικού μέρους, θα υπάρξουν και πολύ σημαντικά προβλήματα στην προσέλκυση και την αξιοποίηση χρηματοδοτήσεων για ερευνητικά και τεχνολογικά προγράμματα με συνέπειες, που θα μου επιτρέψετε να ισχυριστώ, κύριε Υπουργέ, ότι δεν μπορούν κανέναν -και ιδιαίτερα εσάς- να αφήνουν αδιάφορο.
      Θα ήθελα, λοιπόν, παρ’ όλο που πραγματικά, πολιτικά διαφωνούσα με επί μέρους αναφορές στο συγκεκριμένο νομοσχέδιο, για λόγους έμφασης να θέσω αυτό το θέμα και να ζητήσω απ’ όλους να το δούμε με μία ιδιαίτερη ευαισθησία.
      Κλείνοντας, κύριε Πρόεδρε, δεν θα μπορούσα, να μην αφιερώσω μία σπονδή σ’ αυτόν στον οποίο ούτως ή άλλως το νομοσχέδιο είναι εξαιρετικά αφιερωμένο και αναφέρομαι στον κ. Πολύδωρα, για τον οποίο δεν συμφωνώ πάρα πολύ με την άποψη ότι εκτός γραμμής προεκλογικά είχε δείξει πρώτος το δρόμο. Έχω την υποψία, ίσως είμαι υπερβολικά καχύποπτος εγώ, ότι ήταν ένα επιμελώς επιλεγμένο ευφυές λάθος, που έκλεινε το μάτι και καλλιεργούσε τις προσδοκίες που το συγκεκριμένο σχέδιο έρχεται σήμερα να ικανοποιήσει.
      Και θα ήθελα, κάνοντας ένα σχόλιο στην τελευταία του αναφορά περί καταψύξεως και κατεψυγμένων στελεχών της Δημόσιας Διοίκησης, να πω απευθυνόμενος σε όλους ότι δεν υπάρχουν κατεψυγμένοι άνθρωποι, κύριοι συνάδελφοι. Υπάρχουν, όμως, κατεψυγμένες αντιλήψεις και μάλιστα, κατεψυγμένες αντιλήψεις με λήξασα την ημερομηνία κατανάλωσης. Υπενθυμίζω ότι τα ληγμένα κατεψυγμένα είναι πάρα πολύ επικίνδυνα και τέτοιες είναι οι αντιλήψεις που αφορούν τη λογική που διαπνέει το συγκεκριμένο νομοσχέδιο, που σηματοδοτεί το χθες με ό,τι γκρίζο και σκαιό έχει το πολιτικό χθες αυτής της χώρας.
      Νομίζω κατά τα λοιπά ότι όλοι κρινόμαστε. Και κρινόμαστε και γι’ αυτά που λέμε και γι’ αυτά που πράττουμε και για τη συνέπειά μας. Οψόμεθα, λοιπόν. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο τελευταίος των ομιλητών, ο κ. Καρπούζας.
      ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, είναι γεγονός ότι μέσα από διαφορετικές απόψεις και θέσεις μπορούμε να οδηγηθούμε στη διαμόρφωση και λήψη σωστών αποφάσεων. Ο λαός ζήτησε με την ψήφο του Κυβέρνηση και Αντιπολίτευση να συνεργαστούν. Καταδίκασε παλαιοκομματικές μεθόδους, έστειλε νέους Βουλευτές στη Βουλή και ζητά εφαρμογή νέας πολιτικής πρακτικής. Η τοποθέτηση Κυβέρνησης και Αντιπολίτευσης κατά τις προγραμματικές δηλώσεις έδωσε ελπίδες.
      Ο θεσμικός ρόλος κυβέρνησης και αντιπολίτευσης καθορίζεται μέσα από το Σύνταγμα και τους κανονισμούς. Παρακολουθούμε δυστυχώς σε κάθε συζήτηση νομοσχεδίου εκ μέρους της Αξιωματικής Αντιπολίτευσης να επισυνάπτονται χαρακτηρισμοί υπερβολής και άρνησης. Γίνεται προσπάθεια ανατροπής των ρόλων κυβέρνησης και αντιπολίτευσης. Η θέση σας, κύριοι συνάδελφοι του ΠΑΣΟΚ, στη συγκεκριμένη περίπτωση δείχνει δυστυχώς ότι συντηρεί την άποψη του βολέματος και της συναλλαγής. Αυτό άλλωστε αποδεδειγμένα διατήρησε το ΠΑΣΟΚ τόσα χρόνια στην εξουσία.
      Εφόσον εσείς ισχυρίζεστε ότι με το παρόν νομοσχέδιο θέλουμε να τοποθετήσουμε δικούς μας ανθρώπους, δέχεστε άμεσα ότι αυτοί που βρίσκονται σήμερα σε θέσεις-κλειδιά είναι δικοί σας. Άλλωστε η θέση του συναδέλφου από το Ηράκλειο Κρήτης προηγουμένως δεν συμφωνεί με τα υπόλοιπα τα οποία λέτε.
      Τι ισχύει άραγε; Ισχύει ότι στην Κρήτη όλοι οι προϊστάμενοι και οι διευθυντές είναι Νεοδημοκράτες; Εάν συμβαίνει αυτό, γιατί ανησυχείτε; Θα φέρετε τους δικούς σας ανθρώπους με τη λογική αυτή.
      Κύριοι συνάδελφοι, βρεθήκατε άραγε αντιμέτωποι με τη Δημόσια Διοίκηση απέναντι σε υπαλλήλους και διευθυντές, οι οποίοι βασίζονται στην αρχή που εσείς υποστηρίζετε; Εμείς θέλουμε να δημιουργήσουμε με Δημόσια Διοίκηση που να στηρίζεται στην αρχή της αξιοκρατίας, της αξιοσύνης και του καθήκοντος.
      Επιχειρήματα που ακούστηκαν εδώ, όπως της αδυναμίας συμπλήρωσης των εντύπων, δεν ευσταθούν. Εάν ισχυρίζεστε κάτι τέτοιο, επιβεβαιώνεται η μεγάλη ευθύνη η οποία είχατε τότε σαν κυβέρνηση και σήμερα σαν Αντιπολίτευση στον τομέα της παιδείας, όπου κατορθώσατε να δημιουργήσετε αριστούχους με περιορισμένες ικανότητες.
      Κυρίες και κύριοι συνάδελφοι, βρισκόμαστε στην Ευρώπη των είκοσι πέντε. Το πεδίο του ανταγωνισμού διευρύνεται. Η δημιουργία μίας νέας σύγχρονης και ικανής Δημόσιας Διοίκησης είναι επιβεβλημένη. Περιθώρια αναβολής εφαρμογής θεσμών που θα υπηρετούν τον πολίτη και θα διασφαλίζουν το κοινό συμφέρον, δεν επιτρέπονται. Η επιτυχία αυτή θα βοηθήσει άμεσα να στραφούμε στην εξεύρεση λύσης στα μεγάλα πραγματικά προβλήματα του τόπου. Να ασχοληθούμε επιτέλους με το πραγματικό πρόβλημα της ανάπτυξης της χώρας, τη δημιουργία νέων θέσεων εργασίας, εκτός δημόσιου τομέα, εκεί όπου πραγματικά παράγεται έργο.
      Εμείς αναλάβαμε τη διακυβέρνηση της χώρας, γνωρίζοντας τα προβλήματα που θα αντιμετωπίσουμε. Ο λαός ψήφισε το κόμμα μας, εγκρίνοντας το πρόγραμμά μας, καταδικάζοντας τις πρακτικές που η Αξιωματική Αντιπολίτευση ως κυβέρνηση εφάρμοσε. Σεβόμενοι το Σύνταγμα και τους δημοκρατικούς θεσμούς, θα συνεχίσουμε να εφαρμόζουμε το πρόγραμμά μας. Πρέπει επιτέλους να δεχθούμε μια πολιτική αποτελεσματική, με στόχους. Οι πολιτικές επιλογές τις οποίες και εσείς ως κυβέρνηση εφαρμόσατε, δεν είναι κατακριτέες, επιλογές κορυφαίων στελεχών της Δημόσιας Διοίκησης, στις οποίες αναφέρθηκε συνάδελφος της Αντιπολίτευσης. Συσχετίζοντας και μηδενίζοντας στο σύνολο τις επιλογές ατόμων στον ευρύτερο δημόσιο τομέα, μέσα από διαφορετικά κριτήρια, αυτό δεν ισχύει.
      Κύριοι συνάδελφοι, τελικά πρέπει να παραδεχθούμε ότι αυτή η Δημόσια Διοίκηση νοσεί. Πρέπει να την αλλάξουμε. Νομίζω ότι σ’ αυτό συμφωνούμε όλοι. Σταματήστε, λοιπόν, να αναφέρεστε σε δικούς μας και δικούς σας. Έτσι μόνο θα φανούμε χρήσιμοι στον τόπο μας. Έτσι μόνο θα μπορούμε να βλέπουμε τον πολίτη στο πρόσωπο, δίνοντας σε όλους -και ιδιαίτερα στους νέους ανθρώπους- ίσες ευκαιρίες. Σας καλώ, λοιπόν, να μην είστε ευχάριστοι στους κομματικοδίαιτους, όλους αυτούς που συντηρήσατε όλα αυτά τα χρόνια και που τελικά κάνουν ζημιά στον τόπο. Σας καλώ να φανείτε χρήσιμοι, κάτι που τελικά και σας θα ωφελήσει.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Θεόδωρος Καράογλου για προτασσόμενη δευτερολογία και μετά μπαίνουμε στον κατάλογο των εισηγητών. Υπάρχουν ακόμη δύο συνάδελφοι για δευτερολογίες.
      Ορίστε, κύριε Καράογλου, έχετε το λόγο για τέσσερα λεπτά.
      ΘΕΟΔΩΡΟΣ ΚΑΡΑΟΓΛΟΥ: Προφανώς γιατί είμαι τελευταίος ομιλητής, έχουν αρχίσει και οι εκπτώσεις. Είναι κάτι που το καταλαβαίνω. Θα προσπαθήσω, λοιπόν, να είμαι όσο πιο σύντομος γίνεται, έτσι ώστε να είμαι μέσα στα πλαίσια του χρόνου.
      Παρακολουθήσαμε τις τελευταίες ημέρες, με αφορμή τη συζήτηση του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης, μια γνώριμη τακτική, μια τακτική όξυνσης, μια τακτική έντασης, μία τακτική που όταν δεν υπάρχουν τα ουσιαστικά επιχειρήματα, είναι γνωστή και γνώριμη για την Αξιωματική Αντιπολίτευση να μας οδηγεί εκεί. Έτσι ακούσαμε πρωτοφανείς χαρακτηρισμούς και εκφράσεις από συγκεκριμένους συναδέλφους της Αξιωματικής Αντιπολίτευσης, υβριστικούς χαρακτηρισμούς, χαρακτηρισμούς οι οποίοι δεν συνάδουν με το κύρος και τη θέση που θα πρέπει να έχει ο κάθε συνάδελφος στο ελληνικό Κοινοβούλιο. Χαρακτηρισμούς οι οποίοι μας πηγαίνουν πολλά χρόνια πίσω, όταν με ευθύνη του ίδιου του κόμματος που σήμερα είναι στην Αξιωματική Αντιπολίτευση, είχαμε τα χωριστά καφενεία, όταν είχαμε την πόλωση, όταν είχαμε την όξυνση, όταν είχαμε τα γνωστά και αλήστου μνήμης «χρονοντούλαπα της ιστορίας» και τα «δεν δικαιούσθε διά να ομιλείτε».
      Παρακολουθήσαμε ακόμη έκπληκτοι, θα μου επιτρέψετε τον όρο, σε εισαγωγικά τον βάζω, την «πολιτική επιστράτευση» του επικεφαλής της Αξιωματικής Αντιπολίτευσης, όπου η κομματική σκληρή νομενκλατούρα του ΠΑΣΟΚ τον ανακάλυψε στον ήρεμο και όμορφο τόπο των διακοπών του, για να τον φέρει να συμβάλει και αυτός με την ομιλία του στην προσπάθεια για δημιουργία τεχνητής έντασης.
      (Θόρυβος από την πτέρυγα του ΠΑΣΟΚ)
      Ακόμη είδαμε και μια άλλη διαδικασία…
      ΠΡΟΕΔΡΕΥΩΝ (Γεώργιος Σούρλας): Κύριε Καράογλου, να απευθύνεστε στο Προεδρείο. Και παρακαλώ τους συναδέλφους, ο κύριος συνάδελφος μιλάει και έχει το δικαίωμα να μιλάει ελεύθερα. Καταγράφονται στα Πρακτικά, έχουμε και τηλεόραση και ο καθένας αναλαμβάνει τις ευθύνες του. Αλλά, όμως, η ελευθερία του λόγου είναι απόλυτη στη Βουλή. Σας παρακαλώ πάρα πολύ!
      ΘΕΟΔΩΡΟΣ ΚΑΡΑΟΓΛΟΥ: Είδαμε και μια άλλη διαδικασία, τη διαδικασία της ονομαστικής ψηφοφορίας, ελπίζοντας ή πιστεύοντας ότι θα υπάρξουν ενδεχόμενα απώλειες, όμως στην πράξη είδαν οι συνάδελφοι της Αξιωματικής Αντιπολίτευσης ότι δεν υπήρξε ούτε μία.
     Φαίνεται, όμως, ότι η προσπάθεια για τη δημιουργία τεχνητού κλίματος από πλευράς Αξιωματικής Αντιπολίτευσης δυστυχώς γι’ αυτούς αφήνει παγερά αδιάφορο τον ελληνικό λαό. Γιατί ο ελληνικός λαός δεν νοιάζεται γι’ αυτά και για το κλίμα που προσπαθούν κάποιοι έντεχνα να δημιουργήσουν στο Ελληνικό Κοινοβούλιο. Νοιάζεται και απασχολείται με τα καθημερινά προβλήματά του. Νοιάζεται και απασχολείται με τη γραφειοκρατία που αντιμετωπίζει, όταν πάει να εξυπηρετηθεί σε μια δημόσια υπηρεσία. Νοιάζεται γιατί πρέπει να καταβάλει το λεγόμενο «γρηγορόσημο», που όλοι σας το ξέρετε πάρα πολύ καλά, για να λύσει το πρόβλημά του. Αυτή είναι η ουσία. Πρέπει να βρούμε το συντομότερο δυνατό τους τρόπους και τις διαδικασίες εκείνες, έτσι ώστε να εξυπηρετούμε τον Έλληνα πολίτη. Πρέπει το κράτος να είναι υπηρέτης του ελληνικού λαού γρήγορα, αποτελεσματικά, ουσιαστικά.
     Στις προκλήσεις, λοιπόν, του 21ου αιώνα για τα παραπάνω αυτονόητα, στην πρόκληση του κάθε Έλληνα πολίτη και της κάθε Ελληνίδας τι κάνει το ΠΑΣΟΚ; Ενώ είναι πανθομολογούμενο ότι η Δημόσια Διοίκηση νοσεί, ενώ είναι γεγονός ότι το ίδιο το κόμμα του ΠΑΣΟΚ προεκλογικά έλεγε ότι πρέπει να προχωρήσουμε σε αλλαγές -«αλλαγές παντού», θυμάστε το χαρακτηριστικό σύνθημα- χωρίς βέβαια να ομολογεί ποιος ήταν αυτός που έφταιγε για την κατάσταση που έχει δημιουργηθεί, τώρα τι κάνει; Δεν θέλει να έρθει μαζί μας να κουβεντιάσουμε επί της ουσίας το νομοσχέδιο που κατατέθηκε, να καταθέσει ενδεχομένως τροποποιήσεις τέτοιες που θα συμβάλουν ουσιαστικά στην αντιμετώπιση του προβλήματος. Αντίθετα, κάνει μια μάχη χαρακωμάτων, μάχη για να συντηρήσει κα να προασπίσει το κομματικό κράτος του, αυτό που ο ελληνικός λαός στις 7 Μαρτίου καταδίκασε, γι’ αυτό που ο ελληνικός λαός απαίτησε να αλλάξει σελίδα στην πολιτική ζωή της χώρας, να αλλάξει σελίδα στην πάσχουσα Δημόσια διοίκηση.
     Ακούσαμε με έκπληξη συναδέλφους να εκφράζουν τον ηλικιακό ρατσισμό τους με τους χαρακτηρισμούς για τα «υπερήλικα γαλάζια παιδιά». Αλήθεια, τα γαλάζια αυτά παιδιά που είναι υπερήλικα, υπονοείτε ότι είναι προ του 1981 προφανώς. Μα, τότε το κράτος δικαίου που το ΠΑΣΟΚ από το 1981 και μετά επέβαλε, δεν επέτρεψε ούτε σ’ έναν ούτε σε δύο νέους δημοσίους υπαλλήλους που να ανήκουν στο χώρο της παράταξής μας, της Νέας Δημοκρατίας, να μπουν και να γίνουν δημόσιοι υπάλληλοι.
     Ακούσαμε με έκπληξη από συνάδελφο του ΠΑΣΟΚ, που εκλέγεται στην Κρήτη, να μας λέει ότι στις υπηρεσίες της Κρήτης οι προϊστάμενοι και οι διευθυντές ανήκουν στην παράταξή μας. Προφανώς αυτό είναι το καινούριο ανέκδοτο που δεν το είχαμε μάθει ακόμα, ειδικότερα για την Κρήτη.
     Φίλες και φίλοι, φαίνεται ότι η Αξιωματική Αντιπολίτευση δεν κατάλαβε το μήνυμα της 7ης Μαρτίου, δεν κατάλαβε το μήνυμα των Ευρωεκλογών της 13ης Ιουνίου, δεν κατάλαβε την απαίτηση του ελληνικού λαού για αλλαγές παντού.
     Κλείνοντας, εκτιμώ ότι το σχετικό νομοσχέδιο εξυπηρετεί τους επιδιωκόμενους σκοπούς του. Συμβάλλει με όλα τα άρθρα του, από την αρχή ως το τέλος, στην προσπάθεια για ένα καλύτερο, εξυπηρετικό κράτος, για μια καλύτερη και αποτελεσματική Δημόσια Διοίκηση. Συμβάλλει στην αποκατάσταση της αξιοκρατίας στη Δημόσια Διοίκηση, χτυπάει τον κομματισμό που όλα αυτά τα χρόνια η απελθούσα κυβέρνηση δημιούργησε. Και μάλιστα, κατά την ταπεινή μου γνώμη, άργησε πολύ να έρθει στη Βουλή. Θα έπρεπε να έρθει πολύ νωρίτερα. Δεν πειράζει όμως. Όπως λέει και ο θυμόσοφος ελληνικός λαός «κάλλιο αργά, παρά ποτέ». Σύντομα θα γίνει νόμος του κράτους και πιστεύω ότι θα συμβάλει αποτελεσματικά στη δημιουργία ενός κράτους σύγχρονου, αποτελεσματικού, εξυπηρετικού, στην υπηρεσία και για την υπηρεσία του Έλληνα πολίτη.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Καράογλου, πρέπει να σας θυμίσω ότι για τις προτασσόμενες δευτερολογίες διατίθενται τέσσερα λεπτά. Εσείς είχατε εγγραφεί μετά τον τέταρτο ομιλητή. Όσοι εγγράφονται μέχρι τον τέταρτο ομιλητή έχουν το δικαίωμα του χρόνου που παρέχει ο Κανονισμός. Όσοι εγγράφονται μετά τον τέταρτο ομιλητή, εγγράφονται ως ομιλητές προτασσόμενης δευτερολογίας κι έχουν το χρόνο των δευτερολογιών, όπως θα έχει τώρα και ο κ. Ανδρέας Λοβέρδος.
	Έχετε το λόγο για τέσσερα λεπτά.
	ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
	Κύριε Υπουργέ, νομίζω ότι μετά από δύο ημέρες στη Διαρκή Επιτροπή και δύο συνεδριάσεις στην Ολομέλεια, γίνεται φανερό ότι υποστηρίζετε ακραίες απόψεις, τις θεμελιώνετε σε ακραίες διατάξεις και υπόσχεστε μετ’ ολίγον ακραίες πολιτικές συμπεριφορές.
      Αντιλαμβάνεστε, κύριε Υπουργέ των Εσωτερικών -αυτό είναι για εμάς απολύτως σαφές- μόλις πέντε μήνες Υπουργός των Εσωτερικών, τη «δεδηλωμένη» ως δρόμο αυταρχισμού. Μιλάτε για κανονιές, μιλάτε με το δάχτυλο προτεταμένο, καθυβρίζετε, αναφέρεστε προσωπικά. Η κυβέρνηση ασκεί νομοθετική πρωτοβουλία -κατά το Σύνταγμα αυτή είναι η αρμοδιότητα που ο ελληνικός λαός της έχει δώσει- και η Αντιπολίτευση αντιπολιτεύεται, λέει τις απόψεις της, κρούει τον κώδωνα του κινδύνου, εάν έτσι νομίζει, υψώνει τους τόνους, εάν έτσι θεωρεί ότι πρέπει.
      Εν προκειμένω, κυρίες και κύριοι Βουλευτές, ταυτόχρονα με κάποιες δηλώσεις περί κεντρώων πολιτικών αρχών, ταυτόχρονα με κάποιες δηλώσεις περί κοινωνικού κέντρου, ταυτόχρονα με κάποιες δηλώσεις περί κοινωνικής, ελεύθερης όμως αγοράς, ταυτόχρονα με μία αναζήτηση, υποτίθεται, ρευμάτων φιλοσοφικών ή πολιτικών, έχουμε οριακά ακραίες συμπεριφορές. Είναι χρέος μας, στο μέτρο που γι’ αυτές τις ακραίες συμπεριφορές σήμερα θεμελιώνετε με επίγνωση τη νομική τους βάση, να πάρουμε το λόγο, να ασκήσουμε κριτική και να δείξουμε στον ελληνικό λαό, στο μέτρο που ο καθένας από εμάς μπορεί, τι είναι αυτά τα πράγματα τα οποία κάνετε.
      Ακραίες συμπεριφορές ως προς τα κριτήρια, κύριε Υπουργέ των Εσωτερικών. Εάν εκτιμάτε ότι κακώς ανησυχούμε, όπως σας είπα και το πρωί στην πρωτολογία μου, προβλέψατε στο άρθρο 11 παράγραφος 2, που το θεωρείτε ένα ακίνδυνο άρθρο, ότι εφαρμόζεται το άρθρο 83 παράγραφος 7 του Υπαλληλικού Κώδικα περί των κριτηρίων και των προσόντων των γενικών διευθυντών. Προβείτε σ’ αυτήν την ενέργεια τώρα. Έχετε το χρόνο. Δεν απαντήσατε σε καμία από τις παρεμβάσεις μας.
      Έχετε θέματα σχετιζόμενα με τα κριτήρια, που θεωρείτε πως τα ρυθμίζετε καλύτερα; Δεν είναι, όμως, έτσι. Ειπώθηκε και κατατέθηκε από όλες τις πλευρές η ανησυχία. Το άρθρο 83 παράγραφος 7, συγκεκριμένη διάταξη του Υπαλληλικού Κώδικα με πολύ κόπο διαμορφωμένη, να το συμπεριλάβετε στο παρόν σχέδιο νόμου, για να είμαστε ήσυχοι για τον τρόπο της εφαρμογής του άρθρου 11 παράγραφος  2 του σχεδίου νόμου σας.
      Ακραίες συμπεριφορές όσον αφορά στη δραματική μείωση των κριτηρίων και το σκοπό αυτής της δραματικής μείωσης. Σας είπαμε και εδώ και στην επιτροπή πως προφανώς σκέφτεστε να «τακτοποιήσετε», φέρνοντας αναστάτωση στο δημόσιο και στον πολίτη πάνω απ’ όλα, κάποιους ανθρώπους που δεν έχουν προσόντα, που δεν ανταποκρίνονται στις σύγχρονες απαιτήσεις, λίγο πριν από τη συνταξιοδότησή τους.
      Εσείς στην επιτροπή, τρεις συνάδελφοι ακόμη σήμερα, είπατε ότι έτσι αποδεικνύεται πόσο εμείς σκεφτόμαστε ανάρμοστα για τους δημοσίους υπαλλήλους. Αυτό προκύπτει; Αμυνθήκατε αυτού του επιχειρήματος και στη Διαρκή Επιτροπή και εδώ και εσείς και άλλοι τρεις συνάδελφοι της Νέας Δημοκρατίας. Τι σκέφτεστε να κάνετε σε βάρος του δημοσίου, σε βάρος του πολίτη; Να επαναφέρετε ανθρώπους χωρίς προσόντα, διασώζοντάς τους με τη δραματική μείωση των κριτηρίων, για να συνταξιοδοτηθούν «μετά βαΐων και κλάδων» μετά από λίγο καιρό; Τι σχέση έχει ο πολίτης και τα συμφέροντά του με όλα αυτά;
      Ακραίες συμπεριφορές, κύριε Υπουργέ. Σε ποιον, όμως, τα λέμε όλα αυτά; Όπως ειπώθηκε -ντρέπομαι που το λέω, κυρίες και κύριοι της Νέας Δημοκρατίας- χθες μόλις στο δημοσιογράφο Τάκη Μίχα στην Ελευθεροτυπία, ο πρώην πολιτικός σύμβουλος της Αμερικανικής Πρεσβείας στην Αθήνα, τέως Αμερικανός διπλωμάτης, δήλωσε ότι σειρά πολιτικών στελεχών της Νέας Δημοκρατίας κατέδιδαν τον Ανδρέα Παπανδρέου ως δήθεν υποκρυπτόμενο πρόσωπο πίσω από τη «17 Νοέμβρη». Διαβάστε τη χθεσινή Ελευθεροτυπία και θα ντραπείτε και εσείς που θα τη διαβάζετε.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, επειδή βλέπω ότι θα προκύψει ένταση, θα σας πω ότι αυτό δεν έχει καμία σχέση με το νομοσχέδιο. Είσθε μακριά από το συζητούμενο νομοσχέδιο.
      ΑΝΔΡΕΑΣ ΛΟΒΕΡΔΟΣ: Θα σας δώσουμε την ευκαιρία ο καθένας να μην κρυφθεί πίσω από τη «δεδηλωμένη», αλλά να πάρει τις ευθύνες του, δηλώνοντας ευθαρσώς τι ψηφίζει.
      ΠΡΟΕΔΡΕΥΩΝ (Γεώργιος Σούρλας):	Κύριε Λοβέρδο, είσθε εκτός θέματος και εκτός χρόνου.
      ΑΝΔΡΕΑΣ ΛΟΒΕΡΔΟΣ:  Ο καθένας μας που απευθύνεται κριτικά…
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, είστε εκτός θέματος και εκτός χρόνου.
      ΑΝΔΡΕΑΣ ΛΟΒΕΡΔΟΣ: …ενώνοντας τη φωνή μας με τη φωνή όλων των φορέων που σας καλούν να πάρετε αυτό το σχέδιο νόμου πίσω, γιατί με ακραίες διαδικασίες το φέρατε εδώ, χωρίς τον επιβεβλημένο από το Σύνταγμα διάλογο.
      Ενώνοντας, λοιπόν, τις φωνές μας με αυτούς τους φορείς, σας κατηγορούμε ευθέως για την απόλυτα ακραία αντιδημοκρατική συμπεριφορά, που θεμελιώνει ένα κείμενο που θα καθορίσει σε τρεις φάσεις..
      ΠΡΟΕΔΡΕΥΩΝ (Γεώργιος Σούρλας): Τελειώνετε, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ:  …την τύχη των δημοσίων υπαλλήλων με τρόπο μαζικών εκκαθαρίσεων και μαζικών επανακρίσεων.
      Λυπάμαι πάρα πολύ που απ’ όλο αυτόν το διάλογο κανένα μήνυμα μέχρι σήμερα δεν έχετε πάρει. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στις δευτερολογίες. 
      Το λόγο έχει ο κ. Σωκράτης Κοσμίδης για τέσσερα λεπτά.
      ΣΩΚΡΑΤΗΣ ΚΟΣΜΙΔΗΣ:  Ευχαριστώ, κύριε Πρόεδρε.
      Η Νέα Δημοκρατία μέχρι σήμερα κυβερνούσε αντιπολιτευόμενη το ΠΑΣΟΚ. Με το σημερινό νομοσχέδιο κάνει ένα βήμα παραπέρα. Νομοθετεί, παραπέμποντας σε κατ’ αρχάς παρόμοιες διατάξεις νόμων των κυβερνήσεων του ΠΑΣΟΚ λέγοντας: «Μην διαμαρτύρεστε για αυτό που νομοθετούμε, το έχετε νομοθετήσει περίπου το ίδιο και εσείς πριν πολλά χρόνια». Δηλαδή πλέον στο τροπάριο για το ότι για όλα τα κακά φταίει η προηγούμενη κυβέρνηση του ΠΑΣΟΚ, προστίθεται πλέον και ένα άλλο τροπάριο, σύμφωνα με το οποίο για όλα τα κακά νομοσχέδια που θα φέρνει η Νέα Δημοκρατία στη Βουλή, πάλι θα φταίει το ΠΑΣΟΚ, γιατί έκανε θεωρητικά κάτι ανάλογο πριν από δέκα -ή τόσα- χρόνια.
      Αλλά πριν από λίγη ώρα έγινε ένα άλμα στο παράλογο. Είπε ο κύριος Υπουργός -απευθυνόμενος στον κ. Καστανίδη, ο οποίος διαμαρτυρόταν για την τροπολογία για τον επαναπατρισμό των κεφαλαίων- ούτε  λίγο ούτε πολύ: «Μα, γιατί διαμαρτύρεστε, κύριε Καστανίδη; Τέως αξιωματούχος της προηγούμενης κυβέρνησης είχε προτείνει το ίδιο πράγμα, άσχετα αν δεν το υιοθέτησε η κυβέρνηση». Επομένως, εφεξής η Κυβέρνηση θα νομοθετεί και με βάση προτάσεις τέως αξιωματούχων. Οπότε, κύριε Υπουργέ, θα σας στείλω ένα φάκελο με ομιλίες και άρθρα μου που είχαν δημοσιευθεί με την προηγούμενη ιδιότητά μου, με τα οποία δεν συμφωνούσε η τότε κυβέρνηση. Μπορείτε από εκεί να αντλήσετε διάφορες προτάσεις για να νομοθετήσετε με βάση αυτά.
      Ανέμενα από τον Υπουργό και τον Υφυπουργό να απαντήσουν σε κάποια θέματα που έβαλα στην πρωτολογία μου. Ήταν θέματα που αφορούσαν τα άρθρα, τις ρυθμίσεις και τη συμβατότητά τους με συγκεκριμένα άρθρα του Συντάγματος και με διατάξεις της Ευρωπαϊκής Σύμβασης για τα Δικαιώματα του Ανθρώπου. Αναφέρθηκα στο άρθρο 103 παράγραφος 4, στο άρθρο 25, στο άρθρο 2 του Συντάγματος. Δεν πήρα καμία απάντηση. Αντίθετα και από τους δύο εισέπραξα μία τουλάχιστον άκομψη επίθεση για κάποιες επιλογές ανωτάτων δικαστικών από την προηγούμενη κυβέρνηση και μάλιστα με υπόδειξη λίγο-πολύ να προσέχω τι λέω κλπ. Κύριε Υπουργέ, υποδείξεις για το περιεχόμενο των ομιλιών μου δεν δέχομαι από κανένα.
      Δεύτερον, οι επιλογές των προηγούμενων κυβερνήσεων του ΠΑΣΟΚ στα ανώτατα δικαστήρια ετύγχαναν γενικότερης αποδοχής και σπανίως -και μόνο για τα μάτια- η Νέα Δημοκρατία επέκρινε τις επιλογές εκείνες. Σε μία επιλογή αναφερθήκατε εσείς, σε μία επιλογή ο κ. Ανδρεουλάκος. Θα απαντήσω και στις δύο άκρως συνοπτικά.
      Εσείς αναφερθήκατε στην επιλογή ως Αντιπροέδρου στο Συμβούλιο της Επικρατείας ενός Συμβούλου του Συμβουλίου της Επικρατείας, ο οποίος διετέλεσε με παράλληλη άσκηση καθηκόντων ως Προϊστάμενος του Νομικού Γραφείου του Πρωθυπουργού, θεωρώντας τι; Ότι θα έπρεπε ο προηγούμενος Πρωθυπουργός να επιλέξει έναν ανεπαρκή δικαστή ως σύμβουλό του; Επέλεξε έναν άριστο δικαστή.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτούς που παραλείψατε, γιατί τους παραλείψατε; Θα μου πείτε;
       ΣΩΚΡΑΤΗΣ ΚΟΣΜΙΔΗΣ: Και τι θα πείτε γι’ αυτόν τον άριστο δικαστή; Ότι είχε δυσμενές προνόμιο που υπηρέτησε στο γραφείου του Πρωθυπουργού, άρα έπρεπε να μείνει στάσιμος; Αυτό που πρέπει να πείτε, είναι αν αυτός ο δικαστής είναι άξιος δικαστής, αν έχει υψηλό βαθμό κατάρτισης, αν έχει άριστο ήθος και αν κοσμεί την ελληνική δικαιοσύνη. Αυτό να πείτε και όχι το αν υπηρέτησε ή δεν υπηρέτησε.
      Και να πω τώρα για τον κ. Ανδρεουλάκο, ο οποίος ακόμψως αναφέρθηκε στο θέμα του αδελφού του. Ο αδελφός του κ. Ανδρεουλάκου, Αντεισαγγελέας Αρείου Πάγου σήμερα, διήνυσε και εξήντλησε την ιεραρχία στον εισαγγελικό κλάδο επί κυβερνήσεων ΠΑΣΟΚ. Έφτασε στον ύπατο βαθμό του Αντεισαγγελέα του Αρείου Πάγου. Ήθελε να γίνει και Εισαγγελέας του Αρείου Πάγου. Εξήγησα τότε και στον ίδιο και στον κ. Ανδρεουλάκο -με τον οποίο έχω μια πολύ καλή γνωριμία, διότι είμαστε συμφοιτητές, αν και φαίνεται νεότερος- ότι η Κυβέρνηση ακολουθεί την πεπατημένη όλων των κυβερνήσεων και της Νέας Δημοκρατίας και του ΠΑΣΟΚ, όπου η επιλογή του Εισαγγελέα του Αρείου Πάγου γίνεται από τη λεγόμενη καθημένη δικαιοσύνη, δηλαδή από τους τακτικούς δικαστές και όχι από τον εισαγγελικό κλάδο.
      Μια και μοναδική φορά επελέγη  Εισαγγελέας του Αρείου Πάγου από τον εισαγγελικό κλάδο. Εάν δεν με απατά η μνήμη μου, ήταν ο Σταμάτης, ο οποίος ήταν καθηγητής Ποινικού Δικαίου. Ήταν η μοναδική εξαίρεση. Αυτός ήταν ο λόγος. Και δεν καρατομήθηκε ο αδελφός του κ. Ανδρεουλάκου. Για όνομα του Θεού! Εξάντλησε την ιεραρχία επί ημερών του ΠΑΣΟΚ. Επομένως δεν έχει βάση και αυτό.
      Κλείνω, λέγοντας σχετικά με αυτό που είπε ο κ. Πολύδωρας, ότι όσοι ενδεχομένως θα θεωρήσουν ότι θα αδικηθούν στις επανακρίσεις, μπορούν να προσφύγουν στα δικαστήρια, το εξής:
      Γιατί, κύριε Πολύδωρα, καινοφανές είναι αυτό; Δηλαδή μέχρι σήμερα, όσοι παρελείποντο και επί κυβερνήσεων ΠΑΣΟΚ, δεν μπορούσαν να πάνε στη δικαιοσύνη; Και πόσοι πήγαν; Και πόσοι δικαιώθηκαν;  Για να δούμε εάν οι κρίσεις εκείνες ήταν εσφαλμένες ή όχι.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, με λύπη μου διαπιστώνω ότι η Κυβέρνηση της Νέας Δημοκρατίας σ’ αυτούς τους λίγους μήνες διακυβέρνησης κινείται σχεδόν συνεχώς στα όρια της συνταγματικής νομιμότητας και της μη συμβατότητας προς το Κοινοτικό Δίκαιο σε κρίσιμες ρυθμίσεις, τις οποίες έχει φέρει στη Βουλή. Όταν αυτό το πράγμα γίνεται κατ’ επανάληψη, παύει να είναι νομικό θέμα και γίνεται πολιτικό. Γίνεται σοβαρό πολιτικό θέμα.
       Κινήθηκε στα όρια της συνταγματικής νομιμότητας στο θέμα των συμβασιούχων. Ήδη από χθες έχουμε τρεις αποφάσεις του Πρωτοδικείου Τρίπολης, οι οποίες υπερβαίνουν το προεδρικό διάταγμα Παυλόπουλου. Θεωρούν ότι οι τρεις μήνες, που προβλέπει το προεδρικό διάταγμα, δεν στέκουν νομικά και δεν είναι συμβατοί με το Κοινοτικό Δίκαιο. Θα μου πείτε «Πρωτοδικείο Τρίπολης είναι». ‘Ε, θα δούμε και τη συνέχεια. Και ας μην ξεχνάμε ότι και η πλειοψηφία που αναπτύχθηκε στο Συμβούλιο της Επικρατείας, ήταν οριακή επί του θέματος.
      Ευρωένταλμα σύλληψης. Το αναφέραμε κατ’ επανάληψη. Δεν μας ακούσατε. Θα το βρούμε και αυτό μπροστά μας στα δικαστήρια. Ο τρόπος με τον οποίο ενσωματώθηκε στην εσωτερική έννομη τάξη, είναι ευθέως αντισυνταγματικός.
      Παρέμβαση στα ανώτατα δικαστήρια μέσω των θέσεων των αντιπροέδρων. Ξέρετε πολύ καλά, κύριε Υπουργέ, ότι θα ακολουθήσει και οργανωτική παρέμβαση. Είναι δεδομένο αυτό. Έγινε, λοιπόν, η πρώτη παρέμβαση χωρίς να ζητηθεί, χωρίς να έχουν ανάγκη τα δικαστήρια και μάλιστα με μία αμφιβολία αν και αυτή η παρέμβαση είναι συνταγματική. Θα έρθει η στιγμή που θα κριθεί και αυτό. Η επόμενη, όμως, αναγκαστικά παρέμβαση, όταν θα ανατεθούν αρμοδιότητες σ’ αυτούς τους αντιπροέδρους, θα πρέπει να περάσει από την Ολομέλεια των δικαστηρίων. Τότε, λοιπόν, ας δούμε τι θα πουν τα δικαστήρια επί της αύξησης του αριθμού των Αντιπροέδρων.
      Έχουμε παρέμβασή σας με το νομοσχέδιο αυτό στη Δημόσια Διοίκηση χωρίς διάλογο. Και αυτό είναι στα όρια της συνταγματικής νομιμότητας, όπως κατ’ επανάληψη εκθέσαμε. Και αυτό που θα φέρετε αύριο για το ξέπλυμα του βρώμικου χρήματος με την ονομασία «επαναπατρισμός κεφαλαίων», πόσο συμβατό είναι με το Κοινοτικό Δίκαιο; Θα το δούμε και αυτό αύριο. 
      Επαναλαμβάνω, γιατί ίσως δεν με ακούσατε, ότι όταν σε τόσες ρυθμίσεις κινούμαστε στα όρια της συνταγματικής νομιμότητας και στα όρια της συμβατότητας με το Κοινοτικό Δίκαιο, το θέμα δεν είναι νομικό, είναι πολιτικό. Αλλά λυπάμαι, διότι επίσης κινηθήκατε και στα όρια της ειρωνείας. Αυτό είναι δυστυχώς ο προθάλαμος μιας αλαζονείας που έρχεται με καλπασμό.
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Παυλόπουλος έχει το λόγο για τρία λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, για μία ακόμα φορά αναγκαστικά, επειδή δεν υπήρξε καμιά ουσιαστική κριτική, θα κάνω καιγενικές αναφορές.
Όταν δεν υπάρχουν ειδικότερα ζητήματα πάνω στα οποία θα συζητήσουμε, μοιραία πρέπει να σχολιάσω ορισμένα θέματα τα οποία εθίγησαν γενικώς.
      Σε ό,τι αφορά το μεγαλύτερο θέμα το οποίο θίξατε, την αξιοκρατία στη Δικαιοσύνη, εγώ θα ξαναπώ κάτι σε όλους οι οποίοι στήριξαν τις κυβερνήσεις του ΠΑΣΟΚ και ιδίως στον τότε Γραμματέα του Υπουργικού Συμβουλίου, Γραμματέα αργότερα της κυβέρνησης, μετά την μεταβολή που έγινε:  Θα απολογηθείτε -με την καλή του όρου έννοια- θα δώσετε εξηγήσεις για το πώς είναι δυνατόν να παρακάμπτετε ανθρώπους στη Δικαιοσύνη, στους οποίους δεν έχετε να προσάψετε τίποτα είτε στο ήθος τους είτε στην ικανότητά τους; Εν τω μεταξύ επιλέξατε για αντιπροέδρους ανθρώπους που ήταν είτε στο γραφείο του Πρωθυπουργού είτε ήταν σε άλλα Υπουργεία. Πάντως ήταν άνθρωποι που εσείς τους είχατε προεπιλέξει και είχαν ασκήσει εμμέσως κυβερνητικά καθήκοντα, με την έννοια ότι στήριζαν νομοπαρασκευαστικά ή άλλως πώς το έργο της Κυβέρνησης.
      Πώς γίνεται, κύριε Κοσμίδη -το ρωτώ και είναι απορία- αυτοί τους οποίους είχατε προεπιλέξει να είναι συνεργάτες σας και σύμβουλοι στο χώρο του πρωθυπουργικού γραφείου και των υπουργικών γραφείων, να είναι εκείνοι οι οποίοι γίνονταν αντιπρόεδροι παρακάμπτοντας άλλους;
      Τώρα βέβαια λέτε ότι αντιδρούσε χαλαρά η Νέα Δημοκρατία. Λάθος θυμάστε. Εδώ είναι μια ευκαιρία να το πούμε. Όσο και αν αντιδρούσαμε εκείνη την εποχή, αυτοί που σας στήριζαν, σπανίως έβγαζαν τη φωνή της αντιπολίτευσης για να ακουστούν φωνές κριτικής.
      Θυμάμαι το περίφημο θέμα των συμβασιούχων. Το διάταγμα Ρέππα-Σκανδαλίδη που δεν έλυσε κανένα απολύτως πρόβλημα, πέρασε στα μαλακά, δεν ασχολήθηκε κανείς μαζί του. Και τώρα που δίνεται μία λύση, γίνονται πολλές συζητήσεις. Χαίρομαι γι’ αυτό.
      Πάντως μη μιλάτε για χαλαρές αντιδράσεις. Για χαλαρές προβολές των θέσεων της τότε Αντιπολίτευσης να μιλάτε. Αλλά αυτό είναι άλλο θέμα. Και κοιτάξτε πίσω στο παρελθόν να δείτε τι γινόταν.
      Λυπάμαι που θα αναγκαστώ να κάνω αναφορά σ’ ένα άλλο θέμα. Είναι τέτοια η πενία των επιχειρημάτων, που ακούσατε προηγουμένως τον εισηγητή από πλευράς Αξιωματικής Αντιπολίτευσης να αναφέρεται σε λόγια ξένου παράγοντα, ο οποίος αποδίδει πράγματα -σκεφθείτε που φθάσαμε- σε ανθρώπους της Νέας Δημοκρατίας. Δηλαδή μέσα στο Κοινοβούλιο ο εισηγητής της Αξιωματικής Αντιπολίτευσης δεν έχει με τίποτα άλλο να ασχοληθεί και ασχολείται με λόγια ενός ξένου διπλωμάτη, παράγοντα, δεν ξέρω τι, τα οποία θεωρεί αξιόπιστα και τα μεταφέρει.
      Ξέρετε κάτι όμως; Και λυπούμαι που κάνω αυτήν την αναφορά, αλλά δεν μπορώ να κάνω διαφορετικά. Έτσι φαίνεται συνηθίσατε. Γιατί και μέσα στον ίδιο σας το χώρο, όπως απέδειξαν πρόσφατες αποκαλύψεις και δικαστικές αποφάσεις που εκδόθηκαν, έχετε συνηθίσει σ’ αυτήν τη νοοτροπία. Γιατί και πρόσωπα του συγγενικού περιβάλλοντος ηγετικών στελεχών του ΠΑΣΟΚ και νυν πολύ υψηλά, είχαν την κακή συνήθεια να κάνουν κριτικές εκτός πολιτικής ζωής του τόπου για τα ίδια σας τα στελέχη. Βεβαίως έχοντας αυτού του είδους, αν θέλετε, τη μύγα, προσπαθείτε να κάνετε και εξαγωγή των εσωτερικών κρίσεων που έχετε.
      Δεν με ενδιαφέρει τόσο αυτό. Εμένα με ενδιαφέρει ότι τόση είναι η πενία επιχειρημάτων που έχετε, τέτοια η αδυναμία να ασκήσετε κριτική στο νομοσχέδιο που συζητούμε σήμερα, ώστε αν αναλογιστείτε με τι ασχοληθήκατε σήμερα ιδίως στην κατ’ άρθρο συζήτηση -που θα περίμενε κανείς να μπούμε σε επί μέρους λεπτομέρειες- θα δείτε ότι θάψατε το θέμα του ΑΣΕΠ, παραγνωρίσατε το θέμα του Εθνικού Κέντρου Δημόσιας Διοίκησης.
Κάνατε δίκη προθέσεων για πράγματα που δεν έχουμε σκοπό να κάνουμε, κρίνοντας εξ ιδίων τα αλλότρια και στο τέλος ασχοληθήκατε και με άλλα, ή να επιβεβαιώσετε τη γνωστή ρωμαϊκή ρήση, ότι αποφαίνεστε και ως Αντιπολίτευση «de omni re scibili et quibustam alli is».
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας παρακαλώ θα ήθελα το λόγο για δέκα δεύτερα.
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, τα δέκα δεύτερα θα φέρουν και απάντηση του κυρίου Υπουργού.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας παρακαλώ. Θα ήθελα μόνο δέκα δεύτερα. Θα πω μόνο μία φράση!
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, ξέρω ακριβώς τι θα επακολουθήσει. Θα δείτε και σεις ότι έχει δίκιο το Προεδρείο που επιμένει. Άλλωστε, ξέρετε πολύ καλά ότι και σας εκτιμούμε, και δεν περιορίζουμε το δικαίωμα του λόγου.
      Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 11 του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης.
      Έχει υποβληθεί αίτηση ονομαστικής ψηφοφορίας Βουλευτών του ΠΑΣΟΚ επί των άρθρων 7, 8, 9, 10 και 11, της οποίας το κείμενο έχει ως εξής:
      «Αθήνα 27 Ιουλίου 2004
      Προς: την Πρόεδρο
                  της Βουλής των Ελλήνων 
      ΑΙΤΗΣΗ
      ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί των άρθρων 7,8,9,10 και 11 του συζητουμένου σχεδίου νόμου, του Υπουργείου Εσωτερικών, Δημόσιας Διοίκησης και Αποκέντρωσης «Ρυθμίσεις του συστήματος προσλήψεων και θεμάτων δημόσιας διοίκησης».
      Οι Βουλευτές
      Ανδρέας Λοβέρδος.
      Παρασκευή Χριστοφιλοπούλου
     Ιωάννης Κουτσούκος.
     Ευάγγελος Παπαχρήστος.
     Αγγελική Γκερέκου.
      Συλβάνα Ράπτη
      Αικατερίνη Περλεπέ-Σηφουνάκη
      Σωκράτης Κοσμίδης
      Παναγιώτης Σγουρίδης»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός  για την υποβολή της.
      Ο κ. Ανδρέας Λοβέρδος.  Παρών.
      Η κ. Παρασκευή Χριστοφιλοπούλου. Παρούσα.
     Ο κ. Ιωάννης Κουτσούκος. Παρών.
     Ο κ. Ευάγγελος Παπαχρήστος. Παρών.
     Η κ. Αγγελική Γκερέκου. Παρούσα.
     Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
     Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Γεώργιος Σούρλας): Επαναλαμβάνεται η διακοπείσα συνεδρίαση.
     Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για σήμερα το απόγευμα και ώρα 18.30΄ με αντικείμενο εργασιών του Τμήματος, νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις του συστήματος προσλήψεων και θεμάτων δημόσιας διοίκησης».
     Λύεται η συνεδρίαση.
     Ώρα λήξης: 16.25΄.
     
      Η ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ



1
Συνεδρίαση 27-7-04 πρωί         σελ. 

