ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΞΕ΄
Τετάρτη 18 Ιανουαρίου 2006
 ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Θ. Πάγκαλου, σελ.
3. Ανακοινώνεται ότι τη συνεδρίαση παρακολουθούν μαθητές από το 3ο Δημοτικό σχολείο Κάρλας Μαγνησίας, το Δημοτικό σχολείο Κεραμιδίου Μαγνησίας, το 4ο Λύκειο Χαλκίδας, το Α’ Δημοτικό σχολείο Τρίπολης και το Α’ ΤΕΕ Λευκάδος, σελ.
4. Επί του Κανονισμού, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 19 Ιανουαρίου 2006, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Προμήθειες αμυντικού υλικού των Ενόπλων Δυνάμεων», σελ.
ΟΜΙΛΗΤΕΣ
Α. Επί του Κανονισμού:
ΜΑΝΟΣ Σ., σελ.
ΣΟΥΡΛΑΣ Γ., σελ.
Β. Επί του σχεδίου νόμου του Υπ. Εθνικής ‘Αμυνας:
ΓΕΙΤΟΝΑΣ Κ., σελ.
ΓΙΑΝΕΛΛΗΣ-ΘΕΟΔΟΣΙΑΔΗΣ Ι., σελ.
ΚΑΛΛΙΩΡΑΣ Η., σελ.
ΚΑΝΕΛΛΗ Γ., σελ.
ΚΑΡΥΠΙΔΗΣ Α., σελ.
ΚΑΡΧΙΜΑΚΗΣ Μ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΝΟΣ Σ., σελ.
ΜΠΕΚΙΡΗΣ Μ., σελ.
ΜΠΟΛΑΡΗΣ Μ.,σ ελ.
ΟΙΚΟΝΟΜΟΥ Β., σελ.
ΠΑΠΑΝΤΩΝΙΟΥ Ι., σελ.
ΠΑΠΟΥΤΣΗΣ Χ., σελ.
ΣΟΥΡΛΑΣ Γ., σελ.
ΣΠΗΛΙΩΤΟΠΟΥΛΟΣ Σ., σελ.
ΤΖΕΚΗΣ Α., σελ.
ΧΡΥΣΟΧΟΪΔΗΣ Μ., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΞΕ΄
      Τετάρτη 18 Ιανουαρίου 2006
      Αθήνα, σήμερα στις 18 Ιανουαρίου 2006, ημέρα Τετάρτη και ώρα 10.48’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
       ΠΡΟΕΔΡΕΥΩΝ (Γεώργιος Σούρλας): Κύριες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 17 Ιανουαρίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΞΔ΄ συνεδριάσεώς του, της Τρίτης 17 Ιανουαρίου 2006, σε ό,τι αφορά την ψήφιση στο σύνολό των σχεδίων νόμων: α) «Δομή και λειτουργία της Εκκλησιαστικής Εκπαίδευσης» και β) «Περί Ηλεκτρονικών Επικοινωνιών και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μιχαήλ Μπεκίρη, Βουλευτή Αχαΐας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία ο Αγροτικός Συνεταιρισμός Παραγωγών Ενεργειακών Φυτών Επαρχίας Ελασσόνας ζητεί την ένταξη των μελών στα προγράμματα πιλοτικών καλλιεργειών και τη χορήγηση επιδότησης.
      2) Οι Βουλευτές B΄ και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία ο Εξωραϊστικός - Εκπολιτιστικός – Οικιστικός Σύλλογος «Γρηγόρης Λαμπράκης» καταγγέλλει κατασκευαστικά προβλήματα στις κατοικίες του Οικισμού «Γρηγόρης Λαμπράκης» Παλλήνης Αττικής.
      3) Οι Βουλευτές Β΄ Αθηνών και Λαρίσης κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία οι εργαζόμενοι στην εταιρεία PETIT ELEPHANT ABEE ζητούν να μην προχωρήσει η διαδικασία κατάσχεσης του εξοπλισμού της εταιρείας, να διασφαλιστούν τα δικαιώματα των εργαζομένων κ.λπ.
      4) Ο Ε΄ Αντιπρόεδρος της Βουλής και  Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατοϋπαλληλικό Κέντρο Ζακύνθου ζητεί την άμεση καταβολή των δεδουλευμένων αποδοχών στους ναυτεργάτες του πλοίου «ΖΑΚΥΝΘΟΣ Ι».
      5) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμος Αυλώνος ζητεί την υιοθέτηση εναλλακτικής χάραξης του Δυτικού Οδικού Άξονα από Πύργο έως Τσακώνα του Νομού Μεσσηνίας.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κων/νος Γεωργιάδης ζητεί πληροφορίες σχετικά με την εξαγορά από το Τ.Ε.Β.Ε. της στρατιωτικής του θητείας.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Επιτροπή Εξυγίανσης Επισκευαστικών Επιχειρήσεων ζητεί τη λήψη μέτρων για την ανάκαμψη και την ανταγωνιστικότητα των Επισκευαστικών Επιχειρήσεων.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ένωση Επαγγελματιών Πιλότων Πολιτικής Αεροπορίας ζητεί την εφαρμογή του Ν. 1389/83 και την αξιοποίηση των Πιλότων της Πολιτικής Αεροπορίας από την Πολεμική Αεροπορία και το Πυροσβεστικό Σώμα.
      9) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Ηρακλείου Κρήτης ζητεί έκτακτη οικονομική επιχορήγηση για τη συντήρηση σχολικών κτηρίων.
      10) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Ηρακλείου Κρήτης ζητεί άμεσα τον έλεγχο της επικινδυνότητας των χαρακτηρισμένων ως διατηρητέων κτηρίων του Δήμου Ηρακλείου και την αποκατάστασή τους.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων τα οποία αναφέρονται στην απόφαση  να παραταθεί για ένα χρόνο η άδεια κυκλοφορίας των Αστικών ΚΤΕΛ της Πάτρας.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ανάγκη άμεσης κατασκευής του νέου λιμανιού της Πάτρας.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη δημιουργία του κόμβου Κ3 στο Μείλιχο που θα συνδέει τη μικρή με τη μεγάλη Περιμετρική οδό της πόλης των Πατρών.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διεκδίκηση από το Δήμο Παραλίας,του χώρου των πρώην παιδικών κατασκηνώσεων του ΠΙΚΠΑ στην Πάτρα.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την επίλυση του στεγαστικού προβλήματος των Ρομά (αθιγγάνων).
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις εκκρεμότητες προς τον ΕΟΤ οκτώ χιονοδρομικών κέντρων της χώρας.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επίλυση του στεγαστικού προβλήματος των Υπηρεσιών της Πάτρας.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ολοκλήρωση των οδικών παρεμβάσεων ώστε να είναι εφικτή η πρόσβαση στο κτήριο των δικαστικών υπηρεσιών της Πάτρας.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον έλεγχο νομιμότητας των εργασιών εγκατάστασης του λυόμενου κλειστού θεάτρου από την Πολεοδομία Πάτρας.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη διαλεύκανσης  των υποθέσεων των διαρρήξεων που έχουν σημειωθεί στο ΤΕΙ Πάτρας.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αδράνεια των ιδιοκτητών παλαιών κτηρίων στην Πάτρα που καθίστανται επικίνδυνα σε περίπτωση κατάρρευσης.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη ανακαίνισης του Δημοτικού Θεάτρου «ΑΠΟΛΛΩΝ» στην Πάτρα.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις σοβαρές ελλείψεις συνθηκών υγιεινής στο σχολικό συγκρότημα που στεγάζει το 12ο και 27ο Δημοτικό Σχολείο της Πάτρας.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη δυσκολία των αθλητών του ΣΕΓΑΣ να προπονηθούν στο Παμπελοποννησιακό Στάδιο της Πάτρας.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα διοικητικά και οικονομικά προβλήματα που αντιμετωπίζει η Ορχήστρα Πατρών.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο ζητείται ο έλεγχος και η μεταστέγαση των σχολικών κτηρίων που γειτνιάζουν με το σεισμικό ρήγμα της περιοχής Αγίας Τριάδας.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση αναστήλωσης του Παλαιού Ιερού Ναού του Αγίου Ανδρέου στην Πάτρα.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην προσφυγή του Δήμου Πατρέων κατά της απόφασης τροποποίησης του Σχεδίου Πόλης στην περιοχή της Αγυιάς.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εγκατάλειψη ακινήτου της Πάτρας ιδιοκτησίας του Ταχυδρομικού Ταμιευτηρίου.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα που δημιουργείται στην εκτέλεση του σχεδίου πόλεως Πατρών από την αύξηση των αντικειμενικών αξιών.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επικινδυνότητα στοών στην Πάτρα λόγω αναρτημένων αντικειμένων.
      32) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Αντιδήμαρχος Ηρακλείου Κρήτης ζητεί τον άμεσο έλεγχο των διατηρητέων κτηρίων του Δήμου του και τη λήψη μέτρων για τη μη κατάρρευσή τους.
      33) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Κων/νος Μπριλάκις, Πολιτικός Μηχανικός, κάνει προτάσεις για την επίλυση του ενεργειακού προβλήματος της Κρήτης.
      34) Ο Βουλευτής Α΄ Θεσσαλονίκης  κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο κ. Λάμπης Λαζαρίδης Πλαστικός Χειρουργός, Αναπληρωτής Καθηγητής του Α.Π.Θ., ζητεί τον εκσυγχρονισμό των υγειονομικών υποδομών της Βορείου Ελλάδος για την αντιμετώπιση των εγκαυμάτων της παιδικής ηλικίας.
      35) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται στην ανάγκη απομάκρυνσης των κεραιών κινητής τηλεφωνίας από τον Ανεμόμυλο του Δήμου Φυτειών Αιτωλ/νίας.
      36) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Χρυσοβίτσας Ξηρομέρου Αιτωλ/νίας ζητεί τον καθαρισμό της κοίτης του Ξηροποτάμου στο τμήμα Καρούσου – Πνευματικάτου.
      37) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Πρόεδρος του THESSALONIKI CONVENTION & VISITORS BUREAU ζητεί την έγκριση της δαπάνης του νέου Οδηγού (ΕΝΤΥΠΟΥ) της προβολής της Συνεδριακής Υποδομής της Θεσσαλονίκης.
      38) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο κ. Δημήτριος Μόκκας ζητεί την αναβάθμιση του ΑΣΕΑΔ Θεσσαλονίκης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5142/1-12-05 ερώτηση των Βουλευτών κυρίων Γεωργίου Ανωμερίτη, Δημητρίου Κουσελά, Χρήστου Πρωτόπαπα, Ανδρέα Μακρυπίδη και Αθανασίου Παπαγεωργίου δόθηκε με το υπ’ αριθμ. 401/22-12-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 5142/2005 ερώτηση, που κατατέθηκε στη Βουλή από τους Βουλευτές κ.κ. Γ. Ανωμερίτη. Δ. Κουσελά, Χρ. Πρωτόπαπα, Α, Μακρυπίδη και Α. Παπαγεωργίου, σχετικά με την απόλυση Διευθυντικού Στελέχους της ΑΤΕ, σας πληροφορούμε τα εξής:
      Η αρμόδια Κοινωνική Επιθεώρηση Ανατολικού Τομέα Αθηνών, προκειμένου να εξετάσει τα καταγγελλόμενα στην ανωτέρω Ερώτηση, πραγματοποίησε έλεγχο στις 09-12-2005 στην Αγροτική Τράπεζα «ΑΤΕ ΒΑΝΚ», που εδρεύει στην περιοχή αρμοδιότητάς της. Η ως άνω Υπηρεσία του Σ.ΕΠ.Ε. ζήτησε από τη Διεύθυνση Ανθρώπινου Δυναμικού της Τράπεζας, να προσκομίσει γραπτές εξηγήσεις, σχετικά με τους λόγους της απόλυσης του Διευθυντή και συνδικαλιστή στην Τράπεζα, κ. Νίκου Λεβέντη.
      Στις 16-12-2005, η Τράπεζά με το αριθ. 189/8396 έγγραφό της ενημέρωσε ότι, ο κ. Νίκος Λεβέντης παραπέμφθηκε, σύμφωνα με το άρθρο 73 παρ. 3 του Οργανισμού της, που κυρώθηκε με το Ν.Δ. 213/3, στο Διοικητικό Συμβούλιο, που λειτουργεί εκτός από Υπηρεσιακό και ως Πειθαρχικό όργανο.
      Το Διοικητικό Συμβούλιο της Τράπεζας είναι το ανώτατο διοικητικό και εκτελεστικό όργανο και εκλέγεται από την Γενική Συνέλευση των μετόχων.
      Η παραπομπή έγινε για πειθαρχικά αδικήματα, στα οποία είχε υποπέσει ο εν λόγω Διευθυντής, διότι από έλεγχο που διεξήγαγε η Διεύθυνση Εσωτερικού Ελέγχου της Τράπεζας, διαπιστώθηκε ότι από δανειοδοτήσεις οφειλετών μέσω Factoring, υπήρξε σημαντική οικονομική ζημιά για την Αγροτική Τράπεζα.
      Το Διοικητικό Συμβούλιο στην 26/22-11-2005 συνεδρίασή του, στην οποία παρέστη και ο κ. Νίκος Λεβέντης, του επέβαλε την πειθαρχική ποινή της οριστικής απόλυσης.
      Η Υπηρεσία του Σ.ΕΠ.Ε. μελετά επισταμένως τις προσκομισθείσες γραπτές εξηγήσεις της ΑΤΕ και ανάλογα θα προβεί στις νόμιμες ενέργειες.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      2. Στην με αριθμό 6047/21-12-05 ερώτηση του Βουλευτή κ Αθανασίου Λεβέντη δόθηκε με το υπ’ αριθμ. Β2903/10-1-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6047/21-12-2005, που κατέθεσε στη Βουλή ο Βουλευτής κ. Αθανάσιος Λεβέντης, σύμφωνα και με το 40496/29-12-2005 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      Ο προαστιακός σιδηρόδρομος είναι ένα μέσο μαζικής μεταφοράς με σύγχρονο δίκτυο και σύγχρονους συρμούς και μεγάλη πυκνότητα δρομολογίων. Χαρακτηριστικό του προαστιακού σιδηροδρόμου είναι η ταχύτητα, η αξιοπιστία, η ασφάλεια, η άνεση και η μεγάλη χωρητικότητα.
      Ο Προαστιακός Σιδηρόδρομος Αθηνών στην τελική του μορφή, θα συνδέσει όλους τους κόμβους άφιξης επιβατών στην Αττική (αεροδρόμιο, λιμάνια, σταθμούς τρένων) με το δίκτυο αστικών συγκοινωνιών και άμεσα ή έμμεσα και με όλα τα μαζικά μέσα μεταφορών (μετρό, τραμ, αστικά λεωφορεία).
      Σχεδιάστηκε με τέσσερις βασικούς άξονες συνολικού μήκους 260 χιλιομέτρων περίπου :
      1. Πειραιάς - Αθήνα - Σιδηροδρομικό Κέντρο Αχαρνών - Αεροδρόμιο «Ελευθέριος Βενιζέλος», με επέκταση μελλοντικά της γραμμής προς Λαύριο και Ραφήνα
      2. Αθήνα / Σιδηροδρομικό Κέντρο Αχαρνών - Άνω Λιόσια - Μαγούλα - Κόρινθος - με διακλάδωση έως το Λουτράκι και το Κιάτο
      3. Αθήνα / Σιδηροδρομικό Κέντρο Αχαρνών - Άγιος Στέφανος – Οινόη - Θήβα και Χαλκίδα
      4. Αθήνα / Σιδηροδρομικό Κέντρο Αχαρνών - Άνω Λιόσια - Ελευσίνα
      Το τμήμα «Αθήνα - Σιδηροδρομικό Κέντρο Αχαρνών – Αεροδρόμιο «Ελευθέριος Βενιζέλος» λειτουργεί από το καλοκαίρι του 2004 και το τμήμα«Αθήνα / Σιδηροδρομικό Κέντρο Αχαρνών - Άνω Λιόσια- Κόρινθος» από το φθινόπωρο του 2005, αποτελούν δε νέες γραμμές στις οποίες δραστηριοποιείται η εταιρεία ΠΡΟΑΣΤΙΑΚΟΣ Α.Ε., θυγατρική εταιρεία του ΟΣΕ. Το τμήμα «Αθήνα- Άγιος Στέφανος - Οινόη - Θήβα και Χαλκίδα» λειτουργεί από τον ΟΣΕ.
      Στα αναπτυξιακά σχέδια του ΟΣΕ προβλέπεται η λειτουργία του άξονα «Αθήνα / Σιδηροδρομικό Κέντρο Αχαρνών - Άνω Λιόσια - Ελευσίνα» στο ίχνος της σημερινής χάραξης με σύγχρονους συρμούς και συχνότητα προαστιακής εξυπηρέτησης. Κατ' αυτόν τον τρόπο προβλέπεται στο μέλλον να αναβαθμισθεί σημαντικά η εξυπηρέτηση της περιοχής, στη σύνδεση της με την Αθήνα.
      Πολύ σύντομα, την άνοιξη του 2006, με την ολοκλήρωση της κατασκευής του σιδ/κού σταθμού στην Μαγούλα, επί της νέας γραμμής Αθηνών - Κορίνθου, θα υπάρξει σιδ/κή σύνδεση της Ελευσίνας και του Θριασίου Πεδίου με αποτέλεσμα την εξυπηρέτηση των κατοίκων των ανωτέρω περιοχών.
      Ο Υπουργός
      ΜΙΧΑΛΗΣ ΛΙΑΠΗΣ»
      3. Στην με αριθμό 5070/29-11-05 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. Φ90022/30722/6159/5-1-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθμ. 5070/29-11-2005 ερώτηση του βουλευτή κ. Μανώλη Όθωνα, η οποία μας διαβιβάστηκε με το υπ’ αριθμ.130703/07-12-2005 έγγραφο του Υπουργείου Υγείας και Κοινωνικής Αλληλεγγύης και η οποία αφορά θέματα σχετικά με την στελέχωση του υποκαταστήματος του ΙΚΑ-ΕΤΑΜ στο Ρέθυμνο με ιατρικό προσωπικό, σας πληροφορούμε τα ακόλουθα όπως μας γνώρισε το Ίδρυμα:
      Στη ΝΜΥ Ι.Κ.Α.-ΕΤΑΜ Ρεθύμνου, οι προβλεπόμενες οργανικές θέσεις γιατρών-οδοντιάτρων είναι δέκα οχτώ (18) και οι υπηρετούντες είναι δέκα επτά (17). Το Ίδρυμα καταβάλει κάθε προσπάθεια για την εξυπηρέτηση των ασφαλισμένων σημειωτέον ότι, η Μονάδα είναι ενταγμένη στο ΣΔΖΥΥ (184) τηλεφωνικό ραντεβού.
      Σχετικά με τις αναφερόμενες ανάγκες σε ενδοκρινολόγο, ΩΡΛ και νευρολόγο-ψυχίατρο, σας αναφέρουμε ότι θα αντιμετωπισθούν μετά την ολοκλήρωση των διαδικασιών για την σύναψη συμβάσεων μίσθωσης έργου 24 μηνών, με εξακόσιους είκοσι έναν (621) γιατρούς και οδοντιάτρους.
      Συγκεκριμένα, όσον αφορά το νομό Ρεθύμνου, αφορά τις παρακάτω ειδικότητες: (1) μικροβιολόγο, (2) παθολόγους ή γενικής ιατρικής, (1) ΩΡΛ, (1) νευρολόγο, (1) οφθαλμίατρο, (1) ενδοκρινολόγο και (1) ακτινολόγο.
      Με τις ανωτέρω συμβάσεις θεωρούμε ότι θα καλυφθούν οι άμεσες και επιτακτικές ανάγκες παροχής ιατρικών υπηρεσιών, θα αποφευχθεί η ταλαιπωρία των ασφαλισμένων του Ιδρύματος και θα επιτευχθεί η καλύτερη εξυπηρέτησή τους.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      4. Στην με αριθμό 5596/14-12-05 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 786/5-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Ν. Σαλαγιάννης, σας πληροφορούμε τα εξής:
      Οι αποφάσεις για την αναθεώρηση της Κ.Ο.Α. της ζάχαρης-ζαχαροτεύτλων λήφθηκαν, με ειδική πλειοψηφία, από το Συμβούλιο των Υπουργών Γεωργίας της Ε.Ε. που συνήλθε μεταξύ 22-24 Νοεμβρίου 2005 στις Βρυξέλλες. Τις αποφάσεις αυτές καταψήφισε η Ελλάδα, ως μη ικανοποιητικές, σύμφωνα και με τους εκπροσώπους των παραγωγών και της Ελληνικής Βιομηχανίας Ζάχαρης, για τον τομέα της τευτλοκαλλιέργειας και της ζαχαροβιομηχανίας στη χώρα μας.
      Με δεδομένο τον περιορισμό της στήριξης της αγοράς στον τομέα της ζάχαρης, το Συμβούλιο αποφάσισε τη θέσπιση μέτρων στήριξης του εισοδήματος των τευτλοπαραγωγών (αντιστάθμιση). Η στήριξη αυτή αποσυνδέεται από την παραγωγή και ενσωματώνεται στο καθεστώς της ενιαίας ενίσχυσης.
      Σύμφωνα με την απόφαση του Συμβουλίου, η αποσύνδεση της άμεσης στήριξης των παραγωγών και η θέσπιση του καθεστώτος της ενιαίας ενίσχυσης αποτελούν θεμελιώδη στοιχεία της διαδικασίας μεταρρύθμισης της Κοινής Αγροτικής Πολιτικής, που αποσκοπεί στη στροφή από μια πολιτική στήριξης των τιμών και της παραγωγής, σε μια πολιτική στήριξης του εισοδήματος των γεωργών.
      Το ύψος της ατομικής εισοδηματικής στήριξης (δικαιώματα) θα υπολογίζεται με βάση το μέσο αριθμό στρεμμάτων με καλλιέργεια ζαχαροτεύτλων, για μια ή περισσότερες περιόδους εμπορίας, τις οποίες θα καθορίσουν τα Κράτη-Μέλη, αφού στον Κανονισμό του Συμβουλίου προβλέπεται ότι «τα Κράτη-Μέλη υπολογίζουν το ποσό που πρόκειται να συμπεριληφθεί στο ποσό αναφοράς των γεωργών, για αντιπροσωπευτικό διάστημα μιας ή περισσοτέρων περιόδων εμπορίας, με αφετηρία την περίοδο 2000/2001, καθοριζόμενο από τα ενδιαφερόμενα Κράτη-Μέλη με αντικειμενικά και αμερόληπτα κριτήρια, επί το αντίστοιχο ποσό του παρακάτω πίνακα».
      Ο πίνακας αυτός για την Ελλάδα δίνει αντιστάθμιση αποσυνδεδεμένη από την παραγωγή από το 2007 και μετά ίση προς 66,28 ευρώ/στρέμμα. Το ποσό αυτό αναφέρεται και προέρχεται από την ιστορική περίοδο αναφοράς. Εάν το συνολικό ποσό που πρόκειται να συμπεριληφθεί στο ποσό αναφοράς των γεωργών υπερβαίνει το εθνικό ανώτατο όριο (29.384.000 Ευρώ), τα ποσά ανά γεωργό μειώνονται ανάλογα.
      Σημειώνεται, τέλος, ότι πολλές από τις λεπτομέρειες εφαρμογής του νέου καθεστώτος για τη ζάχαρη, θα διευκρινισθούν και θα καθορισθούν με τους εφαρμοστικούς κανονισμούς που θα συζητηθούν και θα ψηφισθούν τους πρώτους μήνες του 2006. Συγκεκριμένα, κατά τη Διαχειριστική Επιτροπή Ζάχαρης της 8-12-2005 η Επιτροπή ανακοίνωσε το προβλεπόμενο χρονοδιάγραμμα υιοθέτησης των νομικών κειμένων για την εφαρμογή της νέας ΚΟΑ στον τομέα της ζάχαρης. Θα αξιοποιηθεί κάθε δυνατότητα σε συνεργασία με τους αρμόδιους φορείς.
      Ειδικότερα, για το καθεστώς ενίσχυσης των παραγωγών ανακοινώθηκε ότι θα ετοιμαστούν κείμενα τροποποιήσεων των υφιστάμενων εφαρμοστικών κανονισμών, προκειμένου να ενταχθούν τα ζαχαρότευτλα στο καθεστώς της ενιαίας πληρωμής και η όποια άλλη ρύθμιση θα είναι απαραίτητη με βάση τα νομικά κείμενα του Συμβουλίου. Σχέδια αυτών των κειμένων θα παρουσιασθούν στη Διαχειριστική Επιτροπή Ζάχαρης, όπου και θα συζητηθούν, ενώ η ψηφοφορία αναμένεται το Μάρτιο, στη Διαχειριστική Επιτροπή Ενιαίων Πληρωμών.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      5. Στην με αριθμό 5737/19-12-05 ερώτηση του Βουλευτή  κ. Βασιλείου Οικονόμου δόθηκε με το υπ’ αριθμ. 4170Β/13-1-06 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην παραπάνω σχετική ερώτηση και σ' ότι αφορά θέματα αρμοδιότητας του ΥΠΕΧΩΔΕ, σας γνωρίζουμε ότι:
      - Η διαχείριση αποβλήτων που παράγονται από συγκεκριμένη βιομηχανική δραστηριότητα πρέπει να γίνεται σύμφωνα με άδειες που χορηγούνται για το σκοπό αυτό από την αρμόδια υπηρεσία Περιβάλλοντος της Νομαρχιακής Αυτοδιοίκησης Αν. Αττικής, με βάση την ισχύουσα νομοθεσία και τους εγκεκριμένους περιβαλλοντικούς όρους λειτουργίας της βιομηχανίας.
      - Ειδικότερα για το θέμα της Ερώτησης, σας καταθέτουμε το αρ. πρωτ. οίκ. 5443/2005 έγγραφο της αρμόδιας Νομ. Αυτ/σης Ανατ. Αττικής.
      Ο Υπουργός
      Γ. ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 6025/21-12-05 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. 4215Β/13-1-06 έγγραφο από τον Υπουργό  Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της παραπάνω σχετικής ερώτησης, σας γνωρίζουμε ότι:
      Τα Γραφεία Κτηματολογίου, που λειτουργούν πανελλαδικά στις περιοχές που τελούν υπό κτηματογράφηση σύμφωνα με τις διατάξεις του νόμου 2308/1995 και τα Κτηματολογικά Γραφεία που λειτουργούν στις ήδη κτηματογραφημένες περιοχές της χώρας σύμφωνα με τις διατάξεις του νόμου 2664/1998, διεκπεραιώνουν απρόσκοπτα τις εργασίες τους με τους πολίτες και ανταποκρίνονται ικανοποιητικά στις τρέχουσες αυξημένες απαιτήσεις και ανάγκες που επικρατούν λόγω του μεγάλου αριθμού των εμπράγματων συναλλαγών επί ακινήτων αυτή την περίοδο. Το ίδιο ισχύει και για τις λοιπές αρμόδιες υπηρεσίες Κτηματολογίου, που η λειτουργία τους είναι συνεχής και σύμφωνη με τις σχετικές διατάξεις που ορίζουν περί αυτής.
      Ως προς το γραφείο Κτηματολογίου της πόλεως των Αθηνών που εδρεύει στην οδό Λέκκα 31 και Κολοκοτρώνη, σας βεβαιώνουμε ότι ούτε μετακομίζει, ούτε είναι κλειστό. Απεναντίας λειτουργεί απρόσκοπτα και ομαλά παρά το φόρτο των υποβαλλομένων αιτήσεων.
      Ο Υπουργός
      Γ. ΣΟΥΦΛΙΑΣ»
      7. Στην με αριθμό 5548/14-12-05 ερώτηση του Βουλευτή  κ. Δημητρίου Πιπεργιά δόθηκε με το υπ’ αριθμ. 4144Β/5-1-06 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της παραπάνω σχετικής ερώτησης, σας γνωρίζουμε ότι:
      Η Ν.Α Εύβοιας προκήρυξε, ανέθεσε και παρέλαβε τη μελέτη με τίτλο «Ειδική Περιβαλλοντική Μελέτη Απολιθωμένου Δάσους Κερασιάς», με σκοπό να αποτελέσει αυτή την προβλεπόμενη από το άρθρο 21 του Ν.1650/86 Ειδική Περιβαλλοντική Μελέτη, βάσει της οποίας θα συντασσόταν σχέδιο ΠΔ για τη διαχείριση της περιοχής ενδιαφέροντος.
      Η υπόψη περιοχή δεν συμπεριλαμβάνεται στον κατάλογο των περιοχών των οποίων ελέγχεται η καταλληλότητα προς ένταξη στο Ευρωπαϊκό Οικολογικό Δίκτυο Natura 2000. Η μελέτη αυτή έχει κατατεθεί στην Δ/νση Περιβαλλοντικού σχεδιασμού ΥΠΕΧΩΔΕ προς αξιολόγηση η οποία αναμένεται να ολοκληρωθεί το επόμενο διάστημα, σύμφωνα με τον υπάρχοντα προγραμματισμό της Υπηρεσίας.
      Ένταξη προς χρηματοδότηση ήπιων δράσεων και έργων είναι δυνατή εφόσον αυτά είναι επαρκώς τεκμηριωμένα, συνοδεύονται από τις απαραίτητες τεχνικές μελέτες και αποτελούν μέρη ενός ενιαίου συνόλου ενεργειών, που οδηγούν στην ανάδειξη της περιοχής ενδιαφέροντος. Ανάλογου χαρακτήρα προτάσεις δεν έχουν κατατεθεί στην αρμόδια Δ/νση του ΥΠΕΧΩΔΕ από τη Νομαρχιακή Αυτοδιοίκηση Εύβοιας ή από τους ΟΤΑ της περιοχής.
      Ο Υπουργός
      Γ. ΣΟΥΦΛΙΑΣ»
      8. Στην με αριθμό 6104/28-12-05 ερώτηση του Βουλευτή  κ. Γεωργίου Ντόλιου δόθηκε με το υπ’ αριθμ. ΤΚΕ/Φ2/1329/19-1-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 6104/28-12-05, που κατέθεσε στη Βουλή ο βουλευτής κ. Γεώργιος Ντόλιος σχετικά με τα ερωτήματα που θέτει: «α) Αν προτίθεται η Κυβέρνηση να συστήσει μόνιμες θέσεις στα ΚΕΠ των Ν.Α. έγκαιρα, ώστε να υπάρξει ταυτόχρονη προκήρυξη θέσεων σε Ν.Α., Διευρυμένες Ν.Α. και Δήμους» και «β) Πότε προτίθεται η Κυβέρνηση να προκηρύξει τις θέσεις των μονίμων υπαλλήλων στο σύνολο των ΚΕΠ της χώρας», σας γνωρίζουμε ότι:
      1) Το Υπουργείο Εσωτερικών, Δημόσιας Διοίκησης και Αποκέντρωσης, ολοκλήρωσε τη διαδικασία σύστασης θέσεων μόνιμου προσωπικού για τα ΚΕΠ των ΟΤΑ α΄ και β΄ βαθμού με τη δημοσίευση δύο κοινών υπουργικών αποφάσεων με αρ. πρωτ.: ΔΟA/Φ.01/608/10-1-2006 (ΦΕΚ 10/Β΄/10-1-2006) και ΔΟA/Φ.01/609/10-1-2006 (ΦΕΚ10/Β΄/10-1-2006) με τις οποίες συστήθηκαν 2.211 και 377 θέσεις αντίστοιχα. Το σύνολο των συσταθησών θέσεων ανέρχεται σε 2.588.
      2) Από τις θέσεις που συστήθηκαν (2.588), προκηρύσσονται όσες αντιστοιχούν σε απασχολουμένους οι οποίοι θα έχουν συμπληρώσει έως 28-2-2006, 24 μήνες τουλάχιστον. Ο αριθμός τους ανέρχεται σε 2.055 εκ των οποίων το 5% αφορά σε θέσεις για τις προστατευόμενες κατηγορίες του ν. 2643/98 (δηλ.103 θέσεις). Με αυτό τον τρόπο αποφεύγεται η απώλεια πόρων από το Επιχειρησιακό Πρόγραμμα «Κοινωνία της Πληροφορίας» αφού τα ΚΕΠ μέχρι να συμπληρώσουν 24 μήνες πιλοτικής λειτουργίας συγχρηματοδοτούνται κατά 75% από την Ε.Ε.
      3) Ολοκληρώθηκε η διαδικασία αποστολής στο ΑΣΕΠ του αιτήματος του ΥΠΕΣΔΔΑ (αρ.πρ.: 1812/17-1-2006) για την κατάρτιση της προκήρυξης και τη διενέργεια του διαγωνισμού πλήρωσης 1.952 θέσεων μόνιμου προσωπικού (2.055-103=1.952) κλάδου Διεκπεραίωσης Υποθέσεων Πολιτών ΠΕ, ΤΕ και ΔΕ κατηγορίας, για τα ΚΕΠ των αντίστοιχων ΟΤΑ α' και β' βαθμού. Συγκεκριμένα προκηρύσσονται 1.128 θέσεις ΠΕ, 388 θέσεις ΤΕ και 436 θέσεις ΔΕ κατηγορίας εκπαίδευσης.
      4) Τις θέσεις που προκηρύσσονται θα διεκδικήσουν μόνο οι απασχολούμενοι στα ΚΕΠ, οι οποίοι θα έχουν συμπληρώσει 24 μήνες προϋπηρεσίας σε αυτά μέχρι την 28/2/2006. Σε περίπτωση που δεν καλυφθούν οι θέσεις από τους υποψηφίους αυτούς θα γίνονται δεκτοί υποψήφιοι με 18 τουλάχιστον μήνες προϋπηρεσία. Η τελική επιλογή αυτών, θα στηριχθεί τόσο στη μοριοδότηση του 55% που προβλέφθηκε με τον Ν. 3320/05 (αρ.2, παρ.2), όσο και στα αντικειμενικά κριτήρια του Ν. 2190/04 όπως τροποποιήθηκε και ισχύει (βαθμός τίτλου σπουδών, πρόσθετα προσόντα κ.λπ.).
      Έτσι, η στελέχωση των Κέντρων Εξυπηρέτησης Πολιτών θα γίνει με το καλύτερο αλλά και το πιο έμπειρο από το υπάρχον έμψυχο δυναμικό τους.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      9. Στην με αριθμό 5539/13-2-05 ερώτηση του Βουλευτή  κ. Κωνσταντίνου Τσιπλάκου δόθηκε με το υπ’ αριθμ. Φ90022/31112/542/19-1-06 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση, που κατατέθηκε στη Βουλή από το Βουλευτή κ. Κ. Τσιπλάκη, σχετικά με την καθυστέρηση συνταξιοδότησης της κ. Παπαδίου Πασχαλίνας από τον ΟΓΑ, και ύστερα από όσα μας γνώρισε ο Οργανισμός Γεωργικών Ασφαλίσεων, σας κάνουμε γνωστά τα εξής:
      Η κ. Πασχαλίνα Παπαδίου υπέβαλε στον ΟΓΑ την υπ' αριθ. 50799/23-7-04 αίτηση για σύνταξη γήρατος. Στη συνέχεια ο ΟΓΑ κάλεσε σε ακρόαση την κ. Π. Παπαδίου στις 22-11-2004, διότι δεν είχε εγγραφεί στον κλάδο Κύριας Ασφάλισης Αγροτών, σύμφωνα με τα προβλεπόμενα από τις διατάξεις του ν. 2458/97.
      Ειδικότερα, από τις διατάξεις της παρ. 4 του άρθρου 12 του ν. 2458/97 προβλέπεται ότι, οι ασφαλισμένοι του ΟΓΑ, οι οποίοι συμπληρώνουν το 65ο έτος της ηλικίας τους μετά την 31-12-2002, δεν δικαιούνται την συνταξιοδοτική παροχή που προβλέπεται από το ν. 4169/61 καθόσον η σύνταξη αυτή είναι συνάρτηση της χορήγησης της Κύριας σύνταξης
      Επειδή από τα στοιχεία του φακέλου προέκυψε ότι η κ. Πασχαλίνα Παπαδίου, η οποία γεννήθηκε το έτος 1939 και συμπλήρωσε το 65ο έτος της ηλικίας της μετά την 31-12-2002, δεν είχε απογραφεί στα Μητρώα του Κλάδου Κύριας Ασφάλισης Αγροτών, δεν δικαιούται σύνταξη από τον Κλάδο και κατά συνέπεια ούτε τη Βασική σύνταξη, αφού η χορήγηση της τελευταίας συναρτάται υποχρεωτικά με την απονομή της πρώτης.
      Ύστερα από τα παραπάνω και επειδή η κ. Παπαδίου Πασχαλίνα δεν πληρούσε τις προβλεπόμενες από το νόμο προϋποθέσεις συνταξιοδότησης, το Περιφερειακό Υποκατάστημα ΟΓΑ της Κεντρικής Μακεδονίας με την υπ' αριθ. 616/16-12-2005 απόφασή του απέρριψε την αίτηση συνταξιοδότησής της.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      10. Στην με αριθμό 5761/20-12-05 ερώτηση του Βουλευτή  κ. Ιωάννου Μπουγά δόθηκε με το υπ’ αριθμ. 4180Β/13-1-06 έγγραφο από τον Υπουργό  Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην παραπάνω σχετική ερώτηση, σας γνωρίζουμε ότι:
      Το Υ.ΠΕ.ΧΩ.Δ.Ε., για την αντιμετώπιση των προβλημάτων σχεδιασμού του χώρου που έχουν ανακύψει από την πρώτη εφαρμογή του σχεδιασμού σε περιφερειακό επίπεδο, που σημειωτέον προωθήθηκε με τις μεταβατικές διατάξεις του ν. 2742/99, έχει εντάξει στις άμεσες προτεραιότητες του και προωθεί με ταχύτητα σε συνεργασία με τα αρμόδια Υπουργεία και οργανισμούς του ευρύτερου δημόσιου τομέα την κατάρτιση ενός αριθμού Χωροταξικών Σχεδίων Εθνικού Επιπέδου.
      Με τα σχέδια αυτά και ειδικότερα με το Εθνικό Χωροταξικό Σχέδιο (Γενικό Πλαίσιο), η θεσμοθέτηση του οποίου αποτελεί προϋπόθεση για την αναθεώρηση των Π.Π.Χ.Σ.Α.Α. και τα Ειδικά Πλαίσια Χωροταξικού Σχεδιασμού και Αειφόρου Ανάπτυξης για τον τουρισμό, τη Βιομηχανία, τις Ανανεώσιμες Πηγές Ενέργειας, τον παράκτιο και τον ορεινό χώρο επιχειρείται αξιολόγηση των προτάσεων σχεδιασμού του χώρου σε εθνικό επίπεδο, με στόχο την συμπλήρωση / προσαρμογή τους στις νέες προκλήσεις και δεδομένα της εποχής.
      Στο πλαίσιο αυτό θα αξιολογηθούν μεταξύ άλλων οι κατευθύνσεις σχεδιασμού που απορρέουν από τα Π.Π.Χ.Σ.Α.Α., με στόχο την άμεση αναθεώρησή τους.
      Παράλληλα και για την υποστήριξη σημαντικών για την εθνική οικονομία υποδομών ανάπτυξης, συμβατών με τις προβλέψεις του προαναφερόμενου σχεδιασμού σε εθνικό επίπεδο και την ενίσχυση γενικότερα της αποτελεσματικότητάς του σε ένα διαρκώς μεταβαλλόμενο και ιδιαίτερα ανταγωνιστικό περιβάλλον, το ΥΠΕΧΩΔΕ επεξεργάζεται πρόταση για την άμεση, κατά το δυνατό και σε κάθε περίπτωση πριν την αναθεώρηση των οικείων Περιφερειακών Πλαισίων, εφαρμογή του Εθνικού Χωροταξικού και των Ειδικών Πλαισίων.
      Ο Υπουργός
      Γ. ΣΟΥΦΛΙΑΣ»
      11. Στην με αριθμό 5605/14-12-05 ερώτηση του Βουλευτή  κ. Αθανασίου Παπαγεωργίου δόθηκε με το υπ’ αριθμ. 4148Β/5-1-06 έγγραφο από τον Υπουργό  Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της παραπάνω σχετικής ερώτησης, σας γνωρίζουμε ότι:
      Η Μελέτη Ειδικού Χωροταξικού Σχεδίου για τον Τουρισμό, η οποία έχει ήδη ανατεθεί, αποσκοπεί, κατά κύριο λόγο, στη συμπλήρωση και προσαρμογή του σχεδιασμού στις νέες προκλήσεις και δεδομένα, με στόχο τη ανάδειξη ευκαιριών, τον προσανατολισμό, την προσέλκυση και τη στήριξη των επενδύσεων, για τη βελτίωση της απόδοσης και της ανταγωνιστικότητας στον τομέα του Τουρισμού. Βασική κατεύθυνση του, είναι η καλύτερη αξιοποίηση του συγκριτικού πλεονεκτήματος της χώρας με ταυτόχρονη προστασία του περιβάλλοντος. Κατ' επέκταση δεν τίθεται θέμα αποκλεισμού της Πιερίας, ούτε κάποιας άλλης περιοχής, από την εν λόγω μελέτη, η πρώτη φάση της οποίας αναμένεται να κατατεθεί στην υπηρεσία μας περί τα τέλη Φεβρουαρίου 2006.
      Επιπροσθέτως, σημειώνεται ότι σύμφωνα με το σχέδιο ΚΥΑ που προωθήθηκε στο Υπουργείο μας από το Υπουργείο Οικονομίας και Οικονομικών και το Υπουργείο Τουριστικής Ανάπτυξης, ο νομός Πιερίας δεν περιλαμβάνεται στα τμήματα της Επικράτειας, στα οποία δεν έχουν εφαρμογή οι ενισχύσεις επιχορήγησης, επιδότησης χρηματοδοτικής μίσθωσης και επιδότησης μισθολογικού κόστους του Ν.3299/2004, για τα επενδυτικά σχέδια ίδρυσης ή επέκτασης ξενοδοχειακών εγκαταστάσεων με εξαίρεση τα δημοτικά διαμερίσματα των δήμων του νομού που έχουν μέτωπο στον αιγιαλό εκτός αν αφορά επενδυτικά σχέδια ίδρυσης ή επέκτασης ξενοδοχειακών μονάδων πέντε και τεσσάρων αστέρων (5* και 4*) καθώς και επέκτασης ξενοδοχειακών μονάδων τριών αστέρων (3*) εφόσον συνδυάζεται με επενδυτικά σχέδια εκσυγχρονισμού ολοκληρωμένης μορφής των μονάδων αυτών.
      Ο Υπουργός
      Γ. ΣΟΥΦΛΙΑΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 19 Ιανουαρίου 2006. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1. Η με αριθμό 352/16-1-2006 επίκαιρη ερώτηση του Βουλευτή της Νέας Δημοκρατίας κ. Ιωάννη Γιαννέλλη-Θεοδοσιάδη προς τον Υπουργό Δικαιοσύνης, σχετικά με την ίδρυση Εφετείου Βορείου Αιγαίου.
      2. Η με αριθμό 347/16-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με το κλείσιμο του εργοστασίου της Βιομηχανίας Φωσφορικών Λιπασμάτων στη Θεσσαλονίκη.
      3. Η με αριθμό 358/16.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τη μεταστέγαση του Περιφερειακού Ιατρείου Βλαχοκερασιάς σε κατάλληλο κτήριο του Δήμου, κ.λπ.
      4. Η με αριθμό  353/16.1.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με τη μείωση του εισοδήματος των ελαιοπαραγωγών λόγω παρακρατήσεων, κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 346/16.1.2006 επίκαιρη ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Πολιτισμού, σχετικά με την αξιοποίηση του Ξενοδοχείου Ακροπόλ.
      2. Η με αριθμό 357/16.1.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με το ποσό του προγράμματος «ΘΗΣΕΑΣ» που είναι κατατεθειμένο στο Ταμείο Παρακαταθηκών και Δανείων.
      3. Η με αριθμό 359/16.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Απασχόλησης και Κοινωνικής Προστασίας, σχετικά με το κλείσιμο του εργοστασίου της Βιομηχανίας Φωσφορικών Λιπασμάτων στη Θεσσαλονίκη κ.λπ.. 
      4. Η με αριθμό 356/16.1.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Οικονομίας και Οικονομικών και Υγείας και Κοινωνικής Αλληλεγγύης, σχετικά με την υπαγωγή των εργαζομένων σε Δημόσια Νοσοκομεία στο Ι.Κ.Α. κ.λπ.. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Προμήθειες αμυντικού υλικού των Ενόπλων Δυνάμεων», σύμφωνα με το άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Αυτό το νομοσχέδιο συζητήθηκε και ψηφίστηκε στην αρμόδια Διαρκή Επιτροπή, σε εφαρμογή της διάταξης του άρθρου 70 παράγραφος 2 του Συντάγματος.
      Θα συζητηθεί σε μία συνεδρίαση ενιαία, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους, μαζί με την υπουργική τροπολογία με γενικό αριθμό 523 και ειδικό αριθμό 72.
      Η Διάσκεψη των Προέδρων αποφάσισε να διατεθεί συνολικός χρόνος επτά ωρών, πέντε ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις των Υπουργών και των Κοινοβουλευτικών Εκπροσώπων.
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις του άρθρου 97 και 64 του Κανονισμού της Βουλής. 
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει Κοινοβουλευτικό Εκπρόσωπο τον κ. Χρυσοχοϊδη.
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ειδικό αγορητή το Βουλευτή κ. Νικόλαο Κωνσταντόπουλο.
      Κυρίες και κύριοι συνάδελφοι, έχω την τιμή να σας ανακοινώσω ότι ο Βουλευτής κ. Θεόδωρος Πάγκαλος ζητεί άδεια ολιγοήμερης απουσίας του στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Το λόγο έχει ο εισηγητής της Νέας Δημοκρατίας κ. Καλλιώρας.
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε. 
      Αγαπητοί συνάδελφοι, με το σχέδιο νόμου το οποίο συζητούμε σήμερα, σας γνωρίζω ότι όντως η χώρα μας εισέρχεται σε μία νέα εποχή στο χώρο των προμηθειών. Επίσης, αγαπητοί συνάδελφοι, το Υπουργείο Εθνικής Άμυνας μπαίνει και αυτό σε μία νέα εποχή σε ό,τι αφορά στη χρηστή διαχείριση, στη διαφάνεια και σε όλα όσα περιμένει ο ελληνικός λαός από εμάς, από τη Νέα Δημοκρατία.
      Θεωρώ, κύριε Υπουργέ, εξαιρετική τιμή μου να εισηγούμαι το σημερινό νομοσχέδιο, καθώς για πρώτη φορά στη χώρα έρχεται σχέδιο νόμου με το οποίο γίνεται νόμος του κράτους η διαφάνεια, η σωστή διαχείριση. 
      Ποια είναι η άλλη εικόνα; Θα μου επιτρέψετε να διαβάσω κάτι που είχε πριν από δύο-τρεις μήνες σε συνέντευξή του ο Τζο Ρέμπρερ, ο οποίος είναι Διευθυντής του Τμήματος Εξοπλισμών της INTERNATIONAL TRANSPARENCY, της Διεθνούς Διαφάνειας.
      Έλεγε επί λέξει: «Η Ελλάδα βρίσκεται στις πρώτες θέσεις παγκοσμίως της διαφθοράς στην προμήθεια οπλικών συστημάτων». 
      Σε ένα άλλο σημείο, κύριε Πρόεδρε, έλεγε αυτό που λέει ο ελληνικός λαός: «Το κόστος της αγοράς ενός συγκεκριμένου εξοπλιστικού προγράμματος συντίθεται από την πραγματική τιμή…» -ακούστε το επόμενο- «…την άμεση μίζα και το κόστος που προκύπτει από το γεγονός ότι το οπλικό σύστημα αυτό δεν θα το αγοράζαμε αν δεν υπήρχε ως κίνητρο η μίζα».
      Κύριε Πρόεδρε και αγαπητοί συνάδελφοι, μέχρι τώρα υπήρχε ένας τρόπος με τον οποίο διαχειριζόταν το κράτος και το συγκεκριμένο Υπουργείο Εθνικής Αμύνης τις προμήθειες και του αμυντικού υλικού που συζητάμε ειδικότερα σήμερα.
      Κύριε Πρόεδρε, εγώ κατά τη διάρκεια της συνάντησης της Επιτροπής και όταν ήρθαν οι φορείς ένιωσα απόλυτα θετικά, μιλώντας πολιτικά βεβαίως, που όλοι οι φορείς και κυρίως ο Σ.Ε.Κ.Π.Υ., ο Σύνδεσμος Ελλήνων Κατασκευαστών Πολεμικού Υλικού είχαν να πουν θετικά σχόλια. Αυτό λέει η αγορά, αυτό λένε οι κυρίως, ενδιαφερόμενοι. 
      Βεβαίως, πριν μπω σε ειδικότερα θέματα, έχω την απόλυτη αίσθηση ότι κυρίως, στη σημερινή Αξιωματική Αντιπολίτευση κάποιοι θα νοσταλγούν τα παλιά χρόνια, κάποιοι θα ενοχληθούν μέσα τους. Βεβαίως, πολιτικά θα σας πω ότι σε ό,τι με αφορά θα θεωρήσω αυτές τις αντιδράσεις, αυτές τις πολιτικές κραυγές ως ευθέως ανάλογες με το βαθμό επιτυχίας του σχεδίου νόμου που συζητάμε. Δηλαδή, θα τους πονάει και θα φωνάζουν. Διότι κακά τα ψέματα, το χάος είναι οδηγός και χαρά σε ό,τι έχει σχέση ειδικότερα με το π.δ. 284/89, με το οποίο γίνονται οι προμήθειες αμυντικού υλικού μέχρι σήμερα.
      Πάω σε ειδικότερα θέματα. Ποια είναι η κατάσταση, λοιπόν, σήμερα; Έχουμε ένα π.δ. το 284/89, το οποίο στο άρθρο 6 ειδικότερα μας αναφέρει έντεκα τρόπους, με βάση τους οποίους γινόταν και γίνονται οι προμήθειες αμυντικού υλικού. Επίσης, το π.δ. 284/89 –θα του κάνουμε ένα πολιτικό χτένισμα γρήγορα- στα άρθρα 71 και 73, κύριε Πρόεδρε, είχε κατ’ εξαίρεση διαδικασίες, συνολικός αριθμός 7 και το άρθρο 73, συνολικά 10. Δεν μπαίνω σε λεπτομέρειες. Όποιος θέλει, ας πάρει το π.δ. 284/89 να το δει. 
      Με άλλα λόγια, υπήρχε μια σειρά από πολλούς τρόπους, πολλές περιπτώσεις, υποπεριπτώσεις, κατ’ εξαίρεση, διάσπαρτα, υπήρχε σύγχυση σε πολύ μεγάλο βαθμό. Είχε και θετικά στοιχεία. Να μην αναφέρουμε μόνο τα αρνητικά. Αλλά αυτήν τη διαφορά προσπαθούμε να αλλάξουμε. 
      Είχε και κάτι –ακούστε, αγαπητοί συνάδελφοι- το οποίο είναι πρωτοφανές. Θα διαβάσω επί λέξει τι λέει, γιατί οι Έλληνες γνωρίζουν ελληνικά. Ακούστε τι λέει το άρθρο 6 παράγραφος 2θ΄του π.δ. 284/89: «Προμήθειες αμυντικού υλικού». Αυτό είναι το θέμα. Στη συνέχεια λέει πώς γίνονται. Λέει: «Πραγματοποιούνται οι προμήθειες αυτές των Ενόπλων Δυνάμεων με άλλο τρόπο που κρίνεται ότι συμφέρει τις Ένοπλες Δυνάμεις». Προσέξτε το. «Τον τρόπο αποφασίζει και ρυθμίζει μόνο ο Υπουργός Εθνικής Άμυνας με εισήγηση του αρμόδιου φορέα». Δηλαδή, για να παραφράσω τα ελληνικά αυτά, ό,τι θέλει κάνει ο Υπουργός. Ισχύει ένα π.δ., αλλά μπαίνοντας αυτό το δίστηλο, αυτές οι δύο γραμμές, ουσιαστικά λένε «μπάστε σκύλοι αλέστε και αλεστικά μη δίνετε». Έτσι λέει ο ελληνικός λαός.
      Πάμε λίγο πιο κάτω. Είναι λογικό, κύριε Πρόεδρε, με ένα τέτοιο θεσμικό πλαίσιο αρχών που έχουμε μέχρι σήμερα να υπάρχει η εντονότατη ανάγκη, η υποχρέωση να αναθεωρήσουμε αυτό το πλαίσιο. Αυτό κάνει η Κυβέρνηση, συνεπής και στις προεκλογικές δεσμεύσεις, αλλά και στη φιλοσοφία και στα θέματα της διαφάνειας σε όλα τα σημεία της πολιτικής μας ζωής.
      Εγώ, λοιπόν, κύριε Υπουργέ, επειδή είναι η πρώτη φορά και έχω την τιμή να εισηγούμαι αυτό το νομοσχέδιο, θέλω να σας πω ότι ευχαριστώ που μου δίνετε την ευκαιρία να νιώσω ότι συμμετέχω στο να αλλάξουμε αυτήν την έρμη την Ελλάδα, είτε το θέλετε αυτό εντός εισαγωγικών, είτε εκτός εισαγωγικών. Όπως θέλετε πάρτε το. 
      Ο σκοπός είναι, λοιπόν, να παρουσιάσουμε σήμερα ένα ολοκληρωμένο, ένα εύχρηστο, ένα λειτουργικό θεσμικό πλαίσιο που έχει και αρχές. Σε επικεφαλίδες οι αρχές είναι: η πρώτη αρχή είναι διαφάνεια, δημοσιότητα, η δεύτερη είναι ο ελεύθερος και ανόθευτος ανταγωνισμός, η τρίτη αρχή είναι ίσες ευκαιρίες και, βεβαίως, η οικονομική, επιχειρηματική και όχι μόνο αποτελεσματικότητα. Αυτό, λοιπόν, είναι το πλαίσιο των αρχών και, βεβαίως, στόχος είναι -να μην αδικήσω το νομοσχέδιο και την Κυβέρνηση- ότι ενισχύουμε την ανταγωνιστικότητα, ενισχύουμε τις ελληνικές επιχειρήσεις και, κυρίως, τη συμπαραγωγή.
      Πάμε λίγο πιο κάτω, αγαπητοί συνάδελφοι, για να δούμε τα πράγματα πιο κοντά, σε ό,τι αφορά τις διατάξεις του σχεδίου νόμου που έχουμε σήμερα προς συζήτηση. Θα αρχίσω, λοιπόν, λέγοντας ως μία τεράστια διαφορά, ένα σημείο αναφοράς δηλαδή, τη διάκριση μεταξύ των τρόπων που σήμερα καθιερώνονται με το σημερινό σχέδιο νόμου και είναι μόνο δύο τρόποι για τις προμήθειες, έναντι του προεδρικού διατάγματος που προέβλεπε δύο με έντεκα. Οι δύο είναι γνωστές. Είναι η ανοιχτή και η διακρατική. Οι Βουλευτές γνωρίζουν και οι περισσότεροι Έλληνες τι σημαίνει το καθένα από αυτά. Δεν θα σταθώ σ’ αυτό. 
      Βεβαίως, όμως –και εδώ καινοτομούμε- δημιουργούμε ένα άλλο πλαίσιο, το οποίο το ονομάζει το σχέδιο νόμου «ειδική διαγωνιστική διαδικασία με διαπραγμάτευση». Αυτή η ειδική διαδικασία έχει μόνο τέσσερις περιπτώσεις. Βεβαίως, ξέρω ότι το ΠΑ.ΣΟ.Κ. στη συνέχεια, θα μας καταγγείλει και θα βγάλει μαθηματικά, στα οποία θα λέει ότι το 4 ισούται με το 18. Δηλαδή, οι τέσσερις τρόποι που καθιερώνουμε εμείς ρητά θα εξομοιωθούν με τους δεκαοκτώ ρητούς τρόπους που έχει σήμερα το προεδρικό διάταγμα. Αυτά είναι τα σοσιαλιστικά μαθηματικά. Θα τα ακούσετε μετά. Περιμένετε.
      Ποιοι είναι οι τρόποι αυτοί; Έκτακτες επιχειρηματικές ανάγκες. Δεν μπορεί να χρειάζεται ερπύστριες το άρμα στον Έβρο και να ψάχνουμε να κάνουμε διαγωνιστικές διαδικασίες ή όταν είναι κρατικό απόρρητο. 
      Επίσης, η τρίτη περίπτωση είναι, όταν στα νομικά πρόσωπα δημοσίου, ιδιωτικού δικαίου, τα οποία συμμετέχουν στο μετοχικό κεφάλαιο, έχουμε το κράτος να έχει πάνω από το 50%, δηλαδή, είναι θέμα κράτους. 
      Υπάρχει και μια τελευταία περίπτωση, όταν υπάρχουν σκοποί έρευνας, πειραμάτων, μελετών, προτύπων εφαρμογής και συμπαραγωγής αμυντικού υλικού -για να μην κάνω λάθος και παρεξηγηθώ με τους συναδέλφους μου- στην Ελλάδα ή στο εξωτερικό για επενδύσεις με ταυτόχρονη ίδρυση εγκαταστάσεων,  παραγωγής ειδών υψηλής τεχνολογίας για τις Ένοπλες Δυνάμεις, τα οποία προσφέρονται σε ανταγωνιστικές τιμές, αλλά και αποδεδειγμένα –το επαναλαμβάνω αυτό- δεν παράγονται στη χώρα μας. Αυτοί είναι οι τρόποι, αυτό λέει το σχέδιο νόμου.
      Βεβαίως, για να λύσω και την άλλη απορία της ειδικής διαγωνιστικής διαδικασίας με διαπραγμάτευση, θα πω το εξής: Δεν εξομοιώνεται πλέον αυτή η ειδική διαπραγμάτευση με την απευθείας ανάθεση, τη χαρά των σοσιαλιστών με τους δεκαοκτώ τρόπους.
      Τι λέει, λοιπόν, το άρθρο 51; Λέει ότι δημιουργείται το Ανώτατο Συμβούλιο Προμηθειών Αμυντικού Υλικού, το οποίο γνωμοδοτεί, αν συντρέχουν οι όροι των ειδικών περιπτώσεων του άρθρου 51. Με άλλα λόγια αυτή η επιτροπή –ακούστε, παρενθετικά θα πω- το συμβούλιο, δηλαδή, αποτελείται από το Νομικό Σύμβουλο του Κράτους, ο οποίος υπηρετεί στο Υπουργείο Άμυνας, δεύτερον, συμμετέχει ο Α΄ Υπαρχηγός του Γ.Ε.Ε.Θ.Α., τρίτο και τέταρτο μέλος είναι δύο επί τιμή ανώτατοι δικαστικοί και τέλος, αντιστοίχως θα είναι γενικός γραμματέας, είτε από το Υπουργείο Οικονομίας και Οικονομικών, είτε από το Υπουργείο Ανάπτυξης -εξαρτάται από το θέμα- και έτσι συμπληρώνουν την πεντάδα αυτή του Ανώτατου Συμβουλίου Προμηθειών Αμυντικού Υλικού.
      Αυτοί, λοιπόν, θα κάνουν τις εισηγήσεις, η ειδική διαπραγμάτευση θα προχωρήσει μέχρι να φθάσει στα γνωστά, στις διαδικασίες, όπου, τελικά, θα έχουμε και την τελική έγκριση, η οποία, όπως καταλαβαίνετε, είναι θέμα του Υπουργείου. 
      Δεν θα μπω σε δικλείδες. Στη δευτερολογία μου θα αναλύσω τη σημασία αυτή, τι σημαίνει, δηλαδή, ειδικότερα ειδική διαγωνιστική διαδικασία με διαπραγμάτευση. Δεν έχω χρόνο, έχω πολλά θέματα στα οποία πρέπει να αναφερθώ. Επί τροχάδην θα πω και για άλλα πράγματα.
      Πρώτον, το νομοσχέδιο δίνει –θα προχωρήσω σε επικεφαλίδες- με ακρίβεια τους εννοιολογικούς προσδιορισμούς των συμβάσεων προμηθειών και του αμυντικού υλικού, ώστε να μην υπάρχουν διαφοροποιήσεις. Οι εννοιολογικοί προσδιορισμοί αυτό κάνουν.
      Επίσης, υπάρχει τρόπος και για την ποιότητα και για την πιστοποίηση της ποιότητας, με τον οποίο θα βλέπει αυτό το σχέδιο νόμου τις προμήθειες του αμυντικού υλικού.
      Επιπλέον, τεχνικές προδιαγραφές, περιγραφές, πρότυπα, κατασκευαστικά σχέδια δίνει η ειδική μεταχείριση και μέριμνα, ούτως ώστε για ευνόητους λόγους να ακολουθούμε αυτά τα οποία συμφωνούμε στις συμβάσεις και όχι αυτά στα οποία νομίζαμε ότι συμφωνούσαμε.
      Επίσης, το σχέδιο νόμου δίνει τρία χρόνια σαν μέγιστο χρόνο παραμονής του προσωπικού των Ενόπλων Δυνάμεων και των άλλων υπηρεσιών στους κλάδους που κάνουν τις προμήθειες. Μετά από τρία χρόνια πρέπει να αλλάζουν.
      Κύριε Πρόεδρε, υπάρχει επίσης ο θεσμός του απολογισμού της επένδυσης, δηλαδή τι ξοδέψαμε, ποια είναι η απόδοση, για να δούμε αν αυτό τελικά εκ των υστέρων συνέφερε και τη χώρα και πριν και μετά. Αυτό είναι κάτι που δεν υπήρχε ποτέ.
      Επίσης, υπάρχει δευτεροβάθμια επιτροπή ελέγχου και παραλαβής προμηθειών, όταν υπάρχουν ενστάσεις, για να είμαστε δίκαιοι με όλους τους προμηθευτές. 
      Ακόμη, υπάρχει νέα διάταξη, σύμφωνα με την οποία μπορούν να παρίστανται στις συνεδριάσεις οι προμηθευτές. Απ’ όσο διάβασα και καταλαβαίνω δεν αποκλείεται η παρουσία σχεδόν κανενός από αυτούς σε όλες τις συνεδριάσεις. Αυτό λέει η φιλοσοφία, να είναι δηλαδή όλα στη θέα, όλα στο δημόσιο χώρο.
      Επίσης, το σχέδιο νόμου προβλέπει μητρώα κατασκευαστών και υποκατασκευαστών, για να γνωρίζουμε ποιοι είναι και ποιοι μπορούν να αποκλειστούν στη συνέχεια, γιατί δεν υπηρετούν είτε το σύνδεσμό τους είτε τα συμφέροντα των πολιτών γι’ αυτά τα χρήματα που ξοδεύουν μέσω του Υπουργείου Άμυνας. Υπάρχει ειδική μέριμνα για τα αντισταθμιστικά, αντισταθμιστικές προσφορές και ωφελήματα. Δεν θα μπω σε λεπτομέρειες, αλλά στη δευτερολογία μου θα μιλήσω και γι’ αυτό. 
      Επίσης, ένα θέμα εξαιρετικής σημασίας, στο οποίο θέλω να αναφερθώ, είναι η ελληνική βιομηχανική συμμετοχή. Για πρώτη φορά ορίζεται να είναι σε ίσο ή μεγαλύτερο ποσοστό του συνόλου των υλικών και σύμβασης. Δηλαδή εδώ δεν μιλάμε απλώς για εκείνες τις περιπτώσεις που συναρμολογούνται πράγματα στην Ελλάδα, αλλά και για υλικό που αγοράζεται εδώ από την εντόπια παραγωγή. 
      Θα ήθελα να πω δύο πράγματα ακόμα. Πρώτον, κύριε Υπουργέ, θέλω να σας πω μπράβο που προβλέπεται πλέον στο σχέδιο νόμου ότι τα πιστωτικά ιδρύματα της χώρας που είναι αναγνωρισμένα από την Τράπεζα της Ελλάδος, πέρα από τις γνωστές εγγυήσεις, δηλαδή εγγυήσεις συμμετοχής στο διαγωνισμό, εγγύηση καλής εκτέλεσης της σύμβασης, εγγύηση προκαταβολής, θα έχουν και εγγύηση καλής λειτουργίας. Αγαπητοί συνάδελφοι, αν αυτό προβλεπόταν και ήταν στο 3% του ύψους της σύμβασης για τα TPQ 37, δεν θα είχαμε τα προβλήματα τα οποία γνωρίζετε. 
      Δεύτερον, σήμερα για τις εγγυήσεις προβλεπόταν με το π.δ. 284/89 να δώσουμε μέχρι 80% προκαταβολή. Δηλαδή το ΠΑ.ΣΟ.Κ. είχε μάθει τον ελληνικό λαό ότι, αν δώσεις το 80%, το αγοράζεις. Δεν χρειαζόταν να γίνει τίποτα άλλο, αλλά γινόταν η αγορά. Είναι από 40% έως 80%. Είναι το άρθρο 46 του π.δ. 284/89.
      ΒΑΣΙΛΕΙΟΣ ΟΙΚΟΝΟΜΟΥ: Στην Ε.Β.Ο. να τα πείτε αυτά.
      ΗΛΙΑΣ ΚΑΛΛΙΩΡΑΣ: Να τα πείτε στο Βήμα. Δεν ξέρω, εγώ ελληνικά διαβάζω. Να απαντήσετε. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχετε τη δυνατότητα να μιλήσετε όλοι. Άλλωστε, έχετε εγγραφεί. Όμως, μη διακόπτετε. 
      ΗΛΙΑΣ ΚΑΛΛΙΩΡΑΣ: Εγώ μιλώ για συγκεκριμένες περιπτώσεις. Εννοείται αυτό και δεν θα μπω σε λεπτομέρειες. 
      Κύριε Πρόεδρε, εδώ το σχέδιο νόμου πλέον καθιερώνει και τον προληπτικό έλεγχο σε προσυμβατικό επίπεδο από το Ελεγκτικό Συνέδριο για προμήθειες μεγάλης οικονομικής αξίας, αυτό, δηλαδή, που βασανίζει την Ελλάδα και τον ελληνικό λαό με τις τεράστιες δαπάνες και τις λίγες υπηρεσίες σε πολλές περιπτώσεις από τα υλικά που αγοράσαμε. Δηλαδή είχαμε τη SAIK, όπου το Ελεγκτικό Συνέδριο έλεγε ότι εξαιρούνται οι συμβάσεις από το προσυμβατικό επίπεδο και ερχόταν το Νομικό Συμβούλιο του Κράτους, ένα άλλο θεσμικό όργανο, και έλεγε ότι εδώ δεν εξαιρούνται. Δηλαδή είχαμε ένα «ναι» και ένα «όχι» αντίστοιχα, μία διαμάχη του Ελεγκτικού Συνεδρίου με το Νομικό Συμβούλιο του Κράτους. Έχουμε τεράστια προβλήματα ακόμη και μέχρι σήμερα. Εδώ, λοιπόν, ο νόμος θα είναι σαφής και θα λέει ότι εδώ το Ελεγκτικό Συνέδριο έχει το λόγο και τελειώσαμε, για να μην παίζουμε με λόγια. 
      Κύριε Πρόεδρε, κλείνοντας θα ήθελα να πω ότι η Νέα Δημοκρατία κάνει ένα πολύ μεγάλο βήμα. Δημιουργεί ένα νέο νομικό πλαίσιο, μια νομοθετική διαδρομή η οποία θα δώσει στη χώρα μας και την αξιοπιστία, αλλά κυρίως θα δώσει αξία στα χρήματα των Ελλήνων πολιτών, γιατί έδιναν 10 ευρώ από τα οποία τα 3 ευρώ ήταν πραγματική συνεισφορά ανταποδοτικά στον Έλληνα πολίτη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε Πρόεδρε, θα ήθελα το λόγο για να κάνω ορισμένες νομοτεχνικές παρατηρήσεις-βελτιώσεις.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε Πρόεδρε, θα ήθελα να κάνω τέσσερις νομοτεχνικές παρατηρήσεις –βελτιώσεις, τις οποίες θα καταθέσω και στα Πρακτικά. 
      Πρώτον, στο άρθρο 18 παράγραφος 2 προστίθεται ως τελευταίο εδάφιο η εξής εξουσιοδότηση: «Με απόφαση του Υπουργού Εθνικής Άμυνας ορίζονται τα θέματα που αφορούν τη σύνθεση, τη συγκρότηση, τις αρμοδιότητες και κάθε άλλη λεπτομέρεια που αφορά την Υπηρεσία Ελέγχου». 
      Δεύτερον, στο άρθρο 30 παράγραφος 9 προστίθεται στην αρχή του πρώτου εδαφίου η φράση «Υπό την επιφύλαξη τήρησης των διατάξεων της κείμενης νομοθεσίας, το Υπουργείο…».
      Τρίτον, στο άρθρο 51 παράγραφος 2 στοιχείο γ΄, δεύτερη σειρά, διαγράφεται η λέξη «και», προστίθεται η λέξη «για» και η λέξη «συμπαραγωγής» αντικαθίσταται με τη λέξη «συμπαραγωγή».
      Τέταρτον, στο άρθρο 59, στο τελευταίο εδάφιο της παραγράφου, απαλείφεται η φράση «κοινοποιουμένης της απόφασης στον Υπουργό Εθνικής Άμυνας».
      (Στο σημείο αυτό ο Υπουργός Εθνικής Άμυνας κ. Σπήλιος Σπηλιωτόπουλος καταθέτει για τα Πρακτικά τις  προαναφερθείσες νομοτεχνικές παρατηρήσεις-βελτιώσεις, οι οποίες έχουν ως εξής: 
      (ΝΑ ΦΩΤΟΓΡΑΦΗΘΕΙ Η ΣΕΛ. 20)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑ.ΣΟ.Κ. κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Αγαπητοί συνάδελφοι, η συζήτηση και κατάθεση απόψεων στην Αίθουσα του ελληνικού Κοινοβουλίου επιβάλλεται να είναι τέτοιας έντασης και χροιάς, ώστε ο ελληνικός λαός που παρακολουθεί τις συνεδριάσεις να γνωρίζει την ουσία των συζητουμένων και τις λεπτομέρειες του παραγομένου κοινοβουλευτικού έργου. Υπογραμμίζω αυτό το αυτονόητο, επειδή αισθάνομαι την ανάγκη εξ αρχής να καταθέσω ενώπιόν σας την εξής αφοριστική διατύπωση: Η Κυβέρνηση της Νέας Δημοκρατίας με την εισήγηση και ψήφιση του παρόντος νομοσχεδίου χάνει, πρώτον πολλά από τα προεκλογικά επιχειρήματά της, δεύτερον εγκαταλείπει σημαντικά κεφάλαια της πολιτικής που διακήρυσσε περί διαφάνειας και την οποία εισηγούνταν τόσο ως αντιπολίτευση όσο και ως Κυβέρνηση, τρίτον επιχειρεί με μια σειρά από επικοινωνιακού χαρακτήρα διατάξεις να αποπροσανατολίσει την κοινή γνώμη για ένα μείζονος σημασίας θέμα, όπως είναι οι προμήθειες του αμυντικού υλικού. Το κρισιμότερο, όμως, είναι ότι η Κυβέρνηση στο σύνολό της και ο Πρωθυπουργός προσωπικά δεν χάνουν απλώς την ευκαιρία να ενισχύσουν την αξιοπιστία του πολιτικού συστήματος, αλλά απεναντίας εισηγούνται διατάξεις που επιτείνουν την αδιαφάνεια στις μεγάλες συμβάσεις του δημοσίου και ειδικά στην προμήθεια των εξοπλιστικών αμυντικών δυνάμεων.
      Πιστεύουμε ότι σήμερα δεν συζητούμε στην Αίθουσα αυτή απλώς το ζήτημα της διαφάνειας στο σύστημα των προμηθειών αμυντικού υλικού και των εξοπλιστικών συστημάτων των Ενόπλων Δυνάμεων της χώρας μας. Εμείς στο ΠΑ.ΣΟ.Κ. πιστεύουμε πως σήμερα, συζητώντας για την προμήθεια του αμυντικού υλικού, έχουμε τη δυνατότητα σαν Κοινοβούλιο να εκθέσουμε πόσο μεγάλη και σημαντική είναι η ευκαιρία την οποία απωθεί η Κυβέρνηση και την χάνουμε όλοι μας, πόσο εξαιρετική είναι η δυνατότητα που ακυρώνει η Κυβέρνηση με το παρόν νομοσχέδιο για την ανάληψη καίριων νομοθετικών πρωτοβουλιών που μπορούν να αναβαθμίσουν αφ’ ενός τη θεσμική προάσπιση της διαφάνειας στις προμήθειες των Ενόπλων Δυνάμεων και αφ’ ετέρου να προασπίσουν την αξιοπιστία του πολιτικού κόσμου της χώρας.
      Κυρίες και κύριοι συνάδελφοι, από την πρώτη συζήτηση στην Επιτροπή Εξωτερικών και Άμυνας ζητήσαμε την απόσυρση του παρόντος νομοσχεδίου, προκειμένου να υπάρξει μια πραγματικά νέα προσέγγιση στο θέμα της διαφάνειας των προμηθειών του δημοσίου, μια προσέγγιση που θα αποφεύγει αποσπασματικές προσεγγίσεις και παρεμβάσεις εντυπωσιασμού. Ζητήσαμε μία προσέγγιση –και σε αυτό υπήρξε ομόφωνη πρόταση από το σύνολο της Αντιπολίτευσης- η οποία θεσμοθετεί τον ουσιαστικό και διαρκή έλεγχο του Κοινοβουλίου και όχι απλά την ενημέρωσή του για όλες τις μεγάλες συμβάσεις του δημοσίου και, βέβαια, για τα εξοπλιστικά προγράμματα.
      Επισημάναμε ότι η χώρα μας μπορεί και πρέπει να κατακτήσει καλύτερα επίπεδα δημοκρατικής λειτουργίας με την όσο μεγαλύτερη εμπλοκή της Βουλής στο έλεγχο των εξοπλισμών όπως έχει προτείνει από το Μάρτη του 2005 ο Πρόεδρος του ΠΑ.ΣΟ.Κ. ο Γιώργος Παπανδρέου, με την κατάθεση της πρότασης των οκτώ σημείων για τη διαφάνεια. Άντ’ αυτού τι διαπιστώνουμε; 
      Ο Πρωθυπουργός που είχε πείσει τους Έλληνες ότι ξιφούλκησε κατά της διαπλοκής και ορκιζόταν στον αγώνα υπέρ της διαφάνειας, υιοθετεί τη νομοθετική πρωτοβουλία του Υπουργού Εθνικής Άμυνας εγκαταλείποντας στην πράξη όσα περί αξιοπιστίας του πολιτικού κόσμου ισχυριζόταν. Η Κυβέρνηση και η ηγεσία του Υπουργείου Άμυνας εμφανίστηκαν ως δήθεν εισάγουσες καινοτομίες και μεταρρυθμίσεις στο σύστημα των προμηθειών για τις ένοπλες δυνάμεις, ενώ αντέγραψαν στην ουσία το υφιστάμενο νομοθετικό πλαίσιο και επιχειρούν με επικοινωνιακά τρικ να πείσουν εις μάτην την κοινή γνώμη  ότι προβαίνουν σε μεταρρυθμίσεις. 
      Τρίτον, υπογραμμίζω ότι το συζητούμενο νομοσχέδιο κατατέθηκε στη Βουλή όταν η πολιτική ηγεσία του Υπουργείου διαπίστωσε πως η πολιτική αξιοπιστία της βρισκόταν σε ελεύθερη πτώση, λόγω της απίστευτης υπόθεσης της αγοράς των F16, τρίτης γενιάς μαχητικών, των οποίων ακόμα και σήμερα η ακριβής τιμή είναι άγνωστη και το κατέθεσε σε μια εμφανή προσπάθεια να διασκεδαστούν οι δυσμενείς εντυπώσεις της κοινής γνώμης. 
      Ο Υπουργός Εθνικής Άμυνας με το νομοσχέδιο που εισηγείται σήμερα ομολογεί ότι κατέρρευσε η πολιτική της Νέας Δημοκρατίας που τόσο προεκλογικά όσο και μετεκλογικά είχε εδραστεί σε μια κριτική ανελέητη μέχρι συκοφαντίας των πολιτικών της αντιπάλων, αφού ισχυρίζεται ο κ. Υπουργός σήμερα ότι φέρνει ένα νομοσχέδιο που θεσπίζει διαφάνεια αλλά φρόντισε να κάνει τη μεγάλη αγορά των μαχητικών F-16 με το παλιό νομοθετικό πλαίσιο. Για ποιο λόγο, λοιπόν, αυτή η βιασύνη;
      ΓΙΑΝΝΟΣ ΠΑΠΑΝΤΩΝΙΟΥ: Παραβιάζοντας τις διαδικασίες. 
      ΜΑΡΚΟΣ ΜΠΟΛΑΡΗΣ: Δεύτερον, ισχυρίζεται ο κ. Υπουργός ότι σκοπός του νομοσχεδίου είναι η καθιέρωση νομοθετικού πλαισίου που ρυθμίζει αποκλειστικά για πρώτη φορά την προμήθεια αμυντικού υλικού όταν το νομοσχέδιο αναπαράγει στο σύνολό του το σύνολο σχεδόν των διατάξεων του π.δ. 284/82 και του ν. 2286/1995 περί κανονισμού προμηθειών δημοσίου. 
      Τρίτον, ισχυρίζεται η πολιτική ηγεσία του Υπουργείου ότι καταργεί τάχα τις απ’ ευθείας αναθέσεις, ενώ τις διατηρεί και τις ονομάζει προμήθειες με διαπραγμάτευση. 
      Τέταρτον, ισχυρίζεται στη εισηγητική έκθεση ότι καταργεί το νομοσχέδιο με τους δεκαοκτώ τρόπους ανάθεσης που προέβλεπε το π.δ. 284/89 και τους αντικαθιστά με τέσσερις τρόπους. Ενώ η αλήθεια είναι πως στη γενικόλογη διατύπωση του άρθρου 51 συμπεριλαμβάνονται όλες οι περιπτώσεις του π.δ. 284/89 σε συνδυασμό με τον ν. 2286/1995. 
      Πέμπτον, διατυμπανίζει ο κ. Υπουργός ότι εξασφαλίζεται η διαφάνεια επειδή θεσμοθετεί για πρώτη φορά στον τομέα προμηθειών των ενόπλων δυνάμεων ένα ανεξάρτητο όργανο, το Ανώτατο Συμβούλιο Προμηθειών Αμυντικού Υλικού. Πρόκειται για φτηνό επικοινωνιακό τέχνασμα αφού το πομπώδες αυτό όργανο δεν είναι ούτε ανεξάρτητο ούτε έχει κάποιο ουσιαστικό ρόλο. Απλώς γνωμοδοτεί στον Υπουργό αν συντρέχουν οι όροι για τις ειδικές περιπτώσεις του άρθρου 51. Δηλαδή, εισηγείται γνωμοδοτικά αν πρόκειται για κάλυψη επειγουσών αναγκών, αν οι προμήθειες απαιτούν μυστικότητα, αν πρόκειται για περιπτώσεις κρατικού μυστικού, δηλαδή γνωματεύει για τα αυτονόητα για τα οποία έχει κρίνοντα και βασικό ρόλο η άποψη της στρατιωτικής ηγεσίας. 
      Έκτον, διατυμπανίζει η πολιτική ηγεσία ότι έχει θεσπίσει ανεξάρτητο όργανο, το προηγούμενο, το οποίο αποτελείται από τον Νομικό Σύμβουλο του Κράτους στον Υπουργείο, από τον πρώτο υπαρχηγό Γ.Ε.Ε.Θ.Α., από τον Γενικό Γραμματέα Έρευνας και Τεχνολογίας του Υπουργείου Ανάπτυξης ή από τον Γενικό Γραμματέα Δημοσιονομικής Πολιτικής του ΥΠ.ΕΘ.Ο. και από δυο ανώτατους δικαστικούς ή εισαγγελικούς λειτουργούς επί τιμή. Από πού τεκμαίρεται η ανεξαρτησία αυτού του οργάνου; Κυβερνητικά στελέχη είναι. Ή θα μας πει τάχα κανείς ότι οι δυο επί τιμή δικαστικοί ή εισαγγελικοί λειτουργοί εξασφαλίζουν την ανεξαρτησία του, όταν δεν λέει ούτε καν με ποια διαδικασία θα επιλέγονται αυτοί, άρα θα είναι πολιτικοί ή κομματικοί φίλοι του κ. Υπουργού, του εκάστοτε Υπουργού. 
      Επιδιώκει ο κ. Υπουργός να πείσει ότι τάχα εισάγει ως καινοτόμο θεσμό την διαπραγμάτευση στις προμήθειες όταν ο ίδιος στην εισήγηση που έκανε στην Επιτροπή Εξωτερικών και Άμυνας πριν από ένα μήνα ανέλυσε διεξοδικά πως ο ίδιος διαπραγματεύτηκε με το ισχύον νομικό πλαίσιο για τις προμήθειες κάποιου αμυντικού υλικού και παραδέχθηκε ότι οι διαπραγματεύσεις είναι η συνήθης πρακτική και στις απ’ ευθείας αναθέσεις που γίνονταν μέχρι σήμερα με το υφιστάμενο πλαίσιο. Συνεπώς και στο σημείο αυτό άνθρακας ο θησαυρός. 
      Όγδοο, ισχυρίζεται η πολιτική ηγεσία του ΥΠ.ΕΘ.Α. ότι τα μέλη των επιτροπών υλοποίησης της προμήθειας στους ανοιχτούς διαγωνισμούς ορίζονται με κλήρωση άρα υπηρετείται η διαφάνεια. Η αλήθεια είναι ότι η κλήρωση γίνεται από πίνακες από κατάλληλους αξιωματικούς. Έτσι αόριστα: από κατάλληλους αξιωματικούς. Χωρίς καμία διασφάλιση διαφάνειας ή αξιοκρατίας. Άρα κληρώνουμε ανάμεσα σε αυτούς που έχουμε επιλέξει εμείς. Ανάμεσα στους ημετέρους. 
      Ισχυρίζεται το Υπουργείο ότι με αυτό το νομοσχέδιο βοηθά αναπτυξιακά τη χώρα. Το τελείως αντίθετο ισχύει. Και ακούσατε εδώ, προηγουμένως και τον εισηγητή της Πλειοψηφίας να λέει ότι τις προκαταβολές του 80% τις καταργεί το Υπουργείο, ενώ είναι σαφές πως όταν πρόκειται να κάνουμε ένα ερευνητικό πρόγραμμα ή να παράξουν ένα υλικό οι εγχώριες βιομηχανίες αν δεν έχουν ένα σοβαρό ποσοστό προκαταβολής δεν μπορούν να κινηθούν στην παραγωγή νέων προϊόντων ή προϊόντων καινοτομίας και έρευνας. 
      Αξιότιμες κυρίες και κύριοι συνάδελφοι, εκτός από τη σειρά των αντιφάσεων που διατρέχει το συζητούμενο νομοσχέδιο εκτός από την ανάδειξη των κενών περιεχομένου παρεμβάσεων εντυπωσιασμού που το διακρίνει υπάρχουν κρίσιμα σημεία στα οποία επιβάλλεται να εστιάσετε την προσοχή σας. 
      Υπάρχει διάταξη του άρθρου 27, παράγραφος 16, την οποία χαρακτήρισα στην επιτροπή ως τον ορισμό της αδιαφάνειας. Επαναλαμβάνω, η διάταξη αυτή είναι ορισμός της αδιαφάνειας σε ένα νομοσχέδιο που εμφανίζεται ως μεταρρυθμιστικό και με πρόθεση εξυγίανσης των προμηθειών. 
      Πολύ σύντομα θα αναφερθώ στην παράγραφο η οποία αναφέρεται στα αντισταθμιστικά οφέλη. Στο άρθρο αυτό με απόφαση του Υπουργού Άμυνας ρυθμίζονται τα θέματα που αφορούν πρώτον τη διαχείριση των αντισταθμιστικών οφελών. Δεύτερον, τους όρους συμφωνιών. Τρίτον, τον τρόπο και τα κριτήρια αξιολόγησης των προσφορών. Τέταρτον, τη διαδικασία σύναψης των συμβάσεων αντισταθμιστικών οφελών. Πέμπτον, τους όρους εκτέλεσης αυτών. Έκτον, τις κυρώσεις από τη μη εκτέλεση αυτών. Έβδομον, κάθε άλλο συναφές θέμα. Με απόφαση Υπουργού. 
      Μετά τα ανωτέρω και για να γίνει αντιληπτός ο ισχυρισμός μας ότι το άρθρο αυτό είναι θεσμοθέτηση αδιαφάνειας καταθέτω τις εξής ερωτήσεις στη Βουλή και τις απευθύνω στον κ. Υπουργό. 
      Πρώτον, μπορεί να μας πει η ηγεσία του Υπουργείου Εθνικής Άμυνας ποιο είναι το ύψος των αντισταθμιστικών οφελών για την αγορά των F-16; Σε πόσα δισεκατομμύρια ανέρχεται; Για να ζητά μ’ αυτήν τη διάταξη η Βουλή να του χορηγήσει εν λευκώ εξουσιοδότηση να διαχειριστεί ποσά δισεκατομμυρίων του ελληνικού λαού; Χωρίς καμιά εξασφάλιση διαφάνειας; 
      Δεύτερον, ποια είναι τα κριτήρια με τα οποία ο Υπουργός θα διαχειριστεί τα αντισταθμιστικά οφέλη; Με ποια κριτήρια θα τεθούν οι όροι των συμφωνιών; Με ποια κριτήρια θα οριστεί ο τρόπος και τα κριτήρια αξιολόγησης των προσφορών; Όλα στο σκοτάδι. Με δυο λόγια σε ένα τεράστιας σημασίας ζήτημα για την προμήθεια των εξοπλιστικών συστημάτων, όπως είναι τα αντισταθμιστικά οφέλη, ποιος ελέγχει τον Υπουργό αφού εμείς καλούμαστε να θεσπίσουμε αυτές εδώ τις απολύτου αδιαφάνειας διατάξεις και τον εξουσιοδοτούμε να διαχειριστεί ανεξέλεγκτα αυτά τα θέματα. 
      Εν τέλει, πώς διασφαλίζεται η διαφάνεια στην προμήθεια των εξοπλισμών και η αξιοπιστία του πολιτικού μας συστήματος; Με την συγκέντρωση των αποφάσεων στον κ. Υπουργό ή με την ενεργό συμμετοχή και τον ουσιαστικό έλεγχο του Κοινοβουλίου στα ζητήματα των προμηθειών; 
      Αυτή ήταν η αρχική τοποθέτηση του ΠΑ.ΣΟ.Κ.. Σε όλες τις χώρες της Ευρώπης υπάρχει ουσιαστικός έλεγχος από τα κοινοβούλια. Είναι καιρός να περπατήσουμε και να προχωρήσουμε και εμείς σ’ αυτήν τη διαδικασία. 
      Κύριοι συνάδελφοι, θέλω να κλείσω με μια ιδιαίτερη αναφορά σε ένα ζήτημα το οποίο μας απασχόλησε στην επιτροπή με άλλη τότε μορφή. Κύριοι συνάδελφοι, λυπάμαι που διαπιστώνω ότι ένα νομοσχέδιο που πραγματεύεται ένα τόσο σημαντικό θέμα των δημοσίων προμηθειών όχι απλώς αστοχεί στην ουσία που ισχυρίζεται ότι φιλοδοξεί να ρυθμίσει, αλλά επιπλέον εμπλέκεται σε μια δίνη και ανοίγει πληγές στην διοικητική δομή και λειτουργία του Υπουργείου ως μη όφειλε. 
      Και εξηγούμε αμέσως. Το συζητούμενο νομοσχέδιο είναι δομημένο πάνω στην υφιστάμενη διοικητική δομή του Υπουργείου και ειδικά πάνω στη δομή της Γενικής Γραμματείας Οικονομικού Σχεδιασμού (Γ.Γ.Ο.Σ.Α.Ε.). 
      Το νομοσχέδιο που κατατέθηκε στην επιτροπή και το οποίο επεξεργαστήκαμε αναφέρει πενήντα φορές τη λέξη Γ.Γ.Ο.Σ.Α.Ε.. Και ερχόμαστε σήμερα στην Ολομέλεια έκπληκτοι και διαπιστώνουμε ότι κατατέθηκε τροπολογία, η οποία καταργεί τη Γ.Γ.Ο.Σ.Α.Ε.. Καταργεί τη δομή και τη φιλοσοφία του νομοσχεδίου το οποίο επεξεργαστήκαμε. Στην ουσία ερχόμαστε στην Ολομέλεια για να συζητήσουμε άλλο νομοσχέδιο, το οποίο δεν έχουμε επεξεργαστεί. 
      Εμείς, λοιπόν, από πλευράς του ΠΑ.ΣΟ.Κ., όταν στην επιτροπή αξιολογήσαμε τις πληροφορίες που διέρρεαν και διαπιστώναμε ότι ενδέχεται να απομακρυνθεί ο Γενικός Γραμματέας των Εξοπλισμών και πιθανόν να καταργηθεί η Γ.Γ.Ο.Σ.Α.Ε., υπογραμμίσαμε ότι υπάρχει σοβαρό θέμα με το ίδιο το νομοσχέδιο. 
      Πράγματι στο αρχικό νομοσχέδιο  υπάρχει πάνω από πενήντα φορές το λογότυπο Γ.Γ.Ο.Σ.Α.Ε., αφού η γενική γραμματεία χειρίζεται τα ζητήματα των προμηθειών του αμυντικού υλικού. Θυμίζω ότι η υπηρεσία αυτή ιδρύθηκε το  1977 με την ονομασία Υπηρεσία Πολεμικής Βιομηχανίας από τον τότε Υπουργό Εθνικής Άμυνας, Αβέρωφ και συνεχίζει μέχρι σήμερα, αφού στο μεταξύ αναβαθμίστηκε και εκσυγχρονίστηκε αλλάζοντας ονομασίες όπως Γενική Διεύθυνση Εξοπλισμών το 1996 και Γ.Γ.Ο.Σ.Α.Ε. το 2002.
       Υπογραμμίζω ότι οι οργανικές θέσεις που είχαν συσταθεί για την Υ.ΠΟ.ΒΙ. έχουν μεταφερθεί στη διάρκεια του χρόνου  στη Γενική Γραμματεία Οικονομικού Σχεδιασμού, στη Γενική Διεύθυνση Εξοπλισμών κ.λπ. Είναι η ίδια υπηρεσία η οποία αναβαθμιζόταν, εκσυγχρονιζόταν και άλλαζε όνομα. 
      Σήμερα με την τροπολογία που κατατέθηκε, χωρίς να συζητηθεί στην επιτροπή, αλλάζει άρδην η δομή και η φιλοσοφία του ίδιου του νομοσχεδίου, αλλά και της υπηρεσίας που χειρίζεται τα θέματα των εξοπλισμών. Καταργείται η Γ.Γ.Ο.Σ.Α.Ε. και δημιουργούνται τρεις γενικές διευθύνσεις. Το προσωπικό που υπηρετεί στη Γ.Γ.Ο.Σ.Α.Ε., που έχει εμπειρία και γνώση δεκαετιών πάνω στον έλεγχο της ποιότητας, την κωδικοποίηση, την τυποποίηση των προϊόντων κλπ. απομακρύνεται από το αντικείμενό του και μεταφέρεται στα επιτελεία, έτσι ώστε τίθεται εξ’ αρχής το ερώτημα.
      Το νομοσχέδιο αυτό, κύριε Υπουργέ,  που αναμασά το υφιστάμενο καθεστώς προμηθειών αμυντικού υλικού, το νομοσχέδιο που θεσπίζει διατάξεις ουσιαστικής αδιαφάνειας για τα ΑΩ΄, το νομοσχέδιο που διαφημίσατε ως μεταρρύθμιση, κατέληξε να χρησιμοποιηθεί απλά και μόνο για την εκπαραθύρωση του Γενικού Γραμματέα του ΥΠ.ΕΘ.Α. και για τη διάλυση της Γ.Γ.Ο.Σ.Α.Ε.; Αυτό, δηλαδή, που δεν μπορέσατε να περάσετε με το νομοσχέδιο περί στρατολογίας επιχειρείτε να το περάσετε τώρα, με αυτήν την τροποποίηση της τελευταίας στιγμής;
      Σας θυμίζω κύριοι συνάδελφοι, ότι αυτή η υπηρεσία διαχειρίζεται 4.000.000.000.000 μέσα στην πενταετία για να καταλάβουμε πόσο σοβαρή είναι η διάλυση αυτής της υπηρεσίας, πόσο ουσιαστική είναι αυτή η παρέμβαση και πόσο ουσιαστικά ζητήματα συζητάμε αυτήν τη στιγμή. 
      Η φιλοδοξία που αρχικά διατυμπανίζατε, κύριε Υπουργέ, στα Μ.Μ.Ε., φιλοδοξία μεταρρυθμίσεων, περιοριζόταν απλά και μόνο στη διάλυση της Γ.Γ.Ο.Σ.Α.Ε. και στην απομάκρυνση του έμπειρου προσωπικού από αυτήν; Εκτός αν ύστερα από δύο χρόνια στο Υπουργείο διαπιστώσατε ότι η διαπλοκή και η αδιαφάνεια που καταγγέλλατε προεκλογικά προσωποποιείται στο προσωπικό της Γ.Γ.Ο.Σ.Α.Ε. και αίφνης έρχεστε να ανακαλύψετε τους ενόχους.
      Αλλά  πρέπει να  ξέρει η κοινή γνώμη, πρέπει να γνωρίζει ο ελληνικός λαός ποια είναι η άποψη και γιατί προβαίνετε σ’ αυτήν την αλλαγή. Αλλιώς δικαιούμαστε να υποψιαζόμαστε άλλα, όπως την επικράτηση για μια ακόμα φορά της λογικής των κομματικών παρεμβάσεων και της τοποθέτησης των απολύτως ημετέρων. Αν η φιλοδοξία της Κυβέρνησης έχει περιοριστεί μόνο σε αυτό, λυπούμαστε που διαπιστώνουμε ότι δεν στέκεται στο ύψος των περιστάσεων και δεν  προσφέρουμε με το συζητούμενο νομοσχέδιο θετικές υπηρεσίες στις Ένοπλες Δυνάμεις. Γι’ αυτό την καλούμε και πάλι να την αποσύρει, ώστε να δοθεί η δυνατότητα για ένα διάλογο ουσίας, για ένα θεσμικό πλαίσιο που εξασφαλίζει και προασπίζει τη διαφάνεια με ουσιαστικό ρόλο του Κοινοβουλίου που θα προασπίζει εν τέλει την αξιοπιστία του πολιτικού κόσμου. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Το Κομμουνιστικό Κόμμα Ελλάδας ορίζει Κοινοβουλευτικό Εκπρόσωπο την κ. Λιάνα Κανέλλη, η οποία έχει και το λόγο. 
      ΛΙΑΝΑ ΚΑΝΕΛΛΗ: Κύριοι συνάδελφοι, θα αναγκαστώ να επαναλάβω εν Ολομελεία –δεν συμβαίνει πάντα στη συζήτηση των επιτροπών να ακούγονται μερικά πράγματα, άλλωστε για τα άρθρα έχουμε λεπτομερώς τοποθετηθεί- μια φράση  που μάλιστα,  ατυχώς  για τον παρόντα χώρο, συνοψίζει   ποιητικώς το τι συμβαίνει με τις προμήθειες, με τους εξοπλισμούς, με το αμυντικό υλικό, με το που πηγαίνουν τα χρήματα του ελληνικού λαού επί δεκαετίες. Ο στίχος είναι του Ελύτη από το «Εκ του πλησίον» και θα παρακαλούσα πάρα πολύ να καταγραφεί και στα Πρακτικά. 
      Ο ποιητής εξαιρετικά συνεπής με τη λογική του πολιτισμού και αφουγκραζόμενος ενδεχομένως το λαό διδάσκει:
       «Οι δυνάμεις που 
      απαιτούνται για να ολοκληρωθεί
       ένα καρπούζι τον Αύγουστο 
      είναι πολύ ανώτερες από άλλες
      που συντρέχουν για να 
      συντελεσθεί ένα  κακούργημα
      οποιαδήποτε στιγμή του χρόνου..».
      Μπορεί να ακούγεται εξαιρετικά βαριά  η έκφραση αλλά έχετε κατά νου ότι μιλάμε για ένα έγκλημα. Είναι βαριά η έκφραση. Δεν είναι του παρόντος νομοσχεδίου. Είναι της αντίληψης μιας πολιτικής που στην εισηγητική έκθεση αυτού του νομοσχεδίου, αναφέρεται σαφώς. 
      Το νομοσχέδιο έρχεται να καλύψει σύγχρονες απαιτήσεις, εσωτερικό  και Κοινοτικο Δίκαιο. Είναι και της μόδας. Τι προσπαθείτε να λύσετε; Ένα αντιλαϊκό sudoku; Ένα σταυρόλεξο; Πώς θα καταφέρετε να υπηρετείτε το λαό, την πατρίδα, την άμυνα, να ξοδεύετε αυτά τα χρήματα, καλύπτοντας σύγχρονες απαιτήσεις και να συνδυάζεται το εσωτερικό και το Κοινοτικό Δίκαιο; Έχουμε εμπειρία της σύγκρισης του εσωτερικού με το Κοινοτικό Δίκαιο πλείστες όσες φορές, εκτός των άλλων  και στο Σύνταγμα. Έτσι όπως πάνε τα πράγματα το Σύνταγμα εξελίσσεται σε οργανόγραμμα περιφερείας της Ευρωπαϊκής Ένωσης. Μόλις μιλήσει η Ευρώπη, ένας υπάλληλός της, αλλάζουμε Σύνταγμα. Και ερχόμαστε τώρα εδώ και λέμε ότι φτιάχνουμε ένα νόμο για να δούμε πως θα χειριστούμε τα χρήματα του ελληνικού λαού με βάση το κοινοτικό και εσωτερικό δίκαιο; Υποκρινόμαστε. Αλλά η μεγάλη κουβέντα είναι οι σύγχρονες απαιτήσεις. Δεν αμφιβάλει κανείς για το σύγχρονες, αλλά τίνος είναι οι απαιτήσεις; Οι δικές μας; Ποιος τις καθορίζει; Τις καθορίζει η κυρίαρχη πολιτική; Και δεν σημαίνει πάντα ο ελληνικός λαός όταν ψηφίζει ξέρει πολύ καλά τις επιπτώσεις που έχει στη ζωή του η κυρίαρχη πολιτική έτσι όπως κρυβόμαστε πίσω από συμβατικές υποχρεώσεις, κοινοτικές υποχρεώσεις, τη μεγάλη και σπουδαία δημοκρατική Ευρώπη. Τη βλέπουμε τώρα που έχει ξεκινήσει κυνήγι μαγισσών, πρώτα οι κομμουνιστές και αύριο θα είναι κάποιοι άλλοι. Για ποια Ευρώπη μιλάμε και για ποιο ΝΑΤΟ; Αυτές είναι οι σύγχρονες απαιτήσεις;
      Μα είναι προφανές. Έχει δίκιο ο συνάδελφος από το ΠΑ.ΣΟ.Κ. που σας μίλησε για την ανατροπή φιλοσοφίας του νομοσχεδίου με βάση την τροπολογία για την οποία θα μιλήσω αμέσως μετά.
      Έχει άδικο όμως ο συνάδελφος του ΠΑ.ΣΟ.Κ. όταν θέλει ξαφνικά –το είπαμε και στην επιτροπή- να αναβαθμίσει τη Βουλή, όταν τόσα χρόνια κυβερνούσε το ΠΑ.ΣΟ.Κ. Τώρα το θυμηθήκατε; 
      Τώρα θέλετε να αναβαθμίσετε τη Βουλή; Πόσο καιρό σας έχει ζητηθεί αυτό ρητά, γραπτά, πολιτικά από του Βήματος στην Ολομέλεια στις επιτροπές, από το Κομμουνιστικό Κόμμα; Αφήστε που χρησιμοποιείτε το κλασικό επιχείρημα ότι συμβαίνει και αλλαχού εις τας Ευρώπας. Μα συμβαίνουν και αλλαχού εις τας Ευρώπας και άλλα πράγματα. Και γι’ αυτά δεν βλέπω παρά μόνο την ανοχή και την συναίνεση του ΠΑ.ΣΟ.Κ..
      Έρχομαι στην ουσία του νομοσχεδίου. Οι γενικές θέσεις υποστήριξης, κύριε Υπουργέ, δεν είναι παρά επανάληψη όλων των αιτιάσεων που ακούμε επί δεκαετίες τώρα, τουλάχιστον από τη Μεταπολίτευση και μετά, για σκάνδαλα και ύποπτες προμήθειες στους εξοπλισμούς. 
      Εμείς έχουμε μια συγκεκριμένη συναίσθηση. Θέλετε να φτιάξετε το δικό σας πολιτικό και ουσιαστικό λογιστηριακό έλεγχο των προμηθειών των Ενόπλων Δυνάμεων. Θέλετε να τον φτιάξετε μ’ έναν τρόπο, ο οποίος κατά τη δική σας πολιτική και κρίση θα είναι διαφανέστερος των προηγούμενων.
      Θέλετε να είμαστε ειλικρινείς; Από την ώρα που δεν καλύπτουμε δικές μας ανάγκες, αλλά ανάγκες που προκύπτουν από τις βασικές, κεντρικές σας επιλογές, ανάγκες της Σούδας, ανάγκες του ΝΑΤΟ, ανάγκες για το Αφγανιστάν, ανάγκες για το Ιράκ, ανάγκες για την προετοιμασία που ενδεχομένως να κάνετε αυτήν τη στιγμή, την αμερικανική επιταγή, για να δείτε πώς θα αντιμετωπίσετε και το Ιράν, που μπορεί να έχουν ενεργειακό χαρακτήρα, αλλά στην πραγματικότητα θα έχουν επεμβατικό χαρακτήρα, γιατί ο ιμπεριαλισμός θέλει να βγάλει λεφτά από παντού και θα τα βγάλει και από το Ιράν και θα ισοπεδώσει ό,τι χρειαστεί, για ποιον έλεγχο μιλάτε; Ο μοναδικός τρόπος ξέρετε ποιος θα ήταν; Να βγάλετε μια απόφαση με ένα άρθρο μόνο ότι θα κάνουμε ό,τι πρέπει να κάνουμε και μας λένε αυτοί που πρέπει να μας το πούνε και θα έχουμε και ένα τιμολόγιο που θα λέει ότι ο κάθε προμηθευτής παίρνει 2%, όπως γίνεται στις χαρτοπαιχτικές λέσχες με βάση τον Αστικό Κώδικα. Άλλος τρόπος διαφάνειας αυτού του είδους δεν υπάρχει. Διότι προσπαθείτε να μην ονοματίσετε τους προμηθευτές. Και φέρνετε εδώ ένα νομοσχέδιο, το οποίο λέει ότι στις διακρατικές συμβάσεις αναγνωρίζετε στις Η.Π.Α. 2,5% προμήθεια για τα έξοδά τους; Φέρνετε εδώ ένα νομοσχέδιο για τη διαφάνεια, το οποίο σε άλλο άρθρο του λέει ότι όταν δεν πληροί τις προϋποθέσεις που έχετε θέσει εσείς για να είναι κάποιος προμηθευτής και δεν υπάρχουν τα επαρκή στοιχεία, μπορεί να κάνει δήλωση του ν. 105 και θα τον κάνετε δεκτό; Θα έρχεται κάποιος κατά δήλωσή του και θα λέει ότι δεν πληρώ τις προϋποθέσεις, αλλά δεν πειράζει, θα κάνω δήλωση; Έρχεστε και μας λέτε μέσα σ' αυτό το νομοσχέδιο ότι θα ελέγξετε με εγγυητικές επιστολές, ποιες; Τις απευθείας διακρατικές συμφωνίες που είναι και τα «μεγάλα λεφτά», τα «γιγάντια λεφτά» από τα μεγάλα αφεντικά, από τους μεγάλους προμηθευτές. Τα έχει ξαναζήσει η χώρα επί ΠΑ.ΣΟ.Κ.. Το θυμόσαστε. Κλείνανε τα δύο εργοστάσια των «PATRIOT». Έτσι μας προέκυψε το πρόβλημα των S- 300. Δεν ήταν ούτε γεωπολιτικό ούτε γεωστρατηγικό. Μεταφράστηκε σε τέτοιο. Έπρεπε να πάρουμε «PATRIOT» και να μην πάρουμε από άλλον πάγκο. Και πήραμε PATRIOT. Και την ώρα που τα παίρναμε, άνοιγαν σαμπάνια οι εργαζόμενοι στα δύο εργοστάσια των «PATRIOT» στην Αμερική και λέγανε εις υγείαν της Ελλάδας και ας μην ξέρουμε που είναι, διότι εξασφαλίζαμε τα μεροκάματα εκεί.
      Θα τα πάτε σε απευθείας διακρατικές και λέτε εσείς ότι βγάζετε από μέσα τους προμηθευτές. Και έτσι θα καταλήξει να έχει ο ελληνικός λαός, όπως και επί ΠΑ.ΣΟ.Κ., δύο ειδών ελικόπτερα με δύο ειδών αντισταθμιστικά οφέλη και με δύο ειδών ελέγχους. Μερικά που θα τα έχει πάρει από το κράτος και άλλος θα ελέγχει, για να μην πάμε στα ελικόπτερα της ίδιας μάρκας, της ίδιας ράτσας, της ίδιας υφής και της ίδιας αγοράς με αυτά που πέσανε και θα πηγαίνουμε για τον τεχνικό, τον ουσιαστικό, τον πολιτικό έλεγχο των άλλων ελικοπτέρων στον ενδιάμεσο του ενδιαμέσου του προμηθευτή, ο οποίος ενδεχομένως θα έχει πετύχει μια καλύτερη τιμή! Δεν έγινε με τα «ZOBRA»; 
      Λέτε αμυντικό υλικό. Ποιο αμυντικό υλικό; Σας τα είπα και στην επιτροπή για το deto stop. Κάποιοι κυκλοφορούν και λένε πως είναι αντικείμενο παραπληροφόρησης. Δεν κατάλαβα. Από πού και ως πού είναι αντικείμενο παραπληροφόρησης; Έχουμε παραδείγματα στο παρελθόν -που δεν αντιμετωπίζονται με το παρόν νομοσχέδιο- ότι παίρνονται αποφάσεις με βάση αδιαφανέστατα συμφέροντα, έχοντα εισχωρήσει στην πολιτική φιλοσοφία και τη στρατιωτική σκέψη αυτήν τη στιγμή των ελληνικών Ενόπλων Δυνάμεων.
      Δεν μπορείτε να καταπολεμήσετε την υπερκοστολόγηση από την ώρα που δέχεστε προμήθεια. Όταν η αμερικανική κυβέρνηση θα σας δίνει απευθείας αεροπλάνα ή τανκς ή οτιδήποτε άλλο και έχει διασφαλίσει με το παρόν νομοσχέδιο προμήθεια 2,5%, δεν θα υπερτιμολογήσει; Μα χαζή είναι; Πού ζούμε; Σε σύγχρονη καπιταλιστική κοινωνία, ελεύθερη αγορά και ανταγωνισμός! Θα υπερτιμολογούν οι Αμερικάνοι και υπερτιμολογώντας θα παίρνουν και μεγαλύτερη προμήθεια. Και ενδεχομένως για τις μεγαλύτερες προμήθειες θα εξασφαλίζουμε και τις καλύτερες διασυνδέσεις με τους κατάλληλους ανθρώπους, οι οποίοι μπορεί να είναι εμφυτευμένοι απανταχού των γνωμοδοτικών οργάνων. Έχετε φτιάξει τόσα γνωμοδοτικά όργανα για τα οποία εγώ αναρωτιέμαι. Δηλαδή, εάν η γνώμη είχε αξία, οι Ένοπλες Δυνάμεις θα είχαν από μόνες τους ένα κεφάλαιο. Έχετε φτιάξει τόσα άρθρα. Μέσα έχετε γνωμοδοτική με οκτώ, γνωμοδοτική με είκοσι επτά, γνωμοδοτική με σαράντα οκτώ, γνωμοδοτική με πενήντα! Υπάρχει διασπορά της αντίληψης περί γνώμης, όταν στο σύνολο του νομοσχεδίου ο τρόπος με τον οποίο διαρθρώνεται το κομμάτι των προμηθειών είναι προσωποποιημένος. 
      Σας το είπα. Ουδείς αμφισβητεί τις προθέσεις σας ότι εσείς θέλετε να φτιάξετε διαφανή πράγματα και να τα διαχειριστείτε με διαφανή τρόπο. 
      Κάθε φορά που νομοθετείτε πρέπει να σκέπτεστε ότι δεν θα είσαστε για πάντοτε σε αυτήν την καρέκλα. Δεν θα έχετε για πάντα αυτήν την εξουσία, δεν θα έχετε για πάντα εσείς την τελική υπογραφή. 
      Πάμε τώρα στην προμήθεια των εξοπλισμών σε ό,τι αφορά την ουσία της, για την εθνική άμυνα! Είμαστε ρεαλιστές; Μιλάμε για εθνική άμυνα; Το υλικό μας είναι όντως αμυντικό; Παίρνουμε στα αλήθεια αυτά που θέλουμε για να έχουμε την απαραίτητη ισχύ να αποτρέψουμε την επιβουλή κατά της χώρας; Ή ζούμε σε άλλη χώρα και διαβάζουμε εμείς άλλα πράγματα και εσείς άλλα πράγματα και άλλες εκτιμήσεις διεθνών αναλυτών, ινστιτούτων και χίλια δύο, πως έχει χαθεί, απολύτως, η υπεροπλία της Ελλάδας στο Αιγαίο και στον αέρα και στη θάλασσα; Ιεραρχούμε με βάση τις δικές μας ανάγκες; Ή με βάση το κοινοτικό δίκαιο για το ποιος θα βγάλει λεφτά εγκαίρως απ’ αυτά που παράγει; Ή νομοθετούμε εμείς εδώ τώρα πού θα πάει το υπέρογκο ποσό του ελληνικού λαού για να μπορέσουν οι Αμερικανοί να στηρίξουν τα συμφέροντά τους με τα διάφορα γκρουπς τους εδώ και εκείθε στον κόσμο; 
      Άρα, δεν μιλάμε για όλα αυτά. Και φτάνετε στην εγχώρια αμυντική βιομηχανία. Μα εδώ προαγγέλλετε, όπως προσπαθείτε να το κάνετε και στο Σύνταγμα με τα πανεπιστήμια, για παράδειγμα, την πλήρη παράδοση της ελληνικής αμυντικής βιομηχανίας στο ιδιωτικό κεφάλαιο. Μάλιστα, την εμφανίζετε σαν φιλέτο καλλιεργώντας και συγκεκριμένα ανακλαστικά υποταγής, στις ανάγκες του ιδιωτικού κεφαλαίου, στους εργαζόμενους, διότι ξέρουν ότι αν συνεχιστεί αυτή η διαρκής μικροσυρρίκνωση και αντιμετώπιση σαν υπό κλείσιμο μικρομεσαίας επιχείρησης... Σαν την «SEX FORM» την έχετε αντιμετωπίσει, σαν την «SOFTEX», την πολεμική βιομηχανία, όλες οι κυβερνήσεις μέχρι σήμερα, με έγκλειστους τους εργαζόμενους, με ψιλοδιατηρημένο ένα μεροκάματο, με συμβάσεις που ποτέ δεν υλοποιήθηκαν όταν τις εξαγγέλλατε εδώ ως γιγάντιες. Δεν φτιάχνει η ελληνική βιομηχανία ένα βλήμα και ένα πιστόλι. Απέξω τα παίρνετε. Και τα παίρνετε πουλώντας πολύ ακριβά τον ιδρώτα του ελληνικού λαού. Και εκπλήττεστε όταν οι κακοποιοί κυκλοφορούν με ούζι, μούζι, σούζι! Ούτε ελληνική καρφίτσα δεν παράγετε στον τομέα των Ενόπλων Δυνάμεων. Ένα εργοστάσιο είχατε που έφτιαχνε καλύτερα και ελαφρύτερα αλεξίσφαιρα γιλέκα και έρχεστε εδώ και χύνετε τα κροκοδείλια δάκρυα για τα αλεξίσφαιρα γιλέκα που δεν φοράνε τα ελληνικά Σώματα Ασφαλείας και τα ξένα. 
      Τα ίδια δεν κάνατε και παλιά με την «ΠΕΙΡΑΪΚΗ ΠΕΤΡΑΙΚΗ», όταν έφτιαχνε τον ελληνικό; Τα ίδια δεν κάνατε και με τα Κ.Ψ.Μ.; Τι τα κάνατε; Μικρογεύματα «ΓΡΗΓΟΡΗΣ» και «EVEREST» τα κάνατε. Δώσατε από το φαΐ και τη φασολάδα, μέχρι την παντόφλα και το γαζί σε ιδιώτες και δεν θα δώστε τώρα τα χοντρά; Και βέβαια, θα δώσετε τα χοντρά και θα συναινέσετε σε αυτόν τον τομέα. Απλώς τσακώνεστε ποιος θα έχει το πάνω χέρι στον έλεγχο της διαδικασίας. 
      Λέτε ότι μ' αυτό το νομοσχέδιο έχετε καταργήσει, κύριε Υπουργέ, την απευθείας ανάθεση. Κοιτάξτε. Μετά τις τελευταίες ανακοινώσεις για τα F-16, για τις προμήθειες, για τα τιμολόγια και για τα ποσοστά, πρέπει να θυμόμαστε κάτι. Εξαρτώμεθα ως χώρα, μη έχοντας αναπτύξει και στοιχειωδώς επαρκή ακόμα και επικουρική, σε επίπεδο ανταλλακτικών, εγχώρια βιομηχανία, από τον πάτρωνα προμηθευτή. Την κρίσιμη στιγμή εξαρτώμεθα από τον πάτρωνα προμηθευτή. Ήταν από τις ελάχιστες περιπτώσεις που οφείλατε να αντιγράψετε -και οι προηγούμενοι και οι επόμενοι- τον τρόπο με τον οποίο χειρίζεται η Τουρκία την αμυντική της πολεμική βιομηχανία, ο βασικός σας εξ ανατολών κίνδυνος, η οποία καταφέρνει και εξάγει. 
      Τώρα για τη Βουλή. Μα τι θέλετε τη Βουλή; Θέλετε έναν παράγοντα διαφάνειας; Να σας το πούμε πιο απλά. Μπορούμε κάποτε εμείς εδώ οι Βουλευτές στην Επιτροπή Εξωτερικών και Άμυνας σε κλειστές συνεδριάσεις, σε ό,τι άλλο θέλετε και στην Ολομέλεια –δεν μας έχετε εμπιστοσύνη, δεν εμπιστεύεστε το ελληνικό Κοινοβούλιο, τους εκλεγμένους εκπροσώπους;- να έχουμε κάποτε μια ουσιαστική πραγματική ενημέρωση; Όχι για το τελικό αποτέλεσμα και το λογαριασμό, ο οποίος πολλές φορές επικαιροποιείται, φουσκώνει, με προκαταβολές μια χίλια δύο, με έκτακτες συνθήκες, έκτακτες παραδόσεις, απουσία παντελή ουσιαστικού ελέγχου παράδοσης. Πάλι στην αριθμητική προσέγγιση καταλήγει μέσα στο νομοσχέδιο. Είναι αδύνατον. Τι να κάνετε; Σας πουλάνε τώρα οι Αμερικάνοι εκατόν σαράντα αεροπλάνα και θα κάνετε ποιοτικό έλεγχο των εκατόν σαράντα αεροπλάνων, εάν τους λείπει κάτι; 
      Θα πείτε, πήρα τα εκατόν σαράντα, τα πήρατε και τελείωσε η υπόθεση. Μαθηματικά θα κάνετε, παλιό τεφτεράκι. Δεν μπορείτε να κάνετε, δεν μπορείτε να τα συγκροτήσετε.
      Και ερχόμαστε στην τροπολογία. Σας είπα ότι πάτε να προσωποποιήσετε. Αν θέλετε, λοιπόν, να σεβαστείτε τη Βουλή, θα δίνετε την αρμοδιότητα της έγκρισης των προδιαγραφών για το πού θα πάνε τα 4 και τα 5.000.000.000.000. Θα ήταν η Βουλή αντιμέτωπη με τις πραγματικές ανάγκες. Θα μπορούσε να εκφέρει γνώμη επί της σαφώς και αναλυτικώς διατυπωμένης και ως προς την ουσία και ως προς την αποτελεσματικότητα και ως προς την αναγκαιότητα και ως προς την ταχύτητα των απαιτουμένων. Και να έρχεται εδώ η Βουλή και να περνάει από την έγκριση της Βουλής αυτό το τμήμα του προϋπολογισμού, κάθε χρόνο. Και να έχει και έναν έλεγχο. Αλλά βλέπετε, η Βουλή είναι πάρα πολύ καλή για να ελέγχει τις μη αποτελεσματικές μορφές διοίκησης του λαού-πρόβατου ή του λαού-πελάτη. Τη Βουλή την εμπιστεύεστε να ελέγχει το Ραδιοτηλεοπτικό Συμβούλιο, την εμπιστεύεστε να ελέγχει το Συνήγορο του Πολίτη. Ε, βέβαια, γιατί  αν πάρει κάποιος πολίτης ένα χαρτί από το Συνήγορο του Πολίτη ότι έχει δίκιο και πάει στα δικαστήρια, δεν πρόκειται να βρει το δίκιο του γιατί δεν μετράει. Εκεί μας εμπιστεύεστε. ‘Όταν σας λέμε, ελάτε να εμπιστευτείτε το ελληνικό Κοινοβούλιο, δηλαδή την κρίση του ελληνικού λαού με το δικό σας το σύστημα έτσι όπως το έχει σήμερα, λέτε όχι αυτά είναι ζητήματα των ειδικών. Πάμε να δούμε στην τροπολογία ποιοι είναι οι ειδικοί. Είχε δίκιο ο συνάδελφος που είπε ότι εμείς τώρα πρέπει να ξαναδιαβάσουμε το νομοσχέδιο και όπου βλέπουμε Γ.Γ.Σ.Ο.Ε., γενική γραμματεία θα την λέω εγώ, χάριν συντομίας των πρακτικών, εξοπλισμών, θα πρέπει να βλέπουμε στη θέση της τρεις διευθύνσεις.
      Λέτε, λοιπόν, ότι καταργείται το Επιτελείο του Υπουργού Εθνικής ‘Αμυνας. Ωραίο ακούγεται. Θεωρητικώς, λοιπόν, εμείς σας λέμε, δεν πειράζει, καταργείστε το το Επιτελείο του Υπουργού Εθνικής Άμυνας. Αλλά έχουμε κατάργηση ουσιαστική ή μετονομασία του απλώς σε γραφείο Υπουργού; Κατά την αντίληψή μας έχουμε μετονομασία του σε γραφείο Υπουργού. Καταργείτε τη Γενική Γραμματεία Οικονομικού Σχεδιασμού. Ναι, για εμάς όμως εξυπηρετούνται άλλες σκοπιμότητες από αυτές που αναφέρετε στην εισηγητική έκθεση. Στην εισηγητική έκθεση ακούμε τα βαρύγδουπα, δομή-διοίκηση των Ενόπλων Δυνάμεων, μείωση του λειτουργικού κόστους. Στη θέση όμως της γενικής γραμματείας φτιάχνετε τρεις διευθύνσεις. Πού υπάγονται αυτές οι τρεις γενικές διευθύνσεις; Απ’ ευθείας στον Υπουργό. Προφανώς θέλετε να απαλλαγείτε, τουλάχιστον, από το πολιτικό προσωπικό που υπηρετεί εκεί σήμερα. Γι’ αυτό και στην τροπολογία λέτε κάτι το οποίο εμάς μας βρίσκει αξιοπερίεργα στεκόμενους μπροστά στην επιθυμία σας. Μας πείθει. 
      Λέτε, λοιπόν, ότι το προσωπικό που υπηρετεί αυτήν τη στιγμή στην γενική γραμματεία, θα πάει στα γενικά επιτελεία. Και μάλιστα θα πάει με απλή απόφαση δική σας, του Υπουργού Εθνικής Άμυνας, χωρίς να αναρωτηθείτε τι θέλει το προσωπικό, χωρίς να το ρωτήσετε, χωρίς να περάσει αυτή η διαδικασία από υπηρεσιακά συμβούλια. Είναι προφανές, λοιπόν, για εμάς, επιθυμείτε να στελεχώσετε τις τρεις γενικές διευθύνσεις που θα ιδρυθούν μετά την κατάργηση της γενικής γραμματείας, με προσωπικό που ο ίδιος εσείς, ο κάθε Υπουργός, θα θέλει να μεταφέρει σε αυτές. Γι’ αυτό και λέτε ότι όλη αυτή η μετακίνηση θα γίνει στις γενικές διευθύνσεις με μια απλή απόφαση. 
      Κλείνοντας, ξέρετε τι χάνετε; Χάνετε πρώτα απ’ όλα και την εμπειρία του πολιτικού προσωπικού που υπηρετεί τόσα χρόνια εκεί. Ελέγξετε τους με άλλον τρόπο, αν θέλετε. Αλλά όχι να τους αντικαταστήσετε για να φέρετε κάποιους άλλους. Επιπλέον, να έχετε επίσης, και τη μεγαλύτερη δυνατή χειραγώγηση με αυτή σας την απόφαση, του προσωπικού των τριών νέων διευθύνσεων, αφού οι μετακινήσεις από και προς είναι μόνον στη διακριτική ευχέρεια μιας απλής υπουργικής απόφασης. 
      Εμείς, συμμεριζόμαστε και σας καταθέτουμε το αίτημα του Συλλόγου του Πολιτικού Προσωπικού, που ζητάει τη μεταφορά του υπηρετούντος πολιτικού προσωπικού και των θέσεών του στην καταργούμενη αυτή γενική γραμματεία, στις τρεις γενικές διευθύνσεις, να γίνει με διαδικασία ουσιαστική, υπηρεσιακή. Αλλά να πάνε στις γενικές διευθύνσεις, όχι να πάνε στα επιτελεία. Διαλύετε, λοιπόν, μια υπηρεσία επί της οποίας έχετε βασίσει τον τρόπο με τον οποίο θέλετε να εξυγιάνετε το σύστημα. Για εμάς, έτσι όπως έχει επιχειρηθεί αυτό, δεν μας επιτρέπει να ψηφίσουμε την τροπολογία. Αν θέλετε, αποκαλύπτει και μια φιλοσοφία. Μας είπαν τι πρέπει να κάνουμε, μας είπαν πόσο κοστίζει για τον ελληνικό λαό. Τι να κάνουμε, πρέπει να το κάνουμε, πείθοντας τον ελληνικό λαό ότι είναι για το καλό του. Ουαί και αλλοίμονο από την άγνοια των πραγματικών στοιχείων, δεδομένων και αναγκών. 
      Το Κομμουνιστικό Κόμμα καταψηφίζει επί της αρχής, επί όλων των άρθρων και στο σύνολό του, δηλαδή, το νομοσχέδιο, όπως  και την τροπολογία. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, την κ. Κανέλλη.
      Πριν δώσω το λόγο στον ειδικό αγορητή του Συνασπισμού, κ. Κωνσταντόπουλο, κύριοι συνάδελφοι, έχω να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους της Βουλής των Ελλήνων, είκοσι ένας μαθητές και μαθήτριες και δύο συνοδοί του Α΄ Τ.Ε.Ε. Ραφήνας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ορίστε, κύριε Κωνσταντόπουλε, έχετε το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Στην Ελλάδα του 2006, κυρίες και κύριοι συνάδελφοι, δεν υπάρχουν περιθώρια πια να μιλάμε για το θέμα της διαφάνειας με όρους ρητορείας, λαϊκισμού και υποκρισίας. Έχουν εξαντληθεί όλες οι αναφορές στην ανάγκη αντιμετώπισης της διαπλοκής και της διαφθοράς. Πλην όμως, υπάρχει ένα δραματικό, θεσμικό και πολιτικό έλλειμμα στον τρόπο με τον οποίο εξασφαλίζεται η αρχή της χρηστής διαχείρισης και της ορθολογικής αξιοποίησης των εθνικών πόρων, έτσι ώστε να βελτιώνεται το επίπεδο της συλλογικής ευημερίας του ελληνικού λαού. Και αυτό το δραματικό και θεσμικό έλλειμμα είναι ευθύνη των πολιτικών δυνάμεων, είναι ευθύνη του τρόπου με τον οποίο νομοθετούμε, είναι ευθύνη του τρόπου με τον οποίο οι κυβερνήσεις κάθε φορά κάνουν τις επιλογές τους σε ζητήματα αιχμής, τόσο για τον προοδευτικό εκσυγχρονισμό του πολιτικού μας συστήματος, όσο και για τη διασφάλιση της κοινωνικής συνοχής.
      Κυρίες και κύριοι συνάδελφοι, θα μου επιτρέψετε να κάνω τρεις γενικότερες πολιτικές παρατηρήσεις. Μιλάμε σήμερα για ένα κεντρικό πρόβλημα διακυβέρνησης της χώρας και διαχείρισης των πόρων του εθνικού πλούτου, των θυσιών του ελληνικού λαού. Και μιλάμε την ίδια στιγμή που κυριαρχεί μια πολιτική φιλολογία γύρω από την αναθεώρηση του Συντάγματος. Ουσιαστικά, δηλαδή, συζητάμε για την αναθεώρηση της αναθεώρησης, δίνοντας  ένα κακό παράδειγμα πολιτικής λειτουργίας. Γιατί δεν νομίζω ότι υπάρχει άλλη χώρα στον κόσμο και άλλο κοινοβούλιο, το οποίο να αντιμετωπίζει εντός μιας τετραετίας, αναθεώρηση της αναθεώρησης, λες και το Σύνταγμα είναι τρέχον νόμος, λες και το Σύνταγμα γίνεται για τις σκοπιμότητες και στα πλαίσια των αναγκών της εκάστοτε κυβέρνησης. 
      Πανηγυρίσατε τα δύο μεγάλα κόμματα την αναθεώρηση του 2001, διότι εξασφάλιζε το Σύνταγμα του 21ου αιώνα. Και έρχεστε τώρα και αναθεωρείτε αυτό που πανηγυρίζατε, γιατί δεν είναι λειτουργικό και δεν μπορείτε να πείτε στον ελληνικό λαό το στοιχειώδες «αναλαμβάνουμε την ευθύνη αυτής της πολιτικής αποτυχίας». Κάναμε με την προηγούμενη αναθεώρηση μια τρύπα στο νερό και πάμε στην αναθεώρηση της αναθεώρησης για να καλύψουμε την πρώτη κρίσιμη δεκαετία του 21ου αιώνα, μέχρι το 2010. Και θα αναθεωρολογούμε την ώρα που άλλοι λαοί σχεδιάζουν για την ανάπτυξή τους, τον ορίζοντα του 2020.
      Πού είναι, λοιπόν, τα  ζητήματα τα σχετικά με τη διαφάνεια, στη διαχείριση των αμυντικών εξοπλιστικών προγραμμάτων, σ’ αυτήν τη φιλολογία περί την αναθεώρηση της αναθεώρησης; Θα καλυφθούν στον ορίζοντα μέχρι το 2015 με αυτό το νομοσχέδιο, που απλώς κωδικοποιεί τις υφιστάμενες διατάξεις και αφήνει ανοικτό το πεδίο για το λεφούσι των μεσαζόντων, αφήνει ανοικτό το πεδίο για όλες αυτές τις εκτρωμακτικές στρεβλώσεις που προκαλούν επιπλοκές και διαβρώσεις;
      Δημοσιεύτηκε την προηγούμενη Κυριακή σε περιοδικό κυριακάτικης εφημερίδας, στο «Ε» της «ΕΛΕΥΘΕΡΟΤΥΠΙΑΣ» συνέντευξη ενός διαπρεπούς ‘Ελληνα, ο οποίος είναι κορυφή αυτήν τη στιγμή στον τομέα της ηλεκτρονικής ψηφιακής τεχνολογίας.
      Και εκεί με πολύ λιτό τρόπο λέει ότι «αν άκουγαν οι ελληνικές κυβερνήσεις το φοιτητικό κίνημα του 1963-65 που μίλαγε για το 15% στην παιδεία, σήμερα ίσως να είχαμε καλύτερες προϋποθέσεις, για να μπορέσουμε να αντιμετωπίσουμε στον τομέα της έρευνας και της τεχνολογίας τις πιέσεις των σύγχρονων απαιτήσεων». Όχι μόνο δεν δόθηκε από τότε το αυξημένο ποσοστό στην παιδεία, δεν έγινε δηλαδή επένδυση για την κοινωνία της γνώσης, αλλά σήμερα το 2006 οι έρευνες διαπιστώνουν ότι η Ελλάδα είναι τελευταία στον τομέα της έρευνας και της τεχνολογίας. Και είναι τελευταία ουσιαστικά, αν λάβει κανείς υπ’ όψιν ότι κάτω από την Ελλάδα είναι η Εσθονία και η Μάλτα, μεγέθη, δηλαδή, μη συγκρινόμενα με τα μεγέθη της Ελλάδας. Για αυτήν την κραυγαλέα και δραματική κατάπτωση του συνολικού επιπέδου αξιολόγησης της θέσης της Ελλάδας κανείς δεν μιλάει; 
      Γιατί έγιναν όλα αυτά; Διότι στο όνομα μιας συλλογιστικής, που όλοι την ξέρουμε και κατ’ επανάληψη έχει διατυπωθεί, δίνονταν συστηματικά απίθανα κονδύλια για αγορές όπλων, στο σημείο που η Ελλάδα έφτασε στην κατάκτηση μιας άλλης παγκόσμιας πρωτοτυπίας. Κάθε τετραετία κάνουμε και από μία αγορά του αιώνα και από αυτήν την αγορά του αιώνα θησαυρίζουν οι ενδιάμεσοι, οι αντιπρόσωποι, οι διαπλεκόμενοι, τα συγκροτήματα, οι μηχανισμοί σε βάρος του εθνικού πλούτου, σε βάρος των θυσιών του ελληνικού λαού, σε βάρος μια κοινωνίας που θέλει να σταθεί στα πόδια της και να προχωρήσει, προκειμένου να διεκδικήσει την θέση που της πρέπει ανάμεσα στις άλλες κοινωνίες σε συνθήκες δύσκολες και πιεστικές.
      Φτάσαμε, λοιπόν, στο σημείο να θυσιάζουμε το συλλογικό αγαθό της παιδείας και της γνώσης, τη στρατηγική ανάγκη προτεραιότητας στην επένδυση της έρευνας, χάριν εκείνων οι οποίοι άδειαζαν τις αποθήκες των πολεμικών βιομηχανιών, για να γεμίζουν τις τσέπες τους. Έχει κανείς καμία αντίθετη άποψη; 
      Δεν είναι, βέβαια, ώρα κοινοβουλευτικού ελέγχου. Είναι ώρα νομοθετικής εργασίας, αλλά πρέπει να ειπωθούν παρεμπιπτόντως για έναν επιπρόσθετο λόγο. Αναφέρθηκα στην παρατήρηση του Έλληνα επιστήμονα για το τι δεν έγινε στο παρελθόν. Να αναφερθώ σε αυτά που αναμένεται να γίνουν στο μέλλον. Τρέχουν ή δεν τρέχουν σήμερα πολλαπλά εξοπλιστικά προγράμματα, κατά άλλους τριακόσια εξήντα δύο προγράμματα ύψους 36.000.000.000 ευρώ, κατά άλλους τετρακόσια ενενήντα προγράμματα ύψους 51.000.000.000 ευρώ για την επόμενη δεκαετία;
      Ξέρετε, κυρίες και κύριοι συνάδελφοι, τι σημαίνει αυτό; Μη μιλάτε για Δ΄ Κοινοτικό Πλαίσιο Στήριξης. Το Δ΄ Κοινοτικό Πλαίσιο Στήριξης είναι μικρότερο από αυτά που σχεδιάζουμε να δώσουμε για τα αμυντικά προγράμματα. Και αυτά που θα δώσουμε για τα εξοπλιστικά προγράμματα θα λείψουν από την παιδεία, από την υγεία, από την κοινωνική πολιτική, από την περιφερειακή ανάπτυξη, από τον εκσυγχρονισμό του κράτους, από την προστασία του περιβάλλοντος, από την ανάδειξη των δεξιοτήτων στην τεχνολογία και στην γνώση, από τα πανεπιστήμια και τα ερευνητικά κέντρα. 
      Να το συνειδητοποιήσουμε, κυρίες και κύριοι συνάδελφοι. Περιμένουμε, ως μάννα εξ ουρανού, τα 22.000.000.000 του Δ΄ Κοινοτικού Πλαισίου  Στήριξης και στον ορίζοντα εφαρμογής αυτού του Δ΄ Κοινοτικού Πλαισίου Στήριξης σχεδιάζουμε να δώσουμε 36.000.000.000 ή 51.000.000.000. Δεν είναι πολιτικός παραλογισμός; Δεν είναι εγκληματική ιεράρχηση προτεραιοτήτων, σε βάρος του μέλλοντος αυτού  του τόπου;
      Αλλά και κάτι ακόμα. Έτσι, ξαφνικά το Υπουργείο Εθνικής Άμυνας, ο όποιος Υπουργός με όποια κυβέρνηση αποφασίζει αυτά τα εξοπλιστικά προγράμματα; Απαιτούνται ή δεν απαιτούνται συγκεκριμένες αγορές; Είναι ή δεν είναι ορατή μια απαράδεκτη πολιτική πλευρά του όλου συστήματος των εξοπλιστικών προγραμμάτων και των  αμυντικών αγορών; Περιεφέρετο ή δεν περιεφέρετο ο Αμερικανός Πρεσβευτής κ. Ρις, φτάνοντας μέχρι το πρωθυπουργικό γραφείο, προκειμένου να πλασάρει την αγορά των F-16; Πότε επιτέλους το πολιτικό μας σύστημα, στο σύνολό του, θα πει απέναντι στον όποιο πρεσβευτή ότι δεν μπορεί να είναι έμπορος όπλων και πλασιέ συγκεκριμένων τέτοιων συμφερόντων; Έγινε ή δεν έγινε μπροστά στα μάτια όλων μας; Το πολιτικό σύστημα στο σύνολό του πώς αντιδρά; Τεμαχίζοντας την ευθύνη ανάλογα με τους συσχετισμούς των κομμάτων; Είναι ή δεν είναι εξυπηρέτηση συγκεκριμένων συμφερόντων;
      Και μην επικαλείστε τις διακρατικές συμφωνίες. Προβλέπεται ποσοστό προμήθειας και στις διακρατικές συμφωνίες. Και ξέρετε ποιος καθορίζει την κατανομή του ποσοστού προμηθείας, αυτού του 2,5%, υπό τον όρο διοικητικό κόστος εφαρμογής της συμβάσεως; Η αμερικανική Κυβέρνηση.
      Μία ακόμη παρατήρηση. Την ώρα που συμβαίνουν όλα αυτά και θα έπρεπε να είμαστε πάρα πολύ προβληματισμένοι και υποψιασμένοι και αποφασισμένοι να τα αντιμετωπίσουμε, έρχεστε με το νομοσχέδιο και καταργείτε την Γενική Γραμματεία Οικονομικού Σχεδιασμού και Αμυντικών Επενδύσεων, την Γενική Διεύθυνση Αμυντικής Βιομηχανίας και Έρευνας. Καταργείτε μία δομή που υπάρχει και που μπορεί, έχοντας επικεφαλής πολιτικό πρόσωπο, να υποστεί κοινοβουλευτικό έλεγχο, τη διαχέετε σε τρεις διευθύνσεις και χωρίς να διαθέτετε ούτε την στοιχειώδη ευαισθησία διοικητικού management σκορπάτε το υπάρχον προσωπικό, διότι δεν θέλετε να το έχετε μέσα στα πόδια σας και θέλετε να αναπλάσετε εξ αρχής αυτήν την υπηρεσία, επιτυγχάνοντας ταυτόχρονα δύο ορατούς στόχους. Βάζετε στην πάντα το προσωπικό, αχρηστεύετε την προϋπάρχουσα μέχρι σήμερα εμπειρία και καταγραφή δεδομένων και καταργείτε τον γενικό γραμματέα, τον οποίο εσείς τοποθετήσατε.
      Η απομάκρυνση του κ. Ζορμπά, η κατάργηση της δομής που έχει η γενική γραμματεία και ο διασκορπισμός του προσωπικού, σημαίνει ότι θέλετε να προχωρήσετε με μία πολιτική επιλογή, ενίσχυση του πρωθυπουργοκεντρικού και υπουργοκεντρικού τρόπου λειτουργίας της διακυβέρνησης και του τομέα της εθνικής άμυνας. Και αυτό φαίνεται ακόμη και από το γεγονός ότι βάζετε στη θέση μιας υφιστάμενης δομής, που έχει θεσμικά χαρακτηριστικά προσφερόμενα προς έλεγχο, έναν θεσμό, ο οποίος είναι νόθος, ένα ομοίωμα θεσμού. Βάζετε ένα αχυράνθρωπο, το Γνωμοδοτικό Συμβούλιο, το οποίο θα συγκροτείται με απόφαση του Υπουργού, από πρόσωπα τα οποία θα έχουν προς τα έξω ένα γενικό κριτήριο αξιοπιστίας. Δεν αμφισβητώ την αξιοπιστία και την υπευθυνότητα κανενός, αλλά δεν φτιάχνονται έτσι οι θεσμοί της διευρυμένης δημοκρατίας και του διευρυμένου κοινωνικού και πολιτικού ελέγχου.
      Ο Υπουργός, λοιπόν, θα φτιάξει το Γνωμοδοτικό Συμβούλιο, ο Υπουργός θα μοιράσει το προσωπικό στις υφιστάμενες διευθύνσεις, ο Υπουργός φέρνει τα σχέδια για τις αγορές. Έρχεται το ΚΥ.Σ.Ε.Α θα πείτε. Ας μην επικαλούμαστε πια σε αυτήν την Βουλή και στο 2006 τέτοια προσχήματα.
      Εγώ θα μιλήσω ανοιχτά. Υπήρξαν και υπάρχουν κυβερνήσεις –και η σημερινή και οι προηγούμενες- όπου τα Υπουργεία ετοίμαζαν σχέδια για να κάνουν ρυθμίσεις, προκειμένου περί συμβάσεων συμφερόντων και έμπαιναν και μπαίνουν οι Πρωθυπουργοί και λένε «αυτό εκεί, εκείνο εκεί ». Έτσι έγινε η αγορά του F-16, έτσι έγινε η Πάρνηθα και το καζίνο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε συνάδελφε, για ποιους ομιλείτε;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κάποια στιγμή να δούμε τα πράγματα, γιατί μας αφορούν όλους.
      Όταν έχουμε σ’ αυτό τον τομέα διαχείρισης του δημοσίου χρήματος –εγώ δεν θα αναφέρω ποιους- εκείνους που διαπλέκονται ως εκδότες, ως ιδιοκτήτες μέσων μαζικής ενημέρωσης, ως διαχειριστές μεγάλων συμβάσεων προσφοράς υπηρεσιών προς το δημόσιο, απ’ αυτούς είναι ή δεν είναι ταυτόχρονα και εταίροι σε εμπορικά σχήματα μεσιτείας και αντιπροσώπευσης οπλικών συστημάτων; Θέλετε ονόματα; Κάντε μια συζήτηση να τα πούμε. Και επιτέλους τολμήστε, κύριε Υπουργέ, να δώσετε τον κατάλογο των αντιπροσώπων και τον κατάλογο των μεσιτών.
      Εγώ θα ήθελα να τελειώσω. Το καταψηφίζουμε το νομοσχέδιο και επί της αρχής και στο σύνολό του και ιδιαίτερα την τροπολογία. Η τροπολογία είναι η πλήρης ομολογία της πολιτικής σκοπιμότητας. Με μία τροπολογία, τρεις στόχοι: Έξω ο Ζορμπάς, τέρμα ο θεσμός, μακριά το προσωπικό.
      Με όλους αυτούς τους λόγους, κυρίες και κύριοι συνάδελφοι, θα μιλήσουμε πολύ για τη νέα αναθεώρηση. Θα μιλήσετε πολύ μεταξύ σας, τα δύο μεγάλα κόμματα, λέγοντας το ένα σε βάρος του άλλου, ποιο έχει τις περισσότερες ευθύνες για το γεγονός ότι το πραγματικό πολιτικό καθεστώς στην Ελλάδα του 2006 είναι η διαπλοκή, έναντι της οποίας το πολιτικό σύστημα οφείλει να αντισταθεί, έναντι της οποίας το πολιτικό σύστημα οφείλει να πάρει πρωτοβουλίες, έναντι της οποίας διαπλοκής το πολιτικό σύστημα πρέπει και μπορεί να κλείσει τους δρόμους, μέσα από τους οποίους πηγαινοέρχονται τα τρωκτικά της μεσιτείας και του αγροίκου πλουτισμού.
      Κύριε Καλλιώρα και κύριε Μπόλαρη, εκπροσωπείτε τα δύο μεγάλα κόμματα που κυβερνούν τη χώρα επί μία τριακονταετία μεταπολίτευσης. Και είστε, όπως εμφανίζεστε προς τα έξω, κόμματα εξουσίας. Ε, λοιπόν, σήμερα οφείλουμε να πάρουμε κάποιες συγκεκριμένες αποφάσεις. Ξέρουμε ότι στις αμυντικές δαπάνες διαγκωνίζονται συγκροτήματα. Και ξέρουμε ότι μπροστά είναι η μεγάλη «πίτα» των 30 ή των 50.000.000.000 ευρώ. Αυτό το νομοσχέδιο θα το πάρει ο αέρας, θα το φάνε τα τρωκτικά. Δεν κατοχυρώνει τίποτε. Πηγαίνουμε προς το 2010 ανοχύρωτοι με τους μεσάζοντες να θριαμβολογούν, με τη διαπλοκή να καγχάζει και με το πολιτικό σύστημα να λουφάζει.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΑΠΟΣΤΟΛΟΣ ΚΑΚΛΑΜΑΝΗΣ: Μπράβο, κύριε Κωνσταντόπουλε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κωνσταντόπουλο.
      Κυρίες και κύριοι συνάδελφοι, εισερχόμεθα στον κατάλογο των ομιλητών.
      Το λόγο έχει ο κ. Μπεκίρης.
      ΜΙΧΑΗΛ ΜΠΕΚΙΡΗΣ: Κύριοι συνάδελφοι, η νέα διακυβέρνηση, πιστή στις αρχές της και στο κυβερνητικό της πρόγραμμα, υλοποιεί μία ακόμη δέσμευση που είχε αναλάβει απέναντι στον ελληνικό λαό. 
      Συζητούμε σήμερα στην Ολομέλεια της Βουλής το νομοσχέδιο για τις προμήθειες αμυντικού υλικού των Ενόπλων Δυνάμεων. Από τον καιρό που η Νέα Δημοκρατία βρισκόταν στην αντιπολίτευση, είχε διακηρύξει σε όλους τους τόνους ότι βασικό μέλημα της πολιτικής της, όταν θα γινόταν κυβέρνηση, θα ήταν η καταπολέμηση της διαφθοράς και της αδιαφάνειας σε όλο το δημόσιο τομέα. Οι πολίτες έδωσαν αυτήν τη ρητή εντολή στη Νέα Δημοκρατία, να αλλάξει τα πράγματα, να μην συμβιβαστεί. Δυο χρόνια τώρα μετά τις εκλογές της 7ης Μαρτίου 2004 αποδείξαμε και αποδεικνύουμε καθημερινά ότι αυτήν την εντολή των πολιτών και τη σεβαστήκαμε και τη σεβόμαστε και θα τη σεβόμαστε. Η μάχη βέβαια κατά της διαφθοράς είναι συνεχής, είναι καθημερινή, είναι μια δύσκολη υπόθεση, είναι μια υπόθεση όλων μας.
      Μέσα, λοιπόν, στα πλαίσια αυτής της διακηρυγμένης πολιτικής έρχεται να προστεθεί και το σημερινό νομοθέτημα. Μέσω αυτού η ηγεσία του Υπουργείου Εθνικής Άμυνας επιχειρεί να βάλει τάξη σε ένα άναρχο και θολό τοπίο. Βάζει τάξη στις προμήθειες των Ενόπλων Δυνάμεων. Είναι η πρώτη φορά που εισάγεται νομοσχέδιο αποκλειστικά και μόνο για τις αμυντικές προμήθειες. Και μάλιστα, ένα σχέδιο νόμου που, σύμφωνα με τις περισσότερες πλευρές, νομοτεχνικά, θεωρείται ένα από τα πλέον μελετημένα και σωστά διατυπωμένα νομοσχέδια.
      Προτού αναφερθώ στις επιμέρους διατάξεις, θα ήθελα να σταθώ στην αλλαγή νοοτροπίας, καθώς και στα πεπραγμένα της Κυβέρνησης Καραμανλή αυτούς τους είκοσι δύο μήνες στο χώρο της εθνικής άμυνας. Έχουν ακουστεί πολλά κι έχουν γραφτεί ακόμη περισσότερα. Βέβαια είναι αναμενόμενο, όταν συγκρούεσαι με πρακτικές και συμφέροντα ετών, να δεχθείς πόλεμο, να δεχθείς λάσπη. Τα οργανωμένα συμφέροντα επεδίωκαν, επιδιώκουν και θα επιδιώκουν, τους δικούς τους σκοπούς. Η ευθύνη όμως ανήκει στην πολιτεία. Η ευθύνη ανήκει σε μας.
      Περίμενα ως νέος άνθρωπος και ως νέος πολιτικός ότι η αλλαγή της ηγεσίας στην Αξιωματική Αντιπολίτευση θα συντελούσε στην αλλαγή της νοοτροπίας. Μιλούσατε και μιλάτε ακόμη και σήμερα για τη διαφάνεια στο χώρο των προμηθειών όλα αυτά τα χρόνια που ασκούσατε τη διακυβέρνηση. Η διαφάνεια όμως έμεινε πάντοτε στα λόγια, στις καλές προθέσεις. Πολιτική όμως με καλές προθέσεις δεν γίνεται. Εσείς οι ίδιοι, οι κήρυκες της διαφάνειας, δεν είχατε το θάρρος να βάλετε στις λίστες των εθνικών σας εκλογών τον υπεύθυνο για τους εξοπλισμούς όλα τα προηγούμενα χρόνια. Γιατί άραγε; Φοβηθήκατε κάτι; Είχατε κάτι να κρύψετε; Μήπως ήταν ένα μήνυμα της νέας ηγεσίας προς την παλιά; Μήπως ήταν πραγματική αλλαγή νοοτροπίας; Τι ήταν τελικά, κύριοι συνάδελφοι του ΠΑ.ΣΟ.Κ.; Ποτέ δεν πήραμε επαρκή απάντηση γι’ αυτό.
      Σας ανέφερε ο Υπουργός Εθνικής Άμυνας κατά τη διάρκεια της συζήτησης στην επιτροπή συγκεκριμένα παραδείγματα κατασπατάλησης και κακοδιαχείρισης του δημοσίου χρήματος. Αναφέρω ενδεικτικά: Απευθείας ανάθεση μελετών 5.000.000 ευρώ, χωρίς ούτε μία να μετατραπεί σε παραγωγή. Αγορά αυτοκινήτων τύπου “HΑΜΜΕR” το 2003 με 269.000 ευρώ το καθένα, όταν σήμερα ύστερα από διαπραγμάτευση τα πληρώσαμε 237.000 ευρώ το καθένα. Σας ανέφερε και άλλες περιπτώσεις. Δυστυχώς και εδώ απάντηση δεν πήρε. Θα μπορούσα να σας αναφέρω και πολλά άλλα παραδείγματα, προκειμένου να αντιληφθούμε όλοι ποιος, πραγματικά, σέβεται το δημόσιο χρήμα, ποιος, πραγματικά, σέβεται σ’ αυτόν τον τόπο τον φορολογούμενο πολίτη.
      Επιπλέον, θα ήθελα να αναφερθώ και σε κάτι ακόμα, που για πολλά χρόνια, δυστυχώς, ποτέ δεν γινόταν τίποτα: Αναφέρομαι στη μείωση των αμυντικών δαπανών. Διατηρώντας την ετοιμότητα και την αποτελεσματικότητα των Ενόπλων Δυνάμεων, καταφέραμε –στο υψηλότερο δυνατό επίπεδο- να μειώσουμε τις αμυντικές δαπάνες από το 4,12%, που ήταν ο μέσος όρος των ετών 1999 έως 2003, σε ποσοστό 2,79% επί του Α.Ε.Π. για το 2005.
      ΑΓΓΕΛΟΣ ΤΖΕΚΗΣ: Ποιος το λέει; Αυξήθηκαν. Πώς τον βλέπετε τον προϋπολογισμό;
      ΜΙΧΑΗΛ ΜΠΕΚΙΡΗΣ: Αφήστε που αυξήθηκαν. Αφήστε το.Μίλησα για ποσοστό επί του Α.Ε.Π..
      ΠΡΟΕΔΡΕΥΩΝ (Γεώργιος Σούρλας): Μην διακόπτετε, κύριε συνάδελφε.
      ΜΙΧΑΗΛ ΜΠΕΚΙΡΗΣ: Τέλος, αρνητική εντύπωση μου προξένησε η στάση αρκετών στελεχών της Αξιωματικής Αντιπολίτευσης απέναντι στο ελληνικό τμήμα της διεθνούς διαφάνειας. Πολλά αρνητικά σχόλια, έντονη απαξιωτική διάθεση.
      Γιατί όλα αυτά, κύριοι συνάδελφοι του ΠΑ.ΣΟ.Κ.; Αυτό καταδεικνύει τη συνολική στάση του κόμματός σας στην καταπολέμηση της διαφθοράς; Είστε εναντίον του ελληνικού τμήματος της διεθνούς διαφάνειας ή εναντίον της διαφάνειας γενικότερα;
      Κυρία και κύριοι συνάδελφοι, το νομοσχέδιο που συζητούμε σήμερα στην Ολομέλεια της Βουλής αποτελεί ένα σημαντικό βήμα για την εδραίωση της διαφάνειας στο χώρο των προμηθειών των Ενόπλων Δυνάμεων. Είναι ένα σχέδιο νόμου για το οποίο σχεδόν όλοι οι φορείς που κλήθηκαν στηνε εκφράστηκαν με τα καλύτερα λόγια. Σύμφωνα με αυτό, καθιερώνονται δύο βασικοί τρόποι προμηθειών του αμυντικού υλικού: ο ανοιχτός διαγωνισμός κατά πρώτον και δεύτερον οι συμφωνίες μεταξύ κρατών. Υπενθυμίζω ότι με το ισχύον νομοθετικό πλαίσιο υπήρχαν έντεκα διαφορετικοί τρόποι προμηθειών. Παράλληλα, προβλέπονται ειδικές περιπτώσεις, όπως είναι το κρατικό απόρρητο, η άμεση αντιμετώπιση έκτακτων επιχειρησιακών αναγκών και άλλα, όπου η διαδικασία θα γίνεται με τη διαπραγμάτευση.
      Ένα ακόμη σημαντικό άρθρο, που κινείται προς την κατεύθυνση της ενίσχυσης της διαφάνειας, είναι ότι το προσωπικό που υπηρετεί στις υπηρεσίες των προμηθειών του κλάδου των Ενόπλων Δυνάμεων δεν μπορεί να παραμείνει πάνω από τρία χρόνια, ενώ για τη συμμετοχή του στις επιτροπές θα γίνεται κλήρωση ανά ειδικότητα.
      Ταυτόχρονα, προβλέπεται για πρώτη φορά στη λειτουργία των Ενόπλων Δυνάμεων ο απολογισμός της επένδυσης. Με άλλα λόγια, θα γίνεται αξιολόγηση της επιχειρησιακής απόδοσης σε σχέση με το συνολικό κόστος των προγραμμάτων μείζονος αμυντικού υλικού.
      Δημιουργείται, επίσης, για πρώτη φορά Μητρώο Κατασκευαστών και Υποκατασκευαστών Αμυντικού Υλικού. Ικανοποιείται με αυτόν τον τρόπο ένα πάγιο αίτημα του Συνδέσμου Ελλήνων Κατασκευαστών Αμυντικού Υλικού, ενώ θα μπορεί να γνωρίζει το κράτος ποιες από αυτές τις εταιρείες θα τηρούν τις συμβατικές τους υποχρεώσεις.
      Παράλληλα προβλέπεται η καθιέρωση της διαδικασίας αποκλεισμού προμηθευτών, λόγω μη εκπλήρωσης των υποχρεώσεων τους προς το δημόσιο.
      Κυρίες και κύριοι συνάδελφοι, θα μπορούσα να σας αναφέρω πολλές άλλες διατάξεις του νομοσχεδίου, που πραγματικά προωθούν τη διαφάνεια και προασπίζουν το δημόσιο συμφέρον. Ο περιορισμός, όμως, του χρόνου δεν μου το επιτρέπει. 
      Εκείνο, όμως, που έχει σημασία και στο οποίο όλοι πρέπει να εστιάσουμε την προσοχή μας, είναι η βούληση της νέας διακυβέρνησης για την πάταξη της διαφθοράς, για τη διαφάνεια. Η διαφθορά δεν είναι ένα πρόβλημα που δημιουργήθηκε σήμερα. Είναι ένα φαινόμενο που οφείλεται σε χρόνιες παθογένειες και που γιγαντώθηκε στα χρόνια της διακυβέρνησης της χώρας από το ΠΑ.ΣΟ.Κ..
      Στηρίζω, λοιπόν, τον αγώνα της Κυβέρνησης, που επιδεικνύει μηδενική ανοχή στα φαινόμενα διαφθοράς και αδιαφάνειας με τη δημιουργία αποτελεσματικού θεσμικού πλαισίου. Στηρίζω τις επιλογές του Πρωθυπουργού Κώστα Καραμανλή για τη μετωπική σύγκρουση με τη διαφθορά. Στηρίζω τις πρωτοβουλίες της ηγεσίας του Υπουργείου Εθνικής Άμυνας για πλήρη διαφάνεια στους αμυντικούς εξοπλισμούς.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας).
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπεκίρη.
      Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δώδεκα μαθητές και μαθήτριες και επτά συνοδοί-δάσκαλοι και γονείς, από το 3ο Δημοτικό Σχολείο Κάρλας Μαγνησίας και το Δημοτικό Σχολείο Κεραμιδίου Μαγνησίας.
       Πρόκειται για ιστορικές περιοχές. Πώς θα μπορούσαν να είναι διαφορετικά, αφού είναι στη Μαγνησία;
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, έθεσα υποψηφιότητα για Βουλευτής για πρώτη φορά το 1989 και τότε εξελέγην. Ήταν η εποχή της μεγάλης θύελλας για την «κάθαρση». Από τότε ακούω συνεχώς από αυτό εδώ το Βήμα αρές, κατάρες και αποκηρύξεις κατά της διαπλοκής και της διαφθοράς. 
      Έχω την αίσθηση ότι κάποτε πρέπει να διδασκόμαστε από την εμπειρία. Ποιος πρωτοαναφέρθηκε στη διαπλοκή; Ο κ. Μητσοτάκης. Πού κατέληξε το θέμα; Να καταγγείλει Υπουργό του ότι τον «έριξε» διαπλεκόμενος. Μίλησε στη συνέχεια και η Νέα Δημοκρατία για τη διαπλοκή, όπως και πρόσφατα, προεκλογικά. Πού κατέληξε το θέμα; Στο φιάσκο του Βασικού Μετόχου.
      Κύριε τέως Πρόεδρε του Συνασπισμού, με όλη την εκτίμηση και την αγάπη που σας έχω, να πούμε ονόματα. Αλλά, όπως η διαφθορά θέλει δύο και η διαπλοκή θέλει δύο, πολιτικούς και την άλλη πλευρά της οικονομίας, των Μ.Μ.Ε.. Όποιος έχει στοιχεία, να πει ονόματα και για πολιτικούς και για τους άλλους, για να τους αποβάλλουμε. Δεν μπορεί, συνεχώς, επί δεκαπενταετία, να δηλητηριάζουμε το κλίμα στη χώρα με όλες αυτές τις γενικολογίες. Δεν νομίζω ότι προσφέρουμε έτσι θετικές υπηρεσίες στον ελληνικό λαό.
      Και έρχομαι τώρα στο νομοσχέδιο. ‘Εχει σχέση και με τις παρατηρήσεις μου.
      Κύριε Υπουργέ, και μετά την τροπολογία που καταθέσατε, πιστεύω ότι στοιχειώδης πολιτική ευθιξία και η κοινοβουλευτική δεοντολογία θα επέβαλε το λιγότερο να αποσύρετε το νομοσχέδιο. Γιατί με την τροπολογία ουσιαστικά ανατρέπετε τη διοικητική βάση στην οποία βασίζονται οι ρυθμίσεις. Δεν το κάνετε και έτσι είμαι υποχρεωμένος να τοποθετηθώ.
      Θέλω, λοιπόν, να πω ότι στη νομοθετική σας πρωτοβουλία σήμερα ταιριάζει το ρηθέν –δεν βρίσκω καλύτερο- «ώδινεν όρος και έτεκεν μυν». Τρωκτικό λέγεται στην καθομιλουμένη. Τι κάνετε; Μία τρύπα στο νερό. Κανένα βήμα μπροστά. Βήματα πίσω. Κανένα πάθημα δεν έγινε μάθημα; Καμία εμπειρία, καλή ή κακή από το παρελθόν δεν αξιοποιείτε. Κρίμα!
      Εγώ πιστεύω ότι χάθηκε μια ευκαιρία για μια ουσιαστική συζήτηση, μια ευκαιρία για να ρυθμίσουμε με διακομματική προσέγγιση -όχι μόνο των δύο μεγάλων κομμάτων, όλα τα κόμματα έχουν ευαισθησίες και προτάσεις- και με τη μεγαλύτερη δυνατή συναίνεση ένα τόσο σημαντικό ζήτημα για την εθνική άμυνα και για την εθνική οικονομία.
      Κύριε Υπουργέ, οι προμήθειες αμυντικού εξοπλισμού –γι’ αυτό προείπα ότι έχει σχέση το νομοσχέδιο με αυτά που είπα στην αρχή- ήταν και είναι συνήθως, για την παράταξή σας, το επιλεγμένο πεδίο βολής κατά του ΠΑ.ΣΟ.Κ. Ήταν πάντα το έδαφος καλλιέργειας του ζιζανίου της σκανδαλολογίας, συκοφάντησης των αντιπάλων. Γιατί χρησιμοποιεί αυτήν τη μέθοδο η παράταξή σας ως μέθοδο πολιτικής επιβίωσης;
      Αναφέρθηκα στην εμπειρία μου από την εποχή που πρωτοεξελέγην.
       Η τραυματική μου εμπειρία, κυρίες και κύριοι συνάδελφοι –το λέω για τους νεότερους- ήταν ότι λίγες μέρες μετά την εκλογή μου συμμετείχα, εκ μέρους του ΠΑ.ΣΟ.Κ., στην εξεταστική επιτροπή της αγοράς του αιώνα. Ξέρετε τι προσπάθεια έγινε τότε; Να ποινικοποιηθεί μία πολιτική, θα έλεγα μια εθνική επιλογή, για αγορά αντί ενός, δύο τύπων αεροπλάνου. Επιλογή ήταν για την καλύτερη άμυνα της χώρας, όπως αποδείχθηκε και εκ των υστέρων.
      Ξέρετε ποιος ήταν τότε ο επικεφαλής της επιτροπής σκανδάλων της Νέας Δημοκρατίας; Ίσως δεν το ξέρουν οι νεότεροι. Ο γνωστός από την πρόσφατη επικαιρότητα κ. Παλαιοκρασσάς. Και ξέρετε πού κατέληξε η υπόθεση; Σε φιάσκο. Απλώς τότε επλήγη και το κύρος της χώρας και των Ενόπλων Δυνάμεων. Το ζήσαμε στην επιτροπή για τρεις μήνες. Μάλιστα έγιναν αμέσως νέες οι εκλογές και δεν είχα «βγει» επί τρεις μήνες στον κόσμο και παραλίγο να τις χάσω. Ανάλογα συνέβησαν με την πρόσφατη εξεταστική επιτροπή. Πού κατέληξε; Στην αποπομπή του κ. Ζορμπά. 
      Υποστηρίζει σήμερα η Κυβέρνηση ότι αίρει «το απαράδεκτο, ύποπτο και διάτρητο» όπως λέει, καθεστώς του π.δ. 284/89. Με αυτό, όμως, το σύστημα, μετά από είκοσι μήνες κλείσατε τις προμήθειες των F-16, μιας από τις μεγαλύτερες αγορές αμυντικού υλικού. Και κάνατε και άλλες συμβάσεις. Και καταθέσατε το νομοσχέδιο, αφού κλείσατε αυτήν την αγορά, με τον τρόπο που την κλείσατε. Άλλα λέγατε στο λαό και άλλα κάνατε στην πράξη. Δεν είναι αυτό αποκάλυψη υποκρισίας και διγλωσσίας;
      Κυρίες και κύριοι συνάδελφοι, είμαι ο τελευταίος που θα αμφισβητήσει την ανάγκη μίας συνεχούς βελτίωσης κάθε πλαισίου, που αφορά προμήθειες ή έργα και εν προκειμένω του αμυντικού υλικού των Ενόπλων Δυνάμεων. Το ΠΑ.ΣΟ.Κ. μάλιστα έχει δεσμευτεί για τον εκσυγχρονισμό του θεσμικού πλαισίου στο προεκλογικό του πρόγραμμα. Εσείς, όμως, τι κάνατε σήμερα ουσιαστικά;
      Κύριε Υπουργέ, δεν έχω ιδιαίτερη εμπειρία από τις προμήθειες των Ενόπλων Δυνάμεων, αλλά έχω μακρά και πιστεύω καλή και αποδεδειγμένη εμπειρία από τις δημόσιες συμβάσεις για τα έργα. Υπάρχουν αναλογίες. Θα σας πω τι κάνετε. Διατηρείτε στο μεγαλύτερο μέρος τις διατάξεις του προεδρικού διατάγματος, χωρίς να κάνετε κανένα βήμα μπροστά. Τουναντίον, κάνετε βήματα πίσω. Ανάγετε τις διακρατικές συμφωνίες σε κύρια διαδικασία προμήθειας, χωρίς να εξασφαλίζετε ότι αυτό γίνεται μέσω διεθνών διαγωνισμών. Πιστεύετε ότι αυτό θα είναι προς το συμφέρον του δημοσίου; Να μιλήσω για άγνοια του κινδύνου; Να μιλήσω για σκοπιμότητες; Πιστεύετε στα αλήθεια ότι μία διακρατική συμφωνία χωρίς διαγωνισμό θα φέρει καλύτερο αποτέλεσμα; 
      Λεόντειες θα είναι οι συμβάσεις με τις μεγάλες χώρες, κύριε Υπουργέ, χωρίς να έχετε την εγγύηση για τιμές και ποιότητα ενός διαγωνισμού. Ουσιαστικά βάζετε τη χώρα στο στόμα του λύκου. 
      Σε ό,τι δε αφορά τη δήθεν κατάργηση των απευθείας αναθέσεων, εδώ πραγματικά ταιριάζει το «αιδώς». Ποιον εμπαίζετε; Η προμήθεια με διαπραγμάτευση είναι ακριβώς αυτό που ορίζαμε παλαιά ως «απευθείας ανάθεση». Τι αλλάζει; Τίποτε. Αυτό προβλέπουν και οι οδηγίες της Κοινότητας για όλους τους τομείς προμηθειών που δεν αναφέρονται στους αμυντικούς εξοπλισμούς. Εννοώ όλους τους άλλους τομείς δημόσιων συμβάσεων που αφορούν στα έργα ή στις προμήθειες. Άρα, το νομοσχέδιο δεν προσθέτει, όπως λέτε, διαφάνεια. ‘Η μάλλον η πρόσθετη διαφάνεια, την οποία ισχυρίζεστε ότι προωθείτε, είναι φενάκη. Αδιαφάνεια συγκαλύπτει με τις ρυθμίσεις. 
      Όπως ανέφερε ο εισηγητής μας, το ΠΑ.ΣΟ.Κ. έχει συγκεκριμένες προτάσεις για ουσιαστική και όχι εικονική μεταρρύθμιση του συστήματος προμηθειών αμυντικού υλικού.
      Ο Πρόεδρος του ΠΑ.ΣΟ.Κ. εδώ και πολύ καιρό με την πρόταση των οκτώ σημείων για τη διαφάνεια έχει προσδιορίσει την κατεύθυνση προς την οποία πρέπει να κινηθούμε και εν προκειμένω, όσον αφορά δηλαδή τον αμυντικό εξοπλισμό. ‘Οχι μόνο για να βγάλουμε το θέμα των εξοπλισμών, ένα τόσο σοβαρό ζήτημα, από τη στείρα πολιτική αντιπαράθεση, να αποκαταστήσουμε στους πολίτες κλίμα εμπιστοσύνης που έχει κλονισθεί, αλλά κυρίως για να υπάρξει και ουσιαστικός και πραγματικός έλεγχος των προμηθειών και να διασφαλιστεί το συμφέρον του δημοσίου.
      Η κατεύθυνση είναι μία και μόνη, κύριε Υπουργέ. Η ενεργότερη συμμετοχή του Κοινοβουλίου σε όλους τους κρίκους της αλυσίδας των εξοπλισμών από τον προγραμματισμό μέχρι την παραλαβή. Όχι μόνο για a posteriori έλεγχο είτε του προγραμματισμού είτε των συμβάσεων, αλλά κυρίως για a priori έλεγχο στον προγραμματισμό των εξοπλισμών, τις προτεραιότητες, τις προδιαγραφές των συμβάσεων. 
      Κύριε Υπουργέ, το ξέρετε καλύτερον εμού -ανάλογα ισχύουν και στις άλλες προμήθειες και στα έργα που έχω εμπειρία- στον ορθό προγραμματισμό προμηθειών, ιδιαίτερα μάλιστα των εξοπλισμών που έχουν ίδια χαρακτηριστικά, είναι η «ταμπακιέρα». Από εκεί ξεκινάει η επιτυχής ιεράρχηση των αναγκών, η σωστή επιλογή των συστημάτων. Εγώ προσωπικά θα έβλεπα και μια μόνιμη κοινοβουλευτική επιτροπή με ρόλο και στην κατάρτιση και στην υλοποίηση των προγραμμάτων. Αυτό θα ήταν μια ειλικρινής και μια θετική πρωτοβουλία -που δεν πήρατε- για να προχωρήσουμε σε αποδεκτό θεσμικό πλαίσιο. 
      Όλη η μέχρι τώρα κυβερνητική «πράξη» σας, αλλά και αυτή η νομοθετική πρωτοβουλία σάς αφήνουν έκθετους στους πολίτες, για γύμνια πολιτικής -δεν εισφέρατε τίποτα το καινούργιο- και εν προκειμένω κυρίως για περίσσευμα διγλωσσίας και κομματικής υστεροβουλίας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, είναι πράγματι σημαντικό το νομοσχέδιο που συζητάμε σήμερα και είναι σημαντικό, γιατί αφορά τον ελληνικό λαό. Πρόκειται για δεκάδες δισεκατομμύρια ευρώ που δίνονται για εξοπλιστικά προγράμματα, για στρατιωτικό υλικό. Σε αυτό το σημείο βέβαια ακούστηκε και από τη Νέα Δημοκρατία ότι η Κυβέρνηση έχει μειώσει τις στρατιωτικές δαπάνες. 
      Συζητήσαμε τον προϋπολογισμό πριν από ενάμιση μήνα και εκεί αποδείξαμε ότι και η Νέα Δημοκρατία, όπως και οι προηγούμενες κυβερνήσεις, τις μόνες δαπάνες που δεν έχουν μειώσει, είναι οι στρατιωτικές δαπάνες. Αναφέρω ότι το 25% του δημόσιου χρέους των 203.000.000.000 ευρώ είναι το στρατιωτικό χρέος. Αυτό βέβαια είναι συσσωρευμένο εδώ και πάρα πολλά χρόνια από τις κυβερνήσεις που εναλλάσσονται, γιατί πραγματικά γίνεται ένα παιχνίδι σε βάρος του λαού, όταν προεκλογικά βγαίνει, παραδείγματος χάρη, ο σημερινός Πρωθυπουργός και λέει ότι θα μειώσουμε τις στρατιωτικές δαπάνες για να αυξήσουμε τις δαπάνες των κοινωνικών δαπανών: παιδεία, υγεία, πρόνοια. Μα, σε αυτές τις δαπάνες ακριβώς ο κρατικός προϋπολογισμός του 2006 προβλέπει δραστικές μειώσεις, κάνετε δηλαδή το αντίθετο και αυτό είναι τουλάχιστον πολιτική υποκρισία. Πρόσφατη, εξάλλου, είναι και η αγορά των τριάντα F-16. Βλέπουμε το ίδιο και εδώ. Μέσα από τις διακρατικές συμφωνίες, που εσείς λέτε ότι είναι προς όφελος της χώρας, οι πολυεθνικές εταιρείες, διαμέσου των κυβερνήσεων που τις εκπροσωπούν, έρχονται εδώ, κάνουν τα παζάρια και εσείς αγοράζετε, όπως και οι προηγούμενοι.
      Έτσι, λοιπόν, εμείς εκτιμάμε ότι βασικό στοιχείο, για να μιλήσουμε για τις στρατιωτικές δαπάνες, είναι να μιλήσουμε και για τον προσανατολισμό των Ενόπλων Δυνάμεων, γιατί επιτέλους πρέπει να πούμε την αλήθεια στον ελληνικό λαό, ότι εδώ δεν έχουν οι Ένοπλες Δυνάμεις κανένα χαρακτήρα αμυντικής θωράκισης της χώρας, δηλαδή των συνόρων και της εδαφικής ακεραιότητας αυτής της χώρας. 
      Δεν υπάρχει αμυντικός σχεδιασμός. Εκείνο που υπάρχει στα πλαίσια της Ευρωπαϊκής Ένωσης, αλλά και του ΝΑΤΟ, είναι η συμμετοχή των Ενόπλων Δυνάμεων στους επιθετικούς σχεδιασμούς των ιμπεριαλιστικών αυτών κέντρων, για την προώθηση, όπως έχει αποδειχθεί, μεγάλων πολυεθνικών συμφερόντων είτε είναι για τα πετρέλαια είτε είναι για την αξιοποίηση, την εκμετάλλευση των πλουτοπαραγωγικών πηγών κάθε χώρας. Δεν το ζήσαμε αυτό με την προηγούμενη κυβέρνηση στη Γιουγκοσλαβία; Δεν το ζήσαμε στο Ιράκ την περίοδο 1990-1992 μ’ εσάς; Δεν το ζούμε και τώρα; Δεν το ζήσαμε στο Αφγανιστάν; Αυτός είναι αμυντικός σχεδιασμός ή καθαρά οι Ένοπλες Δυνάμεις παρατάσσονται στους επιθετικούς σχεδιασμούς, που έχουν αυτά τα ιμπεριαλιστικά κέντρα; Άρα, λοιπόν, αν ξεκινάμε από εκεί, το παρόν νομοσχέδιο είναι λογικό ότι δεν μπορεί να βάλει φραγμό στη μεγάλη αδιαφάνεια, που επικρατεί στα εξοπλιστικά προγράμματα και στο υπόλοιπο στρατιωτικό υλικό. 
      Στο άρθρο 30 αναφέρεστε στην εγχώρια βιομηχανική συμμετοχή και την ελληνική προστιθέμενη αξία. Ενώ -επαναλαμβάνω για μια ακόμη φορά- ο σχεδιασμός είναι αυτός που έχετε, έρχεστε εδώ να μιλήσετε για την εγχώρια βιομηχανική συμμετοχή. Μάλιστα λέτε ότι με απόφαση του Υπουργού θα καθορίζονται οι όροι και οι προϋποθέσεις. Εσείς θα καθορίζετε δηλαδή τους όρους και τις προϋποθέσεις. Γνωρίζουμε πολύ καλά ότι αυτή η συμμετοχή της ελληνικής βιομηχανίας πρέπει να γίνεται με συμβόλαιο με τον προμηθευτή, άρα δηλαδή και πάλι θα υπάρχει στη μέση ο προμηθευτής. Και ξέρουμε πολύ καλά, βέβαια, ότι οι προμηθευτές είναι πολυεθνικές εταιρείες είτε των Ηνωμένων Πολιτειών είτε της Ευρωπαϊκής Ένωσης. Αυτό έχει αποδείξει η ιστορία όλα αυτά τα χρόνια. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Και η Ε.Α.Β. είναι προμηθευτής και η ΕΛ.Β.Ο..
      ΑΓΓΕΛΟΣ ΤΖΕΚΗΣ: Θα σας πω τώρα για την Ε.Α.Β., θα σας πω για την ΕΛ.Β.Ο., θα σας πω και για την ΠΥΡ.ΚΑΛ.. 
      Μια που είπατε για την ΕΛ.Β.Ο., δεν ήμασταν εδώ μέσα και εσείς και εμείς που καταψηφίσαμε τότε την πρόταση του ΠΑ.ΣΟ.Κ. για να μπει ο κ. Μυτιληναίος μέσα στην ΕΛ.Β.Ο., για να έχει το 43%; Είκοσι δύο μήνες είστε, λοιπόν, στην Κυβέρνηση. Τι κάνατε για να αλλάξετε το καθεστώς και να επανέλθει η ΕΛ.Β.Ο. στον αποκλειστικό έλεγχο του δημόσιου τομέα; Τίποτα δεν κάνατε. Και ξέρετε γιατί δεν μπορείτε να κάνετε κάτι; Γιατί η πολιτική σας φιλοσοφία είναι και αυτός ο τομέας να δοθεί στα χέρια της ιδιωτικής επιχειρηματικής δραστηριότητας. Αυτή είναι η πολιτική σας βούληση, αυτό είναι το πρόγραμμα σας και εμείς τουλάχιστον το διαβάζουμε, το μελετάμε και ερχόμαστε διαβασμένοι εδώ, κύριε Υπουργέ.
      Άρα, λοιπόν, πιστεύουμε ότι, εφόσον υπάρχει αυτή η συμμετοχή, όλη η προμήθεια των Ενόπλων Δυνάμεων θα γίνεται από αυτά τα κέντρα. Γιατί εμείς μιλάμε για την ελληνική βιομηχανία και λέμε ότι πρέπει να αναπτυχθεί. Όμως είπα ότι, όταν έχεις ένα διαφορετικό προσανατολισμό των Ενόπλων Δυνάμεών σου για τη διαφύλαξη των συνόρων, της εδαφικής ακεραιότητας της χώρας έξω από τους επιθετικούς σχεδιασμούς αυτών των ιμπεριαλιστικών οργανισμών, τότε πραγματικά πιστεύουμε ότι μπορεί να αναπτυχθεί η Ελληνική Αμυντική Βιομηχανία, αλλά ως ενιαίος φορέας απόλυτα ελεγχόμενος από το δημόσιο. Δεν χωράνε εδώ επιχειρηματικές δραστηριότητες. Στρατηγικής σημασίας είναι ο τομέας για τη διαφύλαξη των συνόρων και της εδαφικής ακεραιότητας της χώρας. Και αναφερόμαστε βέβαια στην Ε.Α.Β., στην ΠΥΡ.ΚΑΛ., στην ΕΛ.Β.Ο.. Είναι χαρακτηριστικά αυτά τα πράγματα.
      Όμως στο άρθρο 30, το περιβόητο, μιλάτε για τον προμηθευτή και λέτε ότι πρέπει να έχει δοσοληψίες με την ελληνική βιομηχανία στο 35% και βέβαια με απόφαση δική σας, εσείς θα καθορίσετε τους όρους και τις προϋποθέσεις. Εάν εσείς δεν τους καθορίσετε δεν υπάρχει και καμία τέτοια συνεργασία. 
      Ακόμα αναφέρεστε εδώ και στην έρευνα. Λέτε ότι η ελληνική βιομηχανία πρέπει να αναπτύσσει σε συνεργασία και με τα πανεπιστήμια την έρευνα. Μα, δεν ξέρετε ότι η έρευνα στα πανεπιστήμια δεν υπάρχει; Δεν υπάρχει και για άλλους σκοπούς. Δεν ξέρετε ότι τα πανεπιστήμια, τα ανώτατα εκπαιδευτικά ιδρύματα, κλείνουν και ζητάνε πραγματικά να δοθούν τα κονδύλια για τη λειτουργία τους; Δεν έχετε ακούσει πραγματικά αυτήν την ανησυχία της πανεπιστημιακής κοινότητας, των φοιτητών, ότι τα πανεπιστήμια κλείνουν; Αλλά θα μου πείτε, εδώ πρόκειται μέσα από την αναθεώρηση να μας φέρετε τα ιδιωτικά πανεπιστήμια και αυτό σημαίνει υποβάθμιση ακόμα περισσότερο της ανώτατης δημόσιας εκπαίδευσης. Όμως, κύριε Υπουργέ, έρευνα γίνεται στα πανεπιστήμια μέσα από προγράμματα του ΝΑΤΟ και φυσικά βέβαια είναι αποκλειστικής δικαιοδοσίας του ΝΑΤΟ η έρευνα, δεν γίνεται δηλαδή για το καλό της χώρας, για το καλό της κοινότητας, αλλά είναι για αποκλειστική χρήση του ΝΑΤΟ.
      Και έρχομαι βέβαια στο άρθρο 51 για την προμήθεια με διαπραγμάτευση. Τι λέτε εδώ τώρα; Επιτρέπεται –λέει- αυτή η προμήθεια με διαπραγμάτευση, που θα κάνει το Υπουργείο για επείγουσες περιπτώσεις προμήθειας, που απαιτεί μυστικότητα ενέργειας ότι θεωρούμε κάτι κρατικό απόρρητο για θέματα ασφάλειας του κράτους. Μα, εδώ παραβιάζετε ανοιχτές θύρες.
      Υπάρχει τίποτα μυστικό όταν είσαι ενταγμένος στο ΝΑΤΟ μέσα και στην Ευρωπαϊκή Ένωση; Αυτοί γνωρίζουν πολύ καλύτερα και από τη Βουλή διάφορα μυστικά, τα οποία εμείς δεν τα ξέρουμε, δεν τα ξέρει και ο ελληνικός λαός. 
      Επομένως εσείς θα επιλέξετε τον προμηθευτή και θα επικαλεσθείτε ένα κρατικό μυστικό. Ποιο θα είναι αυτό; Ποιος θα το μάθει; Θα το ξέρετε εσείς, το ΝΑΤΟ, η Ευρωπαϊκή Ένωση και βέβαια ο εξ Ανατολών εχθρός, όπως τον ονομάζετε, η Τουρκία, για την οποία βέβαια κάνουμε μεγάλους εξοπλισμούς, αλλά είναι σουρωτήρι ο εναέριος χώρος; 
      Είναι αρνητικό να μη μαθαίνει η Βουλή κάτι γι’ αυτό που εσείς λέτε ότι θα επιλέξετε τον προμηθευτή. Και μάλιστα για να σκεπάσετε και όλο αυτό το πλέγμα της μυστικότητας που σας διακατέχει –και ξέρετε όταν υπάρχει μυστικότητα δεν μπορεί να υπάρχει διαφάνεια στον εξοπλισμό, δεν μπορεί να υπάρχει διαφάνεια στην προμήθεια των Ενόπλων Δυνάμεων- μπορείτε να επικαλεσθείτε ότι είναι κρατικό μυστικό, λόγους ασφάλειας και έτσι να σκεπάσετε κάθε διαφάνεια. 
      Στο άρθρο 51, λοιπόν, αναφέρεστε στην εγχώρια βιομηχανία, που το κράτος μετέχει με πάνω από 50% και λέτε ότι μπορούν να συμμετέχουν στην επιλογή. Πιστεύουμε ότι αυτό είναι το άλλοθι γι’ αυτές τις επιλογές που έχετε κάνει, ιδίως μέσω των διακρατικών συμφωνιών. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Είναι στήριξη της εγχώριας πολεμικής βιομηχανίας. 
      ΑΓΓΕΛΟΣ ΤΖΕΚΗΣ: Σας έκανα συγκεκριμένη πρόταση. Εμείς προτείνουμε τον ενιαίο δημόσιο φορέα, που θα είναι ο αποκλειστικός προμηθευτής των Ενόπλων Δυνάμεων. Θα πρέπει να υπάρξει, όμως, ένας τέτοιος εθνικός φορέας. Το έχουμε πει κατ’ επανάληψη στους εργαζόμενους, διότι βλέπουν τη συρρίκνωση της Ελληνικής Αμυντικής Βιομηχανίας όλα αυτά τα χρόνια. Στο τέλος θα μείνουν μόνο τα κουφάρια των εργοστασίων, όπως έμειναν και σε άλλους κλάδους τα κουφάρια των εργοστασίων και απολύθηκαν οι εργαζόμενοι. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Γι’ αυτό τους στηρίζουμε. 
      ΑΓΓΕΛΟΣ ΤΖΕΚΗΣ: Δεν βλέπω να τους στηρίζετε. Εκείνο που κάνετε είναι να δημιουργείτε άλλοθι για να προμηθεύεστε, όπως προμηθευτήκατε και τα τριάντα F-16 μέσα από διακρατική συμφωνία, με την επιβολή, αν θέλετε, και του Αμερικάνου πρεσβευτή μέσα στη χώρα μας. 
      Εξάλλου μη μας διαφεύγει ότι υπάρχει και ο νόμος για τις δημόσιες επιχειρήσεις. Και εμείς κρούομε τον κώδωνα του κινδύνου και σ’ αυτούς τους εργαζόμενους και σε όλους τους εργαζόμενους των δημοσίων επιχειρήσεων. 
      Ξέρετε πολύ καλά ότι αν χαρακτηριστεί μια τέτοια επιχείρηση ζημιογόνα, εκεί επέρχεται η σπάθη, της σημερινής Κυβέρνησης, των Υπουργείων και λέει, ισοπεδώνω εργασιακά και ασφαλιστικά δικαιώματα. 
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, είστε εκτός νομοσχεδίου τώρα. 
      ΑΓΓΕΛΟΣ ΤΖΕΚΗΣ: Γι’ αυτό λέμε και εμείς ότι στηρίζουμε τον ενιαίο δημόσιο φορέα αμυντικής βιομηχανίας με διαφορετική πλέον επιλογή στο σχεδιασμό των Ενόπλων Δυνάμεων για να έχουμε πραγματικά διαφύλαξη των συνόρων και της εδαφικής ακεραιότητας της χώρας. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Τζέκη. 
      ΑΓΓΕΛΟΣ ΤΖΕΚΗΣ:  Γιατί ξέρετε πολύ καλά, κύριε Υπουργέ, ότι στη Μαδρίτη αναγνωρίστηκε ότι η Τουρκία έχει ζωτικά συμφέροντα μέσα στο Αιγαίο. 
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ, κύριε Τζέκη, ολοκληρώστε. 
      ΑΓΓΕΛΟΣ ΤΖΕΚΗΣ: Και η αναγνώριση αυτή έγινε και με τη σύμφωνη γνώμη τη δική σας,…
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, δεν μπορείτε να μην ακούτε τι σας λέει το Προεδρείο. 
      ΑΓΓΕΛΟΣ ΤΖΕΚΗΣ: …της Νέας Δημοκρατίας, ως αξιωματική αντιπολίτευση. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν υπάρχει σύμφωνη γνώμη σ’ αυτά τα πράγματα. 
      ΠΡΟΕΔΡΕΥΩΝ (Γεώργιος Σούρλας): Ολοκληρώσατε, κύριε συνάδελφε. 
      ΑΓΓΕΛΟΣ ΤΖΕΚΗΣ: Σας ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Εγώ πώς να σας ευχαριστήσω τώρα, όταν με δυσκολεύετε; Εν πάση περιπτώσει. Βλέπετε ο χρόνος είναι αμείλικτος. Τι να κάνουμε; Ο Κανονισμός το ορίζει. 
      Ο κ. Μάνος έχει το λόγο. 
      ΣΤΕΦΑΝΟΣ ΜΑΝΟΣ: Κύριοι Βουλευτές, θα περιοριστώ σε παρατηρήσεις που αφορούν το τελευταίο θέμα, που έθεσε και ο κ. Τζέκης, την παράγραφο δ΄ του άρθρου 51. 
      Θα έλεγα, όμως, γενικά ότι αυτό το νομοσχέδιο για τις προμήθειες των Ενόπλων Δυνάμεων, ήδη το γεγονός ότι περιέχει τόσα πολλά άρθρα και τόσες πολλές λεπτομέρειες, με βάζει σε πολλές σκέψεις για το πόσο λειτουργικό είναι. Θα έλεγα ότι ένα νομοσχέδιο για προμήθειες, καθαρές προμήθειες, πράγματι διαφανείς, θα μπορούσε να διατυπωθεί σε δύο-τρεις σελίδες. Αυτή όμως, η ατελείωτη, λεπτομερής καταγραφή, μάλλον υποψίες μου δημιουργεί. Γι’ αυτό εγώ συνολικά θα το καταψηφίσω. Αλλά θα περιοριστώ σε ειδικότερες παρατηρήσεις που αφορούν την παράγραφο 2δ΄ του άρθρου 51. 
      Παίρνω αφορμή, κύριοι συνάδελφοι, από ένα κείμενο με παρατηρήσεις από το Σύνδεσμο Κατασκευαστών Πλαισίων και Αμαξωμάτων Αυτοκινήτων, που έλαβα χθες και αντιλαμβάνομαι ότι το λάβατε όλοι σας. 
      Καταθέτω ό,τι έλαβα. Είναι μία επιστολή, ένα κείμενο με ερωτήσεις και απαντήσεις και παρατηρήσεις. Υπογράφεται από τους κυρίους Σακελλαρόπουλο, Σαρακάκη, Ταγκαλάκη και Πετρόπουλο. 
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εκεί αναφέρουν τα εξής πράγματα. Πρώτον, ότι έχουν ανατεθεί με απευθείας διαδικασίες οι παραγγελίες “HAMMER” στην εταιρεία ΕΛ.ΒΟ.. Και ερωτούν «γιατί τα δίνετε απευθείας στην ΕΛ.Β.Ο. και εμείς κάνουμε τα ίδια πράγματα». Αυτά τα “HAMMER” είναι τζιπ για στρατιωτική χρήση και ρωτάνε γιατί τα δίνετε απευθείας. Υποστηρίζουν ακόμα ότι έχουν δοθεί σε τιμή πολύ υψηλότερη από εκείνη που θα προέκυπτε από μία αγορά από τον Αμερικανό κατασκευαστή ή θα ήταν ακόμα φθηνότερα εάν γινόταν διαγωνισμός στην Ελλάδα. 
      Πρόλαβα –και λέω πρόλαβα γιατί το έλαβα χθες το βράδυ- και συμβουλεύτηκα σήμερα το πρωί το internet. Εκεί βρήκα ορισμένα στοιχεία για τα “HAMMER”, ειδικά για τους τύπους που μου είπαν ότι παρηγγέλθησαν, των Μ-1114, που είναι ελαφρώς θωρακισμένα και των Μ-1113, που είναι οχήματα γενικής χρήσεως από ό,τι αντιλαμβάνομαι. 
      Είπατε εσείς, κύριε Υπουργέ, στην επιτροπή ότι καταφέρατε μετά από διαπραγματεύσεις να αποκτήσετε τα “HAMMER” σε χαμηλότερη τιμή από εκείνη την οποία είχε πληρώσει η προηγούμενη κυβέρνηση αγοράζοντας πάλι “HAMMER” από την ΕΛ.Β.Ο.. Εάν κατάλαβα καλά το Μ-1114 το διαπραγματευτήκατε στις 235.000 ευρώ το κομμάτι, ενώ αντίθετα το γενικής χρήσεως, που δεν έχει την ελαφρά θωράκιση, μετά από διαπραγμάτευση το αποκτήσατε στις 130.000 ευρώ. Λέω τα νούμερα με κάποια επιφύλαξη, διότι μπορεί να μην είναι απολύτως ακριβή, αλλά τόσο θυμούμαι ότι ήταν. 
      Εγώ, λοιπόν, είδα σήμερα στο internet ότι για το Μ-1114, δηλαδή το ελαφρώς θωρακισμένο η τιμή του είναι 146.844 δολάρια. Με ισοτιμία 1,21 σημαίνει ότι η τιμή του είναι 121.359 ευρώ, αντί των 235.000 ευρώ. Αγοράζετε απ’ ό,τι καταλαβαίνω εκατόν εξήντα πέντε τέτοια αυτοκίνητα από την ΕΛ.Β.Ο.. Το σύνολο, λοιπόν, είναι 38.775.000 δολάρια. Εάν τα είχατε αγοράσει από τους Αμερικάνους θα είχατε αγοράσει τριακόσια δεκαεννέα αντί εκατόν εξήντα πέντε. Και στον άλλο τύπο, στον ελαφρύτερο, που δεν έχει θωράκιση, στο Μ-1113 αντί των εξήντα έξι θα είχατε αγοράσει εκατόν εβδομήντα. 
      Επειδή άκουσα ένα συνάδελφο της Νέας Δημοκρατίας να λέει ότι υπάρχει πλήρης διαφάνεια στις προμήθειες των Ενόπλων Δυνάμεων, θα ήθελα να πω το εξής: Δεν θα έπρεπε εσείς να μας πείτε σε τι τιμή θα μπορούσαμε να τα αγοράσουμε από τους Αμερικάνους απευθείας και να μην περιμένετε να εντοπίσω κάτι στο διαδίκτυο; Καταθέτω και τα στοιχεία του διαδικτύου, τα οποία λένε ότι έχουν ενημερωθεί στις 12 Ιανουαρίου του τρέχοντος έτους. 
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό δεν θα απαιτούσε η διαφάνεια; Λέμε ότι θα τα πάρουμε γι’ αυτούς τους λόγους –να εξηγήσουμε τους λόγους όταν είναι με απευθείας ανάθεση- σ’ αυτήν την τιμή, μολονότι η τιμή από τις Ηνωμένες Πολιτείες ή από όπου αλλού κατασκευάζονται αυτά, θα ήταν κάποια άλλη. 
      Ψάχνοντας ακόμα, πληροφορήθηκα τα εξής: Πληροφορήθηκα ότι η εταιρεία που τα φτιάχνει στις Ηνωμένες Πολιτείες λέγεται “Α.Μ. GENERAL”. Στην Ελλάδα αντιπροσωπεύει την εταιρεία αυτή ο όμιλος «Συγγελίδη». Και τώρα το επόμενο ερώτημα είναι το εξής: Όταν αγοράζουμε με 235.000 ένα αυτοκίνητο, που στην Αμερική κάνει 121.000, πώς μοιράζονται αυτά τα χρήματα; Τι πάει στην ΕΛ.ΒΟ., τι πάει στον αντιπρόσωπο των “HAMMER” και τι πάει στην εταιρεία στις Ηνωμένες Πολιτείες, για να ξέρουμε τι ακριβώς συμβαίνει. Και στη συνέχεια, δεν πρέπει να δώσουμε μία εξήγηση, γιατί τα κάνουμε όλα αυτά; Ποια είναι η εξήγηση; 
      Εγώ, λοιπόν, θα συνιστούσα στον κύριο Υπουργό, να καταργήσει τελείως τις απευθείας αναθέσεις στην ελληνική βιομηχανία. Να κάνετε πάντοτε διαγωνισμούς. Οι διαγωνισμοί θα μάθουν τις εταιρείες να ανταγωνίζονται και να γίνουν καλύτερες. Εάν δεν κάνετε διαγωνισμούς θα δημιουργήσετε εταιρικά ψοφίμια. Αυτό το προεξοφλώ. Στο μέλλον θα ψάχνουμε να βρούμε πώς θα τις συντηρήσουμε, διότι μία εταιρεία, που έχει μάθει να πουλάει σ’ εσάς με απευθείας ανάθεση σε τιμή διπλάσια από εκείνη που ισχύει στην αγορά, δεν πρέπει να υπάρχει. 
      Αυτό απαντά στο ερώτημα που θέσατε, τι να τις κάνουμε τις εταιρείες; Τέτοιες εταιρείες, κύριε Υπουργέ, να τις αφήσετε να κλείσουν. Δεν δικαιούνται να υπάρχουν με αυτούς τους όρους. Αυτό το κάνω απολύτως σαφές. 
      Απ’ ό,τι προκύπτει από έγγραφο των άλλων κατασκευαστών φαίνεται ότι όλοι μπορούν να το κάνουν αυτό. Οπότε τίθεται δεύτερο ερώτημα, για ποιο λόγο τα δώσατε μόνο σ’ αυτούς; Γιατί δεν δοκιμάσατε και τους υπολοίπους; 
      Εγώ θέλω να σας επισημάνω ότι είστε σε πολύ ολισθηρό έδαφος. Και δεν είστε μόνο εσείς. Και οι προηγούμενοι έχουν κάνει τα ίδια πράγματα, διότι και αυτοί έχουν αγοράσει “HAMMER” ή παρήγγειλαν υποβρύχια από τα «Ελληνικά Ναυπηγεία» που αν τα είχαμε παραγγείλει από τον αρχικό προμηθευτή θα είχαμε πάρει περισσότερα και πολύ πιο γρήγορα. Μην παρασύρεστε από αυτά που μπορεί να σας λένε μερικοί ότι τάχα φτιάχνουν υψηλή τεχνολογία. Λαμαρίνες κολλάνε μόνο. Όλα τα υπόλοιπα τα εισάγουν. Όλοι αυτοί και τα ναυπηγία. Όλο το υποβρύχιο έρχεται απέξω και εδώ συγκολλούν τις λαμαρίνες και αν το κάνουν σωστά και αυτό.
      Όλα αυτά με οδηγούν στην σκέψη και στην πρόταση να καταργήσετε οποιαδήποτε δυνατότητα απευθείας ανάθεσης σε ελληνικές βιομηχανίες. Πάντοτε να κάνετε διαγωνισμό. Αλλιώς θα συνεχίσουμε να ξοδεύουμε τα χρήματα του ελληνικού λαού και να μην παίρνουμε αυτό που θέλουμε. Αν δεν είναι σωστές οι τιμές που σας έδωσα να μας πείτε εσείς ποιες είναι οι σωστές. Εγώ σας είπα πού τις βρήκα και τις κατέθεσα. Και να μας εξηγήσετε ποιο ανώτερο συμφέρον μας κάνει να πληρώνουμε τα αυτοκίνητα στη διπλή τιμή και γιατί θα ξοδέψουμε έτσι τα χρήματα του ελληνικού λαού. Θέλουμε μία εξήγηση τη στιγμή που υπ0άρχουν άλλοι που λένε ότι και αυτοί μπορούν να μας τα φτιάξουν.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ο κ. Μάνος έθεσε πολύ σοβαρά θέματα και θα πρέπει να διευκρινιστούν για να δούμε τι συμβαίνει. Κατ’ αρχάς, οι τιμές τις οποίες επικαλείται για συγκεκριμένους τύπους αυτοκινήτων αφορούν αυτοκίνητο, το οποίο όταν έρχεται στην Ελλάδα υφίσταται τις απαραίτητες τροποποιήσεις και προσθήκες, για να προσαρμοστεί στις επιχειρησιακές απαιτήσεις που θέτει το Γενικό Επιτελείο Στρατού. Άρα αν λέγαμε ότι θα μπορούσαν να κατασκευαστούν στην Αμερική, όπου είναι η κατασκευάστρια εταιρεία, αυτά που θέλει ο ελληνικός στρατός, με εκείνη την τιμή θα τα συγκρίναμε και όχι με την τιμή του βασικού αυτοκινήτου, το οποίο εκεί δεν έχει την ελληνική προστιθέμενη αξία που προσθέτει εδώ η ΕΛ.Β.Ο..
      Όσον αφορά στο γιατί και αυτή η Κυβέρνηση επιμένει να αναθέτει στην Ελληνική Βιομηχανία Οχημάτων θα σας υπενθυμίσω ότι στις 29/8/2000 υπεγράφη μεταξύ ιδιωτών και του Υπουργείου Εθνικής Αμύνης σύμβαση αγοράς ποσοστού 43% των μετοχών ύψους 4.150.000.000 δραχμών. Στη σύμβαση πωλήσεως μετοχών προσαρτάται και υπογράφεται από όλους τους συμβαλλομένους, ιδιώτες και Υπουργείο, ως αναπόσπαστο μέρος το επιχειρηματικό σχέδιο της εταιρείας. Μία από τις κύριες παραδοχές του επιχειρηματικού σχεδίου είναι ότι η ΕΛ.Β.Ο. Α.Ε. θα καθιερωνόταν ως κύριος προμηθευτής πάσης φύσεως οχημάτων και αρμάτων για το Υπουργείο Εθνικής Αμύνης διαγωνιζόμενη όπου απαιτείται, αλλά κερδίζοντας τις περισσότερες κύριες συμβάσεις.
      Εδώ έχουμε μία λεόντειο σύμβαση. Τι μπορούσε να κάνει το Υπουργείο Εθνικής Αμύνης; Πρώτον, θα μπορούσε να αγοράσει πάλι τις μετοχές, δηλαδή να αναστρέψει τη σύμβαση. Οι νομικοί είπαν ότι αυτό δεν γίνεται, διότι θα υπάρξει μεγάλο κόστος και μεγάλες απώλειες. Δεύτερον, μετά από διαπραγμάτευση με την εταιρεία κάναμε ένα μνημόνιο συνεργασίας και απαλύναμε όσο περισσότερο μπορούσαμε αυτούς τους όρους με αποτέλεσμα ότι σήμερα ό,τι δεν μπορεί να μας δώσει η ΕΛ.Β.Ο. με ανταγωνιστικές τιμές αγοράς να το αγοράζουμε με διαγωνισμό από ελεύθερη αγορά. 
      Αυτά που δίνουμε μέχρι σήμερα είναι συμβάσεις που είχαν υπογραφεί από την προηγούμενη κυβέρνηση με τα option σε ίδια με την τότε τιμή. Εμείς, όμως, μετά από σκληρή διαπραγμάτευση πετύχαμε να ελαττώσουμε την τιμή των option. Παρά το γεγονός ότι έχουν περάσει τρία χρόνια και παρ’ ότι η τιμή του χάλυβα έχει αυξηθεί κατά 47% πετύχαμε σε δύο μόνο παραγγελίες οχημάτων, σαράντα και τριάντα, έκπτωση 1,7 εκατομμυρίων ευρώ. Αυτούς τους χειρισμούς μπορούσαμε να κάνουμε σ’ ένα ασφυκτικό συμβατικό πλαίσιο, που το βρήκαμε και δεν μπορούσαμε να κάνουμε τίποτα άλλο.
      Εν τω μεταξύ, όσον αφορά σε στρατιωτικά οχήματα –εδώ μιλά για πάσης φύσεως οχήματα και άρματα- εμείς το «πάσης φύσεως» οχήματα το έχουμε έξω από τη συνεργασία που κάνουμε με την ΕΛ.Β.Ο.. Μιλάμε μόνο για στρατιωτικά οχήματα. Η ΕΛ.Β.Ο. μέσα από το μνημόνιο, το οποίο κάναμε -βάσει της σύμβασης που έχει υπογράψει με το Υπουργείο- για το 2005, απαιτούσε ένα ελάχιστο αριθμό παραγγελιών ύψους 200.000.000 ευρώ. Εμείς δεν έχουμε φτάσει ακόμα σ’ αυτό το ποσό για το 2005. Εκτιμάτε ότι με τις τελευταίες παραγγελίες, που θα δοθούν θα μπορέσουμε να ανταποκριθούμε στοιχειωδώς στις υποχρεώσεις, που έτσι και αλλιώς τις έχουμε αναλάβει.
      Από εκεί και πέρα τίθεται θέμα πολιτικής εάν τα κόμματα της Αντιπολίτευσης συμφωνούν ή όχι για να κλείσουμε τις εγχώριες αμυντικές βιομηχανίες –ομιλώ για τις κρατικές, που έχουν συμμετοχή του κράτους άνω του 50% του μετοχικού κεφαλαίου- ή θα τις στηρίξουμε για να αντέξουν στον ευρωπαϊκό και διεθνή ανταγωνισμό. Όπως θα αναφέρω και στην ομιλία μου, έχουμε λάβει όλα τα κατάλληλα μέτρα για να μπορέσουν να επιβιώσουν. Αυτή είναι η δική μας πολιτική, μετά από απόφαση της Κυβέρνησης. Στήριξη της εγχώριας αμυντικής βιομηχανίας, κρατικής και ιδιωτικής. 
      ΣΤΕΦΑΝΟΣ ΜΑΝΟΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Μάνο. Στη δευτερολογία σας.
      ΣΤΕΦΑΝΟΣ ΜΑΝΟΣ: Υπάρχει προσωπικό θέμα.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει προσωπικό θέμα. Καταθέσατε στοιχεία. Εγώ που προεδρεύω έχετε την εντύπωση ότι το μυαλό μου αλλού ταξιδεύει; Καταθέσατε στοιχεία και σας απάντησε ο Υπουργός. Έχετε το δικαίωμα δευτερολογίας. 
      ΣΤΕΦΑΝΟΣ ΜΑΝΟΣ: Επαναλαμβάνω, υπάρχει προσωπικό θέμα.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Μάνο. Σας παρακαλώ πάρα πολύ. Δεν υπάρχει κανένα προσωπικό θέμα. Μιλήσατε ευπρεπώς με στοιχεία και ευπρεπώς με στοιχεία απάντησε ο Υπουργός. Θα αναγάγουμε την κάθε συζήτηση σε προσωπικό θέμα; Σας παρακαλώ.
      ΣΤΕΦΑΝΟΣ ΜΑΝΟΣ: Πρέπει να εξηγήσω σε τι συνίσταται το προσωπικό.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει προσωπικό θέμα. Υποτιμάτε τον Προεδρεύοντα. Ο Προεδρεύων εκτιμά ότι δεν υπάρχει κανένα απολύτως θέμα προσωπικό. 
      ΣΤΕΦΑΝΟΣ ΜΑΝΟΣ: Να μου δώσετε το λόγο για ένα λεπτό. 
      Κύριε Πρόεδρε, υπάρχει παραποίηση αυτών που είπα. 
      ΠΡΟΕΔΡΕΥΩΝ (Γεώργιος Σούρλας):  Όχι, για κανένα λεπτό. Σας παρακαλώ πολύ. Κύριε Μάνο, και εκτίμηση υπάρχει και σεβασμός υπάρχει στο πρόσωπό σας, αλλά υπάρχει και καθήκον αυτού που προεδρεύει.
      ΣΤΕΦΑΝΟΣ ΜΑΝΟΣ: Να σας πω σε τι συνίσταται το προσωπικό. 
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ πάρα πολύ. Θα έρθει η ώρα να δευτερολογήσετε. Είναι δυνατό να πάει έτσι η συνεδρίαση; Δεν υπάρχει κανένα προσωπικό θέμα. Το Προεδρείο εκτιμά ότι δεν υπάρχει κανένα απολύτως. 
      ΣΤΕΦΑΝΟΣ ΜΑΝΟΣ: Υπάρχει προσωπικό θέμα, και οφείλετε να τηρείτε τον Κανονισμό. Ο Κανονισμός λέει ότι πρέπει να πω σε τι συνίσταται το προσωπικό, αλλιώς δεν μπορείτε να βγάλετε απόφαση.
      ΠΡΟΕΔΡΕΥΩΝ (Γεώργιος Σούρλας): Το Προεδρείο εκτιμά ότι δεν υπάρχει κανένα απολύτως. 
      Ορίστε, κύριε Θεοδοσιάδη, έχετε το λόγο.
      ΣΤΕΦΑΝΟΣ ΜΑΝΟΣ: Πώς εκτιμά, χωρίς να με ακούει, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ πάρα πολύ, κύριε Μάνο, μην επιμένετε. Έχετε άδικο και μην επιμένετε. Σε στοιχεία αναφέρθηκε ο Υπουργός και δεν σας προσέβαλε προσωπικά. 
      Σας παρακαλώ πάρα πολύ. 
      ΣΤΕΦΑΝΟΣ ΜΑΝΟΣ: Επιμένω, κύριε Πρόεδρε. Γι’ αυτό θα σας δώσω γραπτώς το αίτημά μου.
      ΠΡΟΕΔΡΕΥΩΝ (Γεώργιος Σούρλας): Ελάτε, κύριε Θεοδοσιάδη, έχετε το λόγο.
      ΙΩΑΝΝΗΣ ΓΙΑΝΕΛΛΗΣ – ΘΕΟΔΟΣΙΑΔΗΣ:  Κυρίες και κύριοι συνάδελφοι, άκουσα τον εισηγητή της Αξιωματικής Αντιπολίτευσης και διεπίστωσα για άλλη μια φορά πόσο ασθενής και επιλεκτική είναι η μνήμη, η πολιτική των συναδέλφων του ΠΑ.ΣΟ.Κ.. Αυτό σας οδηγεί σε σφάλματα. Αναφέρεστε σε θέματα που θα έπρεπε να είχατε διαγράψει από τη μνήμη σας. Εξηγούμαι: Ο κ. Μπόλαρης ως εισηγητής της Αξιωματικής Αντιπολίτευσης ερώτησε τον Υπουργό Εθνικής Άμυνας πόσα δισεκατομμύρια είναι η σύμβαση των αντισταθμιστικών ωφελημάτων, η οποία συνοδεύει τη σύμβαση της αγοράς των F-16. Καλώς έκανε και τον ρώτησε και ακόμα καλύτερα θα κάνει ο Υπουργός να του απαντήσει. Όμως, λησμόνησε ο κύριος εισηγητής της Αντιπολίτευσης να πει στη σύμβαση που είχε γίνει για τους TOR M1, επί κυβερνήσεων του ΠΑ.ΣΟ.Κ., κατ’ αρχάς, πόσο ήταν το ποσόν της σύμβασης αυτής και πόσο τοις εκατό υλοποιήθηκε από το συνολικό ποσό στα τέσσερα χρόνια που είχε ισχύ η σύμβαση αυτή. Ξέχασε να πει ο κύριος συνάδελφος ότι υλοποιήθηκε μόνο το 2% αυτής της σύμβασης και συνεπώς, χάθηκαν εκατοντάδες εκατομμύρια, που ομολογήθηκε από τους ίδιους τους παράγοντες, από το γενικό γραμματέα εξοπλισμών μέσα στην εξεταστική επιτροπή. 
      Συνεπώς είναι καλό να αναφέρεσθε σ’ ένα θέμα, αλλά να ομολογείτε και τις δικές σας θέσεις και όσα έχουν συμβεί στο παρελθόν, για να μπορεί ο ελληνικός λαός ευκολότερα να κρίνει. 
      Ρώτησε, επίσης, τον Υπουργό Εθνικής Άμυνας για την αγορά των F-16 και είπε ότι αυτή έγινε με το παλαιό νομικό καθεστώς, με το μέχρι σήμερα ισχύοντα νόμο. Μα, ασφαλώς έγινε με αυτόν, γιατί με μελλοντικό νόμο διακρατικές συμφωνίες δεν γίνονται. Σήμερα θα ψηφιστεί ο νόμος και συνεπώς δεν μπορούσε να είχε προβλεφθεί.
      Ο Υπουργός Εθνικής Άμυνας έκανε διακρατική συμφωνία, μεταξύ του αμερικανικού και του ελληνικού κράτους και μη μου λέτε ότι υπήρξε προμήθεια. Τέρμα οι προμήθειες με αυτόν το νόμο, που σήμερα θα ψηφίσουμε. Δεν είναι προμήθεια το 2,5%. Παραπλανάτε τον κόσμο, κύριοι συνάδελφοι, όταν λέτε αυτό. Είναι τα διοικητικά έξοδα, τα οποία και εσείς πληρώσατε το 2000. Θυμάται όποιος ήταν τότε Υπουργός Εθνικής Άμυνας ότι σε αντίστοιχη σύμβαση πληρώθηκε το 2,5% ως έξοδα διοικητικά. Έτσι λέγονται αυτά τα έξοδα. Συνεπώς είναι καλό να λέτε και τη μία άποψη, αλλά και την άλλη, για να μπορούν οι ακούγοντες να κρίνουν. 
      Μιλήσατε για προκαταβολές. Είναι ένα θλιβερό θέμα, που καλά θα κάνατε να το είχατε διαγράψει και αυτό από τη μνήμη σας, γιατί θυμάστε ότι πληρώνατε για την προμήθεια των TOR M1  μέχρι 60% πριν ακόμα παραλάβουμε, έστω και έναν πύραυλο. Κυνηγούσαμε τους προμηθευτές στη συνέχεια να έρθουν να μας δώσουν την αντίστοιχη ποσότητα πυραυλικών συστημάτων, από αυτά που είχαμε παραγγείλει. Πληρώναμε το 60% και δεν παίρναμε τίποτα. Και έληξε η τετραετής διάρκεια της σύμβασης και περιμέναμε να έρθει η Κυβέρνηση της Νέας Δημοκρατίας για να αναπροσαρμόσει αυτήν τη σύμβαση, όπως έκανε με τις TOR M1 και ο παρών Υπουργός, κ. Σπηλιωτόπουλος, και με τα αντισταθμιστικά ωφελήματα, που μόνο το 3% είχε υλοποιηθεί, όπως θυμάστε και έπρεπε να έρθει αυτή η Κυβέρνηση για να αλλάξει επιτέλους το νομικό καθεστώς και να μπορέσουμε να περισώσουμε ό,τι ήταν δυνατόν. Αυτό είναι κάτι που προκύπτει και από τις συμβάσεις που έγιναν και από άλλα πράγματα. 
      Επίσης, μιλήσατε για αναπροσαρμογές. Ξέρετε, τι τραβήξαμε με τις προηγούμενες προμήθειες και με τις αναπροσαρμογές. Αναπροσαρμογή πάει να πει ότι το ελληνικό δημόσιο κάνει μία σύμβαση 500.000.000 ευρώ και αυτή είναι και τελείωσε. Σε διάστημα έξι μηνών τα 500.000.000 ευρώ να διπλασιαστούν και να γίνουν 1.000.000.000; Δυστυχώς, αυτό έγινε στις προηγούμενες συμβάσεις που εσείς υπογράψατε. 
      Τώρα με αυτό το νομοσχέδιο, που θα γίνει νόμος του κράτους, τελειώνουν πλέον οι αναπροσαρμογές. Δεν προβλέπονται για να ξέρει και το ελληνικό δημόσιο, όταν καταρτίζει μία σύμβαση, τι έχει να πληρώσει. Όχι άλλα να υπολογίζει και άλλα να έρχονται στη συνέχεια. 
      Έτσι, λοιπόν, κύριοι συνάδελφοι, έχουν τα πράγματα και καλό είναι να τα θέτουμε υπ’ όψιν της Εθνικής Αντιπροσωπείας, για να καταλαβαινόμαστε και μεταξύ μας. Είπε ο κ. Γείτονας προηγουμένως ότι αναφερθήκαμε στη διαφάνεια το 1990 – 1993, επί κυβερνήσεως Μητσοτάκη. Αναφερόμαστε και τώρα στη διαπλοκή. Τι σημαίνει αυτό; Ή ότι δεν υπάρχει διαπλοκή ή ότι δεν πρέπει καν να συζητάμε το θέμα. Φέραμε το θέμα, κάναμε τις προτάσεις μας και δεν αρέσει; Δεν κατάλαβα τη λογική της αναφοράς στη σημερινή Κυβέρνηση. Εμείς θα μιλάμε και γι’ αυτό το θέμα, αλλά και θα καταθέτουμε τις προτάσεις μας.
      Έτσι, λοιπόν, επί δεκαέξι συνεχή χρόνια ισχύει και λειτουργεί ένα απαράδεκτο νομοθετικό καθεστώς, σχετικά με τις προμήθειες του αμυντικού υλικού των Ενόπλων Δυνάμεων, το οποίο όχι μόνο δεν διασφαλίζει το χρήμα του λαού, αλλά αντίθετα διατηρεί ορθάνοιχτες τις πύλες της διαφθοράς και της διαπλοκής. 
      Σίγουρα δεν μπορεί κανείς να αποδώσει κακές προθέσεις και σκοπιμότητες στους συντάκτες του διάτρητου αυτού νομοθετικού εξαμβλώματος, αλλά και σε όσους διατήρησαν σε ισχύ μέχρι σήμερα αυτό το νομοθετικό καθεστώς. Όμως, είναι βέβαιο ότι μπορεί να αποδώσει πολιτική ατολμία και έλλειψη ενδιαφέροντος για τη διασφάλιση του δημόσιου χρήματος.
      Δυστυχώς και σήμερα ακόμα η Αξιωματική Αντιπολίτευση στο θέμα των προμηθειών του αμυντικού υλικού της χώρας εξακολουθεί να παραμένει άβουλη και άτολμη, αφού όχι μόνο δεν έχει παρουσιάσει καμία ουσιαστική πρόταση, αλλά εξακολουθεί να ενισχύει την άποψη ότι πρέπει να παραμείνει εν ισχύ το προηγούμενο νομικό καθεστώς.
      Με το υπό συζήτηση νομοσχέδιο επιδιώκεται η εναρμόνιση του υφιστάμενου νομοθετικού πλαισίου με τις σύγχρονες απαιτήσεις των Ενόπλων Δυνάμεων και η προσαρμογή του στο Κοινοτικό Δίκαιο των δημοσίων συμβάσεων. Στοχεύει, επίσης, στην παρουσίαση ενός ολοκληρωμένου και εύχρηστου λειτουργικού νομοθετήματος, που θα διασφαλίζει το δημόσιο συμφέρον από κάθε πλευρά. Το π.δ. 284/89, που μέχρι σήμερα ισχύει, δημιούργημα των κυβερνήσεων του ΠΑ.ΣΟ.Κ., αφήνει ένδεκα πύλες εισόδου για τους επιτήδειους και για όσους επιχειρούσαν να λυμαίνονται το δημόσιο χρήμα με τη συμμετοχή τους σε διαγωνισμούς προμηθειών αμυντικού υλικού. 
      Κυρίες και κύριοι συνάδελφοι, θα εκθέσω στο Σώμα τις διατάξεις που ισχύουν μέχρι σήμερα και εν συνεχεία θα αναφερθώ στις διατάξεις του νέου νομοθετικού πλαισίου, για να αντιληφθούμε επιτέλους τι γινόταν μέχρι σήμερα και τι πρόκειται να γίνει από εδώ και πέρα.
      Σύμφωνα με το νόμο που καταργούμε, γίνονται διαγωνισμοί με βάση προφορικές προσφορές των διαγωνιζομένων, που διεξήγοντο με τη διαδικασία του προχείρου. Τι θα πει προφορικοί διαγωνισμοί, όταν διαχειριζόμαστε το δημόσιο χρήμα; Αυτό είναι κάτι που δεν μπορεί να το κατανοήσει κανείς. Γίνονται διαγωνισμοί με βάση έγγραφες προσφορές, αλλά με πρόβλεψη συνέχισής τους με προφορικές προσφορές των διαγωνιζομένων. Αρχίζαμε γραπτά και καταλήγαμε προφορικά. Αν αυτό είναι ένας νόμος, που μπορεί να λειτουργήσει υπέρ του ελληνικού δημοσίου, αυτό το αφήνω στην κρίση όσων μας ακούν.
      Επίσης λέει: «Με άλλον τρόπο που κρίνεται ότι συμφέρει στις Ένοπλες Δυνάμεις και που τον τρόπο αποφασίζει μόνο ο Υπουργός Εθνικής Άμυνας μετά από την εισήγηση του αρμόδιου φορέα».
      Πιστεύετε, λοιπόν, κυρίες και κύριοι συνάδελφοι της Αντιπολίτευσης, ότι αυτό διασφαλίζει το δημόσιο χρήμα, αλλά και τον εκάστοτε Υπουργό Εθνικής Άμυνας; Είναι δύσκολο να του αποδοθούν σκοπιμότητες και ευθύνες ανεξάρτητα από τυχόν καλές προθέσεις του; 
      Εγώ δεν θα πω τι έγινε στο παρελθόν και δεν θα αποδώσω καμία μομφή σε κανέναν από τους προηγούμενους. Όμως, σας διασφάλιζε, ως Υπουργούς Εθνικής Άμυνας, αυτό το σύστημα το οποίο λειτουργούσε;
      Στο άρθρο 71 του παλαιού νόμου, κυρίες και κύριοι συνάδελφοι, ορίζεται ότι η πραγματοποίηση των προμηθειών χωρίς την τήρηση των κανονικών διαδικασιών, επιτρέπεται μετά από επαρκώς αιτιολογημένη απόφαση εκείνου που έχει το δικαίωμα έγκρισης, δηλαδή του Υπουργού Εθνικής Άμυνας. 
      Και πάλι έχουμε τον Υπουργό Εθνικής Άμυνας, τον απόλυτο άρχοντα, να αποφασίζει για οτιδήποτε. 
      Ε, όχι! Τέρμα αυτά! Σύμφωνα με τις καινούργιες διατάξεις. Σήμερα υποχρεούται ο Υπουργός Εθνικής Άμυνας να φέρνει το νομοθέτημα στη Διαρκή Επιτροπή Εθνικής Άμυνας και Εξωτερικών Υποθέσεων της Βουλής για να ενημερώνεται η Βουλή. Μέχρι σήμερα δεν υπήρχε αυτή η ενημέρωση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: …(Δεν ακούστηκε)
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Αυτό τώρα, κύριε Τσοχατζόπουλε, γίνεται και θα το απολαύσετε μέσα σ’ αυτήν τη Βουλή, στην οποία συμμετέχετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, τελειώνοντας λέω ότι έτσι εξασφαλίζεται η διαφάνεια, ο δραστικός περιορισμός της κρατικής σπατάλης και η προστασία του δημοσίου συμφέροντος. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γιαννέλλη.
      Κύριοι συνάδελφοι, ο κ. Μάνος ζητάει το λόγο επί προσωπικού για παραβίαση του Κανονισμού.
      Εις τι συνίσταται η παραβίαση του Κανονισμού, κύριε Μάνο;
      ΣΤΕΦΑΝΟΣ ΜΑΝΟΣ: Κύριε Πρόεδρε, εσείς παραβιάσατε τον Κανονισμό, διότι όταν ζήτησα να μιλήσω επί προσωπικού, συμπεράνατε –χωρίς να με ακούσετε προηγουμένως- ότι δεν υπάρχει ζήτημα προσωπικού, ενώ οφείλατε τότε να ακούσετε τι έχω να πω και στη συνέχεια να αποφανθείτε.
      Αυτό ήταν το ζητούμενο. Η παραβίαση του Κανονισμού έγινε από εσάς, διότι ακριβώς δεν μ’ αφήσατε να εξηγήσω.
      ΠΡΟΕΔΡΕΥΩΝ (Γεώργιος Σούρλας): Ένα λεπτό, παρακαλώ, για να βάλουμε τα πράγματα σε μια σειρά.
      Ο Κανονισμός σαφώς ορίζει ότι προσωπικό ζήτημα θεωρείται όταν υπάρχει υβριστική εκδήλωση εναντίον Βουλευτή ή μέλους της Κυβέρνησης και όταν αποδίδεται στον ομιλητή διαφορετική γνώμη από εκείνη που εξέφρασε. Αυτό λέει ο Κανονισμός. 
      Το δεύτερο που λέει ο Κανονισμός είναι ότι ο Πρόεδρος μπορεί να μη δώσει το λόγο, αν κρίνει ότι δεν υπάρχει προσωπικό.
      Παρακολουθώντας και εγώ και οι συνάδελφοι Βουλευτές τη συζήτηση, είδα ότι καταθέσατε και για τα Πρακτικά της Βουλής στοιχεία για τιμές προμήθειας πολεμικού υλικού και ο Υπουργός έχει απαντήσει με δικά του στοιχεία. Δεν έκανε καμία απολύτως προσωπική αναφορά σ’ εσάς, δεν διαστρέβλωσε τίποτα από όσα εσείς είπατε, απλά και μόνο κατέθεσε τα δικά του στοιχεία.
      Ο Κανονισμός, λοιπόν, ορίζει και η δική μου προσωπική διαπίστωση είναι ότι δεν υπάρχει προσωπικό ζήτημα, κύριε Μάνο. Άρα δεν παραβιάστηκε ο Κανονισμός και μην επικαλείστε παραβίαση του Κανονισμού.
      ΣΤΕΦΑΝΟΣ ΜΑΝΟΣ: Κύριε Πρόεδρε, ο Κανονισμός λέει δύο πράγματα, να είναι εριστική ή να μου αποδοθούν πράγματα…
      ΠΡΟΕΔΡΕΥΩΝ (Γεώργιος Σούρλας): Να αποδώσει διαφορετική γνώμη από εκείνη που εξέφρασε ο Βουλευτής . 
      Εσείς πού είδατε ότι υπήρξε παραποίηση της δικής σας γνώμης, κύριε Μάνο; 
      Δράττομαι της ευκαιρίας να σας επισημάνω ότι αν κάθε φορά που καταθέτουμε στοιχεία και η άλλη πλευρά καταθέτει διαφορετικά, θεωρηθεί ότι είναι προσωπικό το ζήτημα, τότε σε κάθε περίπτωση να αναφέρετε το λόγο του προσωπικού.
      ΣΤΕΦΑΝΟΣ ΜΑΝΟΣ: Κύριε Πρόεδρε, μου επιτρέπετε; 
      Μπορεί εκ της απαντήσεως του Υπουργού να δημιουργείται πλάνη. 
      ΠΡΟΕΔΡΕΥΩΝ (Γεώργιος Σούρλας): Τώρα μπαίνουμε στην ουσία.
      ΣΤΕΦΑΝΟΣ ΜΑΝΟΣ: Για παράδειγμα, ζήτησα να δοθεί μια εξήγηση πώς από 120.000 ευρώ το ίδιο αυτοκίνητο φθάνει στα 235.000 ευρώ. Ο Υπουργός είπε αορίστως ότι κάτι βάλαμε από πάνω. Του είπα ότι μεσολαβεί αντιπρόσωπος, ο κ. Συγγελίδης. Αυτό το λησμόνησε. 
      ΠΡΟΕΔΡΕΥΩΝ (Γεώργιος Σούρλας): Δικαίωμά του είναι.
      ΣΤΕΦΑΝΟΣ ΜΑΝΟΣ: Έπρεπε να μας πει…
      ΠΡΟΕΔΡΕΥΩΝ (Γεώργιος Σούρλας): Γιατί «έπρεπε»; Δικαίωμά του είναι να μην πει. 
      ΣΤΕΦΑΝΟΣ ΜΑΝΟΣ: Έπρεπε να μας εξηγήσει πώς «κατασκευάζεται» αυτή η τιμή. Αυτό είναι το ζητούμενο. Και αυτό δεν το άκουσα. Και στο τέλος, κατά κάποιο έμμεσο τρόπο, μου είπε «τι να κάνουμε, δηλαδή, να τις κλείσουμε τις επιχειρήσεις;».
      Εγώ δεν είπα να τις κλείσουμε. Είπα ότι τις επιχειρήσεις πρέπει να τις μάθουμε να ανταγωνίζονται. Υπενόησε ότι εγώ είπα να κλείσουν. Εγώ είπα να κλείσουν, αν δεν μάθουν να ανταγωνίζονται. Αλλά πώς να μάθουν, όταν τους κάνουμε χαριστικές πράξεις; Αυτό είναι το θέμα.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να απαντήσετε.
      Πάντως επιβεβαιώθηκε ότι δεν υπάρχει προσωπικό, αλλά υπάρχει αντιπαράθεση με στοιχεία. Και αλίμονο αν δεν υπάρχει αυτή η αντιπαράθεση με στοιχεία στη Βουλή.
      Ορίστε, κύριε Υπουργέ, έχετε το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Συζητούμε το νομοσχέδιο περί προμηθειών. Μου έκανε μια ερώτηση εδώ, λεπτομέρειες –ή μάλλον στοιχεία- της οποίας δεν έχω πρόχειρα τώρα και θα μπορούσα μέσω του Κοινοβουλευτικού Ελέγχου ευχαρίστως να καταθέσω. Δεν υπάρχει κανένα πρόβλημα.
      Όμως, επί της αρχής η οποία για την Κυβέρνηση είναι ότι στηρίζουμε την εγχώρια αμυντική βιομηχανία, κρατική και ιδιωτική και στη συγκεκριμένη περίπτωση εδώ… 
      ΣΤΕΦΑΝΟΣ ΜΑΝΟΣ: Μα, σε οποιαδήποτε τιμή τη στηρίζετε; 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όχι σε οποιαδήποτε τιμή. Υπάρχει κοστολόγιο και τιμολόγηση, κύριε συνάδελφε και σας είπα ότι εμείς καταφέραμε, παρ’ ότι πέρασαν τρία χρόνια, για το ίδιο αυτοκίνητο, με την ίδια ελληνική προστιθέμενη αξία, να ελαττώσουμε δραστικά την τελική τιμή.
      ΣΤΕΦΑΝΟΣ ΜΑΝΟΣ: Το πληρώνετε δύο φορές όσο και οι Αμερικανοί. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα ήθελα να επαναλάβω ότι οι τιμές τις οποίες αναφέρατε εσείς, είναι προσαυξημένες εδώ λόγω της ελληνικής προστιθέμενης αξίας για υλικά, τη χρήση των οποίων επιχειρησιακά ζητεί το Γενικό Επιτελείο Στρατού. Δικαιολογείται η διαφορά. 
      Λεπτομέρειες τώρα για το ποσοστό, τις προμήθειες και καθαρή ΕΠΑ και συναλλαγματική διαφορά –γιατί είναι δολάρια με ευρώ- ευχαρίστως να σας τις καταθέσω, αφού συγκεντρώσω τα στοιχεία. Δεν υπάρχει κανένα απολύτως πρόβλημα.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, δεν θα μετατρέψουμε σε λογιστήριο τώρα τη Βουλή, για να μετατρέψουμε τα δολάρια σε ευρώ και τα εξαρτήματα σε τιμές; Δεν μπορεί να γίνει αυτό το πράγμα.
      ΣΤΕΦΑΝΟΣ ΜΑΝΟΣ: Δεν ρωτήσαμε άλλες επιχειρήσεις.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Μάνο. Τελείωσε η ιστορία. Σας παρακαλώ πάρα πολύ. Βεβαιώθηκε ότι δεν υπήρχε προσωπικό, αλλά εν πάση περιπτώσει βρήκα την ευκαιρία να θυμίσω κάποια πράγματα.
      Το λόγο έχει τώρα ο κ. Λόβερδος.
      ΑΝΔΡΕΑΣ ΛΟΒΕΡΔΟΣ: Θέλω να ξεκινήσω την ομιλία μου με την υπενθύμιση στο συνάδελφο που μίλησε αμέσως προηγουμένως, τον κ. Γιαννέλλη, ότι όταν τελείωνε η εξεταστική επιτροπή για δύο εξοπλιστικά προγράμματα, όλα τα κόμματα επισημάναμε τη βελτίωση της ανάμειξης της Βουλής στη διαδικασία των προμηθειών. Θεωρήσαμε ότι αυτό που γινόταν έπρεπε να συνεχίσει να γίνεται, αλλά με μεγαλύτερη ένταση.
      Κύριε Υπουργέ, κύριε Υφυπουργέ, κυρίες και κύριοι Βουλευτές, αυτό που ρυθμίζει σήμερα το άρθρο 69, παράγραφος 6 του σχεδίου νόμου, ότι δηλαδή το Υπουργείο ενημερώνει τη Βουλή για εξοπλιστικές προμήθειες μεγάλης αξίας, γινόταν διαρκώς και αδιαλείπτως. Όταν στην εξεταστική επιτροπή –αλλά ακόμα και στην Ολομέλεια, εδώ που ήρθαμε- και τα τέσσερα κόμματα λέγαμε ότι θέλουμε περισσότερη παρέμβαση της Βουλής στα εξοπλιστικά προγράμματα μεγάλης σημασίας και αξίας, δεν εννοούσαμε να καταγραφεί σε διάταξη η πολύχρονη προηγούμενη πρακτική, να καταγραφεί στο νόμο ό,τι γινόταν διαρκώς και αδιαλείπτως επί χρόνια. Αυτό είναι κοροϊδία. Εννοούσαμε να γίνει κάτι περισσότερο.
      Εδώ, εσείς καταγράφετε απλώς, στο άρθρο 69, παράγραφος 6, αυτό που γινόταν. Θυμάστε και για τα εξοπλιστικά προγράμματα που είχαμε εξετάσει, έρχονταν οι αρμόδιοι Υπουργοί και έλεγαν στη Βουλή τι σκοπεύουν να κάνουν και με λεπτομέρειες. Και ήσασταν, κύριε Υπουργέ, ως αντιπολιτευόμενος Βουλευτής παρών και ακούγατε. 
      Ε, αυτό που γινόταν στην πράξη, το κάνατε εδώ διάταξη και κομπορρημονείτε ότι κάνατε θεσμικές αλλαγές; Είστε πίσω από τα αιτήματα και του κόμματός σας, κύριοι της Κυβέρνησης.
      Εμείς, όταν λέγαμε στην Ολομέλεια της Βουλής που φέραμε τα πορίσματα, για ανάμειξη της Βουλής, εννοούσαμε έλεγχο και ο έλεγχος όταν είναι ορθολογικός, εκλογικευμένος, οδηγεί σε έκθεση. 
      Θα μπορούσατε να πείτε –και μπορείτε ακόμα να το κάνετε- να επιταθεί, να ενταθεί ο ρόλος της Βουλής εν προκειμένω, μ’ αυτού του είδους την ανάμειξη, που συνιστά ποιοτικά διαφορετικότερη λειτουργία απ’ αυτήν που σήμερα υπήρχε. 
      Αυτό δεν το κάνετε. Άρα, άνθρακες ο θησαυρός. Δεν έχει νόημα το άρθρο 69, παράγραφος 6.
      Απλώς μπορεί έτσι, για αστείο, να το θεωρήσουμε προς στιγμή μια βάση για εφήμερη επικοινωνιακή πολιτική για πράγματα, που καταναλώνονται σε δευτερόλεπτα και που κανένας δεν τους δίνει σοβαρή σημασία. Να σοβαρευτούμε, αν θέλουμε ανάμειξη της Βουλής στα εξοπλιστικά προγράμματα και όχι να παίζουμε με λέξεις.
      Σας τα είπε ο κ. Μπόλαρης και ο κ. Γείτονας. Δεν θέλω να πω πολλά για την ξαφνική και με τροπολογία πολυσέλιδη αλλαγή όλης της λογικής του σχεδίου νόμου, σε σχέση με τη διοικητική διάρθρωση του Υπουργείου, ως προς τους εξοπλισμούς. Άλλη λογική είχατε. Μιλούσατε για τη Γενική Γραμματεία Εξοπλισμών και ξαφνικά –και αυτό προδίδει αυτό που οι εφημερίδες έγραψαν, αυτό αποδεικνύει, τη δική σας έλλειψη εναρμόνισης μέσα στο Υπουργείο με τους συνεργάτες σας- την τελευταία στιγμή φέρνετε εδώ την κατάργησή της και ανατρέπετε την λογική όλου του σχεδίου νόμου.
      Τι ακαταστασία θα προκύψει στη διοικητική λειτουργία του Υπουργείου, με αυτήν την τροπολογία της τελευταίας στιγμής, ένας Θεός το ξέρει! Και οι διοικούμενοι που τους αφορούν τα θέματα για τα οποία τελικά έχετε αρμοδιότητα, θα γευτούν τις συνέπειες αυτής της τσαπατσουλιάς στην καθημερινή πρακτική.
      Οφείλω, όμως, να πω ότι διά γυμνού οφθαλμού, χωρίς να προλάβουμε να δούμε με επάρκεια τροπολογίες κατατεθείσες προσφάτως που διέφυγαν νομίζω, κύριοι συνάδελφοι και τον έλεγχο της Διαρκούς Επιτροπής –πρέπει να ήρθαν μετά τη Διαρκή Επιτροπή- δηλαδή χωρίς έλεγχο από τη Διαρκή Επιτροπή, φέρνετε ένα καινούργιο σύστημα διοίκησης του Υπουργείου που διά γυμνού οφθαλμού -ομολογώ πως δεν έχω εντρυφήσει- είναι όχι απλώς υπουργοκεντρικό, αλλά είναι υδροκεφαλικό. Όλα στοιχίζονται πίσω και πλάι στον αρμόδιο Υπουργό. Αυτό θα δημιουργήσει οπωσδήποτε προβλήματα και όλες οι σχετικές ευθύνες, κύριε Υπουργέ, δι’ αυτού του τρόπου, αν υποτεθεί ότι η γραφειοκρατία σας θα δουλέψει σωστά, έρχονται σε εσάς.
      Δεύτερη παρατήρηση. Σπάνια σε σχέδιο νόμου η Διεύθυνση Επιστημονικών Μελετών εντοπίζει τόσα παροράματα, απροσεξίες και παραδοξολογίες. Παρακαλώ πάρα πολύ, θα ήμουν ευτυχής αν στο άρθρο 3 καταλάβαινα αυτήν τη σπάνια εφεύρεση περί διάκρισης των αρμοδιοτήτων με τους ακόλουθους τίτλους. Οικονομική, λέει, εξουσία. Μεταφράζετε το authority; Τι κάνετε; Με το «οικονομική εξουσία», ερμηνεύει η Διεύθυνση Επιστημονικών Μελετών ότι εννοείτε την αποφασιστική αρμοδιότητα του Υπουργού. Εν πάση περιπτώσει, σας υποδεικνύει να κάνετε μια ορολογική ταξινόμηση καλύτερη των σχετικών διατάξεων –και είναι πολλές- γιατί αυτή η ορολογική ακαταστασία –οικονομική εξουσία, δικαιοδοσία, αρμοδιότητα- προδίδει έλλειψη νομικής ακρίβειας –το λένε οι άνθρωποι- και όλα αυτά θα πέσουν στην πλάτη των υπαλλήλων, των συνεργατών σας και τελικώς των διοικουμένων.
      Αυτή η διάκριση ανάμεσα στην οικονομική εξουσία -πρώτη φορά συναντιέται ο όρος αυτός- σε σχέση με την οικονομική αρμοδιότητα που είναι εισηγητική αρμοδιότητα και με τη δικαιοδοτική αρμοδιότητα –όπως λέγεται μια ενδιάμεση- είναι πραγματικά ένα νομικό παράδοξο. Σας καλεί η Επιστημονική Υπηρεσία της Βουλής, η Διεύθυνση Επιστημονικών Μελετών να προσαρμόσετε την σύντομη ορολογία, εν προκειμένω, του σχεδίου νόμου.
      Σας κάνει και άλλη μια παρατήρηση που θέλω να σας την επισημάνω. Κάνετε μια αναφορά στο άρθρο 69 ότι οι εξοπλιστικές αυτές συμβάσεις μεγάλης αξίας ελέγχονται πια και από το Ελεγκτικό Συνέδριο, κατά το άρθρο 98 του Συντάγματος. Σας λέει ότι αφού κάνετε αυτήν την υπαγωγή, δεν μπορείτε να έχετε αποκλίνουσες, από τον εκτελεστικό νόμο του Συντάγματος, ρυθμίσεις. Σας λέει ότι πρέπει να προσαρμοστείτε στον εκτελεστικό νόμο του Συντάγματος, σχετικά με την αρμοδιότητα του Ελεγκτικού Συνεδρίου. Σας το λέει στην τελευταία σελίδα της εκθέσεως. Αυτό είναι πάρα πολύ σημαντικό. Σας το λέει με πολύ λεπτό τρόπο. Σας καλεί, όμως, να δείτε τις αποκλίσεις από τον εκτελεστικό νόμο του Συντάγματος, που κάνει το σχέδιο νόμου το δικό σας, σε σχέση με τον έλεγχο του Ελεγκτικού Συνεδρίου. Να το δείτε με πάρα πολύ προσοχή.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Τέλος, τρία θέματα δεν προλαβαίνω να τα αναπτύξω. Δεν έχω χρόνο. Θα πω μόνο τους τίτλους τους. Απόλυτη διαφορά ανάμεσα σε όσα λέγατε προεκλογικά, σε όσα ζήσαμε να λέτε στην εξεταστική επιτροπή και σε όσα πράττετε.
      ΠΡΟΕΔΡΕΥΩΝ (Ιωάννης Τραγάκης): Κάτι άκουσα για εξεταστική επιτροπή.
      ΑΝΔΡΕΑΣ ΛΟΒΕΡΔΟΣ: Να, ο άνθρωπός μας. Τώρα μπορεί να κρίνει ως διαιτητής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για τα αντισταθμιστικά ωφελήματα λέγατε –όπως όλοι οι συνάδελφοι, κύριε Πρόεδρε, θέλω και εγώ ένα λεπτό ακόμη, να σας πει ο κ. Σούρλας που ξέρει- και όλη η επιχειρηματολογία σας στηριζόταν στο ότι πρέπει να καταργηθούν τα αντισταθμιστικά ωφελήματα. Στη Βουλή, όμως, το Δεκέμβριο, γι’ αυτό το σχέδιο νόμου επικαλείστε την πρακτική των προηγούμενων Υπουργών ως ορθή και ως αιτία, η οποία σας οδηγεί να βάλετε στο νόμο σας τα αντισταθμιστικά ωφελήματα. Αυτό είναι αντίφαση και όσοι υποστήκαμε αυτήν την ταλαιπωρία έχουμε δικαίωμα να αγανακτούμε. Και όχι μόνο αυτό, αλλά από εκεί που οι προηγούμενοι Υπουργοί είχαν τη δυνατότητα να εκδίδουν διοικητικές υπουργικές πράξεις, χωρίς κανονιστικό περιεχόμενο, εσείς αποκτάτε κανονιστικό περιεχόμενο για θέματα που ανήκουν στον Πρόεδρο της Δημοκρατίας και πρέπει να ρυθμιστούν με προεδρικό διάταγμα και όχι με υπουργική απόφαση.
      Ακόμη –αυτό είναι και απορίας άξιον από πλευράς κοινής λογικής- είχατε στη φαρέτρα σας μομφές και βέλη για τις λεγόμενες εγγυήσεις, υποτιμούσατε τη μη λήψη τραπεζικής ή άλλης μορφής εγγύησης, αν το κράτος έδινε μια εγγύηση καλής εκτελέσεως και έρχεστε τώρα σ’ αυτό το σχέδιο νόμου και απαλείφετε, όπου δεν ζητάτε τραπεζική ή άλλης μορφής εγγύηση, την εγγύηση καλής εκτελέσεως. Και εξαρτάτε την ανυπαρξία εγγύησης από τη δική σας διάθεση και από τη γνώμη των υπηρεσιών σας. Για όσους ζήσαμε αυτόν τον εφιάλτη του περασμένου έτους, αυτά μας προκαλούν αγανάκτηση. ‘Όπως και η διατήρηση δεκαπέντε περιπτώσεων απ’ ευθείας αναθέσεων.
      Και αν αυτά, εν πάση περιπτώσει, δεν είναι σοβαρά, αν αυτά δεν είναι θέματα που δημιουργούν και προκαλούν απορίες, τότε τι είναι, κύριε Υπουργέ της Εθνικής Άμυνας;
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε παρακαλώ.
      ΑΝΔΡΕΑΣ ΛΟΒΕΡΔΟΣ:  Επειδή έχουμε ζήσει όλες αυτές τις εξελίξεις, επειδή βλέπουμε αυτές τις αντιφάσεις, σας καλούμε να εξηγήσετε ακριβώς, παίρνοντας ιδιαίτερο χρόνο από το χρόνο που σας ανήκει ή τουλάχιστον να πείτε ότι αλλάξατε γνώμη μέσα από την εμπειρία, ότι ζητάτε συγγνώμη από ανθρώπους που κατηγορήσατε...
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε και αφήστε τώρα τις συγγνώμες.
      ΑΝΔΡΕΑΣ ΛΟΒΕΡΔΟΣ: ...και προσχωρείτε στην προηγούμενη πρακτική. Ευχαριστώ.
      ( Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Παπαντωνίου έχει το λόγο.
      ΓΙΑΝΝΟΣ ΠΑΠΑΝΤΩΝΙΟΥ: Κυρίες και κύριοι συνάδελφοι, κατ’ αρχάς, θεωρώ θετικό από καιρού εις καιρόν να αναπροσαρμόζουμε τα συστήματα προμηθειών και γενικότερα το νομοθετικό πλαίσιο, διότι πάντα υπάρχουν εξελίξεις στις αγορές και πρέπει να προσαρμόζουμε τις ρυθμίσεις, οι οποίες ισχύουν, για να εξασφαλίζουμε το καλύτερο για το δημόσιο συμφέρον.
      Το συγκεκριμένο, όμως, νομοσχέδιο, που προωθεί η Κυβέρνηση της Νέας Δημοκρατίας, περιλαμβάνει συγκεκριμένες ρυθμίσεις, που φοβάμαι ότι θα προκαλέσουν ζημιά στο δημόσιο συμφέρον. Και ξεκινώ από την πρώτη.
      Η πρώτη ρύθμιση, κύριε Υπουργέ, είναι πολύ απλή. Αναγορεύει τη διακρατική συμφωνία σε ισοδύναμη διαδικασία με το διεθνή διαγωνισμό. Ξεχνάτε, όμως, ότι οι κυβερνήσεις των μεγάλων, ιδιαίτερα, χωρών είναι απόλυτα συντεταγμένες με τις εταιρείες, οι οποίες ανήκουν στις χώρες αυτές. Κατά συνέπεια η διαμεσολάβησή τους δεν εξασφαλίζει καλύτερες τιμές. Με τις επιχειρήσεις έχετε να κάνετε. Άρα με το να βαφτίζετε διακρατική συμφωνία μια απευθείας ανάθεση ουσιαστικά ανοίγετε την κερκόπορτα για να έχετε τιμές προμήθειας σε αμυντικό υλικό πολύ υψηλότερες, σε σχέση με αυτές, που θα διασφαλίζατε μέσω μιας ανοικτής διαγωνιστικής διαδικασίας. Φοβάμαι ότι ανοίγοντας την πόρτα των διακρατικών αυτών συμφωνιών, αλλάζετε απλώς το περίβλημα των απευθείας αναθέσεων, αλλά διευρύνετε επικίνδυνα το εύρος των απευθείας αναθέσεων. Είναι μια εξαιρετικά επικίνδυνη εξέλιξη, την οποία θέλω να καταγγείλω.
      Δεύτερον, καταργείτε τη διαγωνιστική διαδικασία με λίστα προεπιλογής. Τι σημαίνει αυτό; Όταν είναι λίγοι οι προμηθευτές, δεν μπορεί να γίνει ανοικτή διαγωνιστική διαδικασία και υπάρχει η λίστα προεπιλογής. Όπως συρρικνώνεται τώρα η παγκόσμια αμυντική βιομηχανία και συγχωνεύονται οι βιομηχανίες, για κάθε μεγάλο αμυντικό σύστημα έχουμε το πολύ δύο ή τρεις προμηθευτές. Με το ισχύον σύστημα είχαμε τη δυνατότητα με τη λίστα προεπιλογής να ζητάμε βελτιωμένες προσφορές, τα λεγόμενα BAFO.
      Μέσα από αυτές τις προσφορές επιτυγχάναμε εκπτώσεις της τάξεως του 10% και 20%. Τώρα, καταργώντας τη διαδικασία της προεπιλογής, καταργείτε τη δυνατότητα της αρχής, του Υπουργείου, να ζητήσει βελτιωμένες προσφορές. Άρα είτε αναγκάζεστε να πάρετε το οπλικό σύστημα με την πρώτη τιμή, που προσφέρεται είτε να ακυρώσετε τη διαδικασία και να πάτε σε επανάληψη του διαγωνισμού, το οποίο, όμως, θα πάρει τουλάχιστον δύο με τρία χρόνια. Άρα υπονομεύετε έτσι ουσιαστικά το συμφέρον του ελληνικού δημοσίου.
      Τρίτον, έχουμε τις απευθείας αναθέσεις. Και εδώ υπάρχει μία αναβάπτιση σε προμήθειες με διαπραγμάτευση. Τις διατηρείτε με τέσσερις μορφές, αλλά δεν ορίζετε τις προϋποθέσεις που πρέπει να συντρέξουν, για να εφαρμοστεί αυτή η διαδικασία. Αναθέτετε τις προϋποθέσεις σε κάποιο Ανώτατο Συμβούλιο Προμηθειών Αμυντικού Υλικού, που είναι εξωθεσμικό όργανο, το οποίο ελέγχεται απόλυτα από την εκάστοτε πολιτική ηγεσία, και το οποίο δεν βλέπω με ποιες γνώσεις, εμπειρία και τεχνογνωσία θα κρίνει καλύτερα απ’ ό,τι τα γενικά επιτελεία. Ούτως ή άλλως αυτή είναι μία εξωθεσμική παρέμβαση στα γενικά επιτελεία, η οποία δεν νομίζω ότι διασφαλίζει τη διαφάνεια σε ό,τι αφορά τις αμυντικές προμήθειες.
      Τέταρτο και πολύ σημαντικό είναι ότι υπάρχει ο Εθελοντικός Κώδικας Συμπεριφοράς της Ευρωπαϊκής Ένωσης. Τον υπογράψατε, αλλά δεν ξέρω αν γνωρίζετε τι υπογράφετε. Αυτός ο Κώδικας επιβάλλει εθελοντικά, βεβαίως, στις χώρες κάτι πολύ σημαντικό. Το πρώτο είναι ότι το κύριο βάρος της επιλογής πέφτει πάνω στις επιχειρησιακές ανάγκες και όχι σε υπερβολικά εξειδικευμένες τεχνικές προδιαγραφές, διότι αυτές λειτουργούν φωτογραφικά για ορισμένους προμηθευτές.
      Το δεύτερο είναι ότι επιβάλλει προδημοσίευση αυτών των τεχνικών προδιαγραφών, ώστε, αν κάποιος προμηθευτής κρίνει ότι αποκλείεται ή θίγεται, να έχει τη δυνατότητα προσφυγής ή ένστασης, ώστε να καλύψουν οι προδιαγραφές και αυτόν το συγκεκριμένο προμηθευτή. Εσείς τα αγνοείτε όλα αυτά και δεν τα ενσωματώνετε στο νομοσχέδιο. Αυτό ακριβώς ανοίγει μία νέα κερκόπορτα για φωτογραφικές αναθέσεις, οι οποίες θα ευνοήσουν συγκεκριμένα συμφέροντα.
      Τέλος, εξαιρείτε από τον έλεγχο των συμβάσεων από το Ελεγκτικό Συνέδριο τις διακρατικές συμβάσεις. Όπως είπα στο ξεκίνημα της ομιλίας μου, αυτές οι διακρατικές συμβάσεις είναι ένα πέπλο μυστηρίου πάνω σε μία νέα κατηγορία απευθείας αναθέσεων. Όλον αυτόν τον κορμό, των απευθείας αναθέσεων, τον εξαιρείτε από τον έλεγχο του Ελεγκτικού Συνεδρίου. 
      Έρχομαι τώρα σε δύο κεντρικά θέματα που αναδεικνύουν και τις μεγάλες αντιφάσεις και την υποκρισία της πολιτική σας. Το πρώτο, το οποίο ανέφερε ο κ. Λοβέρδος και άλλοι ομιλητές του ΠΑ.ΣΟ.Κ., είναι το θέμα της μη παροχής εγγυητικής επιστολής σε διακρατικές συμβάσεις. Μετά πήγαμε στην εξεταστική Επιτροπή και αντιμετωπίσαμε φοβερές κατηγορίες, διότι δεχθήκαμε την καθ’ όλα νόμιμη κρατική εγγύηση σε μία διακρατική σύμβαση. Τώρα εσείς καταργείτε και αυτήν την κρατική εγγύηση. Μα, είναι αυτό συνέπεια; Δεν είναι αυτό μια εσχάτη ένδειξη υποκρισίας; 
      Έρχομαι και στο μεγάλο ζήτημα των απευθείας αναθέσεων στην εγχώρια αμυντική βιομηχανία. Τα πράγματα εδώ είναι σύνθετα. Εγώ συμφωνώ με τον κ. Μάνο ότι πρέπει να γίνουν πιο ανταγωνιστικές. Όμως, αυτό δεν γίνεται από τη μία μέρα στην άλλη. Ούτε αν καταργήσουμε τις απευθείας αναθέσεις και επιβάλλουμε ανταγωνισμό σε όλα τα αμυντικά προϊόντα της ελληνικής βιομηχανίας θα μπορέσουμε να εξασφαλίσουμε τη βιωσιμότητα αυτών των σημαντικών επιχειρήσεων. Θα χαθούν δεκάδες χιλιάδες θέσεις εργασίας. Αυτό που κάνετε για την ΕΛ.Β.Ο. είναι ασφαλώς φωτογραφικό. Δέχομαι ότι πρέπει να το κάνετε, αλλά αυτό βεβαίως έρχεται σε πλήρη αντίφαση με τις δεκάδες, εκατοντάδες καταγγελτικές ερωτήσεις, που κάνατε σ’ εμάς για απευθείας αναθέσεις στην ΕΛ.Β.Ο. βάσει του ισχύοντος τότε καθεστώτος. Ένα το κρατούμενο.
      Το δεύτερο αφορά τα ναυπηγεία. Τα ναυπηγεία δεν υπάγονται σε αυτήν τη ρύθμιση. Η μη υπαγωγή των ναυπηγείων σε αυτήν τη ρύθμιση σημαίνει ότι θα έχετε εξαιρετικά μεγάλη δυσκολία να συνεχίσετε να δίνετε δουλειές στα ελληνικά ναυπηγεία. Θα πρέπει να εφεύρετε μια διαδικασία κατεπείγοντος, η οποία, όμως, θα είναι πολύ δύσκολο να εφαρμοστεί αν πρόκειται για πολυετή προγράμματα. Άρα υπάρχει ένα θέμα στο οποίο πρέπει να απαντήσετε για το τι θα γίνει, ποιο είναι το μέλλον των ελληνικών ναυπηγείων, της σημαντικής ναυπηγικής βιομηχανίας.
      Πριν κλείσω, θα κάνω τρεις προτάσεις, γιατί πρέπει να είμαστε ουσιαστικοί στο μεγάλο αυτό θέμα. Η πρώτη πρόταση είναι ότι θα πρέπει να διευκρινίσετε απόλυτα μέσα στο νόμο τι είναι απόρρητο και τι είναι κατεπείγον. Το απόρρητο μπορεί να αφορά συστήματα επικοινωνιών, ηλεκτρονικού πολέμου και ανάλυσης πληροφοριών. Το κατεπείγον πρέπει να περιοριστεί σε αντικατάσταση απολεσθέντος υλικού, όπως ένα αεροπλάνο που πέφτει ή ένα πλοίο που βυθίζεται, και ασφαλώς με προϊόντα και διαδικασίες… 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα ένα λεπτό παραπάνω λόγω και εμπειρίας περί του θέματος.
      ΠΡΟΕΔΡΕΥΩΝ (Ιωάννης Τραγάκης): Εντάξει.
      ΓΙΑΝΝΟΣ ΠΑΠΑΝΤΩΝΙΟΥ: Ευχαριστώ, κύριε Πρόεδρε.
      … που έχουν καταληκτική ημερομηνία, όπως είναι οι Ολυμπιακοί Αγώνες. Η ασάφεια στο απόρρητο και στο κατεπείγον είναι προφανές ότι ανοίγει διάπλατα πόρτες αδιαφάνειας. 
      Η δεύτερη πρόταση, που έχω να κάνω, αναφέρεται στον Κώδικα Εθελοντικής Συμπεριφοράς. Οι τεχνικές προδιαγραφές πρέπει να εκπονούνται από τα επιτελεία και να προδημοσιεύονται πριν από την προκήρυξη του διαγωνισμού, ώστε να έχουν τη δυνατότητα όλοι οι ενδιαφερόμενοι να σχολιάσουν, να προβάλουν ενστάσεις και να οδηγηθούν σε βελτίωση των προδιαγραφών, ώστε να καλύψουν το ευρύτερο δυνατό φάσμα των ανταγωνιστών. 
      Επίσης, σε σχέση με αυτό που είπε ο κ. Λοβέρδος θεωρώ ότι η εγγραφή στο νομοσχέδιο των ισχυουσών ρυθμίσεων σε ό,τι αφορά την εμπλοκή της Διαρκούς Επιτροπής Εξωτερικών και Άμυνας δεν έχει προστιθέμενη αξία. Αυτό που θα είχε αξία, και δεν θα ήταν κοροϊδία, θα ήταν η υποχρέωση κατάθεσης των σχεδίων σύμβασης στην Επιτροπή για όλα τα προγράμματα που προωθούνται με διακρατικές συμφωνίες και απευθείας συμβάσεις.
      Τέλος, θέλω να εκφράσω την απόλυτη αντίθεσή μου στην κατάργηση της Γενικής Γραμματείας. Η Γενική Γραμματεία έχει προσφέρει σημαντικό έργο. Είχε αναβαθμίσει τη διαδικασία διενέργειας των προμηθειών και η δική μου πρόταση θα ήταν να μετεξελιχθεί σ’ έναν αυτόνομο φορέα, όπως υπάρχει στη Γαλλία και στην Αγγλία, όπου απαρτίζεται από ειδικούς επιστήμονες και αξιωματικούς και απεμπλέκει την πολιτική και στρατιωτική ηγεσία από τις ευθύνες των συγκεκριμένων διαδικασιών.
      Καταλήγω με μια τελική φράση. Η υποκρισία είναι το στοιχείο που κυριαρχεί στο νέο νομοσχέδιο για τις αμυντικές προμήθειες. Προεκλογικά η Νέα Δημοκρατία, με συντονιστή το σημερινό Υπουργό Εθνικής Άμυνας, είχε οργανώσει μια εκστρατεία λάσπης κατά του ΠΑ.ΣΟ.Κ.. Μετεκλογικά προχώρησε σε διώξεις πολιτικού χαρακτήρα, οι οποίες κατέρρευσαν, όταν εξετάστηκαν στη Βουλή. Σήμερα θεσμοθετεί -με τους τρόπους που ανέλυσα- αδιαφανείς διαδικασίες, που θα επιβαρύνουν σημαντικά το ελληνικό δημόσιο, ακυρώνοντας όσα περιελάμβαναν οι αήθεις επιθέσεις της. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Εθνικής Άμυνας κ. Σπηλιωτόπουλος. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κυρίες και κύριοι συνάδελφοι, ένας από τους στρατηγικούς αναπτυξιακούς στόχους της Κυβέρνησης της Νέας Δημοκρατίας στον ευαίσθητο τομέα της εθνικής άμυνας ήταν και είναι η καθιέρωση νομοθετικού πλαισίου, που ρυθμίζει αποκλειστικά την προμήθεια αμυντικού υλικού, όπως αυτό προσδιορίζεται από το Κοινοτικό Δίκαιο, μέσα σε περιβάλλον διαφάνειας –και είναι το ζητούμενο- δημοσιότητας, ελεύθερου και ανόθευτου ανταγωνισμού, της αρχής ίσων ευκαιριών, του σεβασμού των κανόνων της ελεύθερης αγοράς, καθώς επίσης και την ενδυνάμωση και ανταγωνιστικότητα της Ελληνικής Αμυντικής Βιομηχανίας και κυρίως την κατάλληλη προετοιμασία της, ώστε να ενταχθεί στο σκληρό πυρήνα της ευρωπαϊκής αμυντικής βιομηχανικής και τεχνολογικής βάσης και να διεκδικήσει ισότιμα ποιοτικό και ποσοτικό μερίδιο ανάλογο των δυνατοτήτων της. 
      Για το σχεδιασμό αυτής της στρατηγικής έπρεπε προηγουμένως, ως Υπουργείο, να απαντήσουμε σε τρία κρίσιμα ερωτήματα. Πού βρισκόμαστε; Πού θέλουμε και πού πρέπει να πάμε; Πώς, δηλαδή με ποιους τρόπους νομοθετικών προβλέψεων και με ποιες πολιτικές, θα πάμε στον κεντρικό στόχο; Στοχοποιήσαμε το περιβάλλον, στο οποίο κινείται πλέον το Υπουργείο Εθνικής Άμυνας και η Ελληνική Αμυντική Βιομηχανία, ούτως ώστε να μπορεί να δραστηριοποιείται σε εθνικό, σε ευρωπαϊκό και σε διεθνές επίπεδο. Η στρατηγική ανάπτυξη, την οποία ήδη σήμερα υλοποιούμε, στηρίζεται σε τέσσερις πυλώνες. 
      Πρώτος πυλώνας είναι ο νέος νόμος περί προμηθειών αμυντικού υλικού των Ενόπλων Δυνάμεων, τον οποίο ψηφίζουμε σήμερα και αντικαθιστά το π.δ. 284/1989 και ο οποίος δημιουργεί συνθήκες διαφάνειας, ισότητας, αποτελεσματικότητας και θεμιτού ανταγωνισμού, όσον αφορά στη διαδικασία υλοποίησης των αμυντικών προμηθειών, αλλά και βιωσιμότητας, στήριξης, προώθησης, προετοιμασίας της εγχώριας αμυντικής βιομηχανίας.
      Δεύτερος πυλώνας είναι το Μητρώο Κατασκευαστών Αμυντικού Υλικού, με το οποίο εκσυγχρονίζεται και ενισχύεται το θεσμικό πλαίσιο συμμετοχής και διαδικασίας της εγχώριας αμυντικής βιομηχανίας στα εθνικά εξοπλιστικά προγράμματα.
      Τρίτος πυλώνας είναι η δημιουργία Ενιαίου Κέντρου Έρευνας και Τεχνολογίας, μέσω του οποίου θα ενδυναμώνεται ο τομέας της αμυντικής έρευνας και τεχνολογίας και θα αποτελέσει τον κόμβο ανάπτυξης συνεργασιών μεταξύ των γενικών επιτελείων, της ακαδημαϊκής και τεχνολογικής κοινότητας και της βιομηχανίας, που δραστηριοποιείται στην αμυντική έρευνα και ανάπτυξη. 
      Τέταρτος πυλώνας, ο νεοσυσταθείς ευρωπαϊκός αμυντικός οργανισμός του οποίου η Ελλάδα αποτελεί συστατικό κράτος μέλος από 1ης Ιουλίου 2004. Για την επίτευξη των παραπάνω το Υπουργείο Εθνικής Άμυνας σχεδίασε και υλοποιεί συγκεκριμένη εθνική, αμυντική, εξοπλιστική και βιομηχανική πολιτική προς πέντε κατευθύνσεις. 
      Πρώτα απ’ όλα τον εναρμονισμό των εθνικών πολιτικών που ασκούνται ή πρόκειται να ασκηθούν σε συνεργασία με την Ευρωπαϊκή Επιτροπή και με τα τεκταινόμενα στις διεθνείς αγορές για τη βιωσιμότητα και ανταγωνιστικότητα της αμυντικής μας βιομηχανίας. 
      Δεύτερον, τη διαμόρφωση κοινού κανονιστικού πλαισίου λειτουργίας της ελληνικής και ευρωπαϊκής αγοράς αμυντικού υλικού με συμμετοχή αμυντικών βιομηχανιών και των μικρομεσαίων επιχειρήσεων που δραστηριοποιούνται στον αμυντικό τομέα. 
      Τρίτον, την επεξεργασία νέων μοντέλων εφαρμογής ελληνικής βιομηχανικής συμμετοχής, ελληνικής προστιθέμενης αξίας και αντισταθμιστικών ωφελημάτων νέας πολιτικής στη βιομηχανική ασφάλεια, τη διακοινοτική μεταφορά αμυντικών υλικών ή προϊόντων, την ανταλλαγή με ασφάλεια τεχνικών – τεχνολογικών πληροφοριών. 
      Τέταρτον, το σχεδιασμό και την εφαρμογή νέας στρατηγικής για την ανάπτυξη της αμυντικής έρευνας προσαρμοσμένη στις μελλοντικές ανάγκες των ελληνικών ενόπλων δυνάμεων.
      Πέμπτον, τον συντονισμό των εθνικών πολιτικών για την ανάπτυξη, αναβάθμιση των τεχνολογικών δυνατοτήτων και τη βέλτιστη αξιοποίηση των εθνικών πόρων για την έρευνα μέσω της συμμετοχής της σε κοινά προγράμματα ανάπτυξης τεχνολογιών, στρατηγικής  σημασίας και ευρωπαϊκής εμβέλειας. 
      Η υλοποίηση της εθνικής, αμυντικής, εξοπλιστικής και βιομηχανικής πολιτικής θα έχει βεβαίως επιτυχή αποτελέσματα μετά την ψήφιση του υπό συζήτηση σήμερα θεσμικού πλαισίου. Για πρώτη φορά στα κοινοβουλευτικά δεδομένα της χώρας ψηφίζεται σχέδιο νόμου, του οποίου πρωτεύων στόχος είναι η καθιέρωση νομοθετικού πλαισίου, που θα ρυθμίζει αποκλειστικά τις προμήθειες αμυντικού υλικού και την εγχώρια βιομηχανική συμμετοχή στη βάση του Κοινοτικού Δικαίου και των συναφών προβλέψεων της ευρωπαϊκής συνθήκης. Πολύ σύντομα θα ακολουθήσει και το προεδρικό διάταγμα περί Μητρώου Κατασκευαστών Αμυντικού Υλικού, ώστε να έχει ολοκληρωθεί πλήρως το θεσμικό πλαίσιο δημιουργίας ισχυρής προμηθευτικής αλυσίδας για τις ελληνικές ‘Ενοπλες Δυνάμεις. Όλα αυτά βεβαίως προς όφελος της εθνικής άμυνας και της οικονομίας της χώρας, αλλά και της εξωστρέφειας επιτέλους των ελληνικών αμυντικών βιομηχανιών προς τη διεθνή αγορά. 
      Το σχέδιο νόμου είναι επίσης εναρμονισμένο με το νέο κώδικα συμπεριφοράς για τις αμυντικές προμήθειες, που εγκρίθηκε πρόσφατα από το Διοικητικό Συμβούλιο του Ευρωπαϊκού Αμυντικού Οργανισμού, σε επίπεδο σύνθεσης Υπουργών Άμυνας, ο οποίος και θα εφαρμόζεται για αμυντικές προμήθειες άνω του 1.000.000 ευρώ. Πρέπει να επισημάνω ότι μετά από μια πραγματικά σκληρή διαπραγμάτευση ο νέος Κώδικας διαμορφώθηκε τελικώς στη βάση των ελληνικών προτάσεων, προτάσεις οι οποίες βρίσκονται σε συμβατότητα με το ελληνικό Σύνταγμα, τις κοινοτικές οδηγίες, του άρθρου 296 της Συνθήκης των Ευρωπαϊκών Κοινοτήτων και τον υπό ψήφιση νόμο. 
      Δώσαμε επίσης τη διπλωματική μάχη για την ένταξη των μικρομεσαίων επιχειρήσεων στον ευρωπαϊκό αμυντικό βιομηχανικό χάρτη και με την αντίληψη αυτή, που περνά στο νομοσχέδιο που συζητούμε σήμερα προετοιμάζουμε και τη νομική βάση, αλλά και τις ελληνικές επιχειρήσεις, ώστε να προσαρμοστούν κατάλληλα στη νέα ευρωπαϊκή αμυντική αγορά σε συνθήκες υγιούς ανταγωνισμού. 
      Αντικειμενικός στόχος του Υπουργείου είναι η δημιουργία στην Ελλάδα και στην Ευρώπη ενός ευνοϊκού επιχειρηματικού περιβάλλοντος για τις μικρομεσαίες επιχειρήσεις του χώρου, ώστε να διεκδικούν, μέσα από θεμιτό και ανοιχτό ανταγωνισμό και με τη δημιουργία των απαιτούμενων δικτύων, κατασκευαστικό έργο, που σε άλλες εποχές οι ευρωπαϊκοί αμυντικοί βιομηχανικοί κολοσσοί ανέθεταν μόνο σε θυγατρικές τους εταιρείες. Έτσι θα μπορούν να συμμετέχουν στην ανάπτυξη και προμήθεια ευρωπαϊκών αμυντικών προϊόντων, που θα απαιτούν οι σύγχρονες επιχειρήσεις ειρηνευτικού και ανθρωπιστικού χαρακτήρα του 21ου αιώνα. 
      Με τον κώδικα συμπεριφοράς για τις αμυντικές προμήθειες διασφαλίζεται η διαφάνεια στις διαδικασίες προμηθειών, μέσω των ελεγκτικών μηχανισμών και του ενιαίου συστήματος ενημέρωσης των αμυντικών βιομηχανιών επί των διαγωνισμών προμήθειας σε κάθε κράτος μέλος του Ευρωπαϊκού Αμυντικού Οργανισμού και της Ευρωπαϊκής Ένωσης, που προβλέπεται να τεθούν σε λειτουργία από 1ης Ιουλίου 2006. Επομένως υπάρχει συγκεκριμένη στρατηγική του Υπουργείου και τίποτα δεν γίνεται ως «τσαπατσουλιά», επιτρέψτε μου την έκφραση που χρησιμοποίησε προηγουμένως συνάδελφος, είναι λέξη που δεν ταιριάζει καθόλου στο σημερινό επιχειρούμενο προς ψήφιση θεσμικό πλαίσιο. 
      Με το νέο θεσμικό πλαίσιο, όπως πολύ καλά γνωρίζουμε για λόγους διαφάνειας και διασφάλισης του δημοσίου συμφέροντος εισάγονται δυο και μόνο τρόποι προμηθειών του αμυντικού υλικού και καθορίζονται επίσης εννοιολογικά οι διαδικασίες σύναψης συμβάσεως προμηθειών. Ο ένας είναι η ανοικτή διαδιασία και ο άλλος είναι διακρατική. Ενώ προβλέπεται και ειδική διαγωνιστική διαδικασία με διαπραγμάτευση με έγγραφη μόνο προσφορά. 
      Βεβαίως έχει γίνει πολύς λόγος, πολλή συζήτηση και αυτό συνεισφέρει θετικά στην όλη συζήτηση του νομοσχεδίου και στη διαμόρφωση βεβαίως της βούλησης των συναδέλφων να ψηφίσουν ή να καταψηφίσουν το νομοσχέδιο σε ό,τι αφορά τη διαφορά μεταξύ της μέχρι σήμερα απευθείας ανάθεσης και του νεοεισαγόμενου τρόπου «προμήθεια με διαπραγμάτευση». Η διαφορά είναι πάρα πολύ μεγάλη και στη θεωρία και στην πράξη αλλά επειδή μας ενδιαφέρει το πώς θα υλοποιηθεί αυτό το νομοσχέδιο -και στο κάτω-κάτω κάθε νόμος και κάθε πρόταση δικαιώνεται μετά την εφαρμογή του- θα πω μόνο ότι η διαφορά μεταξύ απευθείας αναθέσεων μέχρι σήμερα και προμήθειας με διαπραγμάτευση σε δυο και μόνο, όπως προαναφέρθηκε, συμβάσεις με την Ελληνική Βιομηχανία Οχημάτων κατέληξε σε εξοικονόμηση 1,7 εκατομμυρίων ευρώ σε σχέση με τη σύμβαση, που είχε υπογραφεί προ τριετίας για τα ίδια ακριβώς ποιοτικά και ποσοτικά αντικείμενα, τα οποία παράγγειλε η προηγούμενη κυβέρνηση στην Ελληνική Βιομηχανία Οχημάτων. Άρα η διαφορά της απευθείας ανάθεσης τότε με την προμήθεια με διαπραγμάτευση τώρα, έχει πρακτικά αποτελέσματα, τα οποία είναι προς το συμφέρον του δημοσίου. Και αυτή ακριβώς η αλλαγή είναι που θα επιφέρει μια σημαντική πηγή εξοικονόμησης πόρων, που διατίθενται για την άμυνα και θα μπορούν να διατεθούν σε άλλες πολιτικές. 
      Θα επιμείνω στις διαδικασίες των άρθρων 50 και 51, που αφορούν στις εξαιρετικές περιπτώσεις, δηλαδή διαφορετικά από την ανοικτή και τη διακρατική διαδικασία. 
      Στη διαδικασία αυτή, πρωτεύοντα καθοριστικό ρόλο έχει, όπως είπαμε προηγουμένως, η διαπραγμάτευση, στα πλαίσια της οποίας ο διενεργών την προμήθεια φορέας, προσφεύγει στους προμηθευτές που επιλέγει, όπως και προηγούμενα, οι οποίοι όμως τώρα υποβάλλουν μόνο έγγραφη προσφορά και όχι προφορική προσφορά όπως γινόταν -και είναι γνωστό με τις απευθείας αναθέσεις και τις προφορικές προσφορές τι είχε συμβεί μέχρι σήμερα. 
      Η διαδικασία της διαπραγμάτευσης, που λέμε τώρα, δεν εξομοιώνεται με τίποτα με την απευθείας ανάθεση για τους λόγους που είπαμε και προηγουμένως. Και βέβαια η διαφάνεια της διαδικασίας του άρθρου 51 και η αποφυγή καταχρηστικής εφαρμογής διασφαλίζεται με το Ανώτατο Συμβούλιο Προμηθειών Αμυντικού Υλικού. Αν δεν είχε μπει μια δικλίδα ασφαλείας, βεβαίως η κριτική θα ήταν: «Επομένως, κάνει ό,τι θέλει ο Υπουργός, ό,τι του εισηγηθούν τα επιτελεία». Τώρα, ξαφνικά, ακούμε το αντίστροφο επιχείρημα. Δεν ακούσαμε, όμως, μια πρόταση. 
      Εμείς είμαστε βέβαιοι ότι το Ανώτατο Συμβούλιο Προμηθειών Αμυντικού Υλικού που γνωμοδοτεί στον Υπουργό, είναι σε θέση να διασφαλίσει τη διαφάνεια. Είναι μια γνώμη η οποία δεσμεύει, βεβαίως πολιτικά, μόνο τον Υπουργό και όχι νομικά. Γιατί όπως και να έχει το πράγμα, ακόμα και αν αυτό το Ανώτατο Συμβούλιο είχε εισηγηθεί ότι υπάρχουν οι προϋποθέσεις για να πάμε σε προμήθεια με διαπραγμάτευση λόγω του επείγοντος ή του απορρήτου, στην ουσία αυτό δεν ίσχυε, ο Υπουργός και πάλι ήταν και είναι υπόλογος, οπότε δεν υπάρχει θέμα για το ότι δήθεν μπαίνει αυτή η επιτροπή, για να ρίξει στάχτη στα μάτια ή για να συγκαλύψει ή για να ελέγχεται πλήρως από τον Υπουργό Εθνικής Άμυνας. Στο κάτω-κάτω, με υπουργική απόφαση θα ορίζεται αυτό το Ανώτατο Συμβούλιο Προμηθειών Αμυντικού Υλικού και δεν μπορεί να γίνει διαφορετικά. 
      Και επιπλέον, όσον αφορά στη διαφάνεια και αντικειμενικότητα της διαδικασίας αυτής, κανένα συνάδελφο και καμία συνάδελφο δεν άκουσα να πει ότι συγκροτείται για πρώτη φορά επιτροπή διαπραγμάτευσης από ανώτατους αξιωματικούς ακριβώς για τις περιπτώσεις αυτές. Άρα, έχουμε δυο δικλίδες ασφαλείας, οι οποίες επιβάλλουν τη διαφάνεια και τη χρηστή λειτουργία του θεσμού αυτού. 
      Πρέπει να επισημανθεί πάντως ότι στις εξαιρετικές περιπτώσεις του άρθρου 51, ειδικά στις περιπτώσεις γ΄ και δ΄, έχει ληφθεί ιδιαίτερη πρόνοια όσον αφορά την εγχώρια αμυντική βιομηχανία, κρατική και ιδιωτική. 
      Και καλούνται τα κόμματα τελικά να πάρουν θέση μετά και από τη συζήτηση που έγινε εδώ και με τον κ. Μάνο, για το αν θα τις κλείσουμε ή αν θα τις στηρίξουμε, για να μπορέσουν να γίνουν βιώσιμες και να προχωρήσουν στο διεθνή ανταγωνισμό. Και μάλιστα αυτό που ακούστηκε στην επιτροπή για την Ελληνική Βιομηχανία Οχημάτων, ότι δήθεν πρόκειται για μια φωτογραφική διάταξη, δεν επαναλήφθηκε  και αντιλαμβάνομαι ότι οι συνάδελφοι που τo είχαν διατυπώσει στην επιτροπή, κατάλαβαν ότι πραγματικά δεν επρόκειτο για φωτογραφική διάταξη, αλλά για στήριξη της εγχώριας κρατικής αμυντικής βιομηχανίας που δραστηριοποιείται στη Θεσσαλονίκη και την οποία, βάσει και της συμβάσεως που έχει γίνει με το Υπουργείο, τη στηρίζουμε. Επιπλέον, το κράτος έχει σ’ αυτήν ποσοστό πάνω από το 50%. Άρα για όλες τις κρατικές αμυντικές βιομηχανίες, υπάρχει το ίδιο καθεστώς. Και υπενθυμίζω ότι μιλώ για την Ελληνική Βιομηχανία Οχημάτων Θεσσαλονίκης, για την Ελληνική Αεροπορική Βιομηχανία και για τα Ελληνικά Αμυντικά Συστήματα.
      Στρατηγικός, λοιπόν, αναπτυξιακός μας στόχος, όπως αυτό αποτυπώνεται στο άρθρο 51, παράγραφοι γ΄ και δ΄, αλλά και σε όλο το νομοσχέδιο, είναι η σωστή προετοιμασία της Ελληνικής Αμυντικής Βιομηχανίας, πριν ενταχθεί στο σκληρό πυρήνα των ευρωπαϊκών βιομηχανιών, γιατί εκεί στοχεύουμε. Οι προσπάθειές μας βεβαίως θα ενταθούν στους επόμενους μήνες. Και η εκτίμησή μας είναι ότι, σε συνεργασία με τα άλλα κράτη της Ευρωπαϊκής Ένωσης, που και αυτά έχουν μικρομεσαίες επιχειρήσεις και ανταγωνίζονται τους κολοσσούς της αμυντικής βιομηχανίας, δεν είναι εύκολο μια μικρή επιχείρηση να τους ανταγωνιστεί. Γι’ αυτό εδώ επιμένουμε -και επιμείναμε και μέσα στον ευρωπαϊκό αμυντικό οργανισμό- για τη στήριξη σε ευρωπαϊκό επίπεδο των μικρομεσαίων επιχειρήσεων, για να μπορέσουν αυτές να επιβιώσουν και να αντέξουν στον ισχυρότατο ανταγωνισμό των παγκόσμιων κολοσσών της αμυντικής βιομηχανίας. Και στρατηγικός μας στόχος είναι να δημιουργηθεί ένα ευνοϊκό επιχειρηματικό περιβάλλον γι’ αυτές τις μικρομεσαίες επιχειρήσεις σε ευρωπαϊκό επίπεδο.
      Αυτή, λοιπόν, είναι η λογική που διέπει το νομοσχέδιο αυτό και ιδιαίτερα τις παραγράφους γ΄ και δ΄ του άρθρου 51. Για την Ελλάδα δουλεύουμε, για τους Έλληνες κατασκευαστές, τους Έλληνες εργαζόμενους. Για την ελληνική οικονομία έχει μπει το άρθρο αυτό και για τίποτα άλλο. 
      Σύμφωνα με το άρθρα 51, παράγραφος γ΄, μπορούμε να προχωρήσουμε σε προμήθεια με διαπραγμάτευση, όταν τα είδη κατασκευάζονται για σκοπούς έρευνας, πειραμάτων, μελετών, προκειμένου να οδηγηθούμε σε συμπαραγωγή υλικού στην Ελλάδα ή να προσελκύσουμε υψηλή τεχνολογία για τις Ένοπλες Δυνάμεις. Μ’ αυτόν τον τρόπο εισάγουμε την εγχώρια αμυντική βιομηχανία στα μεγάλα αναπτυξιακά προγράμματα τα οποία συζητούνται και υλοποιούνται σε ευρωπαϊκό περιβάλλον. 
      Πού είναι εδώ το ύποπτο και το αδιαφανές; Πού είναι εδώ το ζημιογόνο; Το άρθρο 51, παράγραφος δ΄ αφορά τις κρατικές επιχειρήσεις, όπου το δημόσιο κατέχει ποσοστό 50% και πάνω. Και εδώ είναι ένα κίνητρο να εισρεύσουν ιδιωτικά κεφάλαια στις κρατικές βιομηχανίες, των οποίων την κατάσταση γνωρίζετε πολύ καλά. Και δεν κάνουμε «φωτογραφία» για κανέναν. Απλούστατα, στηρίζουμε αυτές τις βιομηχανίες. Και εδώ θέτω ευθέως το ερώτημα: Τι λένε τα κόμματα της Αντιπολιτεύσεως; Να βγουν ευθέως και να μας πουν ότι: «Στηρίζουμε την εγχώρια αμυντική βιομηχανία» ή όχι. Και αν την στηρίζουν, γιατί καταψηφίζουν το άρθρο 51; Γιατί με το άρθρο 51, η Κυβέρνηση της Νέας Δημοκρατίας θα στηρίξει την εγχώρια αμυντική βιομηχανία. 
      ΜΙΧΑΛΗΣ ΚΑΡΧΙΜΑΚΗΣ: Και άλλες αδιαφανείς ενέργειες…
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Αν υπάρχουν αδιαφανείς ενέργειες και μ’ αυτό το καθεστώς, φανταστείτε τι γινόταν με το προηγούμενο καθεστώς. 
      Η επιδειχθείσα μέχρι προ διετίας έλλειψη πολιτικής βούλησης, αλλά και η αδράνεια των αρμοδίων υπηρεσιών τότε  του Υπουργείου Άμυνας, στέρησε από την εγχώρια αμυντική βιομηχανία τη δυνατότητα προβολής της μέσα από συνέργειες και πρωτοβουλίες, που η σημερινή ηγεσία του Υπουργείου έχει προωθήσει, επιτυγχάνοντας την εξωστρέφεια της Ελλάδας σε διακρατικό, διευρωπαϊκό ΝΑΤΟϊκό και εθνικό επίπεδο. 
      Παραδειγματικά αναφέρομαι σε συγκεκριμένα μείζονα διεθνή αναπτυξιακά προγράμματα, όπου συμμετέχει η εγχώρια αμυντική βιομηχανία, όπως το μη επανδρωμένο μαχητικό αεροσκάφος, το δορυφορικό σύστημα παρατήρησης «ΗΛΙΟΣ ΙΙ», το σύστημα επιτήρησης εδάφους μέσω δορυφόρων, το τεθωρακισμένο όχημα μάχης, στο οποίο εντάξαμε την Ελληνική Βιομηχανία Οχημάτων, το λογισμικό σύστημα επικοινωνιών. Υπάρχουν και άλλα μικρότερα προγράμματα στα οποία εντάσσονται οι Ελληνικές Αμυντικές Βιομηχανίες. Είναι ο μόνος τρόπος να ξεφύγουμε από το τέλμα στο οποίο σήμερα βρισκόμαστε σ’ αυτόν τον τομέα -και εμείς, όπως και τα άλλα κράτη, πολλοί επικαλέστηκαν και την Τουρκία, γιατί αυτά που κάνουμε εμείς σήμερα, η Τουρκία τα έχει κάνει χρόνια πριν- για να αποκτήσουμε επιτέλους μια εγχώρια βιομηχανική και τεχνολογική αμυντική βάση. 
      Όποιοι θέλουν να μιλούν περί αυτάρκειας και αυτονομίας, κάνουν λάθος. Σήμερα ελάχιστες χώρες, ελάχιστα κράτη έχουν τη δυνατότητα μέσω της αμυντικής βιομηχανίας να υποστηρίζουν όλες τις επιχειρησιακές ανάγκες των Ενόπλων Δυνάμεών τους. Όλα τα υπόλοιπα κράτη με διεθνείς συνεργασίες, με εσωτερικές ρυθμίσεις, στηρίζοντας τις εγχώριες αμυντικές βιομηχανίες, προβαίνουν σε προγράμματα που μέχρι σήμερα δεν είχαμε δει εδώ στην Ελλάδα. 
      Εάν, λοιπόν, αυτή η βασική αντίληψη του νομοσχεδίου είναι σε λάθος κατεύθυνση, τότε ας ακούσουμε ποια είναι η σωστή κατεύθυνση. Και απ’ ό,τι έχω ακούσει μέχρι τώρα, καταψηφίζετε το άρθρο 51, το οποίο στηρίζει την εγχώρια αμυντική βιομηχανία.
       Θέλετε να στηρίξουμε τους προμηθευτές και τους εμπόρους; Καλό θα ήταν αυτό. Αλλά η αγορά δεν είναι μόνο προμηθευτές και έμποροι. Είναι και οι Έλληνες εργαζόμενοι, οι Έλληνες κατασκευαστές, οι ελληνικές επιχειρήσεις που έχουμε κάθε συμφέρον να στηρίξουμε. Και πρέπει ευθέως εδώ να πάρουμε όλοι θέση. 
      Μερικές από τις σημαντικότερες καινοτομίες, τις οποίες εν περιλήψει θα αναφέρω και που δεν ακούστηκαν, είναι οι εξής: Εισάγουμε για πρώτη φορά το θεσμό του απολογισμού της επένδυσης. Δηλαδή αυτός που θα υπογράψει σήμερα, θα ξέρει ότι σε τέσσερα, πέντε χρόνια η υπογραφή που έβαλε, θα ελεγχθεί για το κατά πόσο η σύμβαση αυτή υλοποιήθηκε σύμφωνα με την υπογραφή του, κατά πόσο οικονομικά δεν έγιναν υπερκοστολογήσεις, υπερτιμολογήσεις, όλα αυτά τα συναφή και γνωστά μέχρι σήμερα, κατά πόσο επιχειρησιακά απέδωσε αυτή η σύμβαση, σύμφωνα με τις επιχειρησιακές απαιτήσεις στον κλάδο των Ενόπλων Δυνάμεων. Και τελικά αυτοί είναι οι χρήστες και αυτοί θα έχουν ή όχι το πρόβλημα. Γενικότερα φέρνει ως συνυπεύθυνους όλους όσοι εμπλακούν καθ’ οιονδήποτε τρόπο στην προμήθεια της συγκεκριμένης σύμβασης. 
      Άρα ο απολογισμός της επένδυσης δρα και προληπτικά και κατασταλτικά. Και δεν άκουσα καμιά θετική κρίση για το θεσμό αυτό εκτός εάν και γι’ αυτόν υπάρχουν αρνητικές κρίσεις που θα πρέπει να τις ακούσουμε. 
      Όσον αφορά τον προσδιορισμό του ποσοστού συμμετοχής της αρχικής υποστήριξης  στην αρχική έγκριση προμήθειας, είχαμε συνηθίσει να προμηθευόμαστε υλικό και αφού το προμηθευτήκαμε, δεν είχαμε εν συνεχεία υποστήριξη και το υλικό δεν μπορούσε να λειτουργήσει λόγω ανταλλακτικών. Και αυτό λάθος είναι; Δεν πρέπει να το αλλάξουμε; 
      Γίνεται πλήρης εκμετάλλευση και αξιοποίηση των αντισταθμιστικών προσφορών, ώστε να υπάρχει ουσιαστικό και πρακτικό όφελος και να χάνονται κεφάλαια, υλικό και τεχνογνωσία. 
      Ο εισηγητής της Αξιωματικής Αντιπολίτευσης έκανε ένα μεγάλο λάθος. Μας κατηγόρησε ότι πάμε με υπουργική απόφαση να χειραγωγήσουμε τα αντισταθμιστικά ωφελήματα. Ξέρετε η κυβέρνηση του ΠΑ.ΣΟ.Κ. πώς τα υλοποιούσε; Ξέρετε πώς; Με κατευθυντήριες οδηγίες …
      ΜΙΧΑΛΗΣ ΚΑΡΧΙΜΑΚΗΣ: Εσείς τι κάνετε;
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Εμείς με το νόμο το αλλάζουμε, φέρνουμε υπουργική απόφαση για να έχει την ευθύνη ο Υπουργός Άμυνας για το αν θα λειτουργήσουν σωστά  ή όχι και όχι με κατευθυντήριες οδηγίες οι οποίες θα απευθύνονται στα κατώτερα κλιμάκια και ουδείς φέρνει την ευθύνη. Να τα ξεκαθαρίσουμε αυτά τα πράγματα.
      ΠΡΟΕΔΡΕΥΩΝ (Ιωάννης Τραγάκης): Ήταν σαφής ο Υπουργός σ’ αυτό, κύριε Καρχιμάκη. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Γι’ αυτό με υπουργική απόφαση θα βελτιωθεί τα μέγιστα το καθεστώς των Α/Ω και θα είναι πραγματικά πηγή, επιστροφής πόρων και τεχνογνωσίας, θα υπάρξουν θέσεις εργασίας και όλα τα συναφή εδώ στην εγχώρια αμυντική βιομηχανία. 
      Θεσμοθετούμε την κατάρτιση των συμβάσεων αυτών των Α/Ω με ταυτόχρονη υπογραφή της κυρίας σύμβασης. Μέχρι σήμερα κάναμε μια κύρια σύμβαση, δεν δεσμεύαμε κανένα εντός διμήνου ή τριμήνου, με αποτέλεσμα να αγοράζουμε κύριο υλικό και να καυχόμαστε ότι πετύχαμε αντισταθμιστικά 120% και αυτά τα αντισταθμιστικά να μην υλοποιούνται ποτέ. Έτσι ήξεραν  μέχρι σήμερα οι μεγαλοπρομηθευτές και έτσι έκαναν. Εμείς τι κάνουμε τώρα; Εάν ο προμηθευτής δεν φέρει τις συμβάσεις Α/Ω με εγχώριους, Έλληνες κατασκευαστές,δεν πρόκειται να υπογραφεί η κύρια σύμβαση. 
      Αμέσως-αμέσως το σύστημα μαζεύεται, επιτρέψτε μου την έκφραση, το σύστημα νοικοκυρεύεται. Δεν μπορούν οι προμηθευτές εδώ να αλωνίζουν, όπως αλώνιζαν και να επιβάλουν θελήσεις. Εδώ μπαίνει νομοθετικό πλαίσιο και δεν εξαρτάται από τη βούληση κανενός, παρά μόνο από τη βούληση του νομοθέτη. Το να επιβάλλει αρχές και κανόνες με τους οποίους θα συμμορφώνονται όλοι, ανεξαρτήτως γνωριμιών, σχέσεων ή επιδράσεων, οι οποίες υπήρχαν μέχρι σήμερα.
      Η μέγιστη δυνατή συμμετοχή της εγχώριας αμυντικής βιομηχανίας καθορίζεται μέσω της ελληνικής βιομηχανικής συμμετοχής σε κάθε συμβόλαιο. Όπως, επίσης, μέσα από την ελληνική βιομηχανική συμμετοχή, το 35% θα είναι ελληνική προστιθέμενη αξία. 
      Κάποιοι συνάδελφοι -άποψή τους- θεωρούν ότι είναι πολύ υψηλά ο πήχης. Πραγματικά είναι. ‘Όμως πρέπει κάποτε να ξεφύγουμε από το γνωστό σύστημα, να αναγράφουμε πλαστή ελληνική προστιθέμενη αξία, για να υπογράφουμε μετά τα συμβόλαια. Εδώ τα πράγματα ξεκαθαρίζουν τελείως. Η ελληνική προστιθέμενη αξία προσμετράται στο 35% τουλάχιστον σε κάθε σύμβαση μείζονος υλικού που γίνεται με το Υπουργείο Εθνικής Άμυνας και από εκεί και πέρα, είναι προς όφελος της εγχώριας αμυντικής βιομηχανίας. Όσο περισσότερο μπορεί να συμμετέχει τόσο το καλύτερο.
      Ξεκαθαρίζουμε το θέμα των εγγυήσεων. Επιχειρήθηκε προηγουμένως από δύο συναδέλφους της Αξιωματικής Αντιπολίτευσης να αποδυναμωθεί η ρύθμιση περί εγγυήσεων την οποία φέρνουμε μ’ αυτόν το νόμο, βάσει της οποίας καταργούμε οποιοδήποτε άλλο τύπο εγγύησης και αποδεχόμεθα μόνο τραπεζική εγγύηση και από πιστωτικό ίδρυμα που εγκρίνει η Τράπεζα της Ελλάδος. Ασφαλέστερος, διαφανέστερος και λειτουργικότερος τύπος εγγύησης δεν μπορούσε ποτέ να υπάρξει εκτός απ’ αυτόν. Γιατί; Γιατί εδώ, σε αντίθεση με την κρατική εγγύηση –γιατί αυτή που επικαλεστήκατε ήταν τότε μια ευχή της ρωσικής κυβέρνησης- στην τραπεζική εγγύηση ο δανειστής έχει να κάνει κατευθείαν με την τράπεζα. Γιατί, εάν συμβεί οποιοδήποτε λάθος, η τράπεζα θα αποζημιώσει τον αγοραστή. Αντίθετα, στην κρατική εγγύηση, πώς θα αποζημιωθεί; Τι αποζημίωση πήρε η ελληνική Κυβέρνηση από τη μη λειτουργία της σύμβασης των αντισταθμιστικών και της μη ολοκλήρωσης όλων αυτών που είχαν δεσμευτεί, που είχαν συμφωνηθεί με τα TOR;
      Επειδή, κύριοι συνάδελφοι, το θέμα το άνοιξαν οι συνάδελφοι, δεν ήθελα να το ανοίξω εγώ, θα πω το εξής: Είπαν ότι η Εξεταστική Επιτροπή ήταν φιάσκο. Εάν φιάσκο είναι το ότι η Εξεταστική Επιτροπή πέτυχε να βρει πού πήγαν τα 25.000.000 δολάρια, που ενώ έπρεπε να έρθουν στην Ελλάδα, πήγαν σε λογαριασμούς τους οποίους τώρα περιμένουμε να ανοίξουν, για να δούμε τι είναι πίσω από αυτό, τότε τι να πω; 
      ΜΙΧΑΛΗΣ ΚΑΡΧΙΜΑΚΗΣ:  Εβδομήντα πέντε εκατομμύρια λέγατε.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν είναι φιάσκο. Η Εξεταστική Επιτροπή κατέδειξε μετά από δικαστική συνδρομή ότι τα 25.000.000 δολάρια, που όλοι ψάχναμε να βρούμε -αφού ήταν για την Ελλάδα- που πήγανε …
      ΠΡΟΕΔΡΕΥΩΝ (Ιωάννης Τραγάκης): Μηδέν ογδόντα μία χιλιάδες επτακόσια πενήντα επτά. Συμπληρώστε το.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): …είναι σε λογαριασμούς τρίτων έξω από την Ελλάδα.
      Εάν αυτή είναι χρηστή διαχείριση του δημοσίου χρήματος εκ μέρους του ΠΑ.ΣΟ.Κ., τότε με συγχωρείτε, αλλά έχετε λάθος αντίληψη περί διαφάνειας, περί χρηστής διαχείρισης και περί όλων αυτών των αρχών υπέρ των οποίων κόπτεστε και κατηγορείτε τη σημερινή Κυβέρνηση ότι μ’ αυτό το νομοσχέδιο αντί να τις διασφαλίζει, απεναντίας τις απεμπολεί. Βεβαίως, στον αντιπολιτευτικό διάλογο όλα είναι πιθανά να ακουστούν. ‘Όμως, δεν είναι έτσι.
      Όσον αφορά τώρα το συνάδελφο ο οποίος έκανε μια παρατήρηση, γιατί δεν δίνεται το 80% της προκαταβολής ιδιαίτερα στις εγχώριες αμυντικές βιομηχανίες και ειδικά στις κρατικές, αυτή είναι μια αντίληψη εκτός των δικών μας αντιλήψεων. Εμείς δεν βλέπουμε τις εγχώριες αμυντικές βιομηχανίες ως μια τρύπα στην οποία θα ρίχνεις χρήμα και αντί να πάνε για την παραγγελία, θα πάνε για διοικητικά έξοδα, μισθούς κ.λπ.. Εμείς θέλουμε την εγχώρια, την κρατική αμυντική βιομηχανία ανταγωνιστική. Γι’ αυτό τη στηρίζουμε και γι’ αυτό θέτουμε το 30%, το μέγιστο που θέτουμε για όλους. Να εξηγούμεθα. Θέλουμε ανταγωνιστική κρατική αμυντική βιομηχανία. Να τελειώνουν αυτά που ξέραμε μέχρι σήμερα. 
      Ένας άλλος όρος ο οποίος μπήκε, είναι ότι καταργούμε τη δυνατότητα που είχε ο προμηθευτής να αυξάνει τις τιμές μετά την υπογραφή της σύμβασης. Μ’ αυτήν τη λογική και μ’ αυτήν την τακτική, υπερκοστολογήθηκαν οι συμβάσεις, πληρώσαμε παραπάνω χρήματα από αυτά που είχαν προϋπολογιστεί. Γι’ αυτό, αν δείτε τα πενταετή ΕΜΠΑΕ της προηγούμενης κυβέρνησης, πολλά προγράμματα έχουν φύγει εκτός των οροφών που είχαν εγκριθεί στο ΚΥ.Σ.Ε.Α. για εκείνες τις συμβάσεις. Αντίθετα πέρυσι μας είχε εγκρίνει το ΚΥ.Σ.Ε.Α. 1,6 δισεκατομμύρια ευρώ και εμείς φθάσαμε στο 1,4 δισεκατομμύρια ευρώ. Γιατί; Γιατί κάναμε χρηστή διαχείριση, γιατί ποτέ δεν θα πιέσουμε τη δημοσιονομική πολιτική της χώρας να βγει εκτός των ορίων της.
      Τέλος, θα ήθελα να επισημάνω…
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό να κλείσετε, κύριε Υπουργέ, παρά το γεγονός ότι θα κρατήσω το χρόνο σας από τη δευτερολογία σας, όπως και από όλους τους άλλους συναδέλφους.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Καλώς. 
      …τον προληπτικό έλεγχο του Ελεγκτικού Συνεδρίου. Δεν μπορώ να καταλάβω με ποιο ηθικό πολιτικό σθένος έρχεται το ΠΑ.ΣΟ.Κ. εδώ και μιλά γι’ αυτήν την υπόθεση, αφού οι ίδιες οι κυβερνήσεις του ΠΑ.ΣΟ.Κ. ουδέποτε έστειλαν στο Ελεγκτικό Συνέδριο τις προμήθειες αμυντικού υλικού. Ουδέποτε!  Εμείς τις στέλνουμε όλες. Αποτέλεσμα; Τα ελικόπτερα NΗ- 90 που προμηθεύτηκε η κυβέρνηση του ΠΑ.ΣΟ.Κ.. Ήρθε το χαρτί από το Ελεγκτικό Συνέδριο και λέει ότι δεν έχει διενεργηθεί ο προβλεπόμενος από τις διατάξεις του σχετικού νόμου, έλεγχος νομιμότητας. Και επειδή έπρεπε να γίνει αυτός ο προσυμβατικός έλεγχος, δεν εγκρίνει τις πληρωμές. 
      Πέστε μου, λοιπόν. Γιατί η κυβέρνηση του ΠΑ.ΣΟ.Κ. -που σήμερα κόπτεται για το Ελεγκτικό Συνέδριο και για τον προληπτικό έλεγχο- επί των ημερών της δεν έστελνε για προσυμβατικό έλεγχο στο Ελεγκτικό Συνέδριο τις συμβάσεις της; Γιατί; Ουδεμία σύμβαση αμυντικού υλικού έχει αποσταλεί για προσυμβατικό έλεγχο στο Ελεγκτικό Συνέδριο. Ποιος, λοιπόν, υπηρετεί τη διαφάνεια και ποιος όχι;
      Τέλος, θα επισημάνω για άλλη μια φορά ότι οι πρακτικές του παρελθόντος, όσον αφορά την εγχώρια ελληνική αμυντική βιομηχανία έχουν τελειώσει. Μας έλεγε λόγια το ΠΑ.ΣΟ.Κ.. Τελικά δεν κατάφερε σε πραγματικούς αριθμούς να ξεπεράσει ποτέ το 11% της στήριξης της εγχώριας αμυντικής βιομηχανίας παρά τα τρισεκατομμύρια δραχμές τότε για προμήθειες αμυντικού υλικού. Και όχι μόνο αυτό. Λόγω της συμπεριφοράς της αυτής, παραπέμπεται η χώρα μας στο Ευρωπαϊκό Δικαστήριο κατηγορούμενη για το 2001 –ακούστε- «για εφαρμογή αδιαφανών και αμφιβόλου αποτελεσματικότητας πολιτικών παροχής κρατικής βοήθειας σε δύο κρατικές αμυντικές βιομηχανίες μας».
      Συνέπεια αυτών είναι, η χώρα μας να έχει ήδη καταδικαστεί για τη μια υπόθεση, ενώ κινδυνεύουμε να υποστούμε κυρώσεις και για την άλλη. Αυτή ήταν η πολιτική του ΠΑ.ΣΟ.Κ. σχετικά με την εγχώρια αμυντική βιομηχανία. Εμείς αυτά τα αλλάζουμε ριζικά, τα θεσμοθετούμε, έτσι ώστε να μην εξαρτάται η πρόοδος και η ανταγωνιστικότητα της εγχώριας αμυντικής βιομηχανίας από τις βουλήσεις τους εκάστοτε Υπουργού ή του εκάστοτε κόμματος ή από τις εκάστοτε κυβερνήσεις.
      Και τέλος, με το νέο σχέδιο νόμου για τις προμήθειες, εξασφαλίζεται η διαφάνεια, η προστασία του δημοσίου συμφέροντος, ο δραστικός περιορισμός της κρατικής σπατάλης -σας έφερα ένα παράδειγμα με τις απευθείας αναθέσεις των οχημάτων- διασφαλίζεται η απρόσκοπτη λειτουργία και εφαρμογή των κανόνων της ελεύθερης αγοράς χωρίς παρεμβάσεις εξωθεσμικές –γνωρίζουμε πολύ καλά τι είχε συμβεί στο παρελθόν- χωρίς αλλοιώσεις, στρεβλώσεις, χωρίς προτιμήσεις, δυσλειτουργίες και δυσμορφίες. Ταυτόχρονα επιτυγχάνεται η ουσιαστική συμμετοχή της εγχώριας αμυντικής βιομηχανίες σε όλες τις προμήθειες των Ενόπλων Δυνάμεων, διότι δεν πρόκειται να υπογράψουμε σύμβαση, όταν δεν υπάρχει συμμετοχή της εγχώριας αμυντικής βιομηχανίας, δημιουργώντας νέες θέσεις εργασίας, εξοικονομώντας πόρους και εισάγοντας τεχνολογία. 
      Αυτή, κυρίες και κύριοι συνάδελφοι, είναι η πολιτική για την οποία δεσμευτήκαμε και αυτήν υλοποιούμε. Το αποδείξαμε και έμπρακτα. Από το 4,1% του Α.Ε.Π. της τετραετίας 1999-2003, τη διετία 2004-2005 κατεβήκαμε στο 1,79%. Ξέρετε τι σημαίνει αυτό, εκτός από αυτά τα άψυχα νούμερα; Σημαίνει 430.000.000 ευρώ κοινωνικό μέρισμα αποδεσμευόμενο από τους εξοπλισμούς. Εμείς δεν υλοποιήσαμε ορισμένα εξοπλιστικά προγράμματα του παρελθόντος, γιατί δεν είχαν τις προτεραιότητες που έπρεπε. Τώρα τις προτεραιότητες τις θέτει ο Αρχηγός του Γενικού Επιτελείου Εθνικής Άμυνας και δεν υπάρχει περίπτωση να μην υλοποιηθούν. 
      Εμείς μ’ αυτές τις αντιλήψεις, μ’ αυτές τις τεχνικές καταφέραμε τα δύο τελευταία χρόνια να εξοικονομήσουμε 430.000.000 ευρώ, από αυτά που είχε προγραμματίσει το ΠΑ.ΣΟ.Κ..
Αυτό είναι το νοικοκύρεμα, αυτή είναι η πολιτική της Νέας Δημοκρατίας όσον αφορά το δημόσιο χρήμα.
      (Χειροκροτήματα από την πτέρυγα της Νέας Δημοκρατίας)
      Τέλος, δεν μπορώ να παραβλέψω ότι κάποιος συνάδελφος προηγουμένως, ο κ. Τζέκης νομίζω, ανέφερε ότι το Αιγαίο είναι «σουρωτήρι». Είναι λάθος, δεν είναι «σουρωτήρι» το Αιγαίο. Οποιαδήποτε παραβίαση ή παράβαση από οποιονδήποτε, σημειώνεται στον εθνικό και διεθνή εναέριο χώρο, εντός του FIR Αθηνών και ελέγχεται πλήρως. Το Αιγαίο ελέγχεται πλήρως, δεν υπάρχει τίποτε ανεξέλεγκτο. Επομένως, τα περί «σουρωτηριού» είναι απαράδεκτα. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε Υπουργέ.
      Θα ήθελα να κάνω γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και δύο συνοδοί του 4ου λυκείου Χαλκίδας. Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Ο συνάδελφος Κοινοβουλευτικός Εκπρόσωπος του ΠΑ.ΣΟ.Κ. κ. Χρυσοχοϊδης έχει το λόγο.
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, συμβαίνει σήμερα κάτι πρωτοφανές στα νομοθετικά και πολιτικά χρονικά της χώρας. Αν δείτε το νομοσχέδιο που φέρνει ο κύριος Υπουργός Εθνικής Άμυνας στη Βουλή θα διαπιστώσετε ότι αναφέρεται συνέχεια στη Γενική Γραμματεία Οικονομικού Σχεδιασμού και Αμυντικών Επενδύσεων και την ίδια ώρα, με τροπολογία ζητάει την κατάργησή της. Πραγματικά μόνο σε μία τριτοκοσμική Βουλή, σ’ ένα τριτοκοσμικό Κοινοβούλιο -και όχι σε μία ευρωπαϊκή χώρα- θα μπορούσαν να συμβούν αυτά.
      Θα ήθελα, επίσης, προκαταρκτικά να πω, ότι πρέπει να αναζητήσετε από το αρχείο, κύριε Υπουργέ της Εθνικής Άμυνας, τις δηλώσεις σας για τα θέματα των TOR M1 και όλη τη σκανδαλολογία που αναπτύξατε τα τελευταία χρόνια. Να τη συγκρίνετε με το σήμερα, που έχετε ακόμα, δυστυχώς, το πολιτικό θράσος να αναφέρεστε εδώ σε λογαριασμούς, από τη στιγμή που το θέμα της Εξεταστικής Επιτροπής έχει κλείσει εδώ και μήνες.
      Τρίτον, αναφέρομαι στους συναδέλφους της Νέας Δημοκρατίας, πολλοί από τους οποίους, κύριε εισηγητά της Νέας Δημοκρατίας, εδώ μέσα στο χώρο του Κοινοβουλίου, με μία ρητορική ασυνήθιστα υψηλή, διεκδικούσαν ως πρωτοσυνδικαλιστές τα δικαιώματα των αξιωματικών των Ενόπλων Δυνάμεων και των Σωμάτων Ασφαλείας και σήμερα είναι εξαφανισμένοι στην κυριολεξία. Δεν υπάρχει κανείς εδώ μέσα να θέσει τα θέματα του προσωπικού των Ενόπλων Δυνάμεων, στους οποίους υποσχεθήκατε 170 ευρώ αύξηση στο βασικό μισθό του ανθυπολοχαγού και τους δώσατε 8 ευρώ και 68 συνολικά για τα επόμενα τρία χρόνια. Αυτή είναι η συνέπειά σας απέναντι στις πολιτικές εξαγγελίες και απέναντι σ’ έναν κόσμο που περίπου αριθμεί εκατόν πενήντα χιλιάδες.
      Κυρίες και κύριοι συνάδελφοι, συζητούμε σήμερα την πρόταση της Κυβέρνησης για το νέο καθεστώς των αμυντικών προμηθειών. Ήθελα να τονίσω εξ αρχής ότι το θέμα για μας είναι κατ’ εξοχήν πολιτικό. Είναι σημαντικό ζήτημα, είναι εθνικό ζήτημα. Έτσι αντιμετωπίζουμε το θέμα και ακριβώς επειδή είναι τόσο σοβαρό ζήτημα, έχουμε την υποχρέωση να είμαστε ιδιαίτερα αυστηροί στην κριτική μας, να μην ανεχόμαστε λάθη και παραλείψεις και να προβάλλουμε με έμφαση τις αντιρρήσεις μας, τις διαφωνίες μας και τις προτάσεις μας, όπου αυτές υπάρχουν. Και μ’ αυτό το πνεύμα θέλω να μιλήσω.
      Η Νέα Δημοκρατία, κυρίες και κύριοι συνάδελφοι, μετά τη σκανδαλολογία έχει ανακαλύψει το νέο της ιδεολόγημα. Το νέο ιδεολόγημα είναι η μεταρρύθμιση. Μεταρρύθμιση παντού. Αλλά αυτή η μεταρρύθμιση είναι ψευδής, είναι μέσα σε εισαγωγικά. Και εμφανίζεστε τον τελευταίο καιρό ως μεταρρυθμιστές, με κορυφαίο παράδειγμα των τελευταίων ημερών τη μεταρρύθμιση στο Σύνταγμα. Και πραγματικά θα ήθελα κι εγώ και οι συνάδελφοί μου να μας πείτε ποια μεταρρύθμιση πραγματοποιήσατε τα τελευταία δύο χρόνια που είστε Κυβέρνηση, μία ουσιαστική μεταρρύθμιση που να βοηθάει τη χώρα και το λαό να κάνει βήματα μπροστά, προς τον εκσυγχρονισμό και τον εξευρωπαϊσμό του. 
      Αυτά είναι τα ερωτήματα που πρέπει να θέσετε στον εαυτό σας πρωτίστως, κυρίες και κύριοι συνάδελφοι της Νέας Δημοκρατίας. Καμία πραγματική μεταρρύθμιση, καμία ουσιαστική αλλαγή δεν προωθείται και με τις υπό συζήτηση διατάξεις. Για άλλη μια φορά αποδεικνύεστε κατώτεροι των περιστάσεων. Ενώ ανοίγει ένα τόσο σημαντικό ζήτημα, για το οποίο όλοι παραδεχόμαστε ότι υπάρχουν προβλήματα και επιβάλλονται γενναίες παρεμβάσεις, φαίνεται ανίκανη η Κυβέρνηση να επιφέρει ουσιώδεις μεταρρυθμίσεις. Και νομίζω ότι ο ιδανικότερος εκφραστής αυτής της λογικής είναι το Υπουργείο Εθνικής Αμύνης. Λίγες βδομάδες πριν σ’ αυτήν την Αίθουσα, λέγαμε ξανά τα ίδια, με αφορμή το νομοσχέδιο για τη στρατολογία.
      Θα ήθελα να μου επιτρέψετε να σας παραθέσω ορισμένα ζητήματα, τα οποία εμείς στο ΠΑ.ΣΟ.Κ. θεωρούμε πάρα πολύ σημαντικά και πρέπει να βρίσκονται στην καρδιά κάθε μεταρρυθμιστικής προσπάθειας στο χώρο των αμυντικών προμηθειών. Και το πρώτο είναι αυτό, στο οποίο προηγουμένως ο κ. Λοβέρδος αναφέρθηκε, αλλά και άλλοι συνάδελφοι, το θέμα της συμμετοχής στη Βουλή. Τι φοβάστε, κύριε Υπουργέ; Είπατε στην επιτροπή να φέρει η Βουλή ρύθμιση. Είναι δικό σας θέμα, είναι θέμα της εκτελεστικής εξουσίας να προβλέψει τη συμμετοχή της Βουλής στο χώρο των αμυντικών προμηθειών, αλλά με ουσιαστικό ρόλο.
      ΛΙΑΝΑ ΚΑΝΕΛΛΗ: Εσείς τι φοβόσαστε τόσα χρόνια; 
      ΜΙΧΑΗΛ ΧΡΥΣΟΧΟΪΔΗΣ: Εμείς, κυρία Κανέλλη, επειδή το θέτετε και συνεχώς αναφέρεστε σε μας, δεν φοβόμαστε τίποτε. Απλούστατα, στο πρόγραμμά μας του 2004, αν το ανοίξετε θα διαπιστώσετε ότι υπάρχει ρητή αναφορά σε μια τέτοια ρύθμιση, η οποία βεβαίως δεν υλοποιήθηκε στη συνέχεια λόγω της απώλειας των εκλογών. 
      Από εκεί και πέρα, τι φοβάστε, λοιπόν, κύριε Υπουργέ; Και θα ήθελα, αν θέλετε, να προχωρήσουμε ακόμη περισσότερο, να βάλουμε τη Βουλή να έχει ένα σημαντικό λόγο στο θέμα της σύνταξης και κατάρτισης του ΕΜΠΑΕ. 
      Το δεύτερο ζήτημα είναι ότι χρειάζεται ένας μακρόπνοος και μακροπρόθεσμος στρατηγικός σχεδιασμός για την άμυνα της χώρας. Και το νομοσχέδιο δεν αναφέρει καθόλου αυτήν τη διάσταση. Δεν αναφέρεται καθόλου σ’ αυτήν την παράμετρο. Πιστεύω ότι έχει τεράστια σημασία η καλή επιμελητεία για την ορθολογική, έγκαιρη και -το κυριότερο- οικονομικά συμφέρουσα διεξαγωγή των προμηθειών.
      Υπάρχει ένα τρίτο ζήτημα, στο οποίο αναφερόμαστε με μια ρητορική εντελώς θεωρητική, το θέμα του ανταγωνισμού, για το οποίο πιστεύω ότι και εσείς σύμφωνα με τη ρητορική σας, συμφωνείτε ότι είναι τεράστιο, σημαντικό ζήτημα. Οι αμυντικές προμήθειες επιβάλλεται να διεξάγονται, όπως όλες οι προμήθειες, σε καθεστώς ανταγωνισμού. Η Κυβέρνηση, παρά την περί του αντιθέτου ρητορική της, ουσιαστικά δεν προχωρά σε καμιά ρύθμιση, που να τονώνει τον ανταγωνισμό στον τομέα των αμυντικών προμηθειών. 
      Το τέταρτο ζήτημα έχει να κάνει μ’ αυτό, το οποίο ο κύριος Υπουργός προηγουμένως επικαλέστηκε, κατηγορώντας την Αξιωματική Αντιπολίτευση, το γιατί δεν ψηφίζουμε το άρθρο 51. 
      Αλήθεια, εσείς έχετε αντίληψη της αναπτυξιακής διάστασης των αμυντικών προμηθειών; Αυτό δείχνει η πολιτική σας; Πριν από μόλις δύο μήνες, μετά από πολλές συζητήσεις που κάναμε στη Βουλή, κλείσατε μία διακρατική, όπως την ονομάζετε, συμφωνία για τα F-16. Πού είναι εδώ η αναπτυξιακή διάσταση; Πού είναι ο ανταγωνισμός; Πού είναι αυτές οι έννοιες, που μόνο ρητορικά τις επικαλείσθε; 
      Ρώτησα, αν θυμάσθε, κύριε Υπουργέ, τον Πρόεδρο του Συλλόγου Αμυντικών Βιομηχανιών, των ιδιωτικών επιχειρήσεων πόσοι ήταν το 1980. Μου είπε ότι ήταν είκοσι πέντε και τώρα είναι εκατόν πενήντα, που σημαίνει ότι έγινε μία μεγάλη προσπάθεια να αναπτυχθεί αυτός ο κλάδος. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Από ποιους; 
      ΜΙΧΑΗΛ ΧΡΥΣΟΧΟΪΔΗΣ: Έγινε μία προσπάθεια από τις κυβερνήσεις του ΠΑ.ΣΟ.Κ., κύριε Υπουργέ. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας):  Ευτυχώς, μας ακούνε! 
      ΜΙΧΑΗΛ ΧΡΥΣΟΧΟΪΔΗΣ: Βεβαίως, μας ακούνε. Μας ακούνε και αυτοί οι άνθρωποι επί των ημερών του ΠΑ.ΣΟ.Κ. έγιναν εκατόν πενήντα από είκοσι πέντε. Και εύχομαι να γίνουν παραπάνω και να είναι υγιείς και ανταγωνιστικοί. Αλλά πρέπει να βάλουμε κανόνες και προϋποθέσεις, για να γίνουν υγιέστεροι και ανταγωνιστικότεροι. 
      Σύμφωνα, λοιπόν, με την παράγραφο 6 του άρθρου 30, είναι δυνατόν να έχουμε σύναψη διακρατικών συμφωνιών, ακόμα και με μηδενική ανάθεση έργου στην εγχώρια βιομηχανία. Ο όρος -κατά τη γνώμη μου- που τίθεται, είναι αστείος. Και η εγχώρια βιομηχανία δεν παίρνει, λέει, τίποτα, όταν ο ξένος κατασκευαστής δηλώσει πως μια τέτοια ανάθεση θα οδηγήσει σε μη πραγματοποίηση της σύμβασης.
      Και τέλος, υπάρχει ένα άλλο ζήτημα που δεν θίγει το νομοσχέδιο, που εύχομαι πολύ σύντομα να το φέρετε, την τακτοποίηση αυτού του ζητήματος που αφορά το λογιστικό έλεγχο στις Ένοπλες Δυνάμεις. Έχουμε ένα νομοθετικό διάταγμα το υπ’ αριθμόν 721 του 1970. Είναι χουντικό διάταγμα-απολίθωμα. Πρόκειται για μία ιδιαίτερα αντιδημοκρατική διάταξη, σύμφωνα με την οποία το πολιτικό προσωπικό δεν έχει τη δυνατότητα ελέγχου επί των στρατιωτικών δαπανών. Πιστεύω ότι και αυτό το ζήτημα πρέπει να έρθει σύντομα στη Βουλή, για να εκσυγχρονιστεί αυτή η νομοθεσία. 
      Κυρίες και κύριοι συνάδελφοι, χωρίς να θέλω να σας κουράσω, το νομοσχέδιο, σύμφωνα με την Κυβέρνηση επιτυγχάνει βασικά δύο στόχους. Και αυτό γίνεται με τον εξής αντινομικό και αντιφατικό τρόπο: Με τον περιορισμό των τρόπων διεξαγωγής των διαγωνισμών, με τη δημιουργία πληθώρας επιτροπών και υπηρεσιών, έργο των οποίων είναι η διεξαγωγή και ο έλεγχος των αμυντικών προμηθειών. Μια προσεκτική ματιά, ωστόσο, αποκαλύπτει πως τίποτα από τα δύο δεν ισχύει. Οι προμήθειες συνεχίζουν να γίνονται όπως και πριν, με μόνη διαφορά πως οι απευθείας αναθέσεις βαπτίζονται πλέον «ειδικές διαγωνιστικές διαδικασίες με διαπραγμάτευση». Στο άρθρο 9, παράγραφος 6, προβλέπεται μάλιστα, πως ο Υπουργός Εθνικής Άμυνας διατηρεί ακέραιο το δικαίωμα να εγκρίνει εντολές προμήθειας χωρίς την τήρηση των διαδικασιών του νόμου. Αυτό πιστεύω ότι είναι ιδιαίτερα αποκαλυπτικό για την ποιότητα της διαφάνειας και της κάθαρσης που επιθυμεί να επιβάλει η Νέα Δημοκρατία στις αμυντικές προμήθειες. 
      Όσο για τις πολυδιαφημιζόμενες μονάδες και υπηρεσίες ελέγχου, είναι αξιοσημείωτο πως στη συντριπτική τους πλειοψηφία υπάρχουν εδώ και χρόνια, επιτελούν το ίδιο έργο ακριβώς, που η Κυβέρνηση ισχυρίζεται τώρα πως είναι το νέο έργο πρόκειται να αναλάβουν. Υπάρχει ωστόσο και μία αξιοσημείωτη εξαίρεση, ένα νέο όργανο που πραγματικά δημιουργεί νέα δεδομένα, όπως λέει η Κυβέρνηση: Το Ανώτατο Συμβούλιο Προμηθειών Αμυντικού Υλικού, που ανέφερε ο εισηγητής μας, ο κ. Μπόλαρης, προηγουμένως. 
      Δεν θέλω να σταθώ πολύ, σ’ αυτό να σας κουράσω, αλλά είναι προφανές, κύριοι συνάδελφοι, ότι κοροϊδευόμαστε. Ορίζει ο Υπουργός ένα συμβούλιο που αποτελείται από απόστρατους, από εν ενεργεία στρατιωτικούς, από στρατευμένους και συνταξιούχους δικαστικούς, το οποίο δήθεν θα είναι ανεξάρτητο. Αυτά δεν είναι σοβαρά πράγματα. Δεν μπορεί κανείς να τα πιστέψει. 
      Είναι προφανές, λοιπόν, πως η σύσταση του συγκεκριμένου συμβουλίου περιθωριοποιεί τα κατ’ εξοχήν αρμόδια όργανα, τα φυσικά θα έλεγα όργανα, που είναι το ΚΥ.Σ.Ε.Α., το Σ.Α.Γ.Ε. κ.λπ.. Αντικαθιστάτε, λοιπόν, όργανα τα οποία έχουν τη φυσική, αν θέλετε, γνώση, τη φυσική εξουσία, μ’ ένα συμβούλιο το οποίο από μόνο του είναι αδύνατον στην πράξη να αποφανθεί επί των ζητημάτων αυτών. Και εν πάση περιπτώσει, είναι δυνατόν να εγείρουν αντιρρήσεις τα μέλη αυτού του συμβουλίου σ’ αυτόν που τους διορίζει; Πιστεύω ότι συμφωνούμε όλοι ότι δεν μπορεί να είναι σοβαρά πράγματα αυτά. Ουσιαστικά στόχος είναι να νομιμοποιούνται οι αποφάσεις του εκάστοτε Υπουργού Εθνικής Αμύνης. 
      Εν τέλει, κύριε Υπουργέ της Εθνικής Άμυνας, αυτή είναι η μεταρρύθμισή σας; Μέχρι εκεί φθάνουν οι φιλοδοξίες σας για τη διαφάνεια; Τόσο σύντομα εξαντλήθηκε το όραμά σας για να φτιάξετε την καινούργια Ελλάδα, όπως επικαλούσασταν  πριν από τις εκλογές; 
      Ας μην κρυβόμαστε πίσω από το δάχτυλό μας, κύριοι συνάδελφοι. Η Κυβέρνηση μας έχει συνηθίσει σε νομοθετικές πρωτοβουλίες, που στερούνται περιεχομένου. Έχουμε δει πολλές και σίγουρα θα δούμε και άλλες στο μέλλον. Έχουμε δει πρωτοβουλίες, οι οποίες δεν έχουν κανένα στόχο, δεν έχουν απολύτως καμία κατεύθυνση. Έχουμε δει να προχωρά η Κυβέρνηση με τα νομοσχέδια, όχι προς τα εμπρός, αλλά προς τα πίσω, εμμένοντας σε μια ρητορεία που πρεσβεύει το ακριβώς αντίθετο απ’ αυτό που επιλέγει στην πράξη. Δηλαδή, η μεταρρύθμιση μας οδηγεί στη στασιμότητα, μας οδηγεί εκεί μέσα από έναν κύκλο διατάξεων που ήδη υπάρχουν. Ανακυκλώνετε τις ήδη υπάρχουσες διατάξεις, ενώ ταυτόχρονα υπονομεύετε το στόχο της διαφάνειας μέσα από προσεκτικά επιλεγμένες σημειακές αλλαγές. 
      Ειλικρινά, κυρίες και κύριοι συνάδελφοι, θα ήμασταν ευτυχείς να συμπαραταχθούμε μαζί σας στην ψήφιση ενός νέου, σύγχρονου νομοθετικού πλαισίου για τις αμυντικές προμήθειες. Το έχει ανάγκη ο τόπος, πιστεύω ότι το αναγνωρίζουμε όλοι μας εδώ μέσα, το αναγνωρίζει η πλειοψηφία των πολιτών της χώρας. Το νομοσχέδιο ωστόσο που μας προτείνετε δεν έχει καμία πραγματικά μεταρρυθμιστική διάθεση. 
      Στην πραγματικότητα, αυτό που επιχειρείτε και πάλι με όλες αυτές τις αναφορές που διαρκώς κάνετε, ρίχνοντας ως τηλεκατευθυνόμενα βλήματα, κύριε Υπουργέ, τις αναφορές περί σκανδαλολογίας, είναι ότι ουσιαστικά θέλετε και πάλι να δημιουργείτε εντυπώσεις. 
      Εγώ θα σας καλούσα να σταματήσετε αυτήν την τακτική. Είστε Υπουργός Εθνικής Άμυνας, ο πολιτικός σας ρόλος είναι πάρα πολύ σημαντικός. Το παράδειγμά σας πρέπει να είναι καθημερινό για τους άνδρες και τις γυναίκες των Ενόπλων Δυνάμεων, έτσι ώστε να ενισχύουμε το  ηθικό τους, σύσσωμος ο πολιτικός κόσμος, για να θωρακίζεται κάθε μέρα και περισσότερο η χώρα μας εν όψει των κινδύνων που αντιμετωπίζει. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος, τέως Πρόεδρος του Συνασπισμού Ριζοσπαστικής Αριστεράς, κ. Κωνσταντόπουλος έχει το λόγο. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δεν θα ζητούσα το λόγο, κύριε Πρόεδρε, αλλά αναγκάζομαι να το κάνω, διότι περίμενα από τον κύριο Υπουργό τουλάχιστον να ακούσει κάποιες ενστάσεις, παρατηρήσεις, υποδείξεις, επισημάνσεις ή και προτάσεις. Αντ’ αυτού υπάρχει πεισματική εμμονή, σε μία λογική η οποία είναι επιζήμια για τον τόπο, αυτή της κυβερνητικής αυταρέσκειας. Η κάθε κυβέρνηση έχει την αυταρέσκεια ότι είναι αυτή που σώζει τον τόπο. 
      Επίσης, υπάρχει μία εμμονή στην αντίληψη ότι εδώ κατά τη διάρκεια της νομοθετικής εξουσίας, περίπου κάνουμε και έναν υποκατάστατο κοινοβουλευτικό έλεγχο. Στο Κοινοβούλιο, οι κυβερνήσεις οφείλουν να ακούνε τους Βουλευτές και οι Βουλευτές, από την άλλη πλευρά, να ξέρουν ότι λειτουργούν στο όνομα της νομοθετικής τους αυτονομίας, της ανεξαρτησίας τους κατά την άσκηση νομοθετικής τους εξουσίας. Δεν κρίνονται έτσι τα θέματα στο όνομα της κομματικής πειθαρχίας. Γιατί σας το λέω; 
      Στο άρθρο 18, παράγραφος 2, προστίθεται ως τελευταίο εδάφιο η εξής εξουσιοδότηση κατά το σχέδιο που μας δώσατε. «Με απόφαση του Υπουργού Άμυνας ορίζονται τα θέματα που αφορούν τη σύνθεση, τη συγκρότηση, τις αρμοδιότητες και κάθε άλλη λεπτομέρεια που αφορά την υπηρεσία ελέγχου». 
      Όλα, λοιπόν, τα ουσιαστικά προαπαιτούμενα του ελέγχου με γενική νομοθετική εξουσιοδότηση στον Υπουργό για να τα καθορίζει με απόφαση; Κύριοι συνάδελφοι και της κυβερνητικής Πλειοψηφίας και του ΠΑ.ΣΟ.Κ., είναι ποτέ δυνατόν να νομοθετούμε με γενικές εξουσιοδοτήσεις προς τους Υπουργούς; Έτσι, γενικώς και αορίστως, κάνουμε εξουσιοδότηση για τη σύνθεση, τη συγκρότηση, τις αρμοδιότητες και κάθε άλλη λεπτομέρεια, κύριε Πρόεδρε, της υπηρεσίας ελέγχου; Είναι έλεγχος έτσι, υπέρ της διαφάνειας ή υπέρ της ενίσχυσης του ρόλου και της εξουσίας του Υπουργού; 
      Δεύτερη παρατήρηση. Ακούστε το. Δεν είναι ωραίο τώρα ο ένας Υπουργός να καταγγέλλει τον προηγούμενο, ο επόμενος να καταγγέλλει το σημερινό, διότι όλοι κάνετε χρήση αυτών των σημερινών εξουσιοδοτήσεων. Τυπικά, είναι εντός της νομιμότητας. Ουσιαστικά βλάπτετε και τη Βουλή και το δημόσιο συμφέρον. 
      Άκουσα κάποιες αναφορές από συναδέλφους του ΠΑ.ΣΟ.Κ.. Θέλετε να συνεννοηθούμε; Από το 1989 και μετά, ποια θέματα είναι στο επίκεντρο της κομματικής αντιπαράθεσης; Κατά προτεραιότητα είναι τα θέματα που έχουν σχέση με τη διαφάνεια και με τα εξοπλιστικά προγράμματα. 
      Εάν, λοιπόν, επί μία δεκαπενταετία κυριαρχούν αυτά τα ζητήματα, δεν αντιλαμβανόμαστε όλοι, ότι αυτό συμβαίνει διότι με ρητορείες περί κάθαρσης ή περί ποινικοποίησης της πολιτικής ζωής και βρώμικων κομματικών ανταγωνισμών, έχασε το πολιτικό σύστημα τη δυνατότητά του να ελέγξει αυτόν τον κρίσιμο τομέα; Δεν θα είχαν αξία αυτά, εάν δεν ήταν μπροστά μας αυτό το γιγαντιαίο σχέδιο εξοπλιστικών προγραμμάτων, το σχέδιο μαμούθ από πλευράς δαπανών. 
      Τρίτη παρατήρηση. Κάνετε συζήτηση για το ποιος θα χειριστεί καλύτερα ή ποιος χειριζόταν άσχημα, αυτά τα αντισταθμιστικά οφέλη. Γιατί δεν λέτε ποια είναι η  πραγματικότητα; Τα αντισταθμιστικά οφέλη είναι μια πατέντα που χρησιμοποιήθηκε και χρησιμοποιείται, για να εξυπηρετούνται οι εκάστοτε πιο κοντά στην εκτελεστική εξουσία. Τα αντισταθμιστικά οφέλη έχουν διατρέξει πολύ μεγάλο δρόμο. Αν θέλουμε να προχωρήσουμε σε ουσιαστικές αλλαγές, καταργήστε τα και προχωρήστε σε προγράμματα συμπαραγωγής, σε προγραμματικές συμφωνίες. Ενισχύστε τις μικρομεσαίες επιχειρήσεις και τους κατασκευαστές σε πεδίο προμηθειών αμυντικού υλικού.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Γιατί, μην κρυβόμαστε πίσω από το δάκτυλό μας, δεν ξέρουμε τι γίνεται πίσω από την ΕΛ.Β.Ο.; Ποιος είναι ο προνομιακά ευνοηθείς ιδιώτης, που συμβαίνει να είναι προνομιακά ευνοηθείς και στο Χρηματιστήριο, προνομιακά ευνοηθείς και στην ΕΛ.Β.Ο. την προηγούμενη περίοδο, προνομιακά ευνοηθείς και τώρα; Γιατί αυτή η εμμονή σε ανορθόδοξες ρυθμίσεις;
      Σας άκουσα, κύριε Υπουργέ και επιτρέψτε μου να πω ότι αισθάνθηκα άσχημα. Ψάχνουμε να βρούμε ελιγμούς και χειρισμούς, για να απεμπλακούμε. Αυτή είναι η εικόνα του πολιτικού συστήματος. Εγκλωβισμένο, που ψάχνει να βρει τρύπες, για να περάσει. Και είναι λάθος και επικίνδυνο να συμβαίνει.
      Τέλος, μη βάζετε ψεύτικα διλήμματα: «Ζητώ από τα κόμματα της Αντιπολίτευσης να πουν αν θέλουν να καταργηθεί η ελληνική πολεμική βιομηχανία ή όχι». Εμείς φωνάζουμε και άλλοι φωνάζουν και οι ενδιαφερόμενοι φωνάζουν και οι εργαζόμενοι φωνάζουν, για τη μικρή συμμετοχή της ελληνικής πολεμικής βιομηχανίας στο ποσοστό των αμυντικών δαπανών. Είναι μικρή συμμετοχή σε αντίθεση με ό,τι συμβαίνει σε άλλες χώρες. Φέρτε ένα πρόγραμμα ενίσχυσης της ελληνικής αμυντικής βιομηχανίας. Μη μου βάζετε τώρα προνομιακή μεταχείριση στην ΕΛ.Β.Ο., όπου τη διοίκηση και τη διαχείριση την έχει ο ιδιώτης με τη μειοψηφία των μετοχών. Φέρτε ένα πρόγραμμα ενίσχυσης και διαχείρισης και εκεί να κάνουμε συζήτηση.
      Τέλος, με αφορμή και την τροπολογία, άκουσα και από πλευράς ορισμένων αγορητών του ΠΑ.ΣΟ.Κ. ότι τα θέματα δεν τα αντιμετωπίζετε, όπως θα έπρεπε. Γιατί δεν συμφωνούμε, κυρίες και κύριοι συνάδελφοι, ώστε η Βουλή να έχει τη δυνατότητα να συγκροτήσει ειδική επιτροπή επ’ αυτών, χωρίς την έγκριση της οποίας να μη γίνεται κανένα πρόγραμμα αμυντικών δαπανών και κανένα εξοπλιστικό πρόγραμμα από ορισμένο ύψος και πάνω; Τα έχουν δώσει αυτά τα δικαιώματα οι Αμερικάνοι στα νομοθετικά και στα πολιτικά τους όργανα. Τα έχουν άλλες Βουλές. Γιατί στην Ελλάδα γυρίζετε, ΠΑ.ΣΟ.Κ. και Νέα Δημοκρατία, γύρω-γύρω από τις διαρθρωτικές αλλαγές και ούτε στον προηγούμενο Κανονισμό θελήσατε να γίνει ούτε τώρα στην προτεινόμενη Αναθεώρηση θέλετε να γίνει αναβάθμιση του ρόλου της Βουλής. Κανένα πρόγραμμα από ένα ύψος και πάνω δεν θα προωθείται από καμιά κυβέρνηση, αν δεν εγκρίνεται από αρμόδια μόνιμη Επιτροπή της Βουλής. Για να τελειώνουμε!
      Τέλος, στο θέμα της τροπολογίας, εγώ περιμένω μέχρι τέλους και εξηγώ προς τον κύριο Πρόεδρο και προς εσάς, κύριε Υπουργέ, γιατί υπάρχει αυτή η αναμονή. Επιμένετε στο να διαλύσετε το θεσμό, τη δομή αυτή, να απομακρύνετε το Γενικό Γραμματέα και να διασκορπίσετε το προσωπικό, να το πάτε στα επιτελεία και δεν δέχεστε το λειτουργικό και το δημοκρατικά λογικό, αυτό το προσωπικό να διατεθεί στις αντίστοιχες τρεις διευθύνσεις, που θα είναι τα διάδοχα σχήματα της Γενικής Γραμματείας. Γιατί τους σκορπάτε; Δεν χρειάζονται; Χρειάζεται το προσωπικό. Επομένως, θα βάλετε άλλους στη θέση τους. Γιατί δεν αξιοποιείτε την εμπειρία τους, τη συσσωρευμένη γνώση που έχουν, την επάρκειά τους, τη νομιμότητά τους; Έχετε άλλα προβλήματα; Δεν υπάρχουν τέτοια προβλήματα. Πρόκειται για το στελεχικό δυναμικό της ελληνικής δημοκρατίας σ’ αυτόν τον τομέα, το πολιτικό προσωπικό. 
      Γιατί θέλετε συνεχώς να στρατιωτικοποιείτε τομείς ευθύνης του Υπουργείου Εθνικής Άμυνας, που δεν μπορούν να λειτουργούν στο όνομα της στρατιωτικής προσταγής και της στρατιωτικής πειθαρχίας; Η αποδυνάμωση των πολιτικών δομών, εντός του Υπουργείου Εθνικής Άμυνας, και η πλήρης στρατιωτικοποίηση, διευκολύνει την εκτελεστική εξουσία, κάθε φορά να κάνει ό,τι θέλει και, επιτρέψτε μου να πω, διευκολύνει να αναπαράγονται αυτά τα προβλήματα, τα οποία όλοι βλέπουμε μπροστά μας να είναι με «ανοιχτά στόματα».
      Και θα το επαναλάβω: Στον τομέα αυτό, κύριε Υπουργέ, εξακολουθεί να καγχάζει η διαπλοκή και το πολιτικό σύστημα, δυστυχώς, εξακολουθεί να λουφάζει. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει η Κοινοβουλευτική Εκπρόσωπος του Κομμουνιστικού Κόμματος Ελλάδος κ. Λιάνα Κανέλλη.
      Ορίστε, κυρία Κανέλλη, έχετε το λόγο για οκτώ λεπτά.
      ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε. Δεν θα πάρω πολύ από το χρόνο σας.
      Κύριε Υπουργέ, παρανοήσατε τη στάση του Κομμουνιστικού Κόμματος; Νομίζετε ότι δεν ψηφίζουμε το νομοσχέδιο –σας θυμίζω πόσα άρθρα ψηφίσαμε στο προηγούμενο νομοσχέδιο για τη θητεία- επειδή διαφωνούμε με τον τρόπο με τον οποίο εσείς και το ΠΑ.ΣΟ.Κ. ανταγωνίζεστε στο πώς θα διοικήσετε την οικονομική μορφή που έχει πάρει το κράτος σε ό,τι αφορά τις Ένοπλες Δυνάμεις; Εγώ σας λέω ότι θα διοικήσετε καλύτερα την ανώνυμη εταιρεία «Υπουργείο Εθνικής Άμυνας-Κράτος-Ελλάς» με πελάτες αντί για πολίτες. Θέλετε να το δεχτώ; Θα το δεχτώ. Θέλετε να σας το πω με σαφέστερο τρόπο; Θα σας το πω με σαφέστερο τρόπο. Η κάθε μορφής αποδοχή είναι κεντρική πολιτική επιλογής σας, και εσάς  και του ΠΑ.ΣΟ.Κ.. Το ότι ο ιδιώτης επιχειρηματίας είναι συνώνυμο της πατρίδας, είτε σας αρέσει είτε δεν σας αρέσει, έχει ταξικό χαρακτήρα.
       Γι’ αυτό και ο Κοινοβουλευτικός Εκπρόσωπος, αν δεν κάνω λάθος, διαχώρισε τη χώρα και το λαό της. Και η χώρα, λέει, και ο λαός. Από πότε η χώρα και ο λαός είναι δύο διαφορετικά πράγματα; Έχετε χώρα χωρίς λαό; Τι, χωράφι ακατοίκητο; Έχετε λαό χωρίς χώρα; Μπορεί ενδεχομένως στο καινούργιο σχήμα με το καινούργιο Ευρωπαϊκό Σύνταγμα να έχετε και ένα λαό χωρίς χώρα, κατοίκους μιας περιφερείας. 
      Αλλά, εδώ έρχεστε να βελτιώσετε -και θα σας το πω πιο απλά- να ασφαλτοστρώσετε το δρόμο τον οποίο διάνοιξε, κρηπίδωσε και χαλίκωσε το ΠΑ.ΣΟ.Κ. για την είσοδο ιδιωτών με στενότατα ιδιωτικά, οικονομικά, καπιταλιστικά συμφέροντα στον τομέα της άμυνας. Και μάλιστα, το κάνετε επαναλαμβάνοντας το χαρακτηρισμό «αμυντική βιομηχανία», γιατί μιλήσατε για κολοσσούς. Οι κολοσσοί αυτοί είναι κολοσσοί αμυντικής βιομηχανίας ή κολοσσοί πολεμικής βιομηχανίας, για να συνεννοούμαστε με διεθνείς όρους  παγκοσμιοποίησης. Πολεμική, είναι η βιομηχανία. Δεν είναι αμυντική. Η αμυντική βιομηχανία είναι κυρίαρχη πολιτική επιλογή.
      Ήρθαμε εμείς και σας είπαμε να τα καταργήσετε; Θα συμφωνήσω με τον κ. Κωνσταντόπουλο, διότι η διαπίστωση ήταν εξαιρετικά αρνητική, όπως την αναφέρατε. Συλλήβδην, έτσι, τα κόμματα της Αντιπολίτευσης σας ζητάνε να καταργήσετε την αμυντική βιομηχανία, την κρατική; Το αντίθετο σας είπαμε. 
      Ερώτημα βλακός και θα το διατυπώσω εγώ ως βλάκας: Μπορείτε να παραγγείλετε Κατιούσα για αμυντικούς λόγους και να βαφτιστεί με το όνομα της φιλενάδας του εμπνευστού-ανωνύμου εργάτου; Μπορείτε να παραγγείλετε Καλάσνικωφ; Μπορείτε να παραγγείλετε σφαίρες, για να ασκούνται τα Σώματα Ασφαλείας και να μη ρίχνει στη διάρκεια της θητείας του ένας Έλληνας κληρωτός τρία βόλια και να μη δίνετε λεφτά για παραπάνω; Πού θα τα παραγγείλετε; Για πείτε μου πού θα τα παραγγείλετε. Πόσο κρατική, πόσο λαϊκή είναι η βιομηχανία σας; Δεν ξέρετε ότι τη λειτουργείτε με ιδιωτικοοικονομικά κριτήρια; Δεν αναρωτηθήκατε; 
      Από πότε ξεφύτρωσαν, αγαπητοί συνάδελφοι του ΠΑ.ΣΟ.Κ., τόσοι πολλοί  επιχειρηματίες ασχολούμενοι με την αμυντική βιομηχανία στην Ελλάδα; Επί των ημερών σας, μέσα σε είκοσι χρόνια. Φτιάξατε δέκα αμυντικά τζάκια. Αυτοί, γιατί το έκαναν; Γιατί σήκωσαν τη σημαία του προσανατολισμού της χώρας στην άμυνα; Είμαστε καλά, δηλαδή; Πώς μας ξεφύτρωσαν; Αφήσανε όλες τις δραστηριότητες και πήγαν.
      Λέτε για την αμυντική βιομηχανία. Εμείς πιστεύουμε ότι χειρίζεστε την ελληνική αμυντική βιομηχανία με εξελιγμένο, μοντέρνο τρόπο διοικητικού συμβουλίου ανωνύμου εταιρίας και με πολυεθνικής μορφής διάθεση με συνεταίρους ιδιώτες. Πώς; Σαν τη ζάχαρη, σαν τα λιπάσματα. Δυστυχώς, σ’ αυτόν τον τόπο, το μοναδικό πράγμα που συνδέει τη ζάχαρη με τα τανκς, οδηγεί στην χούντα. Ιστορικά, ζάχαρη και τανκς στην Ελλάδα, φτιάξανε μια χούντα. Δεν το ξεχνάμε όλοι, ούτε οι νεότεροι, όσο και αν σας φαίνεται περίεργο, ούτε οι μη βασανισθέντες και οι μη εξορισθέντες, διότι η ιστορία είναι κάτι που έχει μία συνέχεια. Διδάσκεται, για να κατανοείς και να έχεις δημοκρατικό φρόνημα. Πώς ξεφύτρωσαν; Πόσοι ξεφύτρωσαν; Πόσα ονόματα, πόσα τζάκια στο Χρηματιστήριο; Ασχολούνται ξαφνικά, τους πήρε ο πόνος όλους, τι όπλα να φτιάξουν, τι να φέρουν. Μεταπράτες είναι!
      Είπατε και κάτι το οποίο δικαιώνει την άποψή μας ότι δεν μπορείτε να χρησιμοποιείτε τον όρο «αμυντική βιομηχανία». Είπατε ότι καμία χώρα σήμερα δεν μπορεί να το κάνει μόνη της. Ποια χώρα; Μικρή χώρα; Μεγάλη χώρα; Τι αγοράζει; Τι την υποχρεώνουν να αγοράσει; Τι θεωρείτε απαραίτητο; Πώς μπορεί να θεωρηθεί απαραίτητο; Εγώ περίμενα να ακούσω κάτι από εσάς, από κάποιον εδώ. Θεωρείτε απαραίτητο το dote stop, για παράδειγμα, που δεν το χρησιμοποιεί κανένας άλλος στρατός; Ποιος αποφασίζει; Ποιος σηκώνει ένα τηλέφωνο; Ποιος συστήνει δέκα επιτροπές και λέει ότι αυτό είναι απαραίτητο για τις ελληνικές Ένοπλες Δυνάμεις; Με τι κριτήρια; 
      Σας το είπα και πριν. Έχετε δώσει τα σώβρακα, τις σκελέες, τις μπότες, τα παπούτσια, τις σόλες από τα παπούτσια σε κάποιον που τα φτιάχνει, ενδεχομένως υπό συγκεκριμένες συνθήκες, ποιος ξέρει πού, κάπου στο εξωτερικό. Το ίδιο πράγμα δεν συνέβη με τα φανελάκια των Ολυμπιακών Αγώνων; Ένα μεγάλο παζάρι δεν ήταν; Εδώ δεν λέω, θέλετε να βάλετε τους δικούς σας ανθρώπους, να φτιάξετε τα δικά σας διοικητικά συμβούλια, τα δικά σας γνωμοδοτικά συμβούλια, για να αντιμετωπίσετε με το δικό σας τρόπο αυτήν τη διαδικασία. Πολιτικές είναι οι διαφωνίες. Ιδεολογικές βαθύτατα είναι αυτές οι διαφωνίες. Άλλο χώρα με πολίτες που απαρτίζουν τη χώρα και άλλο υπήκοοι μίας εταιρίας, η οποία πρέπει να γίνει κερδοφόρα και ανταγωνιστική. Δεν μπορείτε να κάνετε τη χώρα κερδοφόρα και ανταγωνιστική, πετώντας ως έρεισμα τους εργαζόμενους. 
      Να έρθει εδώ να μας πει, όποιος κυβέρνησε τη χώρα από τη Μεταπολίτευση και μετά, πόσες δημιουργικές διατηρημένες θέσεις εργασίας έχετε φτιάξει περί την αμυντική βιομηχανία, που να μην είναι υποχείρια του πρώτου ιδιώτη. Αλλά, φέρνετε κατάργηση κάθε έννοιας κράτους και δημοσίου υπαλλήλου, ως αλλαγή στο Σύνταγμα. Θέλετε να μου πείτε τώρα, δηλαδή, ότι ο κ. Καραμανλής που βρίσκεται αυτήν τη στιγμή –καλή του ώρα εκεί που βρίσκεται- στο Πεκίνο, κλείνει αμυντική συμφωνία για να πάρει φτηνότερες σφαίρες από το Πεκίνο; Έχετε τη δυνατότητα να πάρετε σφαίρες από το Πεκίνο, χωρίς να πάρετε άδεια από το ΝΑΤΟ, χωρίς να πάρετε έγκριση; Από πού θα την πάρετε την έγκριση; Δεν τολμάτε. Πρέπει όλα να είναι συμβατά.
      Λέτε για το απόρρητο και για την έρευνα. Μα, μόνος σας ανεβαίνετε στο Βήμα και λέτε ότι δεν υπάρχει χώρα που να μπορεί ανεξάρτητα να φτιάξει μια βιομηχανία και περίπου όλα πρέπει να τα παίρνει από το εξωτερικό. Άκουσα και κάποια εξωφρενικά πράγματα. Ακυρώσαμε κάθε μορφή εργατικής αξίας και υπεραξίας των Ελλήνων εργαζομένων στα ναυπηγεία, πράγματα τα οποία έχω ξαναπεί εδώ μέσα. Έχετε πουλήσει τα ναυπηγεία φθηνότερα κατά 200.000.000 δραχμές από το συμβόλαιο τότε της Ρούλας Κορομηλά. Και λυπάμαι που χρησιμοποιώ το όνομα της, αλλά ήταν στο εκσυγχρονισμένο κράτος ένα συμβόλαιο ύψους 1,4 δισεκατομμύρια δραχμές, όταν εσείς πουλήσατε τα ναυπηγεία 1,2 δισεκατομμύρια δραχμές. Ετήσιο μάλιστα ήταν το τηλεοπτικό συμβόλαιο, όχι οριστικό. Και τους απαξιώσαμε; Ήρθε εδώ ο κ. Μάνος και έλεγε ότι κολλάνε μόνο λαμαρίνες. 
      Τι θέλετε να πείτε; Πώς στέκεται αυτή  η χώρα; Δεν έχει εργατικό δυναμικό; Δεν έχει προστιθέμενη αξία και υπεραξία κάθε τι που παράγεται εδώ, το οποίο να μπορεί να αντανακλά στους εργαζόμενους; Και έρχεστε και μου λέτε ότι κάνατε καλύτερη σύμβαση, τη λεόντειο σύμβαση; Διότι εάν είχατε αποφασίσει ότι η Βουλή είναι εδώ, η Βουλή θα μπορούσε πολιτικά να αποφασίσει ότι οι λεόντειες συμβάσεις καταργούνται για το βαθύτερο αντιλαϊκό τους χαρακτήρα.
      Τι θα κάνετε; Θα ξανανοίξετε αύριο το πρωί την πολεμική βιομηχανία, εάν δεν είναι ανταγωνιστική; Ξέρετε κάτι; Ειλικρινά σας το λέω, ως Βουλευτής του Ελληνικού Κοινοβουλίου, ότι αισθάνθηκα εξαιρετικά δυσάρεστα να ακούω εδώ μέσα, σχετικά με ζητήματα άμυνας της χώρας, ονόματα επιχειρηματιών. Και να λένε οι μεν τι λέει ο Σαρακάκης, οι άλλοι τι λέει ο Συγγελίδης, την Τρίτη τι θέλει ο Μυτιληναίος και την Πέμπτη τι θέλει ο Φούφουτος. Τι σχέση έχει αυτό με την άμυνα της χώρας; Ή δεν έχει εξαιρετικά σαφή, ονομαστικοποιημένη, εισηγμένη στο Χρηματιστήριο επιχειρηματική μορφή;
      Και λέτε ότι δεν μπορείτε να επιζήσετε χωρίς αυτές τις επιχειρήσεις; Τι προσπαθείτε να κάνετε; Να τις εξομοιώσετε με διάφορα νομοσχέδια που φέρνετε εδώ για την πατριωτική συνεισφορά των αδερφών Ζωσιμάδων, του Σταύρου και διαφόρων που έρχονταν από το εξωτερικό την εποχή της Τουρκοκρατίας ως μεγάλοι ευεργέτες; Δηλαδή φέρνετε νομοσχέδια εδώ για να στηρίξετε μία συγκεκριμένη πολιτική, μεταφράζοντας την επιχειρηματική απολαβή και εκμετάλλευση των εργαζομένων ως ευεργεσία του τόπου στον ευαίσθητο τομέα των Ενόπλων Δυνάμεων;
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΩΝ (Φίλιππος Πετσάλνικος): Κύρια Κανέλλη, ολοκληρώστε σας παρακαλώ.
      ΛΙΑΝΑ ΚΑΝΕΛΛΗ: Τελειώνω, κύριε Πρόεδρε.
      Ή δεν ξέρουμε με ποιο τρόπο εξασφαλίζεται αυτήν τη στιγμή η υπεροπλία των αντιπάλων μας, οι οποίοι τυγχάνουν να είναι και σύμμαχοί μας; 
      Για τα αντισταθμιστικά οφέλη, υπάρχει κάποιος ο οποίος θα διαφωνήσει μαζί σας; Πότε είδε αντισταθμιστικά οφέλη ο ελληνικός λαός, για να μπορείτε μετά να μιλάτε και για κοινωνικό ποσό, το οποίο έχει προκύψει από την επαναδιαπραγμάτευση των συμβάσεων; Με ποιους; Με Έλληνες επιχειρηματίες, οι οποίοι θα κάνουν ό,τι κάνουν και με τη ζάχαρη, ό,τι κάνουν με τα λιπάσματα, ό,τι έκαναν με όλες τις εταιρείες. Θα τις πάρουν και θα τις πάνε σε φθηνότερα μεροκάματα.
      Επομένως, κατ’ αυτήν την έννοια, προσπαθούμε να σας εξηγήσουμε ότι είναι ο συνολικός προσανατολισμός της άμυνας της χώρας, των Ενόπλων Δυνάμεων, της οικονομικής πολιτικής, της εργασιακής πολιτικής της Κυβέρνησης, που δεν μας επιτρέπει να ψηφίσουμε τη διαδικασία «βελτίωσης» του τρόπου, με τον οποίο οι Έλληνες εργαζόμενοι δεν θα ωφεληθούν.
      Ευχαριστώ, κύριε Πρόεδρε, για την ανοχή σας.
      ΠΡΟΕΔΡΩΝ (Φίλιππος Πετσάλνικος): Το λόγο έχει ο κ. Μιχάλης Καρχιμάκης για δέκα λεπτά.
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, είκοσι ένα ολόκληρους μήνες περιμέναμε το νομοσχέδιο αυτό και ελπίζαμε ότι θα ήταν τουλάχιστον ανάλογης σοβαρότητας με τον πολύμηνο χρόνο της κύησής του. 
      Αυτό το νομοσχέδιο αποτελεί όχι μία νομοθετική θεσμική παρέμβαση, αλλά μπορούμε να το χαρακτηρίσουμε νομοθετική ίντριγκα, γιατί, κύριε Υπουργέ, άλλα συζητήσαμε στην επιτροπή, σε άλλη βάση κουβεντιάσαμε το νομοσχέδιο και σήμερα έρχεστε και κάνετε μία αλλαγή σ’ ένα νομοσχέδιο, το οποίο ουσιαστικά δεν συζητήθηκε στην επιτροπή. 
      Ποιοι ήταν οι λόγοι, που τελικά την τροπολογία που καταθέσατε, δεν τολμήσατε να τη φέρετε στην Επιτροπή, παρά το ότι εσείς οι ίδιοι διαρρέατε ότι ουσιαστικά θα καταργήσετε τη Γενική Γραμματεία; Αυτό το γεγονός δεν αποτελεί προσβολή για το Ελληνικό Κοινοβούλιο; Δεν είναι προσβολή για τους θεσμούς, για τους οποίους τόσο κόπτεστε; Τι σημαίνει τελικά αυτή η συμπεριφορά; Δεν είναι εξευτελισμός και απαξίωση της Βουλής; Με ποιον συζητήσατε και κάτω από ποια μελέτη, κάτω από ποιες προδιαγραφές, κάτω από ποιες προσεγγίσεις, κάτω από ποιες συζητήσεις καταλήξατε σ’ αυτήν τη μορφή;
      Δεν απαντάτε. Δεν λέτε τίποτε. Ούτε στην ομιλία σας είπατε κάτι για όλα αυτά. Απαξιώνετε διαρκώς το Ελληνικό Κοινοβούλιο. Και δεν είναι καινούργιο φαινόμενο αυτό. Το πράττετε διαρκώς και με τον κοινοβουλευτικό έλεγχο. Μας λέτε μονίμως: «τα στοιχεία στη διάθεσή σας».
      Αλλά ποτέ, μα ποτέ, δεν κατατέθηκε κανένα στοιχείο από αυτά τα οποία λέγατε ότι είναι στη διάθεσή μας. Και ξέρετε γιατί δεν τα καταθέτετε; Γιατί ακριβώς δεν ανταποκρίνονται στην πραγματικότητα όλα αυτά τα οποία λέτε εδώ σε σχέση μ’ αυτά τα οποία ισχύουν. Είστε υποχρεωμένοι να δίνετε τα στοιχεία στη Βουλή και όχι να μας λέτε: «Ελάτε στο Υπουργείο να τα δείτε». Τελικά, τι δημιουργήσατε; Δημιουργήσατε το ευαγγέλιο της αδιαφάνειας στις προμήθειες των Ενόπλων Δυνάμεων και της νομιμοποίησης της διασπάθισης του δημοσίου χρήματος. 
      Και επειδή εδώ μέσα ακούστηκαν διάφορες κουβέντες και διάφορες απόψεις, οι οποίες δεν έχει τύχει να απαντηθούν, θέλω να πω δυο λόγια. Δεν μπορεί ο κύριος Υπουργός να μας μιλάει από αυτό το Βήμα διαρκώς και να μας λέει για 25.000.000 δολάρια, τα οποία χάθηκαν και μπήκαν σε διάφορους λογαριασμούς, διότι από αυτό εδώ το Βήμα ακούσαμε τον κ. Καραμανλή στις προγραμματικές του δηλώσεις να ομιλεί και να λέει για 75.000.000 δολάρια. Πότε λέγατε αλήθεια; Τότε ή σήμερα; 
      Και εδώ μπαίνει και ένα άλλο ερώτημα, γιατί μιλήσατε για διασπάθιση του δημοσίου χρήματος, μιλήσατε για χρήματα, τα οποία χάθηκαν από τα κρατικά ταμεία. Και ερωτώ: Στη διαπραγμάτευση που κάνατε με τους Ρώσους, οι Ρώσοι απαίτησαν αυτό το ποσό το οποίο διαπραγματευτήκατε, μείον τα 25.000.000 δολάρια; Όχι βέβαια. Οι Ρώσοι είπαν: «Διατηρούμε στο ακέραιο την υποχρέωση μας και δεν πρόκειται σε καμία περίπτωση να χαθεί ούτε ένα δολάριο ούτε ένα ευρώ από τις υποχρεώσεις της Ρωσίας απέναντι στην Ελλάδα». Γιατί, λοιπόν, επικαλείστε συνεχώς αυτό το επιχείρημα; Τι θέλετε να πείτε; Γιατί προσπαθείτε να εντυπωσιάσετε; 
      Και να μην μιλήσουμε για τη σπατάλη, γιατί, αν ανοίξουμε το κεφάλαιο της νοικοκυροσύνης και της σπατάλης, θα βγείτε ζημιωμένοι. Γιατί και εμείς γνωρίζουμε. Και εμείς έχουμε γνώση για το τι συμβαίνει στο Υπουργείο. Και εμείς έχουμε γνώση για το ποιες είναι οι κρυφές δαπάνες, ποια είναι τα κρυφά χρέη. Ούτε να μας μιλάτε εδώ μέσα και να μας λέτε: «Εγγράψαμε στον προϋπολογισμό 1,6 δισεκατομμύρια ευρώ, αλλά δαπανήσαμε 1,4». Αυτά να τα πείτε αλλού, γιατί γνωρίζουμε όλοι μας ότι δεν εξοικονομήσατε τίποτα. Δημιουργήσατε κρυφά χρέη. Προχωρήσατε σε δανεισμό, που δεν τον αποκαλύπτετε. Λέτε ψέματα στη Βουλή. Δεν λέτε αλήθεια. 
      Και αυτό προσπαθείτε να κάνετε και μ’ αυτό το περιβόητο σύστημα leasing, που προσπαθείτε να εισάγετε μέσα από αυτό το νομοσχέδιο. Συνεργάτες του Υπουργού, αναφερόμενοι σε συνδικαλιστές, οι οποίοι τον επισκέφθηκαν χθες η προχθές, αν δεν κάνω λάθος, ανέφεραν ότι με τη χρήση του leasing θα προχωρήσουμε σε προμήθειες ή σε αγορές αμυντικού υλικού, το οποίο δεν θα εγγραφεί ούτε στο χρέος ούτε στο έλλειμμα. Αυτός είναι ο προφανής στόχος της εισαγωγής αυτής της διάταξης, να δημιουργήσετε κρυφά χρέη, που τόσο μας καταγγέλλατε προεκλογικά. Σήμερα τι έρχεστε; Έρχεστε να υιοθετήσετε μια πρακτική, την οποία καταγγέλλατε. Αυτό, αν δεν λέγεται αναξιοπιστία, δεν μπορώ να καταλάβω πώς αλλιώς μπορεί να χαρακτηριστεί.
      Κύριε Πρόεδρε, κυρίες και κύριοι συνάδελφοι, θέλω να πω και κάτι άλλο. Επειδή πολύ μάθημα περί διαφάνειας γίνεται εδώ, ποιος έστειλε στα δικαστήρια να υπερασπιστούν την ιδιωτική διαφορά μεταξύ της “ROSOBORON” και ιδιώτη επιχειρηματία, για να ενισχύσουν μια εταιρεία, μια ιδιωτική διαφορά; Εσείς το στείλατε. Γιατί το στείλατε; Τι υποκρύπτει αυτή η υπεράσπιση; Γιατί δεν μας το λέτε εσείς που τα καταγγέλλατε και μιλούσατε για αδιαφανείς διαδικασίες;
      Με αυτό το νομοσχέδιο, επεκτείνετε το πεδίο εφαρμογής των απευθείας αναθέσεων και ανοίγετε παραθυράκια για απευθείας αναθέσεις σε συμβάσεις τεράστιου οικονομικού αντικειμένου, βαφτίζοντας άλλοτε την προμήθεια «με διαπραγμάτευση» και άλλοτε «προμήθεια με συμφωνίες μεταξύ κρατών». Περιορίζετε την εφαρμογή του ανοιχτού διαγωνισμού, της δικαιότερης και διαφανέστερης διαδικασίας, μόνο σε συμβάσεις μικρού οικονομικού αντικειμένου.
      Μόνο μια συμπληρωματική ρύθμιση περιλαμβάνετε σε ολόκληρο το νομοσχέδιο και αυτή είναι ημιτελής. Το ανέφερε ο κύριος Υπουργός. Πρόκειται για την καθιέρωση του προληπτικού ελέγχου, του ελέγχου των συμβάσεων από το Ελεγκτικό Συνέδριο, από το οποίο όμως εξαιρούνται οι τεράστιας οικονομικής σημασίας διακρατικές συμφωνίες. Πρόκειται άραγε για τυχαία παράλειψη; Όχι βέβαια. Θεωρώ ότι πρόκειται για συνειδητή επιλογή να δημιουργήσετε κερκόπορτες για μεροληπτική εκμετάλλευση του προτεινόμενου -δήθεν αδιάβλητου- συστήματος προμηθειών από την πολιτική ηγεσία, να δημιουργήσετε μια δυνατότητα χειραγώγησης, που ευνοείται από το πλήθος των ρυθμίσεων αυτού του νομοσχεδίου. 
      Σπεύδετε να αναφέρετε ότι το προηγούμενο νομοθετικό πλαίσιο προέβλεπε δεκαοκτώ περιπτώσεις απευθείας ανάθεσης. Δεν είναι αλήθεια; Δεκαοκτώ περιπτώσεις απευθείας ανάθεσης προέβλεπε το προσχέδιο που στείλατε στο Σ.Ε.Β. Απαξιώσατε να το στείλετε και στους Έλληνες Βουλευτές στην Επιτροπή Εξωτερικών και Άμυνας και μετά το μαζέψατε.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ )
      Δεν προέβλεπε δεκαοκτώ περιπτώσεις το προεδρικό διάταγμα. Προέβλεπε δέκα περιπτώσεις, σε αντίθεση με το προτεινόμενο νομοσχέδιο, το οποίο, περιλαμβάνοντας την ευρύτατη περίπτωση της προμήθειας με διαπραγμάτευση, εγκαταλείπει το περιοριστικό σύστημα και ανοίγει το πεδίο εφαρμογής της απευθείας ανάθεσης σε απεριόριστο αριθμό συμβάσεων. 
      Η παραποίηση της αλήθειας συνεχίζεται. Αναφέρεται στην αιτιολογική έκθεση ότι το εν λόγω νομοσχέδιο για πρώτη φορά ορίζει ως προϋπόθεση για την προμήθεια μακροπρόθεσμων και μεσοπρόθεσμων προγραμμάτων εξοπλισμών την έγκριση της αναγκαιότητας σκοπιμότητας. Το ισχύον προεδρικό διάταγμα προέβλεπε ότι τα ανώτατα συμβούλια των κλάδων γνωμοδοτούν για την αναγκαιότητα και τη σκοπιμότητα της προμήθειας, γνωμοδότηση που εσείς δεν πήρατε για τη διαβόητη προμήθεια των τριάντα αεροσκαφών F-16, αλλά αγνοήσατε επιδεικτικά και αυθαίρετα τις ισχύουσες διατάξεις, αλλά και τις δικές σας διακηρύξεις για διαφάνεια παντού σε μια τόσο σημαντική και ακριβή για τον Έλληνα φορολογούμενο προμήθεια. 
      Η τακτική της υποκρισίας για την υπηρέτηση της διαφάνειας και της προστασίας του δημοσίου συμφέροντος και τελικά η πάγια τακτική σας –να το επαναλάβω- να υποτιμάτε τη νοημοσύνη του Κοινοβουλίου και του ελληνικού λαού συνεχίζεται στα επί μέρους άρθρα. Ορίζετε ως έναν από τους τρεις τρόπους προμηθειών τη διακρατική συμφωνία. Με μεγαλοστομίες προωθείτε τη μέθοδο αυτή, που δήθεν αποκλείει τους μεσάζοντες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε. Έντεκα λεπτά ζητήσατε και πολλά είναι.
      ΜΙΧΑΛΗΣ ΚΑΡΧΙΜΑΚΗΣ: Ολοκληρώνω, κύριε Πρόεδρε.
      Γιατί διακρατική συμφωνία χωρίς να έχει προηγηθεί διαγωνισμός, σημαίνει απευθείας ανάθεση. Και γνωρίζουμε όλοι μας πολύ καλά ότι περιορίζεται ο ανταγωνισμός με το να επιλέγετε την αποκλειστική συνεργασία με τις βιομηχανίες ενός μόνο κράτους, αγνοώντας τις πιθανά καλύτερες προσφορές βιομηχανιών άλλου κράτους. Αυτό νομιμοποιείται. 
      Θα ολοκληρώσω, γιατί πήρα πολύ χρόνο στην αρχή. 
      Εμείς, κυρίες και κύριοι συνάδελφοι, προτείνουμε διαγωνισμούς παντού. Προτείνουμε διαδικασίες που να εξασφαλίζουν τη διαφάνεια, την αμεροληψία, την αξιοκρατία προς όφελος του δημοσίου συμφέροντος. Σας προτείνουμε, κύριε Υπουργέ, να το πάρετε πίσω αυτό το νομοσχέδιο. Αναθεωρήστε το. Περιμέναμε είκοσι έναν ολόκληρους μήνες, έστω και την τελευταία στιγμή, να σταθείτε στο ύψος των περιστάσεων. Εμείς αυτό το νομοσχέδιο θα το καταψηφίσουμε, γιατί ουσιαστικά προάγει την αδιαφάνεια και διαιωνίζει μια μεγάλου μεγέθους διαφθορά.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κάτι περίεργα ακούστηκαν, μου φαίνεται, όταν έλειπα.
      ΜΙΧΑΛΗΣ ΚΑΡΧΙΜΑΚΗΣ: Τι περίεργα;
      ΠΡΟΕΔΡΕΥΩΝ (Ιωάννης Τραγάκης): Κάτι περίεργα ακούστηκαν, όταν έλειπα. Όταν είμαι παρών, δεν θα τα λέτε, όμως, γιατί ξέρετε ότι ξέρω. 
      Το λόγο έχει ο κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, η κοινή γνώμη εγκλωβίζεται στην επικοινωνιακή πλημμυρίδα της Κυβέρνησης της Νέας Δημοκρατίας με τις ασάφειες και τις προχειρότητες των προτάσεων για την Αναθεώρηση του Συντάγματος. Είναι φυσικά μια επιχείρηση που δεν είναι τυχαία. Γιατί μ’ αυτόν τον τρόπο επιχειρεί η Νέα Δημοκρατία να κάνει τους πολίτες να ξεχνιούνται από τα αδιέξοδα της αντιλαϊκής πολιτικής της Κυβέρνησης, να κάνει τους πολίτες να αποπροσανατολίζονται και την κοινωνία στο σύνολό της από το να αντισταθούν στη γενικευμένη επίθεση που έχει εξαπολύσει η Κυβέρνηση ενάντια στον κόσμο της εργασίας, ενάντια στις εργασικές σχέσεις, ενάντια στις εργατικές κατακτήσεις και, ιδιαίτερα, ενάντια στον κόσμο της εργασίας στον ευρύτερο δημόσιο τομέα. 
      Μέσα σ’ αυτήν τη γενικευμένη προσπάθεια, σήμερα εδώ στο Κοινοβούλιο, η Κυβέρνηση επιχειρεί όχι μόνο να αποπροσανατολίσει ξανά το Σώμα και τη κοινή γνώμη, αλλά, δυστυχώς, επιχειρεί να καταρρακώσει και το κύρος του Κοινοβουλίου μ’ ένα νομοσχέδιο στο οποίο επιχειρηματολογεί με ασάφειες, και στην πραγματικότητα, ανατρέπει τον πυρήνα και τη φιλοσοφία του με την τροπολογία την οποία κατέθεσε σήμερα ο Υπουργός στη Βουλή. Τροπολογία με την οποία καταργείται η υπάρχουσα υπηρεσιακή δομή ελέγχου των εξοπλισμών και των προμηθειών των εξοπλισμών, με προφανείς και έντονες αμφισβητήσεις για το εάν αυτή η αλλαγή πραγματικά εξυπηρετεί το δημόσιο συμφέρον. 
      Κυρίες και κύριοι συνάδελφοι, ο εισηγητής μας κ. Μπόλαρης, όπως και ο Κοινοβουλευτικός μας Εκπρόσωπος κ. Χρυσοχοϊδης και άλλοι συνάδελφοι του ΠΑ.ΣΟ.Κ. αναφέρθηκαν λεπτομερώς στις ασάφειες και στα προβλήματα τα οποία δημιουργεί το νομοσχέδιο, το οποίο συζητάμε σήμερα. Θα ήθελα να κάνω ορισμένες επισημάνσεις όσον αφορά το πλαίσιο μέσα στο οποίο επιχειρεί η Κυβέρνηση να νομοθετήσει. 
      Το άρθρο 296 της Συνθήκης της Ευρωπαϊκής Κοινότητας προβλέπει παρέκκλιση από τους κανόνες της ευρωπαϊκής εσωτερικής αγοράς, που διέπουν τις δημόσιες συμβάσεις, για την προστασία ουσιωδών συμφερόντων της ασφάλειάς τους, που αφορούν την παραγωγή ή την εμπορία όπλων, πυρομαχικών και πολεμικού υλικού. Η νομολογία του δικαστηρίου δεν προβλέπει την εφαρμογή εθνικών μέτρων παρέκκλισης από τα κράτη-μέλη και δεν μπορεί να τα δικαιολογεί ως γενικό κανόνα. Προβλέπει παρέκκλιση, μόνο αν αυτή είναι αναγκαία για την υλοποίηση του στόχου της προστασίας των αναφερόμενων ουσιωδών συμφερόντων ασφαλείας. Επειδή, όμως, δεν έχει οριστεί στο Κοινοτικό Δίκαιο ούτε στη νομολογία των δικαστηρίων η έννοια του ουσιώδους συμφέροντος ασφάλειας, τα κράτη μπορούν με δικούς τους κανόνες –νομοθεσία να διευρύνουν στην πράξη το περιθώριο ερμηνείας που διαθέτουν για τον καθορισμό των συμβάσεων. Αυτό είναι το πλαίσιο μέσα στο οποίο έρχεται να νομοθετήσει η Κυβέρνηση, να παρουσιάσει την πολιτική της και, βεβαίως, να αξιολογηθεί και να κριθεί.
      Σ’ αυτό ακριβώς το πλαίσιο, τα μέτρα τα οποία πρόκειται να συζητηθούν και να ληφθούν από κάθε κυβέρνηση, είναι μέτρα που αφορούν συμβάσεις στον τομέα της άμυνας, που καλύπτουν ένα μεγάλο μέρος της κοινοτικής νομοθεσίας ή ένα άλλο μέρος της εθνικής νομοθεσίας. Εδώ ακριβώς κρίνεται ο πολιτικός προσανατολισμός της Κυβέρνησης. Η πολιτική της πρακτική κρίνεται για το εάν και κατά πόσο δημιουργεί τη νομική βάση για να υπάρχει η δυνατότητα να καλύπτονται οι περισσότερες δραστηριότητες μέσα από τον τομέα της εθνικής νομοθεσίας ή για το εάν αφήνει γενικότερα στην κοινοτική νομοθεσία. Εδώ κρίνεται ο προσανατολισμός και η πολιτική επιλογή για την αμυντική βιομηχανία της χώρας. 
      Και επειδή ακριβώς αυτό το πλαίσιο είναι ασαφές, ο κύριος Υπουργός γνωρίζει ότι εδώ και μερικούς μήνες έχει ξεκινήσει η διαδικασία στην Ευρωπαϊκή Ένωση για τη διαμόρφωση ενός κώδικα δεοντολογίας για τις προμήθειες στον τομέα της άμυνας. Όμως δεν ακούσαμε ούτε λέξη για την πρόταση της Ελλάδας, της ελληνικής Κυβέρνησης, ούτως ώστε αυτός ο κώδικας που θα διαμορφωθεί με οδηγία από την Ευρωπαϊκή Ένωση, να περιλαμβάνει τις ελληνικές εθνικές επιδιώξεις. Γνωρίζετε γιατί; Γιατί δεν υπάρχει σχέδιο, δεν υπάρχει εθνική επιδίωξη, δεν υπάρχει σχέδιο της Νέας Δημοκρατίας επ’ αυτού.
      Κανείς δεν αρνήθηκε τον εκσυγχρονισμό του θεσμικού πλαισίου. Στην Ευρωπαϊκή Ένωση, σ’ έναν εξελισσόμενο κόσμο, ο εκσυγχρονισμός του θεσμικού πλαισίου είναι αναγκαίος. Όμως θα πρέπει να λαμβάνεται υπόψη το εθνικό συμφέρον, η εμπειρία η οποία έχει αποκτηθεί. Εδώ όλα είναι υπό διωγμόν, υπό αμφισβήτηση. Η Νέα Δημοκρατία βλέπει με το δικό της τρόπο το εθνικό συμφέρον. Προηγούμενη εμπειρία του κράτους, δεν υπάρχει. Δεν υπάρχει συνέχεια του κράτους. Υπάρχει μόνο η συνέχεια στην προβληματική πολιτική αντίληψη της Νέας Δημοκρατίας, η οποία διαμορφώθηκε στα έδρανα της Αντιπολίτευσης και ήλθε στην Κυβέρνηση, επιχειρώντας τώρα να την εφαρμόσει. 
      Λες και δεν έγινε τίποτα όλα αυτά τα χρόνια στην Ελλάδα. Λες και δεν  υπήρξε εκσυγχρονισμός σε όλα τα συστήματα προμηθειών και εξοπλισμών. Λες και η χώρα δεν είχε κύρος σε ευρωπαίκό και παγκόσμιο επίπεδο. Λες και δεν ικανοποιήθηκαν μέχρι τώρα οι επιχειρησιακές ανάγκες των Ενόπλων Δυνάμεων. Λες και ξεκινούν τώρα όλα από την αρχή. 
      Όμως η Νέα Δημοκρατία, αντί να διατηρήσει όλα τα θετικά που έγιναν για να οικοδομήσει το καλύτερο για το συμφέρον της χώρας, αποδομεί τα πάντα, κατακεραυνώνει τους πάντες και πορεύεται στο μέλλον, αδιαφορώντας για τη διεθνή εμπειρία, η οποία λέει ότι θα υπάρξουν συγχωνεύσεις των μεγάλων εταιρειών στην αμυντική βιομηχανία σε ευρωπαϊκό επίπεδο. Επίσης λέει ότι τα κράτη-μέλη όσο δεν μπορούν να εκχωρήσουν κυριαρχικά δικαιώματα και όσο δεν αισθάνονται ασφαλή για να εκχωρήσουν κυριαρχικά δικαιώματα στον τομέα της εξωτερικής πολιτικής στην Ευρωπαϊκή Ένωση, θα διατηρούν το δικαίωμά τους να μπορούν να αναπτύσσουν την εθνική βιομηχανία τους με κάθε τρόπο, ώστε να μπορούν να διατηρούν και την αξιοπιστία τους. 
      Όσο και αν αυξάνονται οι διεθνείς διαγωνισμοί για τους οποίους έχουμε καλέσει επανειλημμένως την κυβέρνηση να προχωρήσει, θα διατηρείται ένα ευνοϊκό περιβάλλον για τις μικρομεσαίες επιχειρήσεις, οι οποίες αρθρώνονται γύρω από τον ευρύτερο τομέα της εθνικής αμυντικής βιομηχανίας. Και εδώ ξανά κουβέντα από την Κυβέρνηση. Λες και εδώ υπάρχουν μόνο μία ή δύο-τρεις επιχειρήσεις, στις οποίες η Κυβέρνηση έταξε προεκλογικά λαγούς με πετραχήλια, αλλά δεν έκανε τίποτα. Ακόμα, οι εργαζόμενοι στην Ε.Α.Β. ακούν τον κύριο Υπουργό να υπόσχεται 710.000.000 ευρώ για προγράμματα για τη χρονιά που μας πέρασε. Ακόμα περιμένουν να δουν το πρώτο εκατομμύριο. 
      Το ίδιο ισχύει στην Ε.Α.Σ., στην Εταιρεία Αμυντικών Συστημάτων, όπου υπάρχει μια προϊούσα κατάρρευση του διοικητικού συστήματος, με απόλυτη ευθύνη της Κυβέρνησης. Εδώ η Κυβέρνηση ξανά, όπως και σε άλλους τομείς, έχει βρει την αιτιολογία. Λέει ότι φταίνε οι εργαζόμενοι. Η προπαγάνδα παραπλάνησης της Κυβέρνησης λέει ότι οι μισθοί των εργαζομένων είναι κατά 46% πάνω από το μέσο όρο των εργαζομένων στην υπόλοιπη ελληνική οικονομία. 
      Λες και δεν γνωρίζει ο ελληνικός λαός ότι στην Ε.Α.Σ. και στην Αμυντική Βιομηχανία απαιτείται εργατικό δυναμικό υψηλής ειδίκευσης και βεβαίως, αμειβόμενο με διαφορετικούς όρους από άλλους τομείς. Όμως, η προπαγάνδα της παραπλάνησης της Νέας Δημοκρατίας οδηγεί στο να φέρει τους εργαζόμενους κόντρα προς τους άλλους εργαζόμενους. Αυτό όμως υποκρύπτει την επιχείρηση απαξίωσης όσων επιχειρήσεων έχουν απομείνει στον τομέα της πολεμικής βιομηχανίας στην Ελλάδα. Για ποιο λόγο; Είναι κομματικές οι σκοπιμότητες; Είναι απλώς το βόλεμα των «ημετέρων», το οποίο γίνεται κατά συρροήν όλους τους είκοσι δύο μήνες της διακυβέρνησης της Νέας Δημοκρατίας; Μήπως είναι η πώληση ή η διάλυση ή το κλείσιμο αυτών των επιχειρήσεων; Οι εργαζόμενοι θέλουν απαντήσεις. Η ελληνική Βουλή χρειάζεται απαντήσεις, γιατί αυτή η προοπτική αφορά το σύνολο της χώρας και αφορά το εθνικό συμφέρον.
      Κυρίες και κύριοι συνάδελφοι, η Νέα Δημοκρατία αντιπολιτεύτηκε την κυβέρνηση του ΠΑ.ΣΟ.Κ., επιδιδόμενη στη σκανδαλοθηρία. Επί είκοσι δύο μήνες επιχειρείτε να κυβερνήσετε ως διώκτες κατασκευασμένων σκανδάλων. Ενδιαφέρεστε δήθεν για τη διαφάνεια και όταν φτάνει η ώρα να αποδείξετε την αλήθεια των λόγων, αποκαλύπτεται η αναξιοπιστία σας. 
      Σας προτείναμε όλοι οι συνάδελφοι του ΠΑ.ΣΟ.Κ. και οι συνάδελφοι των κομμάτων της Αντιπολίτευσης τη συγκρότηση ειδικής μόνιμης επιτροπής στη Βουλή για τους εξοπλισμούς. Και μάλιστα, σας προτείναμε αυτό που πρότεινε η εξεταστική επιτροπή της Βουλής, όπου μας σύρατε εσείς. Η Νέα Δημοκρατία έσυρε το Σώμα στην εξεταστική επιτροπή για τα δήθεν σκάνδαλα. Και το πρώτο συμπέρασμα, είναι η πρόταση στην Ολομέλεια για τη συγκρότηση μιας ειδικής επιτροπής για τους  εξοπλισμούς.
      Τώρα που το προτείνουμε εμείς, υπάρχει πλήρης άρνηση να το συζητήσουμε. Είναι περισσότερο έντιμο για την Κυβέρνηση της Νέας Δημοκρατίας να σιωπά. Να σιωπά με συνείδηση, όταν μιλάμε για διαφάνεια και για το δημόσιο συμφέρον. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Θα ήταν λογικό, κύριε Πρόεδρε, όντως η Κυβέρνηση της Νέας Δημοκρατίας να σιωπούσε.
      ΠΡΟΕΔΡΕΥΩΝ (Ιωάννης Τραγάκης): Κύριε Οικονόμου, ένα λεπτό, με συγχωρείτε.
      Θέλω να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων είκοσι δύο μαθητές και μαθήτριες και δύο συνοδοί καθηγητές από το Α΄ Τ.Ε.Ε. Λευκάδος.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ελάτε, κύριε Οικονόμου, συνεχίστε.
      ΒΑΣΙΛΕΙΟΣ ΟΙΚΟΝΟΜΟΥ: Όμως εδώ έχουμε μια ιδιαιτερότητα, γιατί η περίπτωση του Υπουργού Άμυνας, στο πλαίσιο της κυβερνητικής ορχήστρας, έχει μια, επαναλαμβάνω, ιδιαιτερότητα. ‘Ετσι πιστεύω και έχω δικαίωμα και καθήκον να καταθέσω την άποψή μου. Αυτή η ιδιαιτερότητα του Υπουργείου Άμυνας και του Υπουργού, είναι η μεγαλειώδης άποψη που έχει ο Υπουργός για την αποστολή του ως σωτήρας αυτού του Υπουργείου, μια βαριά κληρονομιά που έχει φορτωθεί από το σκληρό κοινοβουλευτικό έλεγχο που έκανε, όταν ήταν επικεφαλής του Τομέα Άμυνας ως Αξιωματική Αντιπολίτευση. Υπενθυμίζω ότι ο κοινοβουλευτικός έλεγχος που ασκούσε ο Υπουργός, ήταν -μετά τον κ. Καλλιώρα- ο πιο μεγάλος σε επίπεδο Υπουργείου. Ο δε κ. Καλλιώρας είχε μια μεγάλη κοινοβουλευτική δραστηριότητα, αλλά και ο σημερινός Υπουργός Άμυνας όταν ήταν επικεφαλής της Αντιπολίτευσης στο χώρο αυτό, ασκούσε πολύ μεγάλο κοινοβουλευτικό έλεγχο. Ο βομβαρδισμός των ερωτήσεων ήταν απίστευτος. 
      Βέβαια πρέπει να ομολογήσουμε ότι τώρα, που έχουμε δικαίωμα και υποχρέωση να κάνουμε και εμείς κοινοβουλευτικό έλεγχο, ειρωνεύεστε τις ερωτήσεις μας, τις απαξιώνετε, για το δικαίωμά μας κάτι που από το Σύνταγμα απορρέει, μας επιτιμάτε γιατί κάνουμε κοινοβουλευτικό έλεγχο και βλέπουμε με απορία το ύφος των απαντήσεων που δίνετε, γιατί από ένα σημείο και μετά πρέπει να καταλάβει ο κόσμος πως συζητάμε πολιτικά, καθώς μας βάζετε «πόστα», να το πούμε έτσι, γιατί σας ελέγχουμε! Πρωτοφανής αντίληψη. Βέβαια προεκλογικά είχατε την άποψη ότι ήσασταν ο μόνος που θα ελέγχετε και αφού απαξιώσατε αυτό το έργο που έκανε είκοσι χρόνια το ΠΑ.ΣΟ.Κ. σαν κυβέρνηση, ερχόμενος στην Κυβέρνηση και δημιουργώντας τη σχετική σκανδαλολογία με την εξεταστική επιτροπή, πιστέψατε ότι θα μπορούσατε να ήσασταν και ο αναμορφωτής των Ενόπλων Δυνάμεων.
      Κύριε Υπουργέ, είκοσι δύο μήνες έχουν περάσει και θα ήθελα να μου πείτε τι φέρατε που θα μπορούσε να θεωρηθεί ως μια μεταρρύθμιση και μια αναμόρφωση των Ενόπλων Δυνάμεων; 
      Τώρα όσο για τα νομοσχέδια είναι αντιγραφές παλαιών νομοσχεδίων και τα είδαμε αυτά και για τη στρατολογία και για τα ανώτατα στρατιωτικά ιδρύματα. Ποια είναι, λοιπόν, η καινοτομία του σημερινού νομοσχεδίου; Τώρα αν αυτή περιορίζεται και προσδιορίζεται μόνο στην ίδρυση αυτού του ανεξάρτητου οργάνου, που ονομάζεται Ανώτατο Συμβούλιο Αμυντικών Προμηθειών και Αμυντικού Υλικού, το θεωρώ ελάσσονος σημασίας ως πρωτοβουλία και θεωρώ υπερβολική την απαίτηση να το θεωρείτε μια μεγάλη μεταρρύθμιση, που θα έχει και την επιδοκιμασία της Αξιωματικής Αντιπολίτευσης. 
      Όμως, δεν μπορείτε να έχετε αυτήν την επιδοκιμασία, κύριε Υπουργέ, γιατί είσαστε κατώτερος των περιστάσεων, έτσι το θεωρούμε εμείς πολιτικά. Έχετε μια πολύ μεγάλη ιδέα για την αποστολή σας. Θεωρούμε ότι είναι αυθαίρετη, δεν πιστοποιείται και δεν τεκμηριώνεται από αντίστοιχες νομοθετικές πρωτοβουλίες ή, ακόμα, από διοικητικές πρωτοβουλίες μέσα στο χώρο του Υπουργείου Άμυνας. Από την άλλη, πέφτετε σε μεγάλα λάθη και ένα από αυτά είναι η εξεταστική επιτροπή που ξεκινήσατε την ίδια στιγμή που δεν έχετε προχωρήσει σε μια ορθολογική λειτουργία του Υπουργείου. 
      Όσο για την τροπολογία που φέρνετε για τον κ. Ζορμπά, δεν μπορούμε να πούμε ότι είναι μια ορθολογιστική προσέγγιση για τη λειτουργία του Υπουργείου. Αυτό θα μπορούσε να ήταν το πιο σύντομο ανέκδοτο που ακούσαμε τις τελευταίες μέρες. Μην ξεχνάμε πως τον φέρατε «μετά Βαΐων και κλάδων» λέγοντας πως θα πιάσει τους κλέφτες του ΠΑ.ΣΟ.Κ.. Βέβαια, θα φύγει ο άνθρωπος ως μια μικρή τροπολογία. Το πιο άδοξο τέλος μιας σύντομης πορείας ενός Ντε Πιέτρο της ελληνικής δημόσιας ζωής. Βέβαια, δεν φάγαμε εμείς τον άνθρωπο, εσείς τον φάγατε. 
      ΗΛΙΑΣ ΚΑΛΛΙΩΡΑΣ: Για το Σμπώκο μιλάτε;
      ΒΑΣΙΛΕΙΟΣ ΟΙΚΟΝΟΜΟΥ: Κύριε συνάδελφε, μιλάω για τον κ.Ζορμπά. Θα έβαζε πολλούς στη φυλακή.
      ΠΡΟΕΔΡΕΥΩΝ (Ιωάννης Τραγάκης): Επιτρέψτε μου, κύριε Οικονόμου, να πω πως όταν αναφέρεστε στην εξεταστική επιτροπή και προεδρεύω εγώ, θα ήθελα να σας παρακαλέσω όλους να είσαστε πιο προσεκτικοί, γιατί θα με υποχρεώσετε σε διακοπές που δεν θα έπρεπε να κάνω. Το θέμα δεν αφορά την εξεταστική. Αν ομιλήσετε για την εξεταστική επιτροπή, να ζητήσετε να κάνουμε μια συζήτηση για την εξεταστική και να τα πούμε όλα. 
      ΒΑΣΙΛΕΙΟΣ ΟΙΚΟΝΟΜΟΥ: Εγώ μιλάω, κύριε Πρόεδρε και Πρόεδρε της εξεταστικής, για το άδοξο τέλος ενός λαμπρού εισαγγελέα, ο οποίος τελείωσε άδοξα την πορεία του από τους ίδιους τους συνδαιτυμόνες του.
      ΠΡΟΕΔΡΕΥΩΝ (Ιωάννης Τραγάκης): Περιμένετε να δείτε τι έργο θα επιτελέσει εκεί που πάει. Μπορεί και εκεί να τυλίξει σε κόλλες χαρτιού κάποιους.
      ΒΑΣΙΛΕΙΟΣ ΟΙΚΟΝΟΜΟΥ: Πάντως εμείς έχουμε μεγάλες απορίες, οι περισσότεροι συνάδελφοι τις έθεσαν. 
      ΜΙΧΑΛΗΣ ΚΑΡΧΙΜΑΚΗΣ: Πάντως εμείς θα συνδράμουμε.
      ΠΡΟΕΔΡΕΥΩΝ (Ιωάννης Τραγάκης): Μην με προκαλείτε, κύριε συνάδελφε. 
      ΒΑΣΙΛΕΙΟΣ ΟΙΚΟΝΟΜΟΥ: Πάντως, κύριε Πρόεδρε, θα περάσει η τετραετία και θα ψάχνετε για λογαριασμούς και πάλι θα είσαστε μείον. 
      ΠΡΟΕΔΡΕΥΩΝ (Ιωάννης Τραγάκης): Σας είπα, μη με προκαλείτε.
      ΒΑΣΙΛΕΙΟΣ ΟΙΚΟΝΟΜΟΥ: Οι κούτες που ήρθαν από την Αμερική; Τέλος πάντων, εδώ έχουμε άλλο θέμα να συζητήσουμε.
      Κύριε Υπουργέ, για τα είκοσι χρόνια δεν δέχεστε τίποτα από αυτά που έκανε το ΠΑ.ΣΟ.Κ.. Έρχεται ο Πρόεδρος του ΠΑ.ΣΟ.Κ. τώρα και σας κάνει μια νέα πρόταση όπου προτείνει να γίνει ο έλεγχος για τους εξοπλισμούς μέσα στη Βουλή. Επειδή το είπε ο Αρχηγός της Αξιωματικής Αντιπολίτευσης, ούτε αυτό δεν μπορείτε να δεχθείτε; Θα μείνουμε σ’ αυτήν τη γνωμοδοτική επιτροπή, που δεν έχει καμιά βαρύτητα σχετικά με το άρθρο 51, που σε τελική ανάλυση δεν μπορεί να δώσει τίποτα, ενώ και στο άρθρο 9 στην παράγραφο στ΄ παρακάμπτεται ο νόμος αυτός και λέτε ότι έχετε δικαίωμα για τις μεγάλες δουλειές να αποφασίζετε ο ίδιος.
      ΗΛΙΑΣ ΚΑΛΛΙΩΡΑΣ: …(δεν ακούστηκε)
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, με συγχωρείτε.
      Κύριε Καλλιώρα, άκουσα τι είπατε. Σας παρακαλώ πολύ. 
      ΒΑΣΙΛΕΙΟΣ ΟΙΚΟΝΟΜΟΥ: Τι είπε;
      ΠΡΟΕΔΡΕΥΩΝ (Ιωάννης Τραγάκης): Είπε γιατί δεν το κάνατε τόσα χρόνια εσείς. 
      Σας παρακαλώ να μη διακόπτετε. 
      ΒΑΣΙΛΕΙΟΣ ΟΙΚΟΝΟΜΟΥ: Τι κάναμε; Πολλά κάναμε.
      Κύριε Πρόεδρε, επειδή κάνετε πολιτική διά του Προεδρείου, θα σας πω ότι κάναμε πάρα πολλά και ένα από αυτά –το είπε και ο κ. Χρυσοχοϊδης προηγουμένως- είναι ότι τις είκοσι πέντε εταιρίες που ασχολούνταν με την αμυντική βιομηχανία, πέρα των κρατικών βιομηχανιών, τις φτάσαμε στις εκατόν πενήντα. Αυτό προβλέπεται, άλλωστε, από το π.δ. 284/1989, που έδινε τη δυνατότητα απευθείας αναθέσεων για να μπορούν να αναπτυχθούν αυτές οι εταιρίες. 
      Εδώ γιατί δεν το βάζετε, κύριε Υπουργέ; Τι θα γίνουν οι χιλιάδες εργαζόμενοι σ’ αυτόν το κρίσιμο τομέα της εθνικής οικονομίας; Αυτό ερωτώ εγώ.
      Το δεύτερο ερώτημα που θέλω να σας απευθύνω και σας το έθεσα και στην Επιτροπή, αφορά την κρατική Ελληνική Αμυντική Βιομηχανία που αυτήν τη στιγμή βρίσκεται υπό κρίση. Ακούσαμε κάποιους που ήρθαν εδώ, μίλησαν για το άρθρο 51 και ρώτησαν αν υποστηρίζει το ΠΑ.ΣΟ.Κ. ή όχι τις απευθείας αναθέσεις στην Ελληνική Αμυντική Βιομηχανία. 
      Εγώ θα σας κάνω μια απλή ερώτηση: Θα μας πείτε επιτέλους τι θα γίνει με τα 556; Βλέπω και τον κ. Φυντανίδη εδώ πέρα από την Ε.Α.Σ., ο οποίος τα ξέρει από πρώτο χέρι, γιατί προέρχεται μέσα από το προσωπικό της εταιρείας. Θα μας πείτε, λοιπόν, τι γίνεται με τα 556; Όχι μόνο ότι θα δοθούν στο Αίγιο. 
      Ψέματα έχετε πει εσείς και η πολιτική ηγεσία τόσο καιρό –δύο χρόνια- για το ότι θα δοθούν προγράμματα στην Ε.Α.Σ.. Πού είναι τα προγράμματα; 
      Η ΕΑΒ σε δυο χρόνια έχει 10.000.000 μείον, πρώτη φορά στα χρονικά! Δέκα εκατομμύρια ευρώ μείον! Και φέτος μαθαίνουμε ότι τα πράγματα πάνε για 20.000.000 και 30.000.000 ευρώ μείον. Ξέρετε τι σημαίνει «μείον»; Γιατί μιλάτε εδώ για συμμάζεμα. 
      Επί των ημερών μας, η Ελληνική Αμυντική Βιομηχανία –αφήστε τι λέει η κ. Κανέλλη- που τη στήριξε το ΠΑ.ΣΟ.Κ. και ο κ. Φυντανίδης, τρώει ψωμί σ’ αυτήν την εταιρεία και υπάρχει σ’ αυτήν την εταιρεία με τις δικές του απόψεις, βέβαια, γιατί ήταν το ΠΑ.ΣΟ.Κ. που την κράτησε, γιατί το 1990-1993 οι μισοί έφευγαν και αυτοί που έμεναν, δεν είχαν τι να κάνουν και κοιτάζονταν στα μάτια άπραγοι, κύριε Καλλιώρα. 
      Αυτή είναι η διαφορά. Και όταν λέμε εμείς το 80% να παραμείνει, ως προκαταβολή για την αμυντική βιομηχανία θέλω να δω πώς θα τα βγάλετε τα πράγματα εις πέρας, κύριε Υπουργέ, γιατί θέλω να μας πείτε αν υπάρχουν λεφτά για να πληρωθούν οι μισθοί στην Ε.Α.Σ.. Αυτό να μας πείτε. 
      Το δεύτερο που πρέπει να μας πείτε είναι αν θα δώσετε κανένα πρόγραμμα στα Ε.Α.Σ.. Αυτά να μας πείτε. Γιατί αλλιώς είναι κροκοδείλια τα δάκρυα ειδικά από εσάς, μετά την τριετία Μητσοτάκη.
      Τελειώνω λέγοντας ότι με καλύψατε σε ένα πράγμα, όμως, κύριε Υπουργέ. Με την απάντησή σας προς στον κ. Μάνο με καλύψατε απόλυτα -αυτό θα του απαντούσα και εγώ και νομίζω και όλο το ΠΑ.ΣΟ.Κ.- ότι δηλαδή η διαφορά από την Αμερική στην Ελλάδα δεν είναι μόνο ο αντιπρόσωπος που όντως εκεί είναι και τα μυστήρια θέματα καμιά φορά, αλλά είναι και η ελληνική δουλειά που έγινε στα εργοστάσια. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Με διαπραγμάτευση, κύριε συνάδελφε. 
      ΒΑΣΙΛΕΙΟΣ ΟΙΚΟΝΟΜΟΥ: Καμιά φορά είδατε πώς μπερδεύονται οι ρόλοι; Αυτά που λέει ο κ. Μάνος μπορεί να τα λέγατε εσείς πριν τις εκλογές και μετά τις εκλογές, και σε αυτά που λέγαμε εμείς, ήρθατε στα λόγια μας και μπερδεύονται οι ρόλοι και γύρω-γύρω όλοι γυρνάμε. Αλλά στο τέλος μένει η αλήθεια.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Ο κ. Μαγκριώτης έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, εγώ θα ήθελα να διακρίνω την καλύτερη πρόθεση στον κύριο Υπουργό για όλα αυτά που και στην επιτροπή ανέπτυξε γύρω από τη διαφάνεια και την ορθολογική αξιοποίηση του δημοσίου χρήματος για την άμυνα της πατρίδας μας, όπως επίσης και για το αξιόμαχο και αξιόπιστο του στρατεύματός μας. 
      Δυστυχώς, όμως, κύριε Πρόεδρε, δέσμια η Κυβέρνηση μιας ακατάσχετης προεκλογικής δημαγωγίας, η οποία θεωρούσε το Υπουργείο Εθνικής Άμυνας ως τη φωλιά της διαφθοράς και της διαπλοκής, συνεχίζει και πολιτεύεται ως Κυβέρνηση με τον ίδιο τρόπο, με τα ίδια συνθήματα. Η προσγείωσή της, στην πραγματικότητα όταν είναι υποχρεωμένη να πράξει κυβερνητικά, είτε νομοθετώντας είτε υπογράφοντας συμβάσεις, είναι τραγική και τη διαψεύδει με τον πιο απόλυτο και καθολικό τρόπο. Χαρακτηριστικό παράδειγμα είναι η υπογραφή της απευθείας ανάθεσης για την αγορά των F-16 από τις Ηνωμένες Πολιτείες της Αμερικής, χωρίς να εξηγήσει τους λόγους, χωρίς να ενταχθεί σε ένα γενικότερο σχέδιο ενίσχυσης της αμυντικής και αποτρεπτικής ικανότητας της χώρας και φυσικά χωρίς να περιμένει να ψηφίσει το πολυθρύλητο νομοσχέδιο. 
      Ένα δεύτερο τεκμήριο της διάστασης λόγων και έργων είναι η διαδικασία με την οποία ψηφίζουμε αυτό το νομοσχέδιο. Τονίζω και πάλι ότι το νομοσχέδιο για τις αμυντικές προμήθειες στη βασική κεντρική προπαγάνδα –και προεκλογικά, η αλλαγή δηλαδή του καθεστώτος, αλλά και μετεκλογικά- ήταν η κορωνίδα των θεσμικών αλλαγών για τη διαφάνεια. 
      Και το νομοσχέδιο αυτό, κύριε Πρόεδρε, η Κυβέρνηση το φέρνει με τη διαδικασία του κατεπείγοντος, ωσάν να ήταν η τελευταία τροπολογία ή ένα νομοθέτημα ήσσονος σημασίας. Η ίδια, δηλαδή, με τον τρόπο με τον οποίο φέρνει τη Βουλή ως Πλειοψηφία να νομοθετήσει, αναιρεί και πάλι τη σημασία αυτού του νομοθετήματος. 
      ΠΡΟΕΔΡΕΥΩΝ (Ιωάννης Τραγάκης): Πάντως, όχι με τη διαδικασία του κατεπείγοντος.
      ΙΩΑΝΝΗΣ ΜΑΓΚΡΙΩΤΗΣ: Με ανάλογη διαδικασία, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Γίνεται με τη διαδικασία της ενιαίας συζήτησης. 
      ΙΩΑΝΝΗΣ ΜΑΓΚΡΙΩΤΗΣ: Με μιας μέρας συνεδρίαση. 
      Κύριε Πρόεδρε, το ότι είναι πρόχειρα συνταγμένο το νομοθέτημα αυτό και το ότι είναι προϊόν συμβιβασμών αποδεικνύεται με το ότι σε δεκάδες των περιπτώσεων παραπέμπει σε αποφάσεις που αναφέρονται στη Γενική Γραμματεία Εξοπλισμών, την οποία μετά ένα μήνα με τροπολογία ολίγων σειρών την καταργεί η Κυβέρνηση. 
      Αυτό αποκαλύπτει ότι δεν έχει συνοχή, δεν έχει ενιαίο βηματισμό και ενιαία αντίληψη γι’ αυτά τα θέματα. Αυτό αποκαλύπτει πως η τροπολογία ήρθε και το νομοσχέδιο πήρε το δρόμο προς την Ολομέλεια για να ψηφιστεί, αφού ο κ. Ζορμπάς επισκέφθηκε το Μαξίμου, αποδέχτηκε τις προτάσεις του Πρωθυπουργού να αναλάβει άλλη θέση και να αποχωρήσει ειρηνικά και συναινετικά από το Υπουργείο Εθνικής Άμυνας, έχοντας ολοκληρώσει τη «λαμπρή πορεία της κάθαρσης και της εξυγίανσης». 
      Δεν αναπτύσσεται έτσι η αξιοπιστία του πολιτικού συστήματος, κύριε Πρόεδρε, απέναντι στους πολίτες που σε ένα βαθμό έχει τρωθεί και από δικά μας λάθη, αλλά και από την ακατάσχετη δημαγωγία και το λαϊκισμό της Νέας Δημοκρατίας, είτε ως αντιπολίτευσης, δυστυχώς όμως και ως Κυβέρνησης. 
      Υπάρχει ακόμα ένα τεκμήριο, κύριε Πρόεδρε. Πριν από λίγα δευτερόλεπτα, προσήλθε και ο αγαπητός συνάδελφος της Νέας Δημοκρατίας και έτσι είναι παρόντες τρεις Βουλευτές της Νέας Δημοκρατίας. Βεβαίως, ο αριθμός δεν ήταν και μεγαλύτερος καθ’ όλη τη διάρκεια της συζήτησης από την πλευρά της Κοινοβουλευτικής Ομάδας της Νέας Δημοκρατίας σ’ αυτό το κορυφαίο νομοθέτημα για την Κυβέρνηση. Σ’ αυτό το κορυφαίο νομοθέτημα η Κοινοβουλευτική Ομάδα της Νέας Δημοκρατίας δεν συμμετέχει, έχει γυρίσει την πλάτη, το έχει υποτιμήσει, αντί να είναι εδώ και να υπερασπιστεί αυτό το νομοθέτημα. 
      Όλα αυτά τα κροκοδείλια δάκρυα μια δεκαετία τώρα γι’ αυτή τη μεγάλη θεσμική ανατροπή, αυτή τη διαδικαστική και πολιτική εξέλιξη είχαν. 
      ΗΛΙΑΣ ΚΑΛΛΙΩΡΑΣ: Μπορείτε να μετρήσετε τους Βουλευτές του ΠΑ.ΣΟ.Κ., σας παρακαλώ; Μπορεί να γυρίσει η κάμερα; 
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, σας παρακαλώ. 
      ΙΩΑΝΝΗΣ ΜΑΓΚΡΙΩΤΗΣ: Αφού επιμένετε, αυτή τη στιγμή είναι τέσσερις, παραπάνω από την κυβερνητική πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Τρεις είναι κάτω. 
      ΗΛΙΑΣ ΚΑΛΛΙΩΡΑΣ: Είναι και ο Υπουργός. 
      ΙΩΑΝΝΗΣ ΜΑΓΚΡΙΩΤΗΣ: Χωρίς τον Υπουργό, δεν θα μπορούσε να γίνεται συνεδρίαση.
      ΠΡΟΕΔΡΕΥΩΝ (Ιωάννης Τραγάκης): Δεν έχει σημασία.
      Ένα λεπτό, όμως, για να μη γίνονται παρανοήσεις. 
      ΙΩΑΝΝΗΣ ΜΑΓΚΡΙΩΤΗΣ: Να μη μου αφαιρείται ο χρόνος μου. 
      ΠΡΟΕΔΡΕΥΩΝ (Ιωάννης Τραγάκης): Όχι, κύριε συνάδελφε, ο χρόνος σας κρατείται. 
      Για να μη δημιουργούνται παρεξηγήσεις, θέλω να σας πω κάτι. Επειδή, όπως ξέρετε, όλος ο ελληνικός λαός βλέπει τώρα, θα ήθελα να σας διευκρινίσω ότι με τη διαδικασία της ενιαίας συζήτησης που ψηφίζεται αυτό το νομοσχέδιο, εξυπακούεται –για να το γνωρίζουν αυτοί που δεν είναι μέσα στην Αίθουσα- ότι έχει γίνει εξονυχιστική συζήτηση στην αρμόδια επιτροπή σε τέσσερις πολύωρες συνεδριάσεις παρουσία όλων των Βουλευτών. 
      Ευχαριστώ πολύ και με συγχωρείτε. 
      ΙΩΑΝΝΗΣ ΜΑΓΚΡΙΩΤΗΣ: Κανείς δεν το αρνείται αυτό, κύριε Πρόεδρε. Στην Ολομέλεια, όμως, συζητούνται τα νομοθετήματα και εκεί διατυπώνεται η τελική κρίση και παίρνει την έγκριση. Δεν ξέρω αν θεωρείτε ότι η συζήτηση στην Ολομέλεια είναι πλέον μια τυπική διαδικασία. 
      Κύριε Πρόεδρε, είπα και προηγουμένως ότι η Κυβέρνηση προχώρησε σε μια μεγάλη πολιτική και ακριβή αγορά, αγορά του αιώνα, με τα F-16 και εν πολλοίς σε μεγάλο ποσοστό και αχρείαστη, χωρίς όμως πολιτικό αντίκρισμα.
      Είναι αγορά με το παλιό νομοθετικό πλαίσιο, το οποίο κατηγορούσε ως πλαίσιο αδιαφάνειας και διαπλοκής. 
      Το σημερινό νομοθέτημα στην καλύτερη περίπτωση είναι κωδικοποίηση του μέχρι τώρα νομοθετικού πλαισίου και στη χειρότερη είναι αυτό που αποκαλύπτει σε συνεχή αρθρογραφία της η έγκυρη φιλοκυβερνητική εφημερίδα «ΚΑΘΗΜΕΡΙΝΗ», δηλαδή ότι το νομοθέτημα αυτό ανοίγει την κερκόπορτα της απόλυτης αδιαφάνειας. 
      Εγώ δεν το υιοθετώ αυτό, κύριε Υπουργέ, δεν υιοθετώ ότι ανοίγει την κερκόπορτα της απόλυτης αδιαφάνειας, αλλά λέω ότι στην καλύτερη περίπτωση είναι η κωδικοποίηση της υφιστάμενης νομοθεσίας και οφείλετε, για την αξιοπιστία του πολιτικού συστήματος και της Κυβέρνησης και τη δική σας προσωπικά, να το αποδεχτείτε. 
      Μιλήσατε για τη στήριξη της αμυντικής βιομηχανίας και πράγματι είναι σημαντικό ότι διατηρείτε ορισμένες διατάξεις, ιδιαίτερα αυτές που αναφέρονται στο ότι όταν το κράτος έχει την πλειοψηφία των μετοχών, οι μονάδες αυτές συγκαταλέγονται στις μονάδες παραγωγής αμυντικού υλικού.  
      Θα αναφερθώ, όμως, ειδικότερα στην ΕΛ.Β.Ο., κύριε Υπουργέ, και θα πω πως τα περσινά σας ταξίματα δεν έχουν αντίκρυσμα αλήθειας. Διακόσια εκατομμύρια ευρώ παραγγελίες υποσχεθήκατε μέσα στο 2005 και δεν ξεπέρασαν τα 50.000.000 ευρώ. Η μονάδα αξιοποιεί μόνο το 40% του παραγωγικού της δυναμικού και στη νέα χρονιά, με τις μέχρι τώρα συμβάσεις που έχουν υπογραφεί, θα πέσει ακόμα παρακάτω. 
      Σας καλώ και απ’ αυτό το Βήμα, γιατί ξέρω το ενδιαφέρον σας, να δώσετε λύση στο θέμα αυτό. Η αποβιομηχάνιση στη Θεσσαλονίκη, στη βόρεια Ελλάδα γενικότερα, παίρνει τη μορφή χιονοστιβάδας. Χθες η βιομηχανία φωσφορικών λιπασμάτων, αύριο η «ΒΙΑΜΥΛ». Είναι η προαναγγελθείσα παραγωγική και κοινωνική ισοπέδωση της βόρειας Ελλάδας. Βάλτε φραγμό επιτέλους, τουλάχιστον εκεί που και το Κοινοτικό Δίκαιο και η εθνική νομοθεσία το επιτρέπει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κλείσω, κύριε Πρόεδρε, λέγοντας πως με το νομοσχέδιο αυτό αποκαλύπτεται με τον καλύτερο και πιο καθολικό τρόπο και το ψευδεπίγραφο της μεγάλης συνταγματικής μεταρρύθμισης που επαγγέλλεται ο κύριος Πρωθυπουργός. Τούτο το νομοθέτημα σας δίδει τη δυνατότητα -και με το ισχύον Σύνταγμα- να θεσμοθετήσετε την αναβάθμιση του Κοινοβουλίου και τον έλεγχο των αμυντικών εξοπλισμών που είναι οι δαπανηρότερες όλων των δημοσίων δαπανών σε μία δύσκολη αγορά, όπως είναι η αγορά αμυντικού υλικού σε όλο τον κόσμο. 
      Εδώ, λοιπόν, είναι η ευκαιρία. Νομοθετήστε σήμερα -και μην παραπέμπετε στο μέλλον- τον ελεγκτικό και αποφασιστικό ρόλο της Βουλής στην έγκριση των μεγάλων εξοπλιστικών προγραμμάτων. Ιδού η Ρόδος, ιδού και το πήδημα. 
      Αυτή είναι η δική μας πρόταση, η πρόταση του ΠΑ.ΣΟ.Κ. και του Γιώργου Παπανδρέου για την εξυγίανση και τη διαφάνεια, την αξιοπιστία του πολιτικού συστήματος, για την ορθολογική διαχείριση του δημοσίου χρήματος. Αυτός ήταν και ο πυρήνας, η κατεύθυνση της πολιτικής μας, για μια ουσιαστική και ριζοσπαστική Αναθεώρηση του Συντάγματος και όχι μια ψευδεπίγραφη, όπως δυστυχώς εσείς προωθείτε, για να αποπροσανατολίσετε την κοινή γνώμη και τον πολίτη από τα καθημερινά οικονομικά και κοινωνικά προβλήματά του. 
       (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Καριπίδης έχει το λόγο. 
      ΑΝΑΣΤΑΣΙΟΣ ΚΑΡΙΠΙΔΗΣ: Κύριε Μαγκριώτη, θα μου επιτρέψετε να πω ότι μόλις ήρθατε. Το λέω γιατί είπατε, αν είμαστε πολλά ή λίγα άτομα. 
      ΙΩΑΝΝΗΣ ΜΑΓΚΡΙΩΤΗΣ: Πατριώτη, όχι τέτοιες προβοκάτσιες σε μένα. 
      ΑΝΑΣΤΑΣΙΟΣ ΚΑΡΙΠΙΔΗΣ: Είπατε ότι είμαστε λίγα άτομα. 
      ΙΩΑΝΝΗΣ ΜΑΓΚΡΙΩΤΗΣ: Ήμουν, όμως και στις τέσσερις επιτροπές και σήμερα μίλησα επαρκώς. 
      ΑΝΑΣΤΑΣΙΟΣ ΚΑΡΙΠΙΔΗΣ: Μιλάω για σήμερα.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι.
      ΑΝΑΣΤΑΣΙΟΣ ΚΑΡΙΠΙΔΗΣ: Θέλω να πω το εξής. Όταν συμμετείχα ως νέος Βουλευτής στην Επιτροπή Άμυνας και Εξωτερικών Υποθέσεων και συζητούσαμε αυτό το νομοσχέδιο, άκουγα τους Βουλευτές του ΠΑ.ΣΟ.Κ. να λένε: «Πού είναι ο Ζορμπάς;». Λέμε «βρε παιδιά, εδώ είναι ο Υπουργός». Και απαντούσαν «όχι, εμείς θέλουμε το Ζορμπά». Λέω «μα, εδώ εμείς έχουμε το Θεό, εσείς ψάχνετε τον άγιο;». Αυτό γιατί γινόταν; Γινόταν για να φαίνεται ότι υπάρχει πρόβλημα μεταξύ του Υπουργού Εθνικής Αμύνης και του Γενικού Γραμματέα.
      Όσον αφορά τη συγκρότηση αυτής της Επιτροπής του Ανώτατου Συμβουλίου Προμήθειας Αμυντικού Υλικού, ακούω ότι θα πρέπει η Βουλή να κάνει τη συγκρότηση αυτού του Συμβουλίου. Είμαι σίγουρος ότι εάν το κάναμε αυτό σ’ αυτό το νομοσχέδιο, θα λέγατε πάλι «έχετε την πλειοψηφία, γι’ αυτό το φέρατε στη Βουλή». Άρα, όπως και να το κάναμε, είτε από τον Υπουργό είτε θεσμοθετημένο από κάποια μέλη είτε από τη Βουλή, πάλι θα βρίσκατε έναν τρόπο για να μη συμφωνήσετε. Αντιλαμβάνομαι, λοιπόν, ότι μάλλον δεν θέλετε τη διαφάνεια και προβάλετε κάποιους άλλους λόγους. 
      Κύριε Πρόεδρε, κυρίες και κύριοι συνάδελφοι, εδώ και πολλά χρόνια οι διαδικασίες για τις προμήθειες του Υπουργείου Άμυνας είχαν αποτελέσει αντικείμενο ιδιαίτερου ενδιαφέροντος στα Μέσα Μαζικής Ενημέρωσης, στα πολιτικά κόμματα και γενικότερα στην κοινή γνώμη. Ήταν ένας χώρος που πραγματικά προσέφερε και συνεχίζει να προσφέρει εύφορο έδαφος για συζητήσεις με το ανάλογο σασπένς. 
      Για ένα τόσο ευαίσθητο κομμάτι του δημοσίου βίου, αγαπητοί συνάδελφοι, απαιτείται σήμερα μια ολοκληρωμένη ρύθμιση, αφού η υπάρχουσα νομοθεσία για το συγκεκριμένο θέμα είναι μια από τις κύριες αιτίες των προβλημάτων που παρουσιάζονται. 
      Το σχέδιο νόμου που συζητούμε σήμερα, αγαπητοί συνάδελφοι, κρίνεται αναγκαίο, προκειμένου να εξασφαλιστεί η διαφάνεια σε έναν τομέα που υπήρχε, κατά τη γνώμη μας, πλήρης αδιαφάνεια από τις προηγούμενες κυβερνήσεις με τα γνωστά αποτελέσματα. Είναι η πρώτη φορά που ο τρόπος προμηθειών του Υπουργείου Άμυνας θα γίνει νόμος του κράτους και κατά συνέπεια, θα συζητηθεί και θα ψηφιστεί από τη Βουλή των Ελλήνων. 
      Όπως γνωρίζετε, κύριοι συνάδελφοι, μέχρι σήμερα ο ισχύων νόμος ήταν προεδρικό διάταγμα, το οποίο σύμφωνα με ό,τι προβλέπεται, δεν είχε εισαχθεί στη Βουλή των Ελλήνων για έγκριση. Ήταν το προεδρικό διάταγμα 284/89, το οποίο προέβλεπε εννέα τρόπους πραγματοποίησης των προμηθειών των κλάδων των Ενόπλων Δυνάμεων. 
      Επίσης, στα άρθρα 71 και 73 του προεδρικού διατάγματος καθορίζονταν και δεκαεπτά περιπτώσεις πραγματοποίησης προμηθειών, κατ’ εξαίρεση από τις κανονικές διαδικασίες για τις προμήθειες. Καταλαβαίνουμε, λοιπόν, απ’ αυτό και μόνο ότι η ύπαρξη τόσων περιπτώσεων προμήθειας αμυντικού υλικού με κανονικές διαδικασίες και με κατ’ εξαίρεση από τις κανονικές διαδικασίες, δημιουργούσε πρόβλημα και σύγχυση στα επιτελεία των Ενόπλων Δυνάμεων. Και αυτό ήταν ένα τεράστιο μειονέκτημα. 
      Επίσης, το πρόβλημα μεγάλωνε το άρθρο 6 του συγκεκριμένου προεδρικού διατάγματος που προέβλεπε «με άλλον τρόπο που κρίνεται ότι συμφέρει τις Ένοπλες Δυνάμεις» και ότι «τον τρόπο αποφασίζει και ρυθμίζει μόνο ο Υπουργός Εθνικής Άμυνας με εισήγηση του αρμόδιου φορέα». 
      Έτσι όπως ήταν το προεδρικό διάταγμα, αγαπητοί συνάδελφοι, παρέχονταν η δυνατότητα προμηθειών από το Υπουργείο Άμυνας και με άλλους τρόπους που δεν ήταν από την αρχή καθορισμένοι. Μια τέτοια διατύπωση μόνο προβλήματα και ασάφειες δημιουργούσε. 
      Για τους λόγους αυτούς, η Κυβέρνηση, με το συγκεκριμένο νομοσχέδιο, προσπαθεί να λύσει τα κακώς κείμενα των προμηθειών. Σκοπός του συγκεκριμένου νομοσχεδίου είναι η δημιουργία ενός ολοκληρωμένου θεσμικού πλαισίου για την προμήθεια αμυντικού υλικού, έτσι όπως προβλέπεται από το Κοινοτικό Δίκαιο. Πρέπει να τονίσουμε ότι αυτό το νομοσχέδιο θα ισχύει μόνο για τις προμήθειες αμυντικού υλικού, όπως αυτό προσδιορίζεται από το Κοινοτικό Δίκαιο. Οι λοιπές προμήθειες των Ενόπλων Δυνάμεων θα προχωρήσουν και θα ισχύουν, σύμφωνα με το ν. 2286/86 περί προμηθειών του δημοσίου. 
      Ερχόμαστε τώρα, αγαπητοί συνάδελφοι, στο συγκεκριμένο νομοσχέδιο το οποίο αρχικά ρυθμίζει με συγκεκριμένο τρόπο το πώς η χώρα θα κάνει τις προμήθειες αμυντικού υλικού με βάση τις αρχές της διαφάνειας, της δημοσιότητας, την αρχή του ανόθευτου και ελεύθερου ανταγωνισμού, των ίσων ευκαιριών και της αποτελεσματικότητας. 
      Αγαπητοί συνάδελφοι, για πρώτη φορά θεσμοθετείται στον τομέα προμηθειών το Ανώτατο Συμβούλιο Προμηθειών Αμυντικού Υλικού, το οποίο γνωμοδοτεί στον Υπουργό Εθνικής Άμυνας ή στον αρμόδιο Υφυπουργό. Η ανεξαρτησία του οργάνου επιτυγχάνεται, γιατί όλα τα μέλη του Συμβουλίου, πλην ενός, δεν υπάγονται στην ιεραρχική δομή και οργάνωση του Υπουργείου Εθνικής Άμυνας. 
      Θετική, επίσης, είναι η πρόβλεψη κλήρωσης για τη συμμετοχή μελών που θα μετέχουν στις προβλεπόμενες από το νόμο επιτροπές δημοσίων διαγωνισμών και το ότι ο μέγιστος συνεχής χρόνος παραμονής του προσωπικού που υπηρετεί στις υπηρεσίες των προμηθειών πρέπει να μην υπερβαίνει τα τρία χρόνια. 
      Ακόμα, θα ήθελα να επισημάνω ότι σύμφωνα με το άρθρο 13 προβλέπονται από τα όργανα επιτροπές πραγματοποίησης των προμηθειών, αλλά κυρίως ότι τα μέλη αυτών των επιτροπών δεν αντικαθίστανται χωρίς την έγκριση αυτού που έχει την οικονομική αρμοδιότητα. Με αυτήν τη ρύθμιση εξασφαλίζεται η σταθερότητα των επιτροπών και η διαφάνεια των διαδικασιών, αφού αποκλείεται μ’ αυτήν τη ρύθμιση να αλλάξει η σύνθεση των επιτροπών με στόχο τη λήψη συγκεκριμένης απόφασης. Η αρχή της διαφάνειας εξασφαλίζεται και με την πρόβλεψη ότι όλα τα σχέδια των συμβάσεων, των οποίων το ύψος θα υπερβαίνει το 1.000.000 ευρώ, θα διαβιβάζονται στο Ελεγκτικό Συνέδριο για έλεγχο. Για πρώτη φορά, λοιπόν, αγαπητοί κύριοι, δεν κάνουμε απλώς λόγο για διαφάνεια, αλλά τη στηρίζουμε και την προβάλλουμε με θεσμοθετημένα όργανα συγκεκριμένων αρμοδιοτήτων. 
      Σε ό,τι αφορά το στόχο της ενίσχυσης και ανάπτυξης της εγχώριας αμυντικής βιομηχανίας θεωρείται κατ’ αρχάς θετικό ότι στο άρθρο 33 προβλέπεται ότι στα εξοπλιστικά προγράμματα πρέπει να συμμετέχει η εγχώρια βιομηχανία με ποσοστό που δεν πρέπει να είναι μικρότερο του 20% της συνολικής αξίας των προς προμήθεια ειδών. 
      Θετικό, ακόμα, είναι ότι δεν καταργούνται τα αντισταθμιστικά ωφελήματα, παρά τη φιλολογία που υπήρχε περί της κατάργησής τους, διότι έδιναν και δίνουν πνοή στην εγχώρια βιομηχανία και βιοτεχνία.
      Στο άρθρο 29 προβλέπεται η συμμετοχή των ελληνικών βιομηχανιών και βιοτεχνιών στις προμήθειες κυρίου και λοιπού εξοπλιστικού υλικού μόνο εφόσον είναι εγγεγραμμένες στο Μητρώο Εγχώριων Κατασκευαστών. Η προσέγγιση αυτή μόνο θετική θα μπορούσε να είναι. Απαντά σε πάγιο αίτημα των ελληνικών εταιρειών και αποφεύγονται –ας μου επιτραπεί η έκφραση- οι κατασκευαστές-μαϊμούδες. 
      Όλα αυτά, κατά τη γνώμη μας, είναι σημαντικά και δεν υπάρχει κανείς που να πιστεύει ότι οι συγκεκριμένες διατάξεις δεν θα επιφέρουν μόνο θετικά αποτελέσματα.
      Αγαπητοί συνάδελφοι, μέσα σ’ αυτήν την ομίχλη της αδιαφάνειας, της ισοπέδωσης, της αναξιοκρατίας που κληρονομήσαμε από το παρελθόν έρχεται η Νέα Δημοκρατία και στήνει ακόμα ένα οδόφραγμα προστασίας, έναν καθρέφτη καθαρότητος που δεν θα ντρεπόμαστε κοιτάζοντας τον εαυτό μας μέσα σ’ αυτόν. Προσπαθούμε, αγωνιζόμαστε, νομοθετούμε για όλα εκείνα που θα κάνουν την κοινωνία και την πατρίδα μας πιο δίκαιη, πιο ανθρώπινη, πιο αξιοπρεπή και πιο καθαρή. Σε αυτήν την προσπάθεια τείνουμε χείρα βοηθείας και συμπόρευσης προς όλους, αδιαφορώντας για κόστος και συνέπειες, κοιτάζοντας μόνο μπροστά και λησμονώντας πρακτικές και μεθοδεύσεις που οδηγούν στο παρελθόν. Όλα όσα υποσχεθήκαμε τα κάνουμε πράξη. Αυτό νομίζω ότι δεν μπορεί να το αμφισβητήσει κανείς.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο Β΄ Αντιπρόεδρος της Βουλής κ. Σούρλας.
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Είναι υποχρέωσή μας να διασφαλιστεί η απόλυτη διαφάνεια και να εξασφαλίσουμε τη χρηστή διαχείριση για το δημόσιο χρήμα. Αυτή είναι η επιδίωξη του συζητούμενου νομοσχεδίου, αλλά και προς αυτήν την κατεύθυνση κινούνται και διατάξεις του νομοθετικού διατάγματος 1400/1973 και του προεδρικού διατάγματος 284/1989. Είναι διατάξεις μεταξύ των οποίων αναφέρονται και στην εμπλοκή, κύριε Υπουργέ, αποστράτων αξιωματικών στις προμηθεύτριες εταιρείες. Θα περιοριστώ μόνο σ’ αυτό το θέμα. Άλλωστε, ελέχθησαν από όλες τις πλευρές απόψεις, εκτιμήσεις, προτάσεις, ενστάσεις και δεν θα ωφελούσε σε τίποτε από τη δική μου πλευρά η επανάληψη. 
      Ήθελα να κάνω γνωστό σε όσους δεν το γνωρίζουν ότι βάσει του νομοθετικού διατάγματος 1400/1973 απαγορεύεται σε όλους τους μονίμους εξ εφεδρείας αξιωματικούς και των τριών κλάδων των Ενόπλων Δυνάμεων επί χρονικό διάστημα πέντε ετών από την αποστρατεία τους η καθ’ οιονδήποτε τρόπο αντιπροσώπευση αμέσως ή εμμέσως εμπορικών και βιομηχανικών οίκων και επιχειρήσεων εν γένει της ημεδαπής ή αλλοδαπής κατά τις συναλλαγές τους με τις Ένοπλες Δυνάμεις. Βάσει του προεδρικού διατάγματος 284/1989 προβλέπεται ότι στους ειδικούς όρους των δημοσίων και διεθνών διαγωνισμών θα συμπεριλαμβάνεται και ο εξής όρος: Ο προμηθευτής δεν θα χρησιμοποιήσει σαν άμεσο ή έμμεσο αντιπρόσωπο ή εκπρόσωπό του μόνιμο σε εφεδρεία αξιωματικό των τριών κλάδων των Ενόπλων Δυνάμεων, εφόσον δεν έχει παρέλθει πενταετία από το χρόνο της αποστρατείας. Βέβαια, συμπληρώνει παρακάτω ότι πρέπει να λαμβάνουν γνώση αυτών των γενικών διατάξεων οι προμηθευτές που λαμβάνουν μέρος σε διαγωνισμούς και ότι, αν δεν το κάνουν, αποκλείονται από τους διαγωνισμούς.
      Γιατί τα λέω όλα αυτά; Γιατί θεωρώ πάρα πολύ σωστές αυτές τις διατάξεις και γιατί, κύριε Υπουργέ, πληροφορίες αναφέρουν ότι εμπλέκονται στις προμήθειες ή ως υπάλληλοι ή ως αντιπρόσωποι απόστρατοι. Έχω και συγκεκριμένη περίπτωση που δεν προτίθεμαι εδώ να αναφέρω και γι’ αυτό πήρα το λόγο για να κάνω επισημάνσεις. Γνωρίζω την εντιμότητά σας, γιατί είμαστε χρόνια μαζί στην κοινοβουλευτική πορεία, την αυστηρότητα με την οποία διαχειρίζεστε το δημόσιο χρήμα και το σεβασμό που τρέφετε στο Σώμα των Ενόπλων Δυνάμεων, του οποίου υπήρξατε στέλεχος. Πιστεύω ότι και οι απόστρατοι έχουν ευθύνη να συνεχίσουν με την ιδιότητά τους αυτή να υπηρετούν το κύρος των Ενόπλων Δυνάμεων. Γι’ αυτό, λοιπόν, πήρα το λόγο, για να κάνω αυτήν την επισήμανση και για να σας παρακαλέσω να ασχοληθείτε όσο μπορείτε περισσότερο, ώστε να αποτραπούν τέτοια φαινόμενα, τα οποία ενδεχομένως υπάρχουν ή ψιθυρίζονται και σε κάθε περίπτωση θίγουν το κύρος των Ενόπλων Δυνάμεων. 
      Δράττομαι της ευκαιρίας να επεκτείνω τη σκέψη μου και να πω ότι το δημόσιο συμφέρον, κύριοι συνάδελφοι, δεν πρέπει να προστατεύεται μόνο με αυτήν τη διάταξη που αναφέρεται στους αποστράτους. Πρέπει να προστατευτεί και από τα πολιτικά πρόσωπα που διετέλεσαν Υπουργοί, γραμματείς, κυβερνητικά στελέχη ειδικών θέσεων, όπου δεν είναι ασυνήθιστο το φαινόμενο, αφού αυτή τους η θητεία εκπνεύσει, να τους βλέπουμε την επόμενη μέρα να είναι σε καίριες θέσεις προμηθευτριών εταιρειών του δημοσίου σε κατασκευάστριες εταιρείες. 
      ΙΩΑΝΝΗΣ ΜΑΓΚΡΙΩΤΗΣ: Από την άλλη πλευρά. 
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Ακριβώς από την άλλη πλευρά…
      ΠΡΟΕΔΡΕΥΩΝ (Ιωάννης Τραγάκης): Έχετε συγκεκριμένα παραδείγματα, κύριε Πρόεδρε; Ξέρετε πώς απεστρατεύθησαν οι περισσότεροι απ’ αυτούς; 
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Πώς; 
      ΠΡΟΕΔΡΕΥΩΝ (Ιωάννης Τραγάκης): Έβαζαν υποψηφιότητα σε κάτι περίεργα κόμματα.
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Τώρα πήγα στο πολιτικό μέρος που αφορά και εμάς. Και αυτό συμβαίνει. Αποστρατεύονται και μετά γίνονται υπάλληλοι και εκπρόσωποι των εταιρειών. Έχουν προσβάσεις μέσα στις Ένοπλες Δυνάμεις και δημιουργείται έτσι ένα κύκλωμα το οποίο προσβάλει και το ένδοξο Σώμα των Ενόπλων Δυνάμεων, αλλά και εμάς που πρέπει να αναλάβουμε τις ευθύνες μας. Όμως, κύριε Πρόεδρε, επεξέτεινα το θέμα στους πολιτικούς. 
      Αυτή η διάταξη, λοιπόν, κύριε Υπουργέ –και απευθύνομαι σε εσάς ως μέλος της Κυβέρνησης- θα πρέπει να επεκταθεί για τα πέντε ή τα τέσσερα χρόνια και να απαγορεύεται σε όσους είχαν πολιτική ιδιότητα και ήταν, όπως είπα, Υπουργοί, Βουλευτές, διοικητές των δημόσιων οργανισμών, λοιπά κυβερνητικά στελέχη ειδικών θέσεων, ακόμα και στους συγγενείς τους. Τότε μπορούμε να προστατεύσουμε καλύτερα το δημόσιο χρήμα. Αυτό, όμως, αφορά μια άλλη περίπτωση. Εδώ, όμως, είχα την ευκαιρία να το επισημάνω για τα περί αποστράτων και να σας ευχαριστήσω που με ακούσατε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Πρόεδρε.
      Το λόγο έχει ο εισηγητής της Νέας Δημοκρατίας κ. Καλλιώρας για πέντε λεπτά, προκειμένου να δευτερολογήσει.
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
      Αγαπητοί συνάδελφοι, υπάρχουν τρεις αλήθειες και θα τις πω με έναν απλό τρόπο. 
      Πρώτη αλήθεια. Η Ελλάδα, κύριε Πρόεδρε, είναι παγκόσμια υπερδύναμη στην αγορά αμυντικού υλικού. Όποιο διεθνές έντυπο και να δείτε θα τη δείτε στις πρώτες θέσεις. Αυτό είναι πλέον πασιφανές και γνωστό σε όσους ασχολούνται με τα θέματα αυτά. 
      Δεύτερη αλήθεια. Εγώ, κύριε Πρόεδρε, ακούω από πάρα πολλούς πολίτες να λένε όλα αυτά τα χρόνια πως πρώτα, λέει, κοίταζαν να βρουν τη μίζα και μετά την αγορά. Αυτό λένε οι πολίτες.
      Τρίτον, στο προεδρικό διάταγμα 284/1989 στο άρθρο 6 παράγραφος 2θ΄ αναφέρεται ότι όλα όσα αναγράφονται και περιλαμβάνονται στο προεδρικό διάταγμα αναιρούνται μόνο από τη συγκεκριμένη ειδική διάταξη που λέει εν τέλει ότι είναι ενός ανδρός απόφαση.
      Αυτά τα τρία είναι απόλυτα έτσι. Πάμε λίγο πιο κάτω να δούμε ποια είναι η συνέχεια σ’ αυτές τις τρεις αλήθειες. 
      Πρώτον, όπως είπα στην πρωτολογία μου και αφορά στην ειδική διαγωνιστική διαδικασία με διαπραγμάτευση την οποία ορισμένοι συνάδελφοι, κυρίως του ΠΑ.ΣΟ.Κ., την τοποθέτησαν ως «άνθρακες ο θησαυρός». Πρέπει να πω στη δευτερολογία και να ξεκαθαρίσω ποιες είναι οι βασικές διαφορές. Δεν θα πάω σε λεπτομέρειες. 
      Πρώτη διαφορά. Μιλάμε λογικά να μας καταλαβαίνουν οι πολίτες. Η πρώτη διαφορά είναι ότι στο προεδρικό διάταγμα που ισχύει μέχρι αυτή τη στιγμή, του ΠΑ.ΣΟ.Κ., δηλαδή, είχαμε δεκαοκτώ περιπτώσεις απ’ ευθείας ανάθεσης. Εμείς το δεκαοκτώ το κάνουμε τέσσερα. Υπάρχει διαφορά εδώ; Τεράστια. Ο αριθμός είναι σαφής. 
      Δεύτερη διαφορά. Ενώ είναι και σ’ αυτή την περίπτωση απ’ ευθείας ανάθεση –με ή χωρίς εισαγωγικά, όπως θέλετε πάρτε το- η ειδική διαγωνιστική διαδικασία με διαπραγμάτευση έχει ουσιώδεις διαφορές στη συνέχειά της με πρώτη την εξής: 
      Πρώτα απ’ όλα υπάρχει το Ανώτατο Συμβούλιο Προμηθειών Αμυντικού Υλικού. Δεν υπήρχε τέτοιο όργανο. Δημιουργείται. Και μάλιστα από ανώτατους αξιωματούχους. Μάλιστα η διαφορά είναι ότι απ’ αυτούς τους πέντε που συμμετέχουν, κύριε Πρόεδρε, στην επιτροπή ο ένας είναι μόνο στην ιεραρχία. Ο α΄ υπαρχηγός του Γ.Ε.ΕΘ.Α.. Όλοι οι άλλοι δεν είναι υπάλληλοι. Και μάλιστα οι τρεις –άλλη διαφορά- είναι δικαστικοί ουσιαστικά: Επί τιμή και Νομικό Συμβούλιο του Κράτους. Τρεις στους πέντε. Δεν νομίζω ότι υπάρχει Υπουργός ο οποίος όταν θα έχει αρνητικές εισηγήσεις απ’ αυτό το ανώτατο όργανο θα τολμήσει να πάρει διαφορετικές αποφάσεις γιατί θα πρέπει να έρθει στη Βουλή να μας εξηγήσει τη διαφορά. Γιατί, κύριε Πρόεδρε, μέχρι τώρα ούτε Βουλή υπήρχε ούτε τίποτα. Αγοράζαμε -και αυτή είναι μια άλλη τεράστια διαφορά- προφορικά απ’ το τηλέφωνο, με fax. 
      Αντισταθμιστικά ωφελήματα. Μα και μόνο που έχουμε την ταυτόχρονη υπογραφή με την κύρια σύμβαση των αντισταθμιστικών ωφελημάτων μας προφυλάσσει, κύριε Πρόεδρε, από το να μην «αγοράζουμε» ή φτιάχνουμε πισίνες. Αυτή είναι η αλήθεια με τα αντισταθμιστικά μέχρι σήμερα. Πισίνες, κύριε Πρόεδρε, κάναμε. Ενώ τώρα τι λέει ο Υπουργός; «Ό,τι έχει σχέση με την άμυνα», γι’ αυτούς που δουλεύουν, τους εργάτες και αυτούς που υπηρετούν την πατρίδα. Για όλους τους Έλληνες. 
      Τρίτον. Αλλαγή μετοχικής σύνθεσης. Όταν αλλάξει, λέει ο Υπουργός, και δεν ξέρω ποια είναι γιατί μπορεί να είναι χώρα εχθρική προς εμάς το αλλάζουμε και εμείς. Δεν δεχόμαστε. Σπάει η συμφωνία, η σύμβαση. Προφυλάσσουμε για εθνικά οφέλη, για εθνική ασφάλεια. 
      Επίσης, αναπροσαρμογή τιμών δεν μπορεί να γίνει. Με το νόμο, το λέει σαφώς. Και αν γίνει, θα γίνει με ανωτέρα βία και, κύριοι, θα πάτε στη δικαιοσύνη. Δεν θα πάρετε και πάλι το fax και το τηλέφωνο και θα αρχίσετε να συνεννοείστε μεταξύ σας. 
      Επίσης είναι πολύ σημαντικό να πούμε ότι υπάρχει και η συνεχής τεχνική υποστήριξη που για πρώτη φορά ρητά το νομοσχέδιο προβλέπει. Δηλαδή, παράδειγμα με τα TOR. Αν υπήρχε, κύριε Πρόεδρε, το νομοσχέδιο αυτό που προέβλεπε μέσα στους βασικούς όρους της σύμβασης αυτό που λένε στην αγγλική γλώσσα follow one support, δηλαδή, να σε παρακολουθήσω τεχνικώς μετά την αγορά, δεν θα είχαμε τα προβλήματα που έχουμε. 
      Εγώ, κύριε Υπουργέ, χαίρομαι που η Ελλάδα συμμετέχει στην ευρωπαϊκή πολιτική ασφάλειας και άμυνας. Χαίρομαι που από τον Ιούλιο του 2004 προχωράμε όλοι οι Ευρωπαίοι μαζί με συναντίληψη με κώδικα δεοντολογίας για τις αμυντικές προμήθειες. Χαίρομαι που δικές σας επιστολές, της χώρας μας, έγιναν σεβαστές και μέσα απ’ αυτές τις δικές σας γραμμές και την υπογραφή σας, της χώρας μας δηλαδή, πήραν στοιχεία τα οποία περιλαμβάνονται στο σημερινό κώδικα. Νιώθω ικανοποιημένος γιατί βλέπω ότι η Ελλάδα δεν είναι η ψωροκώσταινα της Ευρώπης. Μας ακούνε. Πρέπει κάποια στιγμή να μη λέμε μόνο αρνητικά. Πρέπει οι Έλληνες να είναι υπερήφανοι που σιγά-σιγά προχωρούμε μέσα από μεταρρυθμίσεις, μέσα από διαδικασίες οι οποίες καλυτερεύουν τη ζωή των πολιτών. 
      Κύριε Πρόεδρε, δεν χωρά καμία αμφιβολία όσο και κακή προαίρεση να υπάρχει από κάποιους να μην πούμε  την καλή κουβέντα γιατί το νομοσχέδιο αυτό είναι το πρώτο νομοσχέδιο στη χώρα για να κάνουμε τις αγορές αμυντικού υλικού. Είμαστε στο 2006 και έχουμε το πρώτο νομοσχέδιο. Αν αυτό το ακούγανε σε άλλες χώρες τα μαλλιά τους θα πήγαιναν προς τα πάνω. Διότι δεν μπορούμε να διανοηθούμε, κύριε Πρόεδρε, συγγνώμη για τη φράση μου αυτή, να έχουμε ένα σύγχρονο κράτος και να μην έχουμε για αγορές αμυντικού υλικού έναν μπούσουλα. Ε, λοιπόν η Κυβέρνηση της Νέας Δημοκρατίας, τον παραδίδει σήμερα, τον ψηφίζουμε για να προχωρήσουμε μπροστά. Και αν χρειαστεί ποτέ στο μέλλον να κάνουμε αλλαγές θα τις κάνουμε και αυτές. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Ο συνάδελφος εισηγητής του ΠΑ.ΣΟ.Κ., κ. Μπόλαρης έχει το λόγο. 
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε. Ο κύριος Υπουργός προηγουμένως έθεσε τρία ερωτήματα. 
      Το πρώτο ερώτημα ήταν πού βρισκόμαστε. Εμείς διαπιστώνουμε πάντως ότι δεν βρισκόμαστε μπροστά σ΄ ένα μεταρρυθμιστικό νομοσχέδιο. Είναι βέβαιο ότι βρισκόμαστε μπροστά σε μια πρόκληση για τον πολιτικό κόσμο για να εξασφαλίσουμε και να προασπίσουμε τη διαφάνεια και αυτή την ευκαιρία τη χάνουμε. 
      Το δεύτερο ερώτημα ήταν πού θέλουμε να πάμε. Και εμείς διαπιστώνουμε πως με το νομοσχέδιο αυτό βεβαίως δεν πάμε σε βελτίωση του υφισταμένου νομικού πλαισίου αλλά επιτείνουμε φαινόμενα αδιαφάνειας όπως χαρακτηριστικά αναφέρθηκα στην περίπτωση των αντισταθμιστικών ωφελημάτων. 
      Και η τρίτη ερώτηση που έθεσε ο κύριος Υπουργός ήταν με ποιες πολιτικές θα πάμε σ’ αυτά που θέλουμε και εμείς υπογραμμίζουμε: με τις πολιτικές της άρνησης της Κυβέρνησης για ουσιαστικό έλεγχο των προμηθειών από τη Βουλή, με πολιτικές έλλειψης αναπτυξιακής διάστασης στο νομοσχέδιο αυτό και την πλήρη έλλειψη σχεδιασμού για το διοικητικό σκέλος δεν είναι δυνατόν να πάμε μπροστά. 
      Και αναφέρομαι στο διοικητικό σκέλος, κύριοι συνάδελφοι, διότι με την τροπολογία που έχει κατατεθεί και αλλάζει όλη τη φιλοσοφία στο διοικητικό σκέλος αυτού του νομοσχεδίου απομακρύνεται από την υπηρεσία το ίδιο προσωπικό της υπηρεσίας της ΛΟΓΟΣΑΕ και έρχονται υπάλληλοι που αποσπώνται στις τρεις διευθύνσεις με υπουργικές αποφάσεις. 
      Η σκέψη, λοιπόν, και ο προβληματισμός τον οποίο θέλω να καταθέσω στη δευτερολογία είναι η εξής: Οι υπάλληλοι που αποσπώνται στις τρεις νέες διευθύνσεις, αν δεν είναι αρεστοί, αν δεν υπακούουν στα κελεύσματα της εξουσίας ανά πάσα στιγμή φεύγουν. Δεν είναι υπάλληλοι οι οποίοι μπορούν να αντισταθούν και να έχουν άποψη. Και αυτό δεν μπορεί το Υπουργείο να το προσθέσει στα θετικά του νομοσχεδίου αλλά ακριβώς το αντίθετο. Είναι διατάξεις οι οποίες σαφώς δεν προασπίζουν τη διαφάνεια στις προμήθειες του αμυντικού υλικού. 
      Υπογραμμίζω την έλλειψη αναπτυξιακής διάστασης. Έκανα αναφορά στην αρχική τοποθέτηση για τα θέματα των προκαταβολών. Τα ποσοστά τα οποία προβλέπονταν με το προηγούμενο νομικό πλαίσιο, προβλέπονταν για να ενισχύσουν την ελληνική αμυντική βιομηχανία και είναι σαφές ότι δεν μπορεί να πραγματοποιηθεί κανένα ελληνικό πρόγραμμα χωρίς μεγάλη προκαταβολή. Και θέλω να θυμίσω στην Ολομέλεια ότι δυο από τους εκπροσώπους των αμυντικών βιομηχανιών στην επιτροπή έθεσαν το ζήτημα του κύριου αναδόχου. Επεσήμαναν ότι το νομοσχέδιο στο άρθρο 30 προβλέπει ως κύριο ανάδοχο μόνο ξένες επιχειρήσεις και αποκλείει τις ελληνικές. Μάλιστα μια από τις ελληνικές βιομηχανίες προσέθεσε «το κέρδος θα το παίρνουν οι ξένοι και εμείς μόνο θα έχουμε την πίεση». Και επικαλέστηκαν συγκεκριμένο παράδειγμα το οποίο πολύ καλά το γνωρίζει ο κύριος Υπουργός. 
      Την ίδια ακριβώς άποψη για τον κύριο ανάδοχο κατέθεσε και ο εκπρόσωπος του Συνδέσμου Ελλήνων Βιομηχάνων. 
      Για το θέμα των αντισταθμιστικών ωφελημάτων θέλω να προσθέσω ότι ο μόνος τρόπος που μπορούν να υλοποιηθούν αυτά τα προγράμματα, τρόπος διαφάνειας και προάσπισης του δημοσίου χρήματος, δεν μπορεί να είναι άλλος από το δημόσιο διαγωνισμό. Είμαστε απόλυτα αντίθετοι με τη ρύθμιση που αναθέτει στον Υπουργό προσωπικά το χειρισμό-ρύθμιση που δεν αξιοποιεί τον ανταγωνισμό προς χάριν των προμηθειών και δεν διασφαλίζει το δημόσιο χρήμα. Επισημαίνω ότι στο νομοσχέδιο διατηρείται χωρίς καμία παρέμβαση η δυνατότητα προμηθειών από τα γραφεία του εξωτερικού. Και όμως, κύριε Υπουργέ, κύριοι συνάδελφοι, αυτή η πρακτική έχει καταγγελθεί στο παρελθόν επειδή δεν διασφαλίζει τη διαφάνεια. 
      Δεν μπορώ να μην αναφερθώ στο θέμα των εγγυητικών επιστολών. Άκουσα τον κύριο Υπουργό να αναφέρεται εκτενώς.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Αναφέρεται εκτενώς σε τι; Στο άρθρο 33 παράγραφος 1 μας λέει ότι οι εγγυητικές επιστολές εγκρίνονται μόνο από πιστωτικό ίδρυμα αναγνωρισμένο από την Τράπεζα της Ελλάδος και αμέσως μετά στην παράγραφο 13 όλα αυτά τα παίρνουμε πίσω, δηλαδή, στις συμφωνίες προμηθειών που συνάπτονται μεταξύ κρατών παρέχεται η δυνατότητα να μην απαιτηθεί μία ή περισσότερες από τις αναφερόμενες στο άρθρο αυτό εγγυήσεις.
      Τι θέλετε, λοιπόν, υποκρισία, ασυνέπεια, αλλαγή πλεύσης, υπαναχώρηση λόγω πιέσεων; Διαλέξτε εσείς τον καταλληλότερο χαρακτηρισμό. 
      Κλείνω με την αναφορά που έκανε και ο πρώην Πρόεδρος κ. Κωνσταντόπουλος στην τελευταία νομοτεχνική παρατήρηση που κατατέθηκε σήμερα στην Ολομέλεια. Πρόκειται για την προσθήκη στο άρθρο 18 που λέει «Επιτροπές Ελέγχου και Παραλαβής Προμηθειών». Νομίζω πως το σχόλιο που μπορεί να περιγράψει την κατάσταση είναι η λαϊκή σοφία που λέει «Γιάννης κερνάει και Γιάννης πίνει». Ο Υπουργός αναθέτει τα της προμήθειας και στη συνέχεια ο Υπουργός αναθέτει και τα του ελέγχου, δηλαδή, σύνθεση, συγκρότηση και κάθε άλλη λεπτομέρεια που αφορά την Υπηρεσία Ελέγχου.
      Κύριοι συνάδελφοι, θεωρώ ότι το Υπουργείο, η Κυβέρνηση της Νέας Δημοκρατίας έχει χάσει μια πολύ σημαντική ευκαιρία για να προασπίσει τον πολιτικό κόσμο και όχι απλά τις προμήθειες του ελληνικού δημοσίου. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Κύριοι συνάδελφοι, θα ήθελα να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα τρεις μαθητές και μαθήτριες και δύο συνοδοί του Α΄ Δημοτικού Σχολείου Τρίπολης. 
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Ο κ. Κωνσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, η επίκληση του όρου «μεταρρυθμίσεις» μου θυμίζει την επίκληση του όρου «εκσυγχρονισμός». Τελικά αντί να παράγουμε πολιτικές χρήσιμες για το δημόσιο συμφέρον, εφαρμόζουμε και επινοούμε τεχνικές και όρους, με τις οποίες κακοποιούνται ουσιαστικές έννοιες. 
      Ό,τι και να πείτε, όπως και να βαπτίσετε συγκεκριμένες νομοθετικές και πολιτικές, επιλογές αυτές κρίνονται στο πεδίο της εφαρμογής. Ναυάγησε ο εκσυγχρονισμός της προηγούμενης κυβέρνησης του ΠΑ.ΣΟ.Κ., κακοπαθαίνει η μεταρρύθμιση στα χέρια της Νέας Δημοκρατίας. Και από ναυαγισμένους εκσυγχρονισμούς και κακοποιημένες μεταρρυθμίσεις, μένουμε εντελώς απογυμνωμένοι ως προς την προστασία του δημοσίου συμφέροντος.
      Μια βασική αρρώστια της δημοκρατίας σήμερα είναι ότι η συμμετοχή, η διαφάνεια και ο έλεγχος υποκαθίστανται από τα διάφορα λόμπι, τα λόμπι συμφερόντων και τα λόμπι διαπλοκής. 
      Θα συνταχθώ απολύτως με τις παρατηρήσεις που έκανε ο Αντιπρόεδρος κ. Σούρλας, προκειμένου να τονίσω κι εγώ την ανάγκη να υπάρξει εξυγίανση του περιβάλλοντος χώρου τα κρίσιμα κέντρα αποφάσεων, για τα εξοπλιστικά προγράμματα. Ξέρετε τι γίνεται εκεί και επιμόνως σας έχω ζητήσει να δημοσιοποιήσετε καταλόγους εταιρειών, αντιπροσώπων και προσώπων που συμμετέχουν, παρά το γεγονός ότι ως πρώην στελέχη του δημοσίου ή του στρατεύματος δεν θα έπρεπε να συμμετέχουν.
      Μια τρίτη παρατήρηση που θέλω να κάνω είναι η εξής: Κύριε Πρόεδρε, το επεσήμανα και προηγουμένως, δεν είναι δυνατόν να νομοθετούμε και σε κάθε σχεδόν νομοθέτημα να έρχεται μια ρήτρα γενικής εξουσιοδότησης προς τον Υπουργό. Εδώ δεν είναι η διαδικασία γενικής νομοθετικής εξουσιοδότησης στον Υπουργό, διότι και εσείς, κύριοι συνάδελφοι της Πλειοψηφίας, αύριο δεν θα μπορέσετε να ελέγξετε κανέναν Υπουργό, στον οποίο τώρα του δίνετε γενική εξουσιοδότηση να κάνει ό,τι θέλει.
      Εδώ, με απόφαση του Υπουργού Εθνικής Άμυνας ορίζονται τα θέματα που αφορούν τη σύνθεση, τη συγκρότηση, τις αρμοδιότητες και κάθε άλλη λεπτομέρεια, που αφορά την Υπηρεσία Ελέγχου και Προμηθειών. Πηγαίνετε, λοιπόν, να ελέγξετε αύριο τον οποιονδήποτε Υπουργό. Θα σας πει κάνω χρήση της γενικής εξουσιοδότησης. 
      Είναι δε εγκληματικό και επικίνδυνο, όχι μόνο γιατί κακοποιεί τη λειτουργία της νομοθετικής εξουσίας, αλλά διότι μ΄ αυτό το θεσμικό πλαίσιο των γενικών εξουσιοδοτήσεων θα γίνει η διαχείριση δισεκατομμυρίων ευρώ, είτε τριάντα δύο είτε πενήντα ένα που υπερβαίνουν κατά πολύ ολόκληρο το Δ΄ Κοινοτικό Πλαίσιο Στήριξης. 
      Με αυτό το διάτρητο, το κατ’ εξουσιοδότηση πλαίσιο πάτε να διασφαλίσετε τη διαφάνεια; 
      Κύριε Υπουργέ, αύριο δεν θα είστε εσείς και οι έγκριτοι συνεργάτες και νομικοί παραστάτες σας σ’ αυτήν τη θέση. Θα είμαι εγώ, θα είναι ο οποιοσδήποτε τρίτος πολίτης. Εγγυάσθε ότι μπροστά στους πειρασμούς, που ενέχουν όλες αυτές οι γενικές εξουσιοδοτήσεις, δεν θα υπάρχει ορυμαγδός ανταγωνισμών επιρροής; Γιατί το κάνετε αυτό; Σε τι σας διευκολύνει; Να έχετε την προσωπική εξουσία του Υπουργού; Τι θα ελέγξει η Βουλή μεθαύριο; Και εσείς πώς θα μπορέσετε να προφυλαχτείτε από τον τρόπο με τον οποίο δρουν αυτοί οι νέοι μηχανισμοί της διάβρωσης; 
      Τέλος, επιτρέψτε μου να επισημάνω και το εξής: Αναφέρεστε στον κώδικα δεοντολογίας σε ευρωπαϊκό επίπεδο. Μα, δεν ξέρετε, τι γίνεται αυτήν τη στιγμή σε επίπεδο των πολεμικών βιομηχανιών και της οικονομίας στην Ευρώπη και του ευρύτατου και αδυσώπητου ανταγωνισμού με τις αντίστοιχες δομές της οικονομίας των Ηνωμένων Πολιτειών της Αμερικής; 
      Δεν ξέρουμε ότι το σύνολο της πολεμικής βιομηχανίας της Ευρωπαϊκής Ένωσης αντιμετωπίζει εξουθενωτικές πιέσεις; Δεν ξέρουμε ότι η πολεμική βιομηχανία της Αμερικής θέλει να εκτοπίσει, από την αγορά των ευρωπαϊκών κρατών, τις ευρωπαϊκές βιομηχανίες; Και δεν ξέρουμε ακόμη ότι αυτή η πολεμική βιομηχανία είναι πίσω από τις κρίσιμες πολιτικές αποφάσεις, που κάνουν οδυνηρούς πολέμους, που τραυματίζουν το ανθρωπιστικό, το δημοκρατικό και το πολιτιστικό πρόσωπο της εποχής μας, με το ουράνιο στη Γιουγκοσλαβία, με τις βόμβες φωσφόρου στο Ιράκ και με όλα όσα έγιναν με τα δήθεν αόρατα νέα όπλα στο Αφγανιστάν; Δεν ξέρουμε ότι υπηρετούν έναν αδυσώπητο πολιτικό ανταγωνισμό, που λειτουργεί εις βάρος της ευρωπαϊκής ολοκλήρωσης. 
      Επιμένετε, κύριε Υπουργέ, μέχρι την τελευταία στιγμή να θέλετε να περάσετε την τροπολογία σε ένα νομοσχέδιο που από πρόθεση και κατά τεκμήριο των εξαγγελιών σας αποσκοπεί στη βελτίωση του υπάρχοντος πλαισίου και έρχεστε με μια μονοκονδυλιά και καταργείτε την πολιτική δομή αυτού του ελέγχου….
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας):  Δεν είναι πολιτική η δομή.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Εγώ δεν μιλάω με στρατιωτικούς όρους. Αφήστε με σας παρακαλώ. Απλώς σμηνίτης ήμουν, μεταταγείς στις τάξεις των τυφεκιοφόρων, άνευ ειδικότητας, σκαπανέων. 
      Το θέμα του ελέγχου και της διαφάνειας εντός του Υπουργείου Άμυνας είναι πολιτικό πρόβλημα. Δεν είναι πρόβλημα υπηρεσιών και διευθύνσεων. Δεν μπορεί, λοιπόν, μία δομή αντί να την αναβαθμίσετε σε πολιτικό θεσμό, να τη διαμελίζετε και να τη μετατρέπετε σε τρεις διευθύνσεις υπό τον Υπουργό και το προσωπικό που υπάρχει να το αντιμετωπίζετε, οιονεί, ως κομματικό σας αντίπαλο. Δεν το εμπιστεύεστε και θέλετε να το διώξετε. Το σκορπάτε. Το θέτετε στη διάθεση των επιτελείων. Ένας, δηλαδή, ειδικευμένος στα ζητήματα προμηθειών των Ενόπλων Δυνάμεων θα πάει στη διάθεση του επιτελάρχη του όποιου επιτελείου. Με ποια αξιολόγηση; Με ποια στάθμιση εμπειρίας; Με ποια καταγραφή δυνατοτήτων;
      Τίποτα. Έτσι με μια μονοκονδυλιά καταργείται η γενική γραμματεία, φεύγει ο γενικός γραμματέας, σκορπάει το προσωπικό. Και όλα αυτά υπό την εξουσιοδότηση ότι ο Υπουργός θα κάνει ό,τι θέλει, θα φτιάξει τα πάντα. Έ, δεν είναι νομοθέτημα αυτό. 
      Έχει θετικές βελτιώσεις; Έχει. Σας τις επισημάναμε και κατά τη συζήτηση στην επιτροπή. Αλλά ξέρετε ποιο λάθος κάνατε και εσείς και οι έγκριτοι συνεργάτες σας; Αντιμετωπίζετε ένα κατ’ εξοχήν πολιτικό και θεσμικό πρόβλημα με όρους νομοτεχνικής διαδικασίας. Το πρόβλημα υπερβαίνει τους διαδικαστικούς όρους. Είναι πολιτικό και θεσμικό. Δεν είναι δικονομική η διαδικασία εφαρμογής. Και γι’ αυτό μια ύψιστη εγγύηση θα ήταν να το θέλατε, ως πλειοψηφούντα κόμματα, κάποτε να πούμε ότι η Βουλή θα εγκρίνει. Και χωρίς τη Βουλή δεν θα πάει κανένα πρόγραμμα δαπανών για εξοπλιστικά ή άλλα εκσυγχρονιστικά προγράμματα του δημοσίου. Γιατί; Είναι καλύτερες οι άλλες χώρες από εμάς; Ψωροκώσταινα δεν είναι η Ελλάδα βεβαίως, αλλά δεν μπορεί να τη μεταχειρίζονται και όλοι οι άλλοι ως τον καλύτερο πελάτη, για να αδειάζουν τις αποθήκες τους και να αδειάζουμε εμείς τα δημόσια ταμεία. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Εθνικής Άμυνας κ. Σπηλιωτόπουλος.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριοι συνάδελφοι, επειδή δεν ακούστηκαν νεότερες προτάσεις, εισηγήσεις, απόψεις για τα συγκεκριμένο νομοσχέδιο σε σχέση μ΄ αυτά που συζητήθηκαν ήδη στις συνεδριάσεις της επιτροπής μας, νομίζω ότι όλα έχουν καλυφθεί, όλα έχουν εξαντληθεί, τα έχουμε επεξηγήσει. Και επειδή θα ήθελα να αποφευχθεί η δημιουργία ψευδών εντυπώσεων θέλω να επανέλθω μόνο σε δύο ή τρία σημεία της όλης συζήτησης που έγινε και κατά το παρελθόν στις επιτροπές. 
      Για την επιτροπή, μόνιμη ή μη μόνιμη, την οποία εισηγείστε, είχαμε πει στην τελευταία συζήτησή μας στην επιτροπή Άμυνας που συζητούσαμε αυτό το νομοσχέδιο, ότι ουδείς εμποδίζει τα κόμματα να συνεννοηθούν με το Προεδρείο της Βουλής. Υπάρχει η Επιτροπή για τον Κανονισμό της Βουλής. Μπορεί να θεσμοθετηθεί. Γιατί γίνεται άραγε τόσος θόρυβος από τα κόμματα όταν τα ίδια τα κόμματα μπορούσαν ήδη να έχουν θέσει αυτό το θέμα εγγράφως και μετά από συνεννόηση στο Προεδρείο της Βουλής. Ποιος θα απέρριπτε από την ατζέντα αυτή τη συζήτηση; Κανένας. 
      Το νομοσχέδιο δεν προέβλεψε αυτόν το θεσμό. Δεν τον είχαμε μελετήσει για να τον φέρουμε εδώ και να τον εισηγηθούμε. Εσείς όμως οι οποίοι τον είχατε εισηγηθεί, γιατί επιμένετε από το βήμα της Βουλής μόνο να τον ζητάτε και να τον εξαγγέλλετε και δεν προχωρείτε ως κόμματα, κάνοντας τις απαραίτητες κινήσεις να θεσμοθετηθεί κανονικά μέσω της Βουλής; Πρώτον αυτό. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Στο παρελθόν υπήρξαν προτάσεις και τις απορρίψατε. Από το 1996 και μετά έχουν υποβληθεί προτάσεις για τροποποίηση του Κανονισμού και τις απορρίψατε και τα δύο κόμματα. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Με συγχωρείτε. Εάν απερρίφθησαν τότε και έχει ωριμάσει τώρα η κατάσταση, θα μπορούσαν να επανατεθούν τα θέματα. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Θα επανατεθούν. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όσον αφορά τις εξοπλιστικές δαπάνες γίνεται προσπάθεια μέσα από το νομοσχέδιο πρώτον μεν μερίδιο να το περάσουμε στην εγχώρια αμυντική βιομηχανία επ’ ωφελεία της εθνικής μας οικονομίας και το δεύτερο θέμα αφορά στο να αγοράσουμε να το πω απλά, τα καλύτερα και με οικονομικότερους όρους. Και βέβαια ο κατ΄ εξοχήν φορέας ο οποίος εισηγείται την αγορά συγκεκριμένων συστημάτων δεν είναι το Υπουργείο. Είναι οι χρήστες, τα  Γενικά Επιτελεία. Και για πρώτη φορά φέτος για τα δύο πενταετή προγράμματα τα οποία θα έλθουν και στην επιτροπή προς ενημέρωση και στη συνέχεια θα εγκριθούν από το ΚΥ.Σ.Ε.Α.…
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Συνολικού κόστους;
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας):  Θα σας πω. 
      Τις προτεραιότητες θα τις ορίσει ο Αρχηγός του Γενικού Επιτελείου Εθνικής Άμυνας ο οποίος σε συνεννόηση με τους  υπόλοιπους κλάδους θα εγκρίνει τις προτάσεις των κλάδων και στη συνέχεια θα τις υποβάλει στην πολιτική ηγεσία για να εγκριθούν από το ΚΥ.Σ.Ε.Α.. Αυτή είναι η διαδικασία. 
      Το νομοσχέδιο αυτό είναι, επιτρέψτε μου τη λέξη, εργαλείο στα χέρια του οποιουδήποτε Υπουργού, κύριε Κωνσταντόπουλε, επειδή είπατε ότι βεβαίως η πολιτική προχωρά, τα χρόνια περνούν, οι Υπουργοί διαδέχονται  ο ένας τον άλλον. Ο οποιοσδήποτε Υπουργός, λοιπόν, έχει στα χέρια του ένα νόμο ο οποίος τον βοηθά στο εξής:  Η αυστηρότητα αυτού του νομοσχεδίου θωρακίζει την διαφάνεια και τη νομιμότητα και δεν επιτρέπει παρεκκλίσεις, δεν επιτρέπει αποκλίσεις. Θα σας πω ότι στο διαγωνισμό για το τυφέκιο 556 των ελληνικών αμυντικών συστημάτων ήταν τόσο σκληροί οι όροι υπέρ της εγχώριας ελληνικής αμυντικής βιομηχανίας και υπέρ του δημόσιου συμφέροντος, που αναγκαστήκαμε τέσσερις φορές να καλέσουμε τις εταιρείες που ζητούσαν διευκρινίσεις για να εξηγήσουμε με τη νέα αντίληψη περί προμηθειών, πώς εμείς θωρακίζουμε το δημόσιο συμφέρον. 
      Άρα, αντί να δούμε το νομοσχέδιο αυτό από την πλευρά της αντιπολιτευτικής κριτικής, θα μπορούσαμε να το δούμε από την άποψη πώς οι θεσμικοί παράγοντες οι οποίοι θα το υλοποιήσουν μπορούν να διασφαλίσουν το δημόσιο συμφέρον. Δεν μπορεί κανείς εύκολα να παρεκκλίνει από τις διαδικασίες αυτού του νομοσχεδίου, διότι, ενώ κάποιος συνάδελφος είπε από το Βήμα, νομίζω ο κ. Μάνος, ότι το νομοσχέδιο θα μπορούσε να είναι μόνο τρεις-τέσσερις σελίδες, εμείς κάναμε το αντίθετο. Κάναμε έναν αναλυτικό νόμο ώστε να μην υπάρχουν περιθώρια ερμηνειών εντός ή εκτός εισαγωγικών, να είναι όλα μέσα. Και όσον αφορά τις υπουργικές αποφάσεις, κύριε Κωνσταντόπουλε, κάνουμε το εξής. Ναι, αναλαμβάνουμε την πολιτική ευθύνη. Δεν μπορεί να γίνονται συμβάσεις ΑΩ δισεκατομμυρίων συνολικά, από παλιά μέχρι σήμερα, μόνο και μόνο με κάποιες κατευθυντήριες οδηγίες. Εσείς προτείνετε να καταργηθούν τα αντισταθμιστικά ωφελήματα. Εμείς λέμε όχι. Διότι η σωστή διαχείριση των αντισταθμιστικών ωφελημάτων σημαίνει υποστήριξη της εγχώριας αμυντικής βιομηχανίας, εισαγωγή τεχνογνωσίας, άνοιγμα θέσεων εργασίας και υποστήριξη των ιδιωτικών επιχειρήσεων της ελληνικής αγοράς. Οι παραγωγές χώρες δεν θέλουν ΑΩ. Δηλαδή η Αμερική δεν συμφωνεί με τα ΑΩ. Γιατί; Γιατί παράγει, δεν έχει ανάγκη να εισάγει τεχνογνωσία. Όμως και στην Ευρωπαϊκή Ένωση, αλλά και διεθνώς τα ΑΩ είναι ένας θεσμός που εάν ενεργοποιηθεί σωστά, δεν θα συμβούν αυτά που συνέβησαν τόσα χρόνια και δικαίως και εσείς και ο κόσμος έξω θεωρεί τα ΑΩ ως το όχημα, επιτρέψτε μου να το πω, της μίζας. Έχετε δίκιο. Το έχουμε δει αυτό. Γι’ αυτό, λοιπόν, λέμε ότι θα περάσουμε από τις γενικόλογες κατευθυντήριες οδηγίες -που και να τις παραβεί κάποιος δεν είναι τίποτα, οδηγίες είναι- στην υπουργική απόφαση. Και ξέρετε δεν τα καταρτίζει αυτά το Επιτελείο του Υπουργού. Τα χειρίζεται η Γενική Διεύθυνση Αμυντικών Εξοπλισμών σε συνεργασία με τις εταιρείες, με την κρατική αμυντική βιομηχανία, έτσι ώστε να ωφεληθούμε όσο το δυνατόν περισσότερο. Βεβαίως εάν κάποιος είναι κακοπροαίρετος και έχει στο  μυαλό του να αμαρτήσει και τον αυστηρότερο νόμο να έχουμε αυτός θα αμαρτήσει. Αλλά όσο πιο μεγάλες δυσκολίες μπαίνουν προς αυτή την κατεύθυνση, τόσο περισσότερο διασφαλίζουμε το δημόσιο συμφέρον. 
      Έχουμε, λοιπόν, έναν αυστηρότατο νόμο που τα προβλέπει σχεδόν όλα μέσα. Και αντιλαμβάνομαι πως ένας αναγνώστης του νομοσχεδίου, που δεν έχει τριβή με αυτά τα θέματα, δυσκολεύεται να κατανοήσει ορισμένα θέματα. Είναι λογικό. Θέλει πολύ διάβασμα το νομοσχέδιο και γνώσεις βέβαια από τις προμήθειες αμυντικού υλικού. Μάλιστα άκουσα τον εισηγητή της Αξιωματικής Αντιπολίτευσης να μιλά, αναφορικά με  το άρθρο 30 παράγραφος 6 και να λέγει ότι σ΄ αυτή την περίπτωση δεν μπορεί μια ελληνική βιομηχανία να είναι ανάδοχος. 
      Όχι, είναι λάθος. Κατ’ αρχάς δεν έχει καμία σχέση με τους αναδόχους. Άλλο λέει η παράγραφος 6. Ουδείς εμποδίζει την ελληνική βιομηχανία να είναι ανάδοχος. Στο νομοσχέδιο προβλέπεται, στις περιπτώσεις που θα δοθεί υποκατασκευαστικό έργο, πως συμμετέχουν οι εταιρείες. Αυτό κάνουμε. Δηλαδή θεσμοθετούμε αυτό που συμβαίνει σήμερα στην αγορά, για να είναι γνωστοί εκ των προτέρων οι κανόνες του παιχνιδιού. Και η ευαισθησία που δείχνει το Σώμα βεβαίως είναι δικαιολογημένη και πρέπει να υπάρχει. Εδώ χειριζόμαστε δισεκατομμύρια, πακτωλό χρημάτων. 
      Όσον αφορά το ύψος των Ε.Μ.Π.Α.Ε. στις δύο πενταετίες, το σύνολο εκτιμάται ότι ενδεχομένως να φθάσει τα 22.000.000.000. Από τη μέχρι σήμερα εμπειρία μας αυτή τη μικρή εμπειρία των δύο χρόνων όσων αφορά τις οροφές των Ε.Μ.Π.Α.Ε., και το 2004 και το 2005 εμείς δεν το εξαντλήσαμε. Χαρακτηριστικά σας αναφέρω ότι πέρυσι ήταν 1,6 δισεκατομμύριο και φθάσαμε στο 1,4 δισεκατομμύριο, φροντίζοντας τα δύο χρόνια να εξοικονομήσουμε ένα ποσό όπως σας είπα και προηγουμένως, 430.000.000 ευρώ από την πολιτική μας αυτή. Επομένως, τα αποτελέσματα θα τα μετρήσετε από την εφαρμογή του νόμου, από το πώς η εφαρμογή αυτού του νόμου θα διασφαλίσει το δημόσιο συμφέρον και όχι με γενικούς αφορισμούς.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Το Υπουργείο θα διαχειριστεί όσα και το Υπουργείο Οικονομίας, που έχει το Δ΄ Κοινοτικό Πλαίσιο Στήριξης.
      (Κωδωνοκρουσίες)
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Είναι για τα επόμενα δέκα χρόνια. Και σας επαναλαμβάνω, είναι το ανώτατο όριο, κατά πώς προβάλλουν τις απαιτήσεις τους οι κλάδοι. Δεν ξυπνήσαμε ξαφνικά ένα πρωί και λέμε θα πάμε στα δέκα χρόνια με 22.000.000.000. Αυτά δεν βγαίνουν έτσι. Δεν ξεκινάμε από πάνω προς τα κάτω. Αντίθετα, ξεκινάμε από τα αιτήματα των επιτελείων, γίνεται μια αρχική εκτίμηση, εκτιμούμε μέχρις εκεί και μετά είναι και η δυνατότητα της εθνικής οικονομίας. Και πάντα πρέπει να έχουμε στο νου μας ότι τα επιτελεία προγραμματίζουν, έχοντας πάντα κατά νου τις επιχειρησιακές απαιτήσεις και το συσχετισμό δυνάμεων. Και μην το ξεχνάμε ποτέ αυτό.
      Για τα F-16 και την κριτική, καλοδεχούμενη η κριτική η οποία ακόμα ασκείται, παρά το ότι δύο φορές με πρωτοβουλία του Υπουργού έγινε συζήτηση στην επιτροπή μας και άλλη μια φορά στον κοινοβουλευτικό έλεγχο, στην επερώτηση των συναδέλφων του ΠΑ.ΣΟ.Κ.. Και θα γίνει και τέταρτη, γιατί θα σας θυμίσω ότι στις 13 Δεκεμβρίου στη συζήτηση της επιτροπής, είχα ζητήσει από τα μέλη και από τον πρόεδρο της επιτροπής να καθοριστεί η ημερομηνία για να σας ενημερώσω για τα οικονομικά της συμβάσεως των αεροσκαφών F-16. Και θα έχουμε και τέταρτη συνεδρίαση. Και βεβαίως κάθε φορά που θα πρόκειται να συμφωνήσουμε τα μεγάλα προγράμματα, θα έχει γνώση και η Επιτροπή Άμυνας και Εξωτερικών της Βουλής ανεξάρτητα από το αν θα προταθεί και θα συσταθεί η άλλη επιτροπή για την οποία μιλήσατε. Όλα καλοδεχούμενα είναι. Αλλά θέλω να παρατηρήσω ότι επί κυβερνήσεως ΠΑ.ΣΟ.Κ. θυμάμαι οι Υπουργοί Άμυνας έρχονταν στη Βουλή και μας ενημέρωναν με τίτλους, έχουμε αυτή και αυτή τη σύμβαση, αυτά τα εξοπλιστικά και τελειώναμε. Τέτοια διεξοδική συζήτηση για μια τέτοια σύμβαση η οποία ακόμα δεν είχε συναφθεί, δεν είχε γίνει. Και, προσέξτε, δεν είχαμε συνάψει ακόμα τη σύμβαση και μάλιστα κάναμε και διαπραγματεύσεις. Και ξέρετε, μας δυσκόλεψε πάρα πολύ το να έχουμε από τη μια διαπραγματεύσεις και από την άλλη να ανοίγουμε τα χαρτιά μας. Αλλά μέσα στο Κοινοβούλιο βεβαίως αυτό επιβάλλει ο δημοκρατικός κανόνας και η δημοκρατική ευαισθησία, να τα πούμε όλα. Δεν έχουμε να κρύψουμε τίποτα. 
      Και για να σας επισημάνω τη σημασία της διαπραγμάτευσης, κύριοι συνάδελφοι, θα σας φέρω το εξής παράδειγμα: Διαπραγμάτευση και στη διακρατική, που την ονομάζετε απ’ ευθείας ανάθεση. Και εκεί έχει περιθώριο διαπραγμάτευσης. 
      Να κάνουμε μια σύγκριση: Διακρατική F-16 το 2000. Η κυβέρνηση Σημίτη διαπραγματεύτηκε την προσφορά της αμερικανικής κυβέρνησης και κατάφερε να αυξήσει την προσφορά κατά 500.000 δολάρια! Να αυξήσει, όχι να μειώσει.
      Ακούστε διαφορά: Δική μας διαπραγμάτευση σ’ αυτήν την προσφορά, την τελευταία με την αμερικανική κυβέρνηση για τα F-16 που πήραμε εμείς, έκπτωση 430.000.000 ευρώ. Αλήθεια, γιατί αυτή η διαφορά; Το σκέφθηκε κανείς; Στα ίδια πράγματα, αναλογικά. Εμείς, λοιπόν, πετύχαμε 430.000.000 δολάρια έκπτωση, η προηγούμενη κυβέρνηση, στην ίδια διαπραγμάτευση –σε διακρατική πάλι συμφωνία με τα F-16- πλήρωσε και 500.000 παραπάνω. Το θέμα είναι ποιος και πώς διαπραγματεύεται. Και να επαναλάβω, το καλύτερο νομοθετικό κείμενο μπορεί να οδηγήσει στις χειρότερες λύσεις εάν δεν εφαρμοστεί σωστά. Και εδώ τι κάνουμε; Επιχειρούμε να δυσκολέψουμε το δρόμο οποιουδήποτε θελήσει ένα τέτοιο νομοθετικό κείμενο να το παραβιάσει, για να έχει αποτελέσματα κατά πώς αυτός θέλει.
      Και με αυτό κλείνω, κύριε Πρόεδρε. Έγιναν κάποιες σοβαρές συζητήσεις εδώ και ο κ. Μάνος κατέθεσε ένα χαρτί από το διαδίκτυο με τις τιμές οχήματος που διασκευάζεται στην Ελληνική Βιομηχανία Οχημάτων, με τιμή 136.000 δολάρια. Κατέθεσε το χαρτί αυτό ο κ. Μάνος. Γιατί; Γιατί εμείς είπαμε ότι από 268.000 ευρώ που παρήγγειλε η προηγούμενη κυβέρνηση τα «HAMMER», τρία χρόνια πριν, εμείς τα πήγαμε 237.000. Και εδώ φαίνεται η αξία της διαπραγμάτευσης, πως κερδίσαμε. Και η διαφορά τιμής από τα 136.000 δολάρια μέχρι τα 237.000 που πετύχαμε εμείς με την έκπτωση, φάνηκε μεγάλη. Λοιπόν, η τιμή που έδωσε ο κ. Μάνος δεν είναι σωστή. Το επίσημο γραφείο της αμυντικής συνεργασίας της αμερικανικής πρεσβείας η οποία εκπροσωπεί εδώ επίσημα το αμερικανικό κράτος, για το συγκεκριμένο όχημα το 2001 έδινε τιμή 188.000 δολάρια. Άρα είναι αδύνατον σήμερα αυτό που φαίνεται στο διαδίκτυο και κατέθεσε ο κ. Μάνος, να έχει ελαχιστοποιηθεί. Απεναντίας, με πληθωρισμούς, με την αύξηση του χάλυβα κλπ., η τιμή του έπρεπε να είναι πολύ μεγαλύτερη.
      Εμείς, λοιπόν, διαπραγματευτήκαμε πολύ σκληρά και πετύχαμε θεαματικά αποτελέσματα. 
      Το καταθέτω και αυτό προκειμένου να υπάρχει στα Πρακτικά.
      (Στο σημείο αυτό ο Υπουργός Εθνικής Άμυνας κ. Σπηλιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Τελειώνω με την πολύ σωστή παρατήρηση του κ. Σούρλα, για την εμπλοκή αποστράτων στρατιωτικών σε επιχειρήσεις προμήθειας ή κατασκευής αμυντικού υλικού και τον περιορισμό που θέτει ο νόμος, της πενταετίας, μέσα στην οποία δεν μπορούν να είναι αντιπρόσωποι ή εκπρόσωποι εταιρειών. Βεβαίως συμφωνούμε και επαυξάνουμε πάνω σ’ αυτό το θέμα και σε οποιαδήποτε περίπτωση. Εμείς ζητούμε από τους οίκους του εξωτερικού αλλά και του εσωτερικού εδώ που έχουν αντιπροσώπους, να ορίζουν σε κάθε συναλλαγή που έχουμε, τον επίσημο αντιπρόσωπο. Λέω τον επίσημο αντιπρόσωπο γιατί έχουμε κόψει τους μεσάζοντες, δεν μιλάμε, οι υπηρεσίες μας, εκτός από τον επίσημο αντιπρόσωπο της εταιρείας και την ίδια την εταιρεία. Και σε περίπτωση που διαπιστωθεί ότι πραγματικά υπάρχει τέτοιος αντιπρόσωπος απόστρατος ο οποίος δεν εξήντλησε την πενταετία αλλά μέσα στην πενταετία έχει αναλάβει τέτοια συμβατική υποχρέωση, βεβαίως υπάρχει η καταστατική ποινή της αποβολής η οποία θα του επιβληθεί εκ μέρους του Υπουργείου. 
      Κυρίες και κύριοι συνάδελφοι, θέλω να ευχαριστήσω για τη συμβολή κατά τη διάρκεια της συζητήσεων όλων αυτών των θέσεων που ακούσαμε. Μπορεί βεβαίως ελάχιστες αλλαγές να έγιναν στο νομοσχέδιο αλλά είναι τόσο καλά μελετημένο το νομοσχέδιο, που πιστεύει η Κυβέρνηση ότι μ’ αυτόν τον τρόπο διασφαλίζουμε τη διαφάνεια και τη χρηστή διαχείριση δημόσιου χρήματος.
      Τέλος, για την τροπολογία, κύριοι συνάδελφοι, το κυβερνητικό πρόγραμμα της Νέας Δημοκρατίας είναι σαφέστατο, επιτρέψτε μου. Το κυβερνητικό πρόγραμμα της Νέας Δημοκρατίας με το οποίο ήρθαμε εμείς στις εκλογές είναι σαφέστατο και ομιλεί περί κατάργησης της Γενικής Γραμματείας Οικονομικού Σχεδιασμού και Αμυντικών Επενδύσεων της Γενικής Διεύθυνσης Αμυντικών Επενδύσεων και της Γενικής Διεύθυνσης Αμυντικής Βιομηχανίας και Έρευνας και αναδιοργάνωση από μηδενική βάση. Συνεπείς, λοιπόν, στις δεσμεύσεις μας προς τον ελληνικό λαό εμείς φέρουμε αυτό το νομοσχέδιο.
      Και βεβαίως καταργούμε, όπως προβλέπεται και το Επιτελείο Υπουργού Εθνικής Άμυνας και πηγαίνουμε σε μία πιο σφικτή δομή με λιγότερη γραφειοκρατία. Γιατί, αν δείτε και την ειδική έκθεση που συνοδεύει την τροπολογία και την έκθεση του Γενικού Λογιστηρίου του Κράτους, και εξοικονομούμε χρήμα και ελαττώνουμε και το προσωπικό μας. Επομένως, και αυτό που λέει ο κ. Κωνσταντόπουλος, ότι είχαμε πολιτική διάρθρωση στο Υπουργείο, είναι λάθος. Δεν είχαμε Γενικό Γραμματέα Υπουργείου. Είχαμε Γενικό Γραμματέα Οικονομικού Σχεδιασμού, δηλαδή Γενικό Γραμματέα Προμηθειών.
      Τέλος, ας μην ξεχνάμε και το εξής, ότι στη Γαλλία ο φορέας εξαγωγών και συμπαραγωγών παγκοσμίως της αμυντικής τους βιομηχανίας είναι μία γενική διεύθυνση εξοπλισμών, η οποία συναλλάσσεται παγκοσμίως. Και γνωρίζετε πολύ καλά ότι η γαλλική βιομηχανία έχει και αυτή μεγάλα ονόματα τα οποία εξάγουν σε όλο τον κόσμο.
      Η τροπολογία ενσωματώνεται στο σχέδιο νόμου ως άρθρο 72 και το άρθρο 72 αναριθμείται σε άρθρο 73.
      Σας ευχαριστώ πολύ.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
      Ορίστε, κύριε Χρυσοχοΐδη, έχετε το λόγο.
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε.
      Ευτυχώς ομολόγησε ο ίδιος ο Υπουργός ότι όλος αυτός ο διάλογος σε τέσσερις συνεδριάσεις στη Διαρκή Επιτροπή Εξωτερικών και Άμυνας και σήμερα επί πολλές ώρες εδώ δεν απέδωσε τίποτα ουσιαστικά, διότι ο Υπουργός αισθάνεται αυτάρκης, όπως είπε, το νομοσχέδιο είναι άψογο και δεν δέχτηκε καμία απολύτως πρόταση από την πλευρά της Αντιπολίτευσης και των συναδέλφων της Νέας Δημοκρατίας.
      Το δεύτερο που θέλω να παρατηρήσω είναι ότι, όταν είσαι ισχυρός πελάτης, τότε βάζεις και τους όρους, διαπραγματεύεσαι. Και μάλιστα, όταν είσαι ισχυρός πελάτης, από τους ισχυρότερους στον κόσμο, τότε αυτή η δύναμή σου είναι ακόμα μεγαλύτερη. Το νομοσχέδιο δεν οδηγεί προς την κατεύθυνση να ισχυροποιείται ο πελάτης, δηλαδή, στη συγκεκριμένη περίπτωση η Ελλάδα και του Υπουργείο Εθνικής Άμυνας. 
      Σε μια περίοδο που έπρεπε να κάνουμε πολύ πιο τολμηρά βήματα, σε μια περίοδο που οι τεχνολογίες τρέχουν με μεγάλες ταχύτητες, σε μια περίοδο που το know how, η τεχνογνωσία, είναι αναγκαία προϋπόθεση και όρος για την ανάπτυξη, το Υπουργείο Εθνικής Άμυνας έφερε ένα νομοσχέδιο εδώ το οποίο είναι παλιομοδίτικο, δεν ανταποκρίνεται στις διακηρύξεις σας περί μεταρρύθμισης. Δεν μπορείτε να προσαρμοστείτε στις ανάγκες της νέας εποχής.
      Και όσο για την ειδική διαγωνιστική διαδικασία, την οποία βαφτίσατε στο όνομα της απευθείας ανάθεσης μ’ αυτόν τον όρο, όλα αυτά είναι προσχηματικά, όπως προσχηματική είναι και η λειτουργία του ανωτάτου συμβουλίου, κύριε Υπουργέ, διότι ουδείς –επαναλαμβάνω- από το ανώτατο συμβούλιο θα αρνηθεί τα κελεύσματα και τις επιταγές του Υπουργού. Αυτά είναι που ονόμασε προηγουμένως ο συνάδελφος εισηγητής της Πλειοψηφίας και είπε ότι τώρα η χώρα έχει ένα νομοθετικό πλαίσιο σύγχρονο πάνω στο οποίο μπορεί να κινηθεί για τις προμήθειες.
      Τέλος, αυτό το οποίο σας επεσήμανε ο εισηγητής μας, κ. Μπόλαρης, προηγουμένως είναι ότι διατηρείτε έναν απαρχαιωμένο θεσμό, ο οποίος είναι και βλαπτικός. Μια και εσείς έχετε πολύ μεγάλη έφεση στο να αναφέρεστε συνεχώς στις μίζες, οι μίζες, λοιπόν, μέσα απ’ αυτές τις διαδικασίες του εξωτερικού διακινούνται μια χαρά.
      Όμως, κύριε Πρόεδρε, θέλω να επαναλάβω κάτι που ανέφερα προηγουμένως στην πρωτομιλία μου. Είναι πρωτοφανές πραγματικά αυτό το οποίο συμβαίνει σήμερα και οι συνάδελφοι της Νέας Δημοκρατίας πιστεύω ότι θα αισθάνονται πάρα πολύ δύσκολα, όταν ψηφίζουν ένα νομοσχέδιο το οποίο αναφέρεται στη Γενική Γραμματεία Οικονομικού Σχεδιασμού και Οικονομικών Επενδύσεων και με μια τροπολογία αυτή η υπόθεση τελειώνει σήμερα, κλείνει. Και κλείνει, κύριε Πρόεδρε, ουσιαστικά μια εποχή σήμερα. Είναι το άδοξο τέλος, η ταφόπλακα μιας πολιτικής, η οποία καλλιεργήθηκε στον τόπο τα τελευταία χρόνια στο όνομα της σκανδαλολογίας και των επιδιώξεων που είχε η Νέα Δημοκρατία, για να ανέλθει στην εξουσία. Σήμερα λοιπόν αυτή η περίοδος κλείνει.
      Τώρα, λοιπόν, ανακαλύψαμε ότι ο κ. Ζορμπάς δεν πρέπει να είναι στο Υπουργείο Εθνικής Άμυνας και βρήκαμε τη διαδικασία της αλλαγής όλου του σχήματος. 
      Όμως, θα έρθω στην ουσία τώρα, κύριε Υπουργέ. Κατ’ αρχάς το προσωπικό της Γενικής Διεύθυνσης Οικονομικού Σχεδιασμού, της ΓΓΟΣΑΕ, όπως τη λέμε σύντομα, το μετακινείτε στις υπηρεσίες του Υπουργείου και στα επιτελεία, ένα προσωπικό το οποίο είναι πάρα πολύ έμπειρο και στερείτε από το χώρο αυτό το συγκεκριμένο προσωπικό.
      Δεύτερον, πιστεύω ότι κάνετε ένα μεγάλο λάθος. Αντιμετώπισα και προσωπικά αυτό το θέμα, όταν ήταν να ιδρύσουμε το Αρχηγείο της Ελληνικής Αστυνομίας. Το δίλημμα ήταν το εξής: Ο Υπουργός πρέπει να δημιουργεί γύρω του  υπηρεσίες; Ουσιαστικά πρέπει ο Υπουργός να δημιουργεί μέσα στο Υπουργείο ένα άλλο Υπουργείο;
      Δημιουργείτε κάποιες γενικές διευθύνσεις. Σκεφτείτε ότι δημιουργείτε ουσιαστικά μια νέα δομή έξω και πέρα από τη φυσική, θα έλεγα, δομή και γεωγραφία του Υπουργείου. Θα το πληρώσετε αυτό. Να το θυμάστε. Θα το πληρώσετε ακριβά. Γιατί ουσιαστικά πνίγουμε κατ’ αυτόν τον τρόπο τη φυσική εξέλιξη και δομή κάθε Υπουργείου, τα επιτελεία. Ποιος, αγαπητοί συνάδελφοι, από το προσωπικό των επιτελείων, από τη φυσική ηγεσία των Ενόπλων Δυνάμεων, θα αρνείται να υποτάσσεται στα κελεύσματα της όποιας γενικής διεύθυνσης και του όποιου γενικού διευθυντή; Εδώ είναι ένα κρίσιμο λάθος, το οποίο –επαναλαμβάνω- θα το πληρώσουμε. Και μπορεί να μην αφορά το σημερινό Υπουργό προσωπικά, αφορά όμως την εξέλιξη και την πορεία των Ενόπλων Δυνάμεων, αφορά τη χώρα και τη θωράκισή της, αφορά το ηθικό του προσωπικού και άρα, λοιπόν, είναι πολύ σημαντικά θέματα. 
      Πιστεύω ότι πρέπει να το επανεξετάσετε, να το πάρετε πίσω τώρα και να το ξαναδείτε. Και να βοηθήσουμε και εμείς, αν θέλετε. Να φωνάξετε κάποιους ειδικούς, να δείτε με ποιον τρόπο οργανώνονται οι σύγχρονες Ένοπλες Δυνάμεις, γιατί θεωρώ ότι αυτή η ρύθμιση θα δημιουργήσει τεράστια προβλήματα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χρυσοχοΐδη.
      Ορίστε, κύριε Υπουργέ, έχετε το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα ήθελα να απαντήσω στο συνάδελφο Κοινοβουλευτικό Εκπρόσωπο του ΠΑ.ΣΟ.Κ. το εξής: Εάν κοιτάξετε τη σελίδα 4 της τροπολογίας, κύριε Χρυσοχοϊδη, θα δείτε τη ρητή διατύπωση ότι οι ανωτέρω γενικές διευθύνσεις δεν έχουν ιεραρχική σχέση με τα γενικά επιτελεία των κλάδων  και το Γ.Ε.ΕΘ.Α.. Ίσχυε και στο προηγούμενο.
      ΜΙΧΑΗΛ ΧΡΥΣΟΧΟΪΔΗΣ: Σωστά.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Αλλά βάσει του συλλογισμού σας, εάν τα επιτελεία θα πιεστούν και θα ενδώσουν σε τρεις γενικές διευθύνσεις, πόσο μάλλον στο παρελθόν θα ενέδιδαν σε μια γενική γραμματεία και σε ένα Επιτελείο Υπουργού Εθνικής Άμυνας. Βάσει της συλλογιστικής σας, λοιπόν, εμείς αυτό το αντιστρέφουμε, το βελτιώνουμε. 
      Και επειδή ελέγξαμε και την οργάνωση και τη λειτουργία υπουργείων και άλλων χωρών, δεν ξεκίνησε ξαφνικά εν μία νυκτί αυτό. Πολλά χρόνια το κοιτάζουμε και το ερευνούμε και ελέγχουμε πώς θα το διατυπώσουμε. Σας πληροφορώ ότι όλα τα υπουργεία της Ευρωπαϊκής Ένωσης με εξαίρεση το αγγλικό, ακόμα και η Γαλλία και η Γερμανία που έχουν εξαγωγική δραστηριότητα στην αμυντική τους βιομηχανία έχουν τέτοιες –επιτρέψτε μου την έκφραση- σφικτές διοργανώσεις, διότι το έργο πρέπει να είναι ταχύτατο, η διεκπεραίωση του έργου να μην περνά από τόσο πολλά στάδια και προστίθεται και η καθυστέρηση και ό,τι άλλο κακό θα μπορούσε να προστεθεί στην κίνηση ενός φακέλου από πολλά στάδια. Έτσι, καταλήξαμε και εμείς σε ένα σφικτό σχήμα, σε ένα λιτό και άκρως απαραίτητο, για να διεκπεραιώσει ο Υπουργός τις αρμοδιότητες τις οποίες του δίνει ο νόμος. 
      Και αυτές οι τρεις γενικές διευθύνσεις δεν είναι κάτι καινούργιο. Έτσι και αλλιώς, στη γενική γραμματεία υπήγοντο τρεις γενικές διευθύνσεις, στο Επιτελείο Υπουργού άλλες δύο ή τρεις. Όλα αυτά τα πράγματα καταργήθηκαν – και ελαττώνουμε τη γραφειοκρατία και τα πρόσωπα και το κόστος- και συνολικά τώρα έχουμε τρεις γενικές διευθύνσεις, για να διευκολύνεται ο Υπουργός στο έργο του. Και προσέξτε: Και οι τρεις γενικές διευθύνσεις είναι επιβοηθητικές του έργου του Υπουργού.
      Το λάθος που έκανε το ΠΑ.ΣΟ.Κ., ήταν το εξής: Και τη Γενική Γραμματεία Οικονομικού Σχεδιασμού την είχε, όπως λέει και το όνομά της, ως επιτελικό όργανο και σωστά, διότι από εκεί περνούσε η πολιτική για τις προμήθειες, αλλά και το Επιτελείο του Υπουργού Εθνικής Άμυνας, το οποίο ο κ. Αρσένης είχε ιδρύσει ως επιβοηθητικό το 2002, εάν θυμούμαι καλώς, προήχθη από βοηθητικό όργανο του Υπουργού σε όργανο επιτελικό βάσει του νόμου 2292. Μα, είναι δυνατόν τα όργανα τα οποία τα έχει προσωπικά ο Υπουργός για να διεκπεραιώνει τις δικές του υποθέσεις και τις αρμοδιότητες που του δίνει ο νόμος να τα θεωρούμε επιτελικά όργανα, που θα ασκούν πολιτική και θα επηρεάζουν την όλη κατάσταση των κλάδων και γενικά της εθνικής άμυνας της χώρας; 
      Γι’ αυτό, λοιπόν, απλοποιήσαμε τα πράγματα. Βάλαμε τον καθένα να κάνει τη δουλειά του εκεί που ανήκει, για να μπορέσουμε επιτέλους να κάνουμε και κάτι άλλο, δηλαδή, για να σταματήσει η παρέμβαση την οποία είχαν κυρίως μέσα από το ΕΠ.Υ.ΕΘ.Α. ο Γενικός Διευθυντής του στη λειτουργία των κλάδων, διότι επί των ημερών σας ο Διευθυντής ΕΠ.Υ.ΕΘ.Α. ήταν ο παντοκράτωρ, πάνω και από τους Αρχηγούς, πάνω και από τον Αρχηγό Γενικού Επιτελείου Εθνικής Άμυνας. 
      Εμείς τι κάναμε; Αποκαταστήσαμε τη φυσική τάξη των πραγμάτων. Άλλο η πολιτική ηγεσία, άλλο η στρατιωτική και ο καθένας από μας κινείται βάσει των αρμοδιοτήτων που δίνει ο ν. 2292 περί οργανώσεως του Υπουργείου Εθνικής Άμυνας. 
      Ευχαριστώ πολύ. 
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Χρυσοχοΐδη έχετε το λόγο. 
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, δεν θέλουμε να κάνουμε  κατάχρηση του χρόνου, γιατί έχει περάσει η ώρα, να συμβάλουμε θέλουμε. 
      Θέλω να επαναλάβω ότι όταν το δημόσιο επενδύει σε ανθρώπους και σε ανθρώπινη αξία, αυτό δεν μπορούμε να το περιφρονούμε και να το καταστρέφουμε. Και αναφέρομαι στο προσωπικό αυτό που επί τόσα χρόνια έχει αποκτήσει μια μεγάλη γνώση και έχει αποθηκεύσει μια μεγάλη εμπειρία. Δεν μπορείς αύριο αυτόν τον υπάλληλο να τον στείλεις να γίνει δακτυλογράφος ή απλώς χειριστής κομπιούτερ. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Το έχετε παρεξηγήσει, κύριε συνάδελφε.
      ΜΙΧΑΗΛ ΧΡΥΣΟΧΟΪΔΗΣ: Κύριε Υπουργέ, εγώ είμαι πολύ σαφής. Όσον αφορά στο ζήτημα της νέας δομής του Υπουργείου, πιστεύω ότι κακώς υπήρχε και το ΕΠ.Υ.ΕΘ.Α.. Δεν χρειάζεται κανένα ΕΠ.Υ.ΕΘ.Α.. Ο Υπουργός χρειάζεται έναν αριθμό συμβούλων και συνεργατών.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Αυτό κάνουμε, κύριε συνάδελφε. 
      ΜΙΧΑΗΛ ΧΡΥΣΟΧΟΪΔΗΣ: Χρειάζεται μια μικρή ομάδα πολιτικού σχεδιασμού, βεβαίως το Γραφείο Κοινοβουλευτικής Εκπροσώπησης, καθώς και μια σειρά άλλα πράγματα, τα οποία είναι αναγκαία και που δεν μπορεί να υπηρετήσει η στρατιωτική δομή του Υπουργείου. Από εκεί και πέρα, όλα τα άλλα θεωρώ ότι είναι φιοριτούρες, ότι είναι όργανα τα οποία υπηρετούν τον Υπουργό και συνεπώς δεν χρειάζονται. 
      Εδώ εσείς δημιουργείτε μια νέα δομή και αυτό θέλω να αντιληφθείτε. Δημιουργείτε γενικές διευθύνσεις, οι οποίες δεν έχουν ιεραρχική σχέση –τονίζεται σαφώς μέσα και το βλέπω- αλλά εκ των πραγμάτων, όπως είναι γνωστό, θα δημιουργείται αυτή η ιεραρχική σχέση, με την έννοια ότι όταν θα μιλάει ο γενικός διευθυντής, θα μιλάει ο Υπουργός. 
      Αυτή είναι η αμφιβολία, η αντίρρηση και η ένσταση την οποία διατυπώνουμε. 
      Ευχαριστώ, κύριε Πρόεδρε. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε Πρόεδρε, θα ήθελα το λόγο για ένα λεπτό. 
      ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Υπουργέ. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε συνάδελφε, θα ήθελα να σας διευκρινίσω το εξής, όσον αφορά το προσωπικό: Εμείς τιμούμε το προσωπικό μας και το προσέχουμε ιδιαίτερα. Σ’ αυτή την αναδιάρθρωση και αναδιοργάνωση δεν τους στέλνουμε στα επιτελεία, είπατε κάτι ως δακτυλογράφους. Όχι! Και τα επιτελεία έχουν υπηρεσίες προμηθειών. Βέβαια είναι μικρότερο το ύψος του οικονομικού αντικειμένου, όμως και τα επιτελεία έχουν ανάγκη. Εξάλλου, θα υπάρξουν θέσεις για κάποιους απ’ αυτούς και στην αναδιάρθρωση που γίνεται. Όταν κλείνει μια υπηρεσία, πάνε όλοι στο επιτελείο, γίνονται οι κατανομές και όταν ξανανοίγει αυτή η υπηρεσία με την καινούργια της διάρθρωση, βλέπουμε πού χρειάζονται. Δεν διώκουμε κανέναν. Αυτό είναι το πρώτο.
      Δεύτερον, είπατε για τις γενικές διευθύνσεις. Ξέρετε, η ανάγκη να ονομάσουμε τα τρία αυτά όργανα «Γενικές Διευθύνσεις», προέρχεται κυρίως από το ότι υπάρχουν αντίστοιχες υπηρεσίες και στα Υπουργεία Άμυνας της Ευρωπαϊκής Ένωσης και του ΝΑΤΟ. Αύριο, για παράδειγμα, συνεδριάζουν στις Βρυξέλλες οι Γενικοί Διευθυντές Διεθνών Σχέσεων των Υπουργείων Άμυνας και πάει και ο αντίστοιχος δικός μας. Πώς να τον ονομάζαμε; Τμηματάρχη; Δεν μπορεί να συμμετέχει στο Συμβούλιο Γενικών Διευθυντών των Υπουργείων Άμυνας. 
      Επομένως όλα αυτά τα πράγματα είναι καλά μελετημένα και δεν είναι τυχαία. Μακάρι να μπορούσαμε να πηγαίναμε σε απλά γραφεία, σε απλά τμήματα. Δεν μπορούμε. Εάν θυμάστε και από τη δική σας διακυβέρνηση, ήταν το ίδιο θέμα με τα αστέρια που φορούσαν οι Αρχηγοί των Ενόπλων Δυνάμεων και Δημόσιας Τάξης στις επωμίδες τους, προκειμένου να κάθονται στο ίδιο τραπέζι με τους ομολόγους των άλλων κρατών. Γιατί; Διότι εκεί έχουν ένα άστρο παραπάνω στην επωμίδα τους. 
      Επομένως είναι τόσα πράγματα που δεν μπορεί κανείς να αντιληφθεί και να φανταστεί, εάν δεν είναι μέσα στην ουσία του θέματος. Επιτρέψτε μας να πούμε, χωρίς να κομπορρημονούμε και να επαιρόμεθα ότι είμαστε μέσα στην ουσία του θέματος, την οποία μελετούμε πάρα πολλά χρόνια, γιατί όπως είδατε, αυτό ήταν εξαγγελία προεκλογική. 
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Προμήθειες αμυντικού υλικού των Ενόπλων Δυνάμεων». 
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων, με τις τροποποιήσεις του κυρίου Υπουργού και την υπ’ αριθμ. 523/72 τροπολογία και στο σύνολο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το σχέδιο νόμου του Υπουργείου Εθνικής Άμυνας «Προμήθειες αμυντικού υλικού των Ενόπλων Δυνάμεων» έγινε δεκτό κατά πλειοψηφία, ενιαία επί της αρχής, των άρθρων με τις τροποποιήσεις του κυρίου Υπουργού και την υπ’ αριθμ. 523/72 τροπολογία και στο σύνολο και έχει ως εξής:
      (Να καταχωρισθεί το κείμενο του νομοσχεδίου σελ. 242 α΄ )
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση. 
      Επίσης, κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 2 Δεκεμβρίου 2005 και της Τετάρτης 7 Δεκεμβρίου 2005 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Παρασκευής 2 Δεκεμβρίου 2005 και της Τετάρτης 7 Δεκεμβρίου 2005 επικυρώθηκαν. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 16.40΄ λύεται η συνεδρίαση για αύριο ημέρα Πέμπτη 19 Ιανουαρίου 2006 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 24/24-11-2005 επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τη διάδοση του διαδικτύου, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 18-1-06	ΣΕΛ. 1


