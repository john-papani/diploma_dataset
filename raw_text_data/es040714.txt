      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ I΄
      Τετάρτη 14 Ιουλίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 15 Ιουλίου 2004.
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Άμυνας: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις», σελ.
      ΟΜΙΛΗΤΕΣ
      ΕΠΙ ΤΟΥ ΣΧΕΔΙΟΥ ΝΟΜΟΥ ΤΟΥ ΥΠΟΥΡΓΕΙΟΥ ΕΘΝΙΚΗΣ ΑΜΥΝΑΣ
      ΑΝΤΩΝΙΟΥ Α., σελ.
      ΔΡΑΓΑΣΑΚΗΣ Ι., σελ.
      ΙΩΑΝΝΙΔΗΣ Ι., σελ.
      ΚΑΡΧΙΜΑΚΗΣ Μ., σελ.
      ΛΑΜΠΡΟΠΟΥΛΟΣ Ι., σελ.
      ΛΟΒΕΡΔΟΣ Α., σελ.
      ΜΑΝΤΟΥΒΑΛΟΣ Π., σελ.
      ΜΑΤΖΑΠΕΤΑΚΗΣ Σ., σελ.
      ΠΟΛΥΔΩΡΑΣ Β., σελ.
      ΣΚΟΠΕΛΙΤΗΣ Σ., σελ.
      ΣΚΡΕΚΑΣ Θ., σελ.
      ΣΠΗΛΙΟΠΟΥΛΟΣ Κ., σελ.
      ΤΣΟΧΑΤΖΟΠΟΥΛΟΣ Α., σελ.


ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  Ι΄
Τετάρτη 14 Ιουλίου 2004
	Αθήνα, σήμερα στις 14 Ιουλίου 2004, ημέρα Τετάρτη και ώρα 10.49΄ συνήλθε στην Αίθουσα των συνεδριάσεων του Βουλευτηρίου  το Τμήμα Διακοπής των Εργασιών της Βουλής (Α΄ σύνθεση)  για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ. 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση. 
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13-7-2004 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της Θ΄ συνεδριάσεώς του, της Τρίτης 13 Ιουλίου 2004, σε ό,τι αφορά την ψήφιση στο σύνολο των σχεδίων νόμων: α) Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας για συνεργασία στον τομέα του τουρισμού», β) «Ρυθμίσεις θεμάτων όλων των εκπαιδευτικών βαθμίδων» και γ) «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις».)
     Έχω την τιμή να ανακοινώσω στο Τμήμα το δελτίο επικαίρων ερωτήσεων της Πέμπτης 15 Ιουλίου 2004.
     ΕΠΙΚΑΙΡΕΣ ΕΡΩΤΗΣΕΙΣ (Άρθρο 29 παράγραφος 1, 130 παράγραφος 8 του Κανονισμού της Βουλής)
     1. Η με αριθμό 253/12-7-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη – Ηλιάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το Ειδικό Πρόγραμμα Τοπικής Αυτοδιοίκησης (ΕΠΤΑ) Κρήτης κλπ.
     2. Η με αριθμό 254/12-7-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης κα Κοινωνικής Προστασίας, σχετικά με τη λήψη μέτρων διασφάλισης των θέσεων εργασίας στα Κλωστήρια  «ΛΑΝΑΡΑ» στη Νάουσα κλπ.
     3. Η με αριθμό 255/12-7-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το εύρος κάλυψης των συμβασιούχων σύμφωνα με το σχέδιο του προεδρικού διατάγματος κλπ.
     Εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Άμυνας: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις». 
     Το νομοσχέδιο αυτό ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα και οι τροπολογίες του νομοσχεδίου. 
      Το νομοσχέδιο έχει 17 άρθρα τα οποία στη Διαρκή Επιτροπή συζητήθηκαν όλα μαζί ως ενότητα. Υπάρχουν επίσης δύο υπουργικές τροπολογίες, τριάντα τέσσερις εμπρόθεσμες Βουλευτών και τρεις εκπρόθεσμες. 
	Θα ήθελα να ρωτήσω το Τμήμα αν συμφωνεί να συζητήσουμε σε μία ενότητα όλα τα άρθρα. 
	Το Τμήμα συμφωνεί;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το Τμήμα συμφώνησε.
      Πριν μπούμε στη συζήτηση θέλω να ρωτήσω τον κύριο Υπουργό αν θέλει να κάνει κάποια παρατήρηση ή κάποια ερώτηση.
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Μάλιστα, κύριε Πρόεδρε.
	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, θα ήθελα να διορθώσω κάτι και να κάνω μία ορθή διατύπωση. Στο τέλος της παραγράφου 3 του άρθρου 8 του νομοσχεδίου διαγράφεται η τελεία και τίθενται οι λέξεις: «καθώς και στα νομικά πρόσωπα δημοσίου δικαίου που εποπτεύονται από αυτούς». Αυτό αφορά τη διευκόλυνση των αξιωματικών όταν μετατίθενται να μπορούν να τους ακολουθούν οι σύζυγοι. Ήταν ένα αίτημα που υποβλήθηκε χθες από το συνάδελφο κ. Καϊσερλή και βεβαίως έγινε αποδεκτό μετά χαράς.
	Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση επί των άρθρων.
      Ο εισηγητής της Πλειοψηφίας κ. Μαντούβαλος έχει το λόγο.
      ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, για να μη σας ταλαιπωρώ και για να μην ταλαιπωρώ και το Τμήμα θα ήθελα να πω ότι όλη τη θέση μας την εξέθεσα χθες αναλυτικά συζητώντας την άρθρο προς άρθρο στο γενικό πλαίσιο όπου κινηθήκαμε επί της αρχής. 
      Αυτό που θέλω ξανά να τονίσω είναι ότι από τα δεκαεπτά άρθρα του νομοσχεδίου τα δεκατέσσερα αναφέρονται σε κοινωνικής φύσεως θέματα που αφορούν τις γυναίκες που υπηρετούν με βαθμό ανθυπασπιστού εδώ και χρόνια και ταλαιπωρούνται δεσμευμένες σε μία κατάσταση που επιλύεται, αφορούν πολύτεκνους και άτομα που είχαν κάποιες αντιρρήσεις ως προς τη συνείδησή τους για να υπηρετήσουν ένοπλα την πατρίδα, αφορούν ανυπότακτους, επίτακτους Πολεμικού Ναυτικού, πολύτεκνες οικογένειες.
Την αποσυμφόρηση της οροφής με την κατάργηση του περίφημου «δύο συν ένα έτη». Κοινωνικά μέτρα για τη συνυπηρέτηση των συζύγων με την πολύ προσεκτική διόρθωση που έκανε επίσης δεκτή ο κύριος Υπουργός.
      Νομίζω ότι με αυτήν την προσεκτική προσέγγιση, που και χθες και στη Διαρκή Επιτροπή είχαμε, κατορθώσαμε να φθάσουμε αυτό το νομοσχέδιο σχεδόν σε μία ομόφωνη ψήφιση. Πιστεύω πως πολύ γρήγορα θα συζητηθούν και τα άρθρα. Δεν ξέρω αν υπάρχουν κάποιες τοποθετήσεις από τους συναδέλφους.
      Εμείς αυτά είχαμε να πούμε. Είμαστε ικανοποιημένοι από την πορεία όλης αυτής της συζητήσεως και από το ομόφωνα αποδεκτό των θέσεων της Κυβέρνησης και του Υπουργού Εθνικής Αμύνης έτσι όπως παρουσιάζονται με αυτό το νομοσχέδιο.
      Σας ευχαριστώ πολύ. Δεν θα σας κουράσω άλλο.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Μαντούβαλε.
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, για τα άρθρα του σχεδίου νόμου, όχι για τις τροπολογίες;
      ΠΡΟΕΔΡΕΥΩΝ (Σωτήρης Χατζηγάκης): Ναι, κύριε Λοβέρδο, επί των άρθρων.
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
     Θέλω να σχολιάσω όσα πιο πολλά άρθρα από το σχέδιο νόμου προλάβω. Χθες συζητήσαμε επί της αρχής σε εξαιρετικό κλίμα. Καταλήξαμε με τον καλύτερο δυνατό τρόπο. Νομίζω ότι τώρα, στην κατ’ άρθρο συζήτηση, έχουμε περιθώριο για περαιτέρω συνεργασία, όλες οι πλευρές της Βουλής, για να επιτύχουμε ένα καλό αποτέλεσμα.
      Η εξήγηση που προσπαθώ να δώσω για το χθεσινό άριστο κλίμα, έχει να κάνει με αυτό που είπε ο κ. Πατσιλινάκος χθες –νομίζω- ότι ξεκινάμε με βάση το ότι ρυθμίζουμε ανάγκες ανθρώπων -αυτό μας φέρνει κοντά- και, δεύτερον, ότι τις ρυθμίζουμε με τρόπο παραπλήσιο ή ταυτόσημο και συνεπώς δεν έχουμε λόγο για προσχηματικές συγκρούσεις. 
      Έτσι, λοιπόν, σε αυτό το κλίμα προχωρώ. 
      Στα άρθρα 1 και 2, κυρίες και κύριοι Βουλευτές, το ΠΑΣΟΚ συμφωνεί. Πρόκειται για την προσαρμογή στον Ευρωπαϊκό Κοινωνικό Χάρτη, ο οποίος είχε κυρωθεί με το ν. 1426 ήδη από το 1984, αλλά είχε υπογραφεί, κυρίες και κύριοι συνάδελφοι, το 1961. 
      Και η περίφημη δυσκολία των εννόμων τάξεων να αναγνωρίσουν και να υιοθετήσουν τα κοινωνικά δικαιώματα ως δικαιώματα που εμπεριέχουν αγώγιμες αξιώσεις, αυτή η δυσκολία δημιουργούσε δισταγμούς που κράτησαν δεκαετίες, άντεξαν ακόμα και από αυτήν τη συνταγματική μεταβολή του 1975, που για πρώτη φορά κατοχύρωσε στην Ελλάδα με τόσο ευρύ και ισχυρό τρόπο τα κοινωνικά δικαιώματα, άντεξε των κυβερνήσεων της Νέας Δημοκρατίας, του ΠΑΣΟΚ, άντεξε των κυβερνήσεων των πολυκομματικών. Και φθάσαμε σήμερα να προχωρούμε και το ΠΑΣΟΚ και η Νέα Δημοκρατία με την πρόταση νόμου και το σχέδιο νόμου στην υιοθέτηση αυτών των ρυθμίσεων των άρθρων 1 και 2 -πολύ σημαντικών ρυθμίσεων- που μας βοηθούν να ξεπεράσουμε αγκυλώσεις, να ξεπεράσουμε τις υπερβολικές και εναντίον των εργασιακών δικαιωμάτων των αξιωματικών και υπαξιωματικών του στρατού δεσμεύσεις τους, να παραμένουν στο στράτευμα για υπερβολικό χρονικό διάστημα προκειμένου να ανταποδώσουν –έτσι θεωρείτο- το καλό που τους έγινε από τις Ένοπλες Δυνάμεις με την εκπαίδευσή τους.
Όχι λοιπόν σε υπερβολικές προσβολές των δικαιωμάτων που έχουν να κάνουν με την εργασία, όχι σε συγκρούσεις με το Συμβούλιο των Αντιπροσώπων του Ευρωπαϊκού Κοινωνικού Χάρτη. Ναι σ’ αυτές τις ρυθμίσεις που δημιουργούν νέα νομικά δεδομένα, ως προς συγκεκριμένα κοινωνικά δικαιώματα.
      Οπωσδήποτε, κύριε Υπουργέ, θα πούμε «ναι» -το έχουμε πει και στη Διαρκή Επιτροπή, ήταν και πρότασή μας- στη μετατροπή της Σχολής Αξιωματικών Νοσηλευτών σε ανώτατο εκπαιδευτικό ίδρυμα.
      Κυρίες και κύριοι Βουλευτές, δεν γίνεται μια απλή, τυπική μετατροπή. Ρυθμίζονται και ουσιώδη ζητήματα, όπως το γεγονός ότι από το ακαδημαϊκό έτος 2005-2006 δίνεται η δυνατότητα να φοιτούν οι σπουδαστές της ΣΑΝ στο Τμήμα Νοσηλευτικής της Σχολής Επιστημόνων Υγείας του Καποδιστριακού Πανεπιστημίου. Η συνύπαρξη αξιωματικών και του υπόλοιπου φοιτητικού κόσμου είναι πολύ θετική και για ακαδημαϊκούς λόγους αλλά και για τον εκκοινωνισμό των αξιωματικών, που συντελείται καλύτερα με τη συνύπαρξή τους με τους υπόλοιπους φοιτητές. Υπερψηφίζουμε επίσης και τη διάταξη που έχει να κάνει με την αναγνώριση της Σχολής των Ψυχολόγων και την ένταξή της στις ίδιες αυτές διαδικασίες. Είναι μια πάρα πολύ θετική ρύθμιση και την ψηφίζουμε και αυτή.
     Θέλω να πω ακόμη –και χθες το βράδυ στο τέλος της συνεδρίασης το είπα, κύριε Υπουργέ- ότι συμφωνούμε με τη διάταξη που ρυθμίζει το θέμα των ανυπότακτων. 
     Μπορεί να μη μας βλέπουν αυτήν τη στιγμή, κυρίες και κύριοι Βουλευτές, πολλοί άνθρωποι ή μπορεί να μη μας διαβάσουν στις εφημερίδες λόγω της απεργίας αλλά ένας συγκεκριμένος κόσμος ανυπότακτων μας παρακολουθεί. Τα γραφεία μας κατακλύστηκαν αυτόν τον καιρό από mails, από μηνύματα, από επιστολές ανθρώπων που εντάσσονται σ’ αυτές τις κατηγορίες. Η περίφημη μη κυβερνητική οργάνωση ή το site στο διαδίκτυο, η «Ομηρία» ή «Οι Όμηροι», μας βομβάρδισε με κείμενα. Ξέρουμε ότι αυτήν τη στιγμή τις θέσεις μας τις παρακολουθούν. 
     Να θυμίσω ακόμη ότι είχαμε προτείνει στη Διαρκή Επιτροπή τη διεύρυνση των ρυθμίσεων περί ανυπότακτων με τη ρύθμιση, η οποία προβλέπει τι θα γίνει με τους νομίμως ευρισκομένους εκτός στρατεύματος, παραδείγματος χάρη τους υπαλλήλους διεθνών οργανισμών. Οι τροπολογίες του κυρίου Υπουργού δείχνουν πως ενσωματώνεται στο σχέδιο νόμου αυτό το αίτημά μας. Χαιρόμαστε γι’ αυτό και ψηφίζουμε και γι’ αυτόν το λόγο τη διάταξη. Η κ. Αντωνίου θα υποστηρίξει στη φάση της συζήτησης για τις τροπολογίες συγκεκριμένη δική μας πρόταση, κύριε Υφυπουργέ, που ζητούμε να την κάνετε δεκτή και που ρυθμίζει το θέμα της στρατεύσεως των παιδιών των μεταναστών μας. Είναι μια δική μας παρέμβαση. Θα την υποστηρίξουμε με δύναμη και ευχόμαστε να αποδεχθείτε τη ρύθμιση για λόγους και ισονομίας αλλά και δικαιοσύνης.
     Ως προς το άρθρο 7, συμφωνούμε και το ψηφίζουμε.
     Στο άρθρο 8, τις παραγράφους 4 και 5 και τις ρυθμίσεις που αυξάνουν τα ηλικιακά όρια των πολιτών που θέλουν να προσφέρουν υπηρεσίες στην Εθνοφυλακή, τις θεωρούμε πάρα πολύ βάσιμες. Αυξάνονται τα ηλικιακά όρια προκειμένου να αντιμετωπιστεί η έλλειψη προθυμίας των πολιτών να βοηθήσουν στην Εθνοφυλακή. Δεν πρέπει να δούμε τη διάταξη με άλλο τρόπο. Θεωρώ ότι αυτή είναι η σωστή ανάγνωσή της.
     Συμφωνούμε και ψηφίζουμε το άρθρο 9.
     Ως προς το άρθρο 10, όπως είπαμε και χθες δεν έχουμε διαφωνίες εκτός από την τελευταία παράγραφο του άρθρου αυτού, την παράγραφο 8.
     Κύριε Υπουργέ, δεν έχουμε πειστεί. Και όχι μόνο δεν έχουμε πειστεί, αλλά και η επιχειρηματολογία σας χθες ήταν αντιφατική. Ήταν αντιφατική η επιχειρηματολογία του Υπουργείου, όπως καταγράφεται στην εισηγητική έκθεση, του αξιότιμου εισηγητή της Πλειοψηφίας κ. Μαντούβαλου, με την επιχειρηματολογία του κ. Πολύδωρα ή αν θέλετε με την επιχειρηματολογία που έχετε αναπτύξει και στη Διαρκή Επιτροπή και εδώ. Γιατί είναι αντιφατική; Γιατί το κείμενό σας λακωνικά, επιγραμματικά ή πολύ σύντομα και εμβαλωματικά –ό,τι θέλετε- αναφέρεται στην ανάγκη ανανέωσης στις Ένοπλες Δυνάμεις. Ο εισηγητής σας αυτό υποστήριξε. Φάνηκε από τον Κοινοβουλευτικό σας Εκπρόσωπο να υποστηρίζετε τη δυνατότητα κάποιου αξιωματικού, επιτυχημένου Αρχηγού Επιτελείου να παραμένει και πέραν των τριών ετών. Αυτό όμως δεν βοηθά την ανανέωση. Δεν καταλαβαίνουμε τι θέλετε να κάνετε και είναι εύλογο, παρ’ όλο το καλό μεταξύ μας κλίμα, να ανησυχούμε. Το ζιζάνιο της δυσπιστίας και της καχυποψίας δεν μας επηρεάζει τυχαία.
      Πρέπει να πάρετε τη διάταξη πίσω. Μπορείτε να τη φέρετε σε γενικότερο σχέδιο νόμου που έχει να κάνει με την ιεραρχία στο στράτευμα. Να την εντάξετε σε ένα πλαίσιο, να δούμε τι θέλετε να κάνετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου δώσετε λίγο χρόνο, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Και επιτέλους, κύριε Υπουργέ, σας καλώ να μας πείτε ποια εμπειρία συσσωρεύτηκε από το 1996 που άλλαξε η διάταξη και πήγαμε στη λογική των δύο ετών συν ένα, ποια εμπειρία αρνητική συσσωρεύτηκε, ποια περίπτωση αξιωματικού σας φάνηκε προβληματική, τι έγινε, τι σας ανησύχησε και αλλάζετε το κείμενο, το κείμενο που ο εισηγητής σας τότε, το 1996, ο νυν Υπουργός Εθνικής Αμύνης το είχε δεχθεί, το αλλάζετε σε μία ασαφή κατεύθυνση.
      Είναι δυνατόν, κύριε Υφυπουργέ, να μη γνωρίζουμε ποια είναι η θητεία ενός Αρχηγού; Είναι δυνατόν –και όπως προκύπτει από τις διατάξεις που μένουν μετά την απάλειψη μιας φράσης που κάνετε με τις ρυθμίσεις σας-  να μένει αόριστο το ζήτημα της θητείας; Δηλαδή, το αφήνετε τελείως ξεκάρφωτο, με συγχωρείτε για τον όρο. Πείτε μας κάτι πιο συγκεκριμένο. Ανησυχούμε ιδιαιτέρως. Τη διάταξη αυτή αν την κρατήσετε δεν θα την ψηφίσουμε. Και μάλιστα, καθ’ όλην τη διάρκεια του κυβερνητικού βίου σας θα σας ασκούμε κριτική, διότι θεωρούμε ότι για λόγους ύποπτους εισάγετε τη διάταξη αυτή. Μάλιστα συνδυάζουμε τη διάταξη αυτή με την εξαγγελία του Υπουργού Εσωτερικών για την κατάργηση του βαθμού του γενικού διευθυντή στη Δημόσια Διοίκηση και του διευθυντή και τη μετατροπή των βαθμών αυτών σε θέσεις με θητεία. Και βλέπουμε ότι συγκροτείται μια συνολική πολιτική η οποία δημιουργεί προβλήματα στη λειτουργία του στρατεύματος και της διοικήσεως.
      Φυσικά, ένας καχύποπτος θα σας πει ότι αυτές είναι προσπάθειες κομματισμού. Δεν διασκεδάσατε τις εντυπώσεις και είναι η διάταξη που χαλάει το κλίμα στη Βουλή μας γι’ αυτό το σχέδιο νόμου. Σας παρακαλώ να εξηγηθείτε κατά τη διάρκεια της ομιλίας σας.
      Όσον αφορά το άρθρο 11, είπατε χθες και προσπαθώ να είμαι δημιουργικός, ξέρω ότι υπερβαίνω τα ακραία όρια…
      ΠΡΟΕΔΡΕΥΩΝ (Σωτήρης Χατζηγάκης): Προσπαθείτε αλλά έχει περάσει ένα δεκάλεπτο.
      ΑΝΔΡΕΑΣ ΛΟΒΕΡΔΟΣ: Δεν θα δευτερολογήσω, κύριε Πρόεδρε, απλώς θέλω να συνεννοηθώ με τον κύριο Υπουργό.
      ΠΡΟΕΔΡΕΥΩΝ (Σωτήρης Χατζηγάκης):  Θα σας δώσω δύο λεπτά ακόμη αλλά θα τα συμψηφίσω με το χρόνο της δευτερολογίας σας.
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε. Δεν θα δευτερολογήσω.
      Ως προς το άρθρο 11, κύριε Υπουργέ, εμείς στη Διαρκή Επιτροπή δεν είχαμε την κατάλληλη ενημέρωση. Είχαμε πει ότι μας φαίνεται σωστό. Αναφέρομαι στο ζήτημα της Γεωγραφικής Υπηρεσίας Στρατού. Χθες είπα και στην ομιλία μου ότι τιμούμε αυτήν την παλαιά και ιστορική υπηρεσία του Υπουργείου Εθνικής Αμύνης. Υπάρχει από το 1889. Μα, ενημερωθήκαμε για τη δυσαρέσκεια και τις ανακοινώσεις των δύο τμημάτων αγρονόμων και τοπογράφων του Μετσοβίου και του Αριστοτελείου Πανεπιστημίου Θεσσαλονίκης, καθώς και τη διαμαρτυρία του Τεχνικού Επιμελητηρίου. 
      Είπατε ότι εν όψει αυτών των διαμαρτυριών προσαρμόσατε τη διάταξη. Και φυσικά έχετε στις τροπολογίες που χθες αναγνώσατε, μία σχετική. Όμως, η ενημέρωσή μου σήμερα το πρωί είναι ότι σε τίποτε τα πράγματα δεν άλλαξαν με την τροπολογία σας, ότι καθίσταται προβληματική η συνέχιση της ύπαρξης του Οργανισμού Χαρτογράφησης και Κτηματολογίου Ελλάδος, ότι δεν θα μπορέσει να έχει αντικείμενο εργασίας, ότι συρρικνούται η σχετική αγορά και ότι είναι δώρον-άδωρον η ρύθμισή σας, διότι απαγορεύετε την κυκλοφορία στην Ελλάδα χαρτών που χρησιμοποιούν δεδομένα ενδεχομένως που ο οποιοσδήποτε μπορεί να βρει από το διαδίκτυο, δεδομένα που μπορούν να κυκλοφορούν σε χάρτες σε όλο τον υπόλοιπο κόσμο, πλην Ελλάδος. 
      Όπως το κρίνουν οι ενδιαφερόμενοι, κύριε Υφυπουργέ, η διάταξή σας είναι διάταξη που θα δημιουργήσει και δεν θα λύσει προβλήματα. Εγώ καταθέτω στο Τμήμα για να ενημερωθούν οι συνάδελφοι, τις σχετικές διαμαρτυρίες των αρμοδίων φορέων, του πανεπιστημίου και του επαγγελματικού χώρου του ΤΕΕ και σας παρακαλώ αυτό το ζήτημα να το δείτε.
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κλείνω με το θέμα των αντιρρησιών συνείδησης. Έχετε προχωρήσει σε πολύ σωστή κατεύθυνση. Επιτέλους, η τιμωριτική θητεία μειώνεται, τη μειώνετε περισσότερο και με την τροπολογία σας, συμφωνούμε και την ψηφίζουμε και σας καλώ, κύριε Υπουργέ, ασκώντας τη διοίκηση στο χώρο του Υπουργείου να δείτε τα ζητήματα της καταστρατήγησης της λοιπής νομοθεσίας σχετικά με τους αντιρρησίες. Πολλές φορές εκεί που υπηρετείται η κοινωνική πολιτική θητεία βάζουν τους ανθρώπους αυτούς να ασκούν καθήκοντα που προβλέπεται να τα ασκούν δημόσιοι υπάλληλοι, που κατέχουν συγκεκριμένες οργανικές θέσεις. Αυτό δεν είναι σωστό. 
Καθυστερούν να πάρουν το μισθό τους ή άλλοι δεν τον παίρνουν καθόλου, αν και τον δικαιούνται. Έχουμε καθυστέρηση της αναγνώρισης της ιδιότητος και συνεπώς περαιτέρω παραμονή τους στο χώρο του στρατεύματος. Η θητεία τους επιμηκύνεται δι’ αυτού του τρόπου, πράγμα που δεν είναι σωστό. 
      Ως προς το συγκεκριμένο θέμα σάς καλώ να δείτε τις εκθέσεις του Συνηγόρου του Πολίτη και ίσως, όχι για το νομοθετικό σας πλαίσιο, αλλά για την καθημερινή σας δουλειά, από τις σκέψεις του Συνηγόρου του Πολίτη να βρείτε κάτι ενδιαφέρον, κάτι σημαντικό, που θα πρέπει να προσέξετε. 
      Δεν έχω άλλο χρόνο και σας ευχαριστώ πολύ για την ανοχή που δείξατε, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σκοπελίτης έχει το λόγο. 
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
     Όπως τονίσαμε και χθες στην παρέμβασή μας στη συζήτηση επί της αρχής του νομοσχεδίου, εμείς θα ψηφίσουμε εκείνα τα άρθρα που δίνουν λύσεις σε χρόνια προβλήματα. Επιπλέον τονίσαμε την ευθύνη και των δύο κομμάτων γι’ αυτό. 
     Τα προβλήματα βέβαια αφορούν το προσωπικό των Ενόπλων Δυνάμεων. Τέτοια άρθρα είναι αυτά που αναφέρονται στους αντιρρησίες συνείδησης, στην εξαγορά της θητείας, στην παραμονή στο Στρατό κλπ. 
      Έχουμε βέβαια, κύριε Πρόεδρε,  και ορισμένες ενστάσεις για τις ρυθμίσεις που γίνονται, όπως αυτή στην οποία αναφερθήκαμε και χθες και αφορά στην αναγνώριση της θητείας των Αξιωματικών που υπηρέτησαν σε στρατούς άλλων χωρών. 
      Είχαμε πει, κύριε Υφυπουργέ, ότι η αναγνώριση αυτή πρέπει να καλύπτει και εκείνους που υπηρέτησαν σε στρατούς χωρών έξω από την Ευρωπαϊκή Ένωση. Δεν καταλαβαίνουμε το λόγο αλλά δεν θα επιμείνουμε, γιατί ειπώθηκαν αρκετά χθες στην Αίθουσα γι’ αυτήν την ανάγκη. 
      Όσον αφορά στη σύσταση της ειδικότητας ψυχολόγου των Σωμάτων Υγειονομικού που αναφέρεται στο άρθρο 3, δεν έχουμε αντίρρηση, αλλά θα θέλαμε να κάνουμε μια επισήμανση. Θα χρειαστεί, κατά την άποψή μας, να φτιαχτούν ένα σωρό τέτοιες ψυχιατρικές υποστηρίξεις για να τα βγάλουμε πέρα με ένα στρατό που είναι από τη φύση του δύσκολος και γίνεται καθημερινά όλο και πιο δύσκολος για τους νέους ανθρώπους που υπηρετούν σε αυτόν, εξαιτίας των καινούργιων αποφάσεων που παίρνονται. 
      Αντίρρηση έχουμε με το άρθρο 8. Αλήθεια, κυρίες και κύριοι συνάδελφοι, έχουμε ανάγκη ως χώρα εθνοφυλάκων σαράντα πέντε έως εξήντα χρονών ή στόχος μας είναι, όπως τονίσαμε και στη συζήτηση στην αρμόδια επιτροπή, να τακτοποιήσουμε επαγγελματικά κάποιους ανθρώπους πλασάροντας το όραμα της πατρίδος ως αξιοπρεπέστερης εργασίας από άλλες; 
      Όπως τονίσαμε και στην επιτροπή, εμείς διαφωνούμε με την εμπορευματοποίηση της έννοιας της πατρίδας και δεν πιστεύουμε ότι μπορεί κάποιος να μιλά διεθνικά, χωρίς να έχει την αντίληψη ενός πραγματικού πατριωτισμού και όχι ενός στενά ευνοούμενου εθνικισμού. Συνεπώς εμείς θα καταψηφίσουμε αυτό το άρθρο. 
      Σε σχέση με το άρθρο 10 που αφορά στη θητεία των Αρχηγών των Ενόπλων Δυνάμεων, έχουμε και εδώ μια ένσταση ως προς το εξής σημείο: Ο έλεγχος που θέλει να έχει η εκάστοτε κυβέρνηση, το κάθε κόμμα που κυβερνά, στην ηγεσία των Ενόπλων Δυνάμεων, σε καμιά περίπτωση  δεν πρέπει να δημιουργεί πρόβλημα στο αξιόμαχο. Λέτε βέβαια ότι δίνεται η δυνατότητα ανανέωσης για ένα χρόνο ακόμα αλλά και αυτό είναι μια συρρίκνωση, που δημιουργεί λειτουργικά προβλήματα. Το επισημαίνουμε αυτό ως μια ένσταση που έχουμε για τη θητεία των Αρχηγών των Ενόπλων Δυνάμεων. 
      Όσον αφορά στο άρθρο 11, στη χθεσινή παρέμβασή μας τονίσαμε ότι σε καμιά περίπτωση δεν πρέπει να φύγει η Γεωγραφική Υπηρεσία από τον έλεγχο του δημοσίου. 
O κύριος Υφυπουργός είπε ότι αυτό απαρέγκλιτα θα τηρηθεί. Θα ανήκει και θα  αναβαθμιστεί η υπηρεσία αυτή. Εμείς ακούσαμε την τοποθέτηση αυτή. Θέλουμε να πιστεύουμε ότι θα γίνει πράξη η αναβάθμιση. 
      Τώρα, όπως είπαμε και στην επιτροπή, κύριε Πρόεδρε, για να αποφευχθεί η εμπορευματοποίηση σε επίπεδο εταιρειών, προτείνουμε στην τελευταία παράγραφο, εκεί που αναφέρεστε στις ποινές που επιβάλλονται, το πρόστιμο που θα επιβάλλεται να μην είναι «μέχρι 20.000 ευρώ», αλλά να είναι «20.000 ευρώ». Το κατώτερο δηλαδή να είναι 20.000. Αυτό για λόγους ηθικής τάξης και όχι για να εισπράξει το κράτος χρήματα από αυτήν τη δουλειά.
      Στο άρθρο 12 η βασική μας διαφωνία δεν είναι καινούργια, είναι παλιά. Έχουμε βασική αντίρρηση στο να χρησιμοποιείται ο Στρατός σε αστυνομικά καθήκοντα. Την έχουμε αναπτύξει πάρα πολλές φορές. Είναι γνωστή η θέση του Κομμουνιστικού Κόμματος πάνω σε αυτό το θέμα. Πέρα όμως από αυτό, κύριε Πρόεδρε, δεν μπορούμε να καταλάβουμε σε τι θα συντελέσει αυτό στην ίδια την ευπρέπεια των Ολυμπιακών Αγώνων. Εκτός από αυτό όμως είναι και πέρα για πέρα άηθες, αντιστρατιωτικό και άκρως επικίνδυνο το θέαμα μαθητών στρατιωτικών σχολών, οι οποίοι άοπλοι θα συνοδεύουν αστυνομικούς στα ολυμπιακά αστυνομικά τους καθήκοντα.
      Σε σχέση με το άρθρο 13, ενώ συμφωνούμε με το άρθρο αυτό που δίνει τα ίδια δικαιώματα στις γυναίκες με αυτά που έχουν οι άνδρες αξιωματικοί και ενώ οι διατάξεις έχουν αναδρομική ισχύ, δεν θεμελιώνεται το δικαίωμα λήψης αναδρομικών αποδοχών. Τονίσαμε και στην επιτροπή ότι πρέπει να ικανοποιηθεί αυτό το ζήτημα. Δεν είναι πολλά τα χρήματα. Μπορούν να βρεθούν μέσα από τις περικοπές από τα πανάκριβα εξοπλιστικά προγράμματα που κάνουμε. Έτσι, για να είμαστε εντάξει απέναντι σε αυτές τις γυναίκες που υπηρετούν τόσα χρόνια στις Ένοπλες Δυνάμεις. 
      Σε σχέση με το  άρθρο 14, όπως τονίσαμε και εχθές, αυτό έχει έρθει πολλές φορές σε συζήτηση στη Βουλή και πρέπει επιτέλους να δοθεί οριστική λύση, όχι υπόσχεση, κύριε Υφυπουργέ, ότι θα λυθεί το θέμα. Και βέβαια η λύση αυτή πρέπει να ικανοποιεί τα αιτήματα αυτών των ανθρώπων, πολύ περισσότερο που τα αιτήματα αυτά θεωρούνται και είναι δίκαια. Αυτό αναφέρεται και στην ειδική έκθεση του Συνηγόρου του Πολίτη. Εκείνο που ζητάνε αυτοί οι άνθρωποι, που στο κάτω-κάτω της γραφής δεν φαίνεται να βρέθηκαν σαν επίτακτοι, γιατί έτσι το θέλησαν οι ίδιοι, είναι να τακτοποιηθούν τα συνταξιοδοτικά τους ζητήματα, να τακτοποιηθούν οι ναυτεργάτες που μετακινήθηκαν χωρίς τη θέλησή τους στο ΙΚΑ.
      Αν δεν γίνει αυτό, κύριε Υπουργέ, τότε το συγκεκριμένο άρθρο είναι σαν να έρχεται να τακτοποιήσει ρουσφετολογικά τους τελευταίους προσληφθέντες και με τον τρόπο που προσελήφθησαν. Το πρόβλημα, επαναλαμβάνω, είναι να τακτοποιηθούν εκείνοι οι άνθρωποι που πραγματικά παρά τη δική τους άποψη και θέληση βρέθηκαν να είναι επίτακτοι και δούλεψαν όλα τα χρόνια. Γι’ αυτό, κύριε Υπουργέ, παρά την υπόσχεση που δώσατε, εμείς θα καταψηφίσουμε αυτό το άρθρο. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκοπελίτη.
      Κυρίες και κύριοι συνάδελφοι, με απόφαση του Προέδρου του Συνασπισμού Ριζοσπαστικής Αριστεράς κ. Νίκου Κωνσταντόπουλου ορίζεται Κοινοβουλευτικός Εκπρόσωπος ο Βουλευτής κ. Ιωάννης Δραγασάκης κατά τη συζήτηση του σχεδίου νόμου του Υπουργείου Εθνικής Άμυνας: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις».
      Το λόγο έχει ο κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, όπως και χθες είπα, οι δικές μας παρατηρήσεις επί των άρθρων έχουν τη μορφή τροπολογιών και αναφέρθηκα χθες σε περίπου δέκα συγκεκριμένα θέματα. Θα ήθελα να συνεχίσω τώρα με διάφορα θέματα στα οποία δεν είχα χθες το χρόνο να αναφερθώ.
      Το ένα θέμα είναι αυτό των αναδρομικών, η θεμελίωση δικαιώματος για αναδρομικές αποδοχές στο άρθρο 13 παράγραφος 3 και στο άρθρο 14 παράγραφος 5.
      Το δεύτερο θέμα είναι η προαγωγή ανθυπασπιστών των παραγωγικών σχολών, όπου επίσης προτείνουμε μια ρύθμιση, οι ανθυσπασπιστές των παραγωγικών σχολών να προάγονται στο βαθμό ανθυπολοχαγού με τη συμπλήρωση δεκαεννέα ετών υπηρεσίας.
      Υπάρχει ένα θέμα με την ομαλή σταδιοδρομία των αξιωματικών του Πολεμικού Ναυτικού που προέρχονται από υπαξιωματικούς και το οποίο έχει αντιμετωπιστεί και για το Στρατό Ξηράς και για την Αεροπορία. Άρα, μένει μόνο αυτή η εκκρεμότητα. Προτείνουμε με την τροπολογία με γενικό αριθμό 100 την αντιμετώπιση του θέματος αυτού.
      Επίσης υπάρχει το θέμα της στελέχωσης του Αυτόνομου Οικοδομικού Οργανισμού Αξιωματικών, νομικών προσώπων δημοσίου δικαίου, με το γνωστό του ρόλο, αλλά για να παίξει αυτόν το ρόλο, να ενισχυθεί. Υπάρχει σχετική τροπολογία.
      Η δεύτερη παρατήρηση που έχω να κάνω απευθύνεται στους Κοινοβουλευτικούς Εκπροσώπους των άλλων κομμάτων, τον κ. Μαντούβαλο και τον κ. Λοβέρδο. Νομίζω ότι ορισμένες τροπολογίες, που ήδη χθες ανέφερα, θα μπορούσαν να υποστηριχθούν, επειδή και ο κ. Λοβέρδος έκανε αναφορά στο δίκτυο «ΟΜΗΡΟΙ» κλπ. Αναφέρομαι ειδικότερα στο να μειωθεί ο χρόνος για τον οποίο υπάρχει υποχρέωση στράτευσης από τα σαράντα πέντε στα σαράντα στο άρθρο 5, να διευρυνθεί η έννοια του συμμαχικού κράτους ή, εν πάση περιπτώσει, να δούμε πώς θα αντιμετωπιστεί το θέμα όσων έχουν κάνει προηγούμενη θητεία σε στρατούς μη νατοϊκών ή ευρωπαϊκών χωρών και ανέφερα το ενδεικτικό αλλά όχι μοναδικό παράδειγμα της Αλβανίας. Η έννοια του μονίμου κατοίκου εξωτερικού σε ό,τι αφορά τη στρατολογική χρήση για την οποία υπάρχουν και οι παρατηρήσεις του Συνηγόρου του Πολίτη και παλαιότερες δηλώσεις του σημερινού Υπουργού. Υπάρχει το θέμα των νέων μεταδιδακτορικών ερευνητών όπου πρέπει να μειωθεί ο χρόνος στα τριάντα δύο και το θέμα της εξαγοράς θητείας. Νομίζω, επειδή δεν πρόσεξα αν ο κ. Μαντούβαλος και ο κ. Λοβέρδος συμφωνούν, ότι μπορούν να γίνουν αποδεκτές αυτές οι τροπολογίες και με αυτήν την ομόφωνη γνώμη να διευκολυνθεί και ο Υπουργός να τις υιοθετήσει.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ματζαπετάκης είναι απών και διαγράφεται.
      Το λόγο έχει η κυρία Αντωνία Αντωνίου.
      ΑΝΤΩΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, χθες είχαμε μια πολύ παραγωγική και δημιουργική συζήτηση, όσον αφορά αυτό το νομοσχέδιο, γιατί, όπως είπαμε όλοι, αφορά ανθρώπους, εργαζόμενους που έχουν σχέση με τις Ένοπλες Δυνάμεις και γι’ αυτό είναι πολύ σημαντικό για εμάς.
      Θα ήθελα να πω ότι τα τελευταία χρόνια έγιναν πολλές προσπάθειες να αλλάξουν αντιλήψεις στο στρατό, για να μπορούμε να μιλάμε σήμερα στο άρθρο 5 για τους αντιρρησίες συνείδησης και τους ανυπότακτους και να φέρνει το άρθρο αυτό πολύ σοβαρές ρυθμίσεις, έτσι ώστε να αντιμετωπιστούν προβλήματα που έχουν πάρα πολλοί νέοι που ζουν στο εξωτερικό. Θα ήθελα να τονίσω ότι τα προβλήματα δεν τα έχουν δημιουργήσει οι ίδιοι και δεν είναι μια ευχάριστη γι’ αυτούς κατάσταση. Αντίθετα δεν είναι με δική τους επιλογή. Είναι πολύ άσχημο να είσαι νέος άνθρωπος, να σπουδάζεις στο εξωτερικό και να έχεις πρόβλημα να έρθεις στη χώρα σου να δεις τους δικούς σου ανθρώπους ακόμα και σε δύσκολες στιγμές
Το λέω αυτό διότι συμφωνώ με την παράγραφο 10 του άρθρου 5. Βέβαια είναι πολύ θετική η ρύθμιση για τους αντιρρησίες συνείδησης. Σιγά σιγά και στις Ένοπλες Δυνάμεις αρχίζουμε να συνειδητοποιούμε ότι υπάρχουν άνθρωποι με διαφορετικές απόψεις και προσεγγίσεις και θα πρέπει να υπάρχει μία ανοχή προκειμένου να ενταχθούν και αυτοί στον κορμό των Ενόπλων Δυνάμεων. Πρέπει να πω εδώ ότι στην αλλαγή αυτής της αντίληψης στις Ένοπλες Δυνάμεις έχουν συμβάλει πάρα πολύ οι πολιτικές νεολαίες. Αυτό το λέω γιατί με την ιδιότητα που είχα παλιά, της Γραμματέως της Νεολαίας ΠΑΣΟΚ, μπορώ να πω ότι όλες οι πολιτικές νεολαίες έχουν προσπαθήσει να φτάσουμε σήμερα σ’ αυτά τα άρθρα. 
      Θα συμφωνήσω μαζί σας, κύριε Υπουργέ, στο ότι πρέπει να ξαναδούμε τα θέματα των ανυπότακτων, γιατί πρόκειται για ένα θέμα που δεν λύνεται, και να δούμε ποιες ρυθμίσεις μπορούν να υπάρξουν. Είπατε κάποιες απόψεις, υπάρχουν τέτοιες θέσεις ορισμένων πολιτικών νεολαίων εδώ και καιρό, αλλά σίγουρα ακόμα και αν δεν λύσουμε αυτό το θέμα, θα πρέπει κάθε φορά να βλέπουμε πώς μπορούμε να αντιμετωπίσουμε τέτοια προβλήματα.  
      Όσον αφορά τις γυναίκες ανθυπασπιστές, στελέχη των Ενόπλων Δυνάμεων, έρχεται το άρθρο 13 να λύσει θέματα για την προαγωγή και την εξέλιξή τους σε σχέση με τους άνδρες συναδέλφους τους. Πρόκειται για ένα θέμα το οποίο μας βρίσκει απόλυτα σύμφωνους. Άλλωστε στο θέμα αυτό υπήρχε μία αδικία της πολιτείας.
      Βέβαια, θα το πω ξανά, κύριε Υπουργέ, ότι χθες στην τοποθέτησή σας είπατε ότι δεν υπάρχει οικονομικό θέμα και ότι μπορεί να υπάρχει για μία μόνο σειρά. Νομίζω, λοιπόν, ότι θα ήταν καλό να το δούμε, δεδομένου ότι θα αφορά μία μόνο σειρά και το θέμα ήταν μόνο ηθικό. 
      Στο άρθρο 14, η πρότασή μας είναι να αναγνωρίσουμε την προηγούμενη υπηρεσία αυτών των ανθρώπων που σήμερα τους δίνουμε τη δυνατότητα να δουλέψουν στις Ένοπλες Δυνάμεις μέσα από την οργανική τους θέση. Θα πρέπει, λοιπόν, να αναγνωρίσουμε την προηγούμενη προϋπηρεσία για να μη χαθεί το εισόδημά τους, δεδομένου ότι μπαίνει ένα θέμα που αφορά το εάν η θέση τους είναι οργανική ή προσωποπαγής και επομένως εάν θα παίρνουν τα χρήματα τα οποία έπαιρναν ή θα αναγκαστούν να παίρνουν πλέον λιγότερα. Επιπλέον, θα πρέπει να αναγνωρίσουμε την προηγούμενη υπηρεσία τους για να θεωρείται συντάξιμος χρόνος και να τους δίνεται η δυνατότητα επιλογής ασφαλιστικού φορέα. 
      Κλείνοντας, θα ήθελα να πω ότι στο άρθρο 10 δεν καλύφθηκα με τη δική σας τοποθέτηση χθες και δεν κατάλαβα ποια είναι η φιλοσοφία σας, ώστε να μην υπάρχει θητεία στην ηγεσία των Ενόπλων Δυνάμεων. Όπως είπα και χθες στην τοποθέτησή μου, τα επιχειρήματά σας δεν τεκμηριώνουν τα επιχειρήματα του εισηγητή της Πλειοψηφίας και τη φιλοσοφίας που υπήρχε στην επιτροπή για ανανέωση της ηγεσίας και όχι μόνο, ώστε να ξεμπλοκάρουμε την επετηρίδα η οποία υπάρχει δεδομένου μάλιστα ότι υπάρχουν διαμαρτυρίες από τους αξιωματικούς. Όπως είπα –και το τονίζω ξανά- κατά την άποψή μας δεν μπορεί να έχουμε μία τέτοια αντίληψη για την ηγεσία, δηλαδή να κρίνεται με πιέσεις και αντιλήψεις επετηρίδας. Μπορούμε με νέο νόμο, τον οποίο θα φέρετε, σε σχέση με την ιεραρχία και τις προαγωγές, να αντιμετωπίσουμε τέτοια προβλήματα που μπορούν να υπάρχουν στους διάφορους κλάδους. 
      Το θέμα όμως της ηγεσίας των Ενόπλων Δυνάμεων είναι εντελώς ξεχωριστό, δεδομένου ότι έχουν τεράστιες ευθύνες. Και νομίζω ότι τέτοιες θέσεις ευθύνης πρέπει να έχουν και θητεία και τη δυνατότητα να ασκούν τις δικές τους πολιτικές. Νομίζω ότι δεν υπάρχει θέμα. Όποτε κρίνει η Πολιτεία ότι υπάρχει σοβαρό πρόβλημα -διότι για να αλλάξουμε την ηγεσία θα πρέπει να υπάρχει τεράστιο πρόβλημα- να μπορούν να υπάρχουν ασφαλιστικές δικλίδες. Κατά την άποψή μας, ήδη υπάρχουν. Δηλαδή το ΚΥΣΕΑ είναι ένα ανώτατο συλλογικό όργανο και αλίμονο εάν το ΚΥΣΕΑ δεν μπορεί να αλλάξει την ηγεσία του στρατεύματος. 
      Γι’ αυτό το λόγο, πιστεύουμε ότι άλλο είναι το σκεπτικό σας. Δεν μπορούμε να καταλάβουμε τους λόγους. Δεν θέλω να σας κατηγορήσω για κομματικοποίηση, διότι κατά την άποψή μου, δεν είναι αυτό το θέμα. Το θέμα είναι τι στρατό θέλουμε και εάν μπορεί να είναι σύγχρονος και αποτελεσματικός και αν σεβόμαστε τα στελέχη μας και μάλιστα κάποια στελέχη, τα οποία έχουν κριθεί πάρα πολλές φορές και πάρα πολύ σκληρά για να φτάσουν σ’ αυτή τη θέση. Και μάλιστα έχουμε επενδύσει και ως ελληνικός λαός, αλλά και ως Ένοπλες Δυνάμεις σ’ αυτά τα στελέχη. Γι’ αυτό νομίζουμε ότι αυτή η θέση σας δεν εκπληροί ακόμη τους στόχους που βάλατε. 
	Κλείνοντας, θα ήθελα να πω ότι, αφού πλέον έχουμε καταφέρει να μειώσουμε τη στρατιωτική θητεία και σήμερα μιλάμε εδώ είτε για τους αντιρρησίες συνείδησης είτε για θέματα των ανυπότακτων, που πρέπει να λύσουμε, πρέπει να μιλήσουμε και για κάποιους άλλους νέους ανθρώπους, που είναι δικοί μας αλλά ζουν στο εξωτερικό. Είναι δηλαδή μόνιμοι κάτοικοι του εξωτερικού ή όπως αλλιώς τους λέμε μετανάστες. 
      Σίγουρα το ελληνικό Κοινοβούλιο έχει ιδιαίτερη ευαισθησία για τον Απόδημο Ελληνισμό και για τους νέους του Αποδήμου Ελληνισμού. Γιατί όταν μιλάμε στο μέλλον για απόδημους Έλληνες, θα πρέπει να κοιτάξουμε την τρίτη και τέταρτη γενιά αποδήμων. Γι’ αυτόν το λόγο, μια και υπάρχει τέλος πάντων η δυνατότητα, ας τη δούμε αναλογικά και σε αυτούς τους νέους. Διότι θα έχουν τη δυνατότητα να έρθουν και να ενταχθούν στον εθνικό κορμό των Ενόπλων Δυνάμεων, να έρθουν κοντά στην Ελλάδα. Νομίζω ότι αυτό θα είναι εθνικό συμφέρον για όλους μας. 
	Σας ευχαριστώ πολύ. 
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Αντωνίου. 
	Το λόγο τώρα έχει ο κ. Καρχιμάκης. 
	ΜΙΧΑΗΛ ΚΑΡΧΙΜΑΚΗΣ: Ευχαριστώ, κύριε Πρόεδρε. 
	Θέλω να επαναλάβω και εγώ ότι συμφωνούμε με τις περισσότερες διατάξεις αυτού του νομοσχεδίου. Είναι ένα νομοσχέδιο οι διατάξεις του οποίου έχουν διαχυμένη ωφέλεια σε πολλούς ανθρώπους. Είμαστε υποχρεωμένοι να τη στηρίξουμε. Άλλωστε μια σειρά από διατάξεις αυτού του νομοσχεδίου είχαν περιληφθεί και στη δική μας πρόταση νόμου και είναι διατάξεις, που είχαν κατατεθεί στη Βουλή, αλλά δεν προλάβαμε να τις ψηφίσουμε. 
	Θέλω να κάνω μερικές παρατηρήσεις. Κατ’ αρχάς στο άρθρο 1 στην παράγραφο 7 για τους αξιωματικούς του υγειονομικού σώματος, που αποκτούν με μέριμνα της υπηρεσίας εξειδίκευση και αναλαμβάνουν υποχρέωση παραμονής στην υπηρεσία για πέντε έτη. Εδώ θέλω να πω, κύριε Υπουργέ, ότι όταν κάνουν ειδικότητα σε στρατιωτικά νοσοκομεία και ταυτόχρονα ασκούν στρατιωτικά καθήκοντα, αυτός ο χρόνος να αφαιρείται από τα πέντε παραπάνω χρόνια, που επιβάλλονται λόγω ειδικότητας. 
	Επίσης η ρύθμιση της παραγράφου 15 του άρθρου 1 αναιρεί όλη την προσπάθεια που γίνεται για τη μείωση της υποχρέωσης παραμονής των στρατιωτικών στις Ένοπλες Δυνάμεις, γιατί αφαιρεί το χρόνο της ειδικότητας από το χρόνο υπηρεσίας. Αν υπήρχε εδώ πιθανότητα και περίπτωση να υπάρξει απάλειψη αυτής της παραγράφου, θα ήταν καλό. 
	Η διάταξη του άρθρου 5 αφορά τη μείωση της άοπλης εναλλακτικής θητείας των αντιρρησιών συνείδησης. Βεβαίως είναι το επακόλουθο της μείωσης της θητείας στις Ένοπλες Δυνάμεις από 1-1-2004 στους δώδεκα μήνες. Είναι μια σημαντική διάταξη. Είναι ένα πάγιο αίτημα των πολιτικών νεολαιών, όπως ανέφερε και η συναδέλφισσα κ. Αντωνίου, που για πολλές δεκαετίες υπήρχε. Έγινε πράξη μέσα από τη διαδικασία της αναδιοργάνωσης, που εφάρμοσε το ΠΑΣΟΚ τα τελευταία χρόνια. 
Αυτή η διάταξη για τη μείωση της θητείας των αντιρρησιών συνείδησης προτείνεται στα πλαίσια της αναλογικότητας και της εφαρμογής του Ευρωπαϊκού Κοινωνικού Χάρτη στη χώρα μας. Είναι μία σημαντική διάταξη την οποία είμαστε υποχρεωμένοι να στηρίξουμε, να  ψηφίσουμε, γιατί ξεκίνησε από μας. Επίσης θα συμφωνήσω  με τις ρυθμίσεις που γίνονται στο θέμα των ανυποτάκτων,  γιατί αφορούν χιλιάδες ανθρώπους, οι οποίοι πρέπει κάποια στιγμή να τακτοποιηθούν. 
      Όσον αφορά το άρθρο 6 είναι σημαντική η τροποποίηση της ρύθμισης που δεχθήκατε, έτσι ώστε να περιληφθούν και οι νόμιμα ευρισκόμενοι εκτός στρατεύματος. Είναι και αυτό μία σημαντική παρέμβαση, που νομίζω ότι αν δεν συμπεριλαμβανόταν στο νομοσχέδιο θα ήταν μία αδικία.
      Σε  ό,τι αφορά το θέμα της θητείας των Αρχηγών, θέλω να εκφράσω τη διαφωνία μου. Η διάταξη  με τη διετή θητεία –το είπα και χθες-  ήταν σε εναρμόνιση της ελληνικής νομοθεσίας με τα ισχύοντα σε ανεπτυγμένες χώρες, σε χώρες της Ευρωπαϊκής  Ένωσης και ήταν σε μία λογική οι Αρχηγοί των Επιτελείων να μπορούν να ασκήσουν  απερίσπαστα τα καθήκοντά τους, να μπορούν να σχεδιάσουν.  Η συνεχής ανασφάλεια που θα υπάρχει, νομίζω ότι και δεν θα τους επιτρέπει να σχεδιάσουν σωστά στον τομέα τους, αλλά ταυτόχρονα θα δημιουργήσει  και ένα κλίμα  ανυπακοής, ένα κλίμα αμφισβήτησης, θα έλεγα, όλων των υφισταμένων από τη στιγμή που γνωρίζουν ότι ο  εκάστοτε Αρχηγός είναι ανά πάσα στιγμή υπό κρίση. Διότι, ναι μεν  μπορεί να λένε ότι είναι ένα χρόνο η θητεία του, αλλά ποιος μπορεί να αμφισβητήσει ότι  δεν μπορεί, αν κάποια στιγμή χρειαστεί, να κριθεί σε έκτακτη κρίση ο οποιοσδήποτε Αρχηγός και να φύγει από το Στρατό; Άρα αυτό έχει πολλαπλές επιδράσεις και όσον αφορά το σχεδιασμό, αλλά και όσον αφορά τη δομή και τη λειτουργία του στρατού, σε σχέση με την ιεραρχία και την πειθαρχία. Αυτό θα το δείτε στην πορεία και θα δείτε τις συνέπειες που θα έχει στο στράτευμα, στις Ένοπλες Δυνάμεις.
      Με το άρθρο 13 προτείνεται η ρύθμιση των προαγωγών των  γυναικών ανθυπασπιστριών, που κατατάχθηκαν τα έτη 1979, 1980, 1981, 1982. Θα πρέπει εδώ να τονίσουμε ότι η καθυστέρηση των προαγωγών τους ήταν μία αδικία σε βάρος τους. Είναι γνωστό ότι το θέμα επιχειρήθηκε πολλές φορές να ρυθμιστεί, αλλά οι διαφορές απόψεων μεταξύ πολιτικής και στρατιωτικής ηγεσίας ήταν εκείνες που εμπόδισαν να προχωρήσει. Όμως ξεπεράστηκαν και με την προηγούμενη πολιτική ηγεσία, αφού οι ρυθμίσεις ήταν  στις διατάξεις που είχαν κατατεθεί στη Νομοπαρασκευαστική Επιτροπή της Βουλής και στην πρόταση νόμου που καταθέσαμε. Και βεβαίως είναι ιδιαίτερα ευχάριστο σε μας να ψηφίσουμε αυτήν τη διάταξη σήμερα, γιατί τακτοποιεί ένα μεγάλο αριθμό ανθρώπων.
      Με το άρθρο 14 επίσης προτείνεται η τακτοποίηση ενός πολύ σημαντικού ζητήματος, που αφορά τριακόσιους εργαζόμενους στο Πολεμικό Ναυτικό, τους επίτακτους. Το πρόβλημα των επιτάκτων –το ξέρουμε όλοι-  έγινε ιδιαίτερα οξύ μετά την κατάργηση του νομοθετικού διατάγματος «περί γενικής επιστράτευσης» και η ένταξή τους σε κενές οργανικές θέσεις λύνει το πρόβλημα  και την εργασιακή τους εκκρεμότητα. Εδώ θέλω να ενώσω κι εγώ τη φωνή μου με τους συναδέλφους ότι θα πρέπει να ρυθμίσετε το θέμα των αποδοχών τους και το θέμα των συντάξιμων χρόνων.
      Κύριε Υπουργέ, το νομοσχέδιο αυτό, είναι ένα νομοσχέδιο, όπως είπα και στην αρχή, που κινείται σε μία πορεία διαχυμένης ωφέλειας για πολλούς ανθρώπους. Άλλωστε το αποτέλεσμα της πολιτικής κρίνεται από το κατά πόσον τα περιεχόμενα των πολιτικών  που ασκούμε ή εφαρμόζουμε έχουν να κάνουν με ωφέλεια ανθρώπων. Εκεί επιτυγχάνεται το αποτέλεσμά της.  Και μπορούμε να είμαστε υπερήφανοι, διότι  ασκώντας μία συγκεκριμένη πολιτική εμείς που είμαστε εδώ σε αυτήν την Αίθουσα ωφελήσαμε, ευχαριστήσαμε ανθρώπους.
      Κλείνοντας, θέλω να κάνω μία παρατήρηση. Νομίζω ότι αναφερθήκατε -αλλά θα πρέπει να το δούμε- στο θέμα για τους προερχόμενους από τις παραγωγικές σχολές υπαξιωματικών όλων των Σωμάτων, όπου ο μέγιστος χρόνος παραμονής στο βαθμό του ανθυπασπιστή πρέπει να ανέρχεται στα δεκαεννέα χρόνια και όχι στα είκοσι ένα, όπως ήταν μέχρι σήμερα. Νομίζω ότι δώσατε τις απαραίτητες διευκρινίσεις, αλλά μπαίνει ένα άλλο θέμα. Αποτέλεσμα της πρακτικής αυτής είναι ότι αυτά τα στελέχη δεν τυγχάνουν της αντιμετώπισης που δικαιούνται από την πολιτεία. Η διάταξη του άρθρου 3 του παρόντος νομοσχεδίου ορθώς προβαίνει σε αναδρομική προαγωγή των γυναικών ανθυπασπιστών. Μήπως, λοιπόν, πρέπει να δούμε και την αναδρομικότητα και σε αυτήν την κατηγορία; Είναι μία αποκατάσταση μίας αδικίας. Μην πάμε σε ρύθμιση δύο ταχυτήτων. Νομίζω ότι δεν υπάρχει και οικονομική επιβάρυνση. Έχουμε καταθέσει μία τροπολογία. Να δείτε αυτό το θέμα, πως από τη στιγμή που δεν υπάρχει επιβάρυνση, σωστό είναι να γίνει δεκτή. 
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας):  Ευχαριστώ. 
      Αυτό που αισθάνομαι και θέλω κατ’ αρχήν να πω είναι να ευχαριστήσω όλους τους συναδέλφους για τη συμβολή τους στη συζήτηση του νομοσχεδίου. Πραγματικά οι ιδέες, οι προτάσεις, οι θέσεις ήταν χρήσιμες και για μία ακόμη φορά να ευχαριστήσω όλους από όλα τα κόμματα και τον καθένα χωριστά για το όμορφο κλίμα που διαμορφώθηκε σε αυτήν τη συζήτηση. Είναι ένα χρέος που δημιουργείται σε όλους και πρωτίστως στο Υπουργείο Εθνικής Άμυνας  να συνεχίσουμε να νομοθετούμε, να επιλύουμε προβλήματα που αντιμετωπίζουν οι Ένοπλες Δυνάμεις μας σε κλίμα συναίνεσης, με διάλογο, γιατί έτσι θα έχουμε προσφέρει  και θα έχουμε εκτελέσει ως ηγεσία του Υπουργείου Εθνικής Άμυνας το καθήκον μας πάνω απ’ όλα.
     Εκεί που διαφωνήσαμε και δε νομίζω ότι έπρεπε να δοθεί τόσο βάρος από πλευράς Αντιπολίτευσης είναι το θέμα της κατάργησης της μονιμότητας της ηγεσίας των Ενόπλων Δυνάμεων, κάτι που δεν συμβαίνει στους αμέσως πιο κάτω βαθμούς. Ο αντιστράτηγος ή ο Αρχηγός ενός σχηματισμού, ο διοικητής του 4ου Σώματος Στρατού, κρίνεται ανά πάσα στιγμή. Η λέξη μονιμότητα στην ελληνική κοινωνία δεν ξέρω πόσο έχει προσφέρει και πώς την αντιλαμβάνεται ο λαός μας. Σε μία τόσο νευραλγική θέση, όλοι μας κρινόμαστε, όλοι μας πρέπει να κρινόμαστε.
      ΑΝΔΡΕΑΣ ΛΟΒΕΡΔΟΣ: Ουδείς χρησιμοποίησε τέτοιο όρο.
      ΠΡΟΕΔΡΕΥΩΝ (Σωτήρης Χατζηγάκης):  Παρακαλώ, όχι διακοπές.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Μα, χρησιμοποιήσατε γενικούς διευθυντές, που στο κάτω-κάτω ο Αρχηγός Ενόπλων Δυνάμεων δεν είναι του βαθμού του γενικού διευθυντού, είναι του γενικού γραμματέα και με παλιότερη νομοθεσία. 
     Δε νομίζω ότι ήταν τέτοιο το θέμα, που έπρεπε να μας απασχολήσει ή όταν ψηφίζουμε στο σύνολο ένα νομοσχέδιο τόσο ευεργετικό να πρέπει να διαφωνήσουμε και να το καταψηφίζουμε. Το Σύνταγμά μας λέει ότι η Κυβέρνηση διοικεί τις Ένοπλες Δυνάμεις. Για παράδειγμα έγινε επιλογή ενός Αρχηγού ΓΕΕΘΑ. Εμείς σήμερα –το δηλώνω για δεύτερη φορά- συνεργαζόμαστε άριστα με την ηγεσία των Ενόπλων Δυνάμεων, και με τα τρία όπλα και με τον Αρχηγό ΓΕΕΘΑ συναποφασίζουμε. Πέστε ότι κάποια στιγμή κάποιος Αρχηγός ΓΕΕΘΑ  διαφωνεί με την κυβερνητική πολιτική και το κυβερνητικό πρόγραμμα που έχει εγκρίνει ο ελληνικός λαός ενός κόμματος που θα έρθει στην εξουσία, σήμερα εμείς, αύριο κάποιος άλλος. Δεν θα μπορεί η Κυβέρνηση αυτόν τον Αρχηγό κάποια στιγμή όταν δεν θα εφαρμόσει το πρόγραμμά της, να τον αλλάξει; 
      ΑΝΔΡΕΑΣ ΛΟΒΕΡΔΟΣ: Και αν διαφωνήσει στους δύο μήνες; 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Συνεχίστε, κύριε Υπουργέ. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Γιατί να δεσμευόμαστε με μια ενδεχόμενη λανθασμένη επιλογή; Γιατί να δεσμευόμαστε και να μην μπορούμε να την αλλάξουμε; Και οι άνθρωποι υποπίπτουν σε σφάλματα και μπορεί στην πορεία, όταν δοκιμαστούν στην πρώτη θέση, να δείξουν ενδεχομένως και ανικανότητα ή να μην είναι γι’ αυτήν την πρώτη θέση. Γιατί, λοιπόν, αυτούς τους ανθρώπους «σώνει και καλά» να τους έχουμε δύο και τρία χρόνια; Όποιος και αν είναι, όλοι μας κρινόμαστε και όλοι μας πρέπει να κρινόμαστε, ιδιαίτερα σε τέτοιες νευραλγικές θέσεις. Γιατί να μην υπάρχει η ευχέρεια; 
      Θα πρέπει, λοιπόν, ιδιαίτερα σ’ αυτήν τη νευραλγική θέση ο Αρχηγός του Επιτελείου να αισθάνεται ότι είναι δημόσιος υπάλληλος, ότι δεν τον κουνάει τίποτα; Δεν νομίζω ότι θα υπάρξει κυβέρνηση ή Υπουργός Εθνικής Άμυνας που έναν πετυχημένο Αρχηγό Επιτελείου θα θελήσει να τον αλλάξει τόσο εύκολα. Θα τον κρατήσει μπορεί και τέσσερα χρόνια, όπως είπε ο αγαπητός συνάδελφος ο κ. Πολύδωρας χθες. Να έχει την ευχέρεια να τον κρατήσει και τέσσερα χρόνια. Γιατί όχι; Δε νομίζω, λοιπόν, ότι θα πρέπει πολύ να σταθούμε σε ένα τέτοιο θέμα. 
     Τιμάμε τους Αρχηγούς. Είναι το ύπατο αξίωμα στις Ένοπλες Δυνάμεις μας. Βεβαίως η Κυβέρνηση και η δική μας Κυβέρνηση –το επαναλαμβάνω για πολλοστή φορά- συνεργάζεται και θα συνεργάζεται. 
      Όσον αφορά τη γεωγραφική υπηρεσία, προχθές την Κυριακή είχαμε συζήτηση με τον Πρόεδρο του Τεχνικού Επιμελητηρίου, τον κ. Αλαβάνο, ο οποίος μας συνεχάρη δημόσια για τις τροποποιήσεις που κάναμε. Δε νομίζω, λοιπόν, ότι υπάρχει πρόβλημα. Παραπέρα δεν μπορούμε να προχωρήσουμε και για λόγους ασφαλείας.
      Όσον αφορά τους επιτάκτους, είπαμε ότι το ζήτημά τους ρυθμίζεται σήμερα, μονιμοποιούνται. Δεσμευόμαστε –δεσμευθήκαμε και χθες- ότι αυτό θα ρυθμιστεί με το πρώτο νομοσχέδιο που θα έρθει, το οποίο θα ρυθμίζει συνταξιοδοτικά και οικονομικά θέματα. Δεν υπάρχει πρόβλημα. Δεν θα το αφήσουμε ανοικτό σε καμία περίπτωση. 
      Όσον αφορά τις γυναίκες ανθυπασπιστές με τα αναδρομικά, ίσως υπάρχει ένα μέρος για τις τελευταίες σειρές. Αυτό ρυθμίζεται αυτομάτως. Όταν τώρα θα πάρουν το βαθμό, θα ρυθμιστεί αυτομάτως. Σας διαβεβαιώ ότι δεν θα υπάρξει απολύτως κανένα πρόβλημα. Ήδη και σήμερα το πρωί το εξέτασα.  
      Όσον αφορά τους μετανάστες, τον Απόδημο Ελληνισμό, είπα και χθες ότι ήδη έχουμε συγκροτήσει μια επιτροπή ΓΕΕΘΑ επικεφαλής, όπου θα εξετάσουμε περαιτέρω τα στρατιωτικά θέματα. Πιστεύουμε ότι μέσα στον Οκτώβριο θα φέρουμε ένα νομοσχέδιο, το οποίο θα τα ρυθμίζει όλα και θα κάνει μια γενική τακτοποίηση των στρατολογικών θεμάτων. Μέσα στον Οκτώβριο πιστεύουμε ότι θα τα έχουμε αυτά στα χέρια μας και θα τα φέρουμε στη Βουλή και μάλιστα θα τα συζητήσουμε και πριν καταθέσουμε το νομοσχέδιο στη Βουλή.
      Όσον αφορά τους γιατρούς, το θέμα που έθιξε ο κύριος συνάδελφος αναφορικά με το άρθρο 1 παράγραφο 7.  Εδώ πράγματι προκύπτει ένα θέμα. Εγώ από την Παρασκευή το μεσημέρι, όταν ξεκίνησε αυτό το θέμα να συζητείται, ζήτησα τις θέσεις των Επιτελείων και του ΓΕΕΘΑ. Σήμερα το πρωί πήραμε την κατηγορηματική άρνηση του ΓΕΕΘΑ και θα σας εξηγήσω γιατί συμφωνούμε και εμείς. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Άρνηση σε τι; 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Να μην αλλάξει αυτό που υπάρχει σήμερα στο νομοσχέδιο. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Η υφιστάμενη νομοθεσία;
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ναι, αυτό που έχουμε διατυπώσει στο άρθρο μας. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αυτό που προτείνετε εσείς. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ναι, και γιατί να γίνει αυτό; Σήμερα σύμφωνα μ’ αυτό που περιγράφουμε στο νομοσχέδιο, ένας γιατρός τον οποίο θα τον σπουδάσουν οι Ένοπλες Δυνάμεις έξι χρόνια, θα του παρέχουν ειδικότητα, θα τον στείλουν στο εξωτερικό -γιατί οι περισσότεροι σήμερα γιατροί πάνε και στο εξωτερικό- αυτοί οι άνθρωποι σήμερα μπορούν να φεύγουν στα είκοσι τρία χρόνια. Ζητάνε, λοιπόν, να φεύγουν στα δεκαοκτώ χρόνια, δηλαδή στο βαθμό του αντισυνταγματάρχου, και να πάνε να ανοίξουν ιδιωτικά ιατρεία. Δηλαδή θα τους σπουδάσουν οι Ένοπλες Δυνάμεις, θα τους ετοιμάσουν γιατρούς ολοκληρωμένους και αμέσως να φύγουν; Ε όχι, εγώ δεν το δέχομαι ποτέ αυτό να γίνεται από το βαθμό του Αντισυνταγματάρχου. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δύο φορές τα χρόνια φοίτησης...
     ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, θα έχετε την ευχέρεια μετά να τα πείτε. Είστε Κοινοβουλευτικός Εκπρόσωπος. Θα απαντήσετε και θα ερωτήσετε. 
     Σας παρακαλώ! 
     Συνεχίστε, κύριε Υπουργέ.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Διαβάστε το άρθρο. Δεν αλλάζουμε τίποτα.
     Όσον αφορά το θέμα που ετέθη για τους ανθυπασπιστές ισχύει ο ν. 445/1974 που λέει ότι στα δεκαεννιά πρέπει να παίρνουν το βαθμό. Δεν έχει τηρηθεί μέχρι τώρα. Εμείς, λοιπόν –το είπα και χθες, το διατυπώσαμε και στην επιτροπή, το ξαναλέω και σήμερα- θα απευθυνθούμε στα Επιτελεία για να εφαρμοστεί ο νόμος.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήριος Χατζηγάκης): Ορίστε, κύριε Τσοχατζόπουλε, έχετε το λόγο.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, η παρέμβασή μου προηγουμένως είχε το νόημα να γίνει αντιληπτό εάν τυχόν ο κύριος Υπουργός είχε την πρόθεση, ανταποκρινόμενος στον προβληματισμό των συναδέλφων, να προχωρήσει σε μια κάποια προσαρμογή σ’ αυτά τα οποία αρχικώς είχε προτείνει ως ρυθμίσεις για τις Ένοπλες Δυνάμεις. Βέβαια η ελπίδα μου απεδείχθη ότι δεν είναι σωστή. Διότι, κύριε Υπουργέ, επαναλάβατε κι εσείς πόσο χρήσιμη ήταν η συζήτηση την οποία κάναμε χθες και είδατε ότι υπάρχει πρόθεση από την Κοινοβουλευτική Ομάδα του ΠΑΣΟΚ, από τους συναδέλφους, αλλά και από τις άλλες παρατάξεις να συμβάλουμε ώστε πράγματι οι ρυθμίσεις για τα στελέχη των Ενόπλων Δυνάμεων, τις οποίες προωθείτε εσείς πλέον με δική σας νομοθετική πρωτοβουλία, να ανταποκρίνονται και στις δικές μας απόψεις για το πώς πρέπει να ενισχυθεί το στελεχιακό δυναμικό, το ανθρώπινο δυναμικό των Ενόπλων Δυνάμεων. Άλλωστε όπως προσδιορίζονται με σαφήνεια στην Αμυντική Στρατηγική Αναθεώρηση, η οποία εγκρίθηκε από το ΚΥΣΕΑ το 2000, είναι πρώτη και κύρια αρχή της ο άνθρωπος και το ανθρώπινο δυναμικό των Ενόπλων Δυνάμεων. 
     Σ’ αυτήν την Αμυντική Στρατηγική Αναθεώρηση, την οποία αποδέχεστε και υλοποιείτε κι εσείς σήμερα, περιλαμβάνονται όλες οι κατευθύνσεις των ρυθμίσεων τις οποίες φέρατε: Η ανάγκη να ενισχύσουμε τη μέριμνα για το ανθρώπινο δυναμικό των Ενόπλων Δυνάμεων, μέριμνα η οποία περιλαμβάνει στέγαση για όλους, μέριμνα η οποία επεκτείνεται σε φροντίδα για το παιδί στις Ένοπλες Δυνάμεις και φροντίδα για τη σύζυγο, μέριμνα για την επικοινωνία και τη συγκοινωνία. Επίσης υποχρέωση για το στελεχιακό δυναμικό να συμμετέχει σε προγράμματα εκπαιδευτικής μεταρρύθμισης. Και βέβαια, κύριε Υπουργέ, -μεταφέρετέ το στον κύριο συνάδελφο- η ανάγκη πανεπιστημιακής μόρφωσης για τα στελέχη των Ενόπλων Δυνάμεων είναι πρώτης προτεραιότητας καθήκον. Είναι σωστό. Το υλοποιείτε τόσο για τους νοσηλευτές όσο και για τους ψυχιάτρους και τους ψυχολόγους. Έχει όμως σημασία να κατοχυρώσουμε πλήρη πανεπιστημιακή εκπαίδευση για όλους τους αξιωματικούς, για όλα τα στελέχη των Ενόπλων Δυνάμεων και τούτο θα πραγματοποιηθεί στο βαθμό που θα μπορέσουμε να τολμήσουμε –και αυτό είναι μια πρόκληση- να προχωρήσουμε στο Στρατιωτικό Πανεπιστήμιο Εθνικής Άμυνας, για το οποίο έχει γίνει πολλή συζήτηση στο παρελθόν κι υπάρχει και έτοιμο νομοσχέδιο. Παρακαλώ λάβετέ τα αυτά υπόψη. Είναι μια πρόκληση. Όπως υπάρχουν πανεπιστημιακού επιπέδου σχολές σε όλους τους στρατούς των ευρωπαϊκών χωρών, καλό είναι και ο ελληνικός στρατός να αποκτήσει Πανεπιστήμιο Εθνικής Άμυνας. 
     Τα αναφέρω αυτά, κύριε Πρόεδρε και κύριοι συνάδελφοι, διότι οι ρυθμίσεις στις οποίες αναφερθήκαμε έχουν να κάνουν με την κάλυψη των αναγκών των στελεχών των Ενόπλων Δυνάμεων. Συγχρόνως όμως η Αμυντική Στρατηγική Αναθεώρηση προσδιόρισε τη διακλαδικότητα στις Ένοπλες Δυνάμεις ως το βασικό στρατηγικό στοιχείο, τη μεγάλη αλλαγή, η οποία εξασφαλίζει στις Ένοπλες Δυνάμεις το να ασκούν νέα στρατιωτικά δόγματα. Κύριοι συνάδελφοι, επιτρέψτε μου να πω ότι η ασφάλεια και η άμυνα  της χώρας κατοχυρώθηκαν τα τελευταία χρόνια και έτσι υποβαθμίστηκε η επιθετικότητα της Τουρκίας, την οποία ζήσαμε ιδιαίτερα τα τελευταία χρόνια της δεκαετίας του 1990, μέσα από την κατάκτηση από τις ελληνικές Ένοπλες Δυνάμεις -μέσα από την Αμυντική Στρατηγική Αναθεώρηση, η οποία γίνεται σε όλες τις ευρωπαϊκές χώρες- της ικανότητας εφαρμογής νέων δογμάτων, όπως δόγματα αποτροπής, δόγματα στρατηγικής ευελιξίας, άμεσης κι ευέλικτης ανταπόδοσης, περιφερειακή παρουσία, λειτουργία στρατηγικής σημασίας για τις Ένοπλες Δυνάμεις αυτήν την περίοδο, για να μπορέσουμε να εξασφαλίσουμε το κύρος, το σεβασμό, την αποτροπή, η οποία πρέπει να είναι διαρκώς κατοχυρωμένη από τις Ένοπλες Δυνάμεις, που έχουν την ευθύνη να εγγυηθούν την ικανότητα εφαρμογής αυτών των στρατιωτικών δογμάτων, αυτών των πολιτικών κι αυτών των ικανοτήτων. 
      Με βάση αυτές τις διαπιστώσεις, κύριε Υπουργέ, ειλικρινά δεν αντιλαμβάνομαι γιατί δεν ανταποκριθήκατε στην πρόσκληση που σας απηύθυνα εχθές να ξανασκεφτείτε την αλλαγή την οποία επιχειρείτε, όσον αφορά το χρόνο θητείας που δεν έχει καμία σχέση με τη μονιμότητα στην οποία αναφερθήκατε προηγουμένως για τους Αρχηγούς των Ενόπλων Δυνάμεων, πόσο μάλλον όταν ο Αρχηγός ΓΕΕΘΑ -όπως σας είπα προηγουμένως- ως επικεφαλής της νέας διοικητικής διακλαδικής δομής των Ενόπλων Δυνάμεων -βάσει της πολιτικής εθνικής άμυνας, βάσει αμυντικής στρατηγικής αναθεώρησης- έχει την ευθύνη σε περίοδο ειρήνης να ασκεί την επιχειρησιακή διοίκηση. Δηλαδή συντονίζει και τους τρεις κλάδους με προσωπική του ευθύνη και έχει το δικό του διακλαδικό επιτελείο.
      Επομένως, κύριε Υπουργέ, εδώ προκύπτει εκ των πραγμάτων ανάγκη να υπάρχει θητεία, η οποία θα είναι προσδιορισμένης διάρκειας δύο, ή τριών ετών. Στους ευρωπαϊκούς στρατούς, όπως ξέρετε, κάτω από τρία χρόνια θητεία δεν υπάρχει στις ανώτερες στρατηγικές θέσεις. Είναι γνωστό αυτό. Η θητεία δεν εφευρέθηκε γιατί κάποιος θέλει να κάνει ρουσφέτι. Η θητεία σε μία συγκεκριμένη θέση δεν εφευρέθηκε γιατί δεν αντιμετωπίζει κανείς το φόβο πιθανού λάθους επιλογής στην ανώτατη ηγετική θέση.
      Απεναντίας, η θητεία όπου επιβάλλεται -και δεν επιβάλλεται παντού, όπως το είπατε και εσείς, είναι μόνο στον Αρχγός ΓΕΕΘΑ, είναι μόνο στους Αρχηγούς των Επιτελείων -έχει ένα συγκεκριμένο σκοπό, να δώσει τη δυνατότητα να ασκηθεί η ικανότητα ολοκληρωμένης ενιαίας διοίκησης της ηγεσίας για το σύνολο των Ενόπλων Δυνάμεων!
      Γι’ αυτό κύριε Υπουργέ, ειλικρινά νομίζω ότι πρέπει να ξανασκεφτείτε αυτό το θέμα. Δεν υπάρχει καμία δικαιολογία. Αυτά που είπε ο κύριος συνάδελφος, για την ανανέωση της επετηρίδας των Ενόπλων Δυνάμεων, δεν νομίζω ότι ευσταθούν. Οι συνάδελφοί μου το αιτιολόγησαν πλήρως, πειστικά, κατανοητά και αδιαμφισβήτητα.
      Εκείνο όμως που εγώ θέλω να πω, είναι το εξής. Τροποποιώντας την υφιστάμενη θητεία για τον Αρχηγό ΓΕΕΘΑ, για τους Αρχηγούς των Ενόπλων Δυνάμεων κάνετε μία «τομή», αρνητική η οποία, κύριε Υπουργέ, δεν ανταποκρίνεται στις ανάγκες της εποχής. Επανέρχεσθε στο αναχρονιστικό παρελθόν, όταν δεν μπορούσε να λειτουργήσει με αποκλειστική ευθύνη σε βάθος χρόνου, ο υπεύθυνος για το συγκεκριμένο χώρο, όπου προβλεπόταν θητεία με διάρκεια για να ασκηθούν τα καθήκοντα. Επομένως, δεν συμβάλλετε στην επιτυχή ανταπόκριση των Ενόπλων Δυνάμεων στις συνθήκες που έχουν αλλάξει.
      Εδώ μπαίνουν ερωτήματα. Είστε διατεθειμένοι να αναιρέσετε τις ευθύνες και τις αρμοδιότητες τις οποίες έχουν οι Αρχηγοί των επιτελείων, ο ίδιος ο Αρχηγός ΓΕΕΘΑ για τη λειτουργία των Ενόπλων Δυνάμεων και πιθανώς να τις υποκαταστήσετε από την πολιτική ηγεσία;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ θα ήθελα δύο λεπτά και από τη δευτερολογία μου, γιατί είναι κρίσιμο το σημείο και θέλω να το αιτιολογήσω για να γίνει κατανοητό.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Τσοχατζόπουλε. Συνεχίστε.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Λυπάμαι που δεν είναι εδώ ο κύριος Υπουργός, διότι εκείνος έχει την ευθύνη, κύριοι συνάδελφοι, και πρέπει να ανταποκριθεί σε αυτό μας το ερώτημα!
     Πιστεύετε, λοιπόν, ότι εσείς, η πολιτική ηγεσία, θα έχετε την πλήρη ευθύνη για τη λειτουργία των Αρχηγών των Ενόπλων Δυνάμεων; Εάν σε αυτό το δρόμο κινήστε, με συγχωρείτε, κάνετε τρομακτικό λάθος. Ουδέποτε θα μπορέσει η πολιτική ηγεσία να υποκαταστήσει τη στρατιωτική ηγεσία.
     Εξάλλου γι’ αυτό προβλέπεται ρητώς και από το νόμο και από τον Κανονισμό αλλά και το στρατιωτικό κανονισμό σαφής διαχωρισμός των στρατιωτικών και πολιτικών ευθυνών, ώστε να γνωρίζει ο καθένας πώς και σε ποιο βαθμό πρέπει να συμμετέχει και να απαντήσει στη όποια κρίση. Διότι η κρίση που θα υπάρξει κάποια στιγμή -κανείς δεν ξέρει το πότε- απαιτεί τη λειτουργία Μόνιμης Επιτροπής Χειρισμού Κρίσεων. Της Μόνιμης Επιτροπής Χειρισμού Κρίσεων προΐσταται ο Αρχηγός ΓΕΕΘΑ. Ο Αρχηγός ΓΕΕΘΑ έχει την ευθύνη να παρακολουθεί όλο το εικοσιτετράωρο την Επιτροπή Χειρισμού  Κρίσεων για να δει τα δεδομένα, κάτι το οποίο βέβαια δεν μπορεί ούτε ο Υπουργός ούτε ο Υφυπουργός να κάνει.
      Να γιατί έχει τεράστια σημασία να παραμείνει το καθεστώς θητείας στις θέσεις του ΑΓΕΕΘΑ και στις θέσεις των Αρχηγών των επιτελείων. Είναι η μόνη συμβατή επιλογή με όλα όσα γίνονται αυτό τον καιρό. Εμείς κύριοι συνάδελφοι, προσφέραμε πολλά για να μπορέσουν οι Ένοπλες Δυνάμεις να αποκτήσουν την ικανότητα, την επάρκεια και προπαντός την αποτρεπτική ικανότητα που χρειάζεται η χώρα μας. 
      Και μάλιστα η αμυντική στρατηγική αναθεώρηση προσδιορίζει με σαφήνεια τους όρους εξέλιξης των Ενόπλων Δυνάμεων, τόσο για τη θητεία των οπλιτών που δεν θα επανέλθω, όσο βέβαια προβλέπει και το κόστος των Ενόπλων Δυνάμεων, ώστε να παραμείνουν σε μια σταθερή σχέση με το αποτέλεσμα που παράγεται και γι’ αυτό έχει προβλεφθεί από το 2000, ότι μετά από το 2004 με το νέο πενταετές πρόγραμμα το κόστος εξοπλισμών θα προσδιορισθεί σταθερά κάτω του 3% του ΑΕΠ, έτσι ώστε τα όσα εσείς υπόσχεστε και λέτε ότι θα μειώσετε, να ξέρετε ότι είναι ενταγμένα στο μακροχρόνιο σχεδιασμό της αμυντικής στρατηγικής αναθεώρησης.
      Να γιατί αυτός που μπορεί να εγγυηθεί αυτή την διαδικασία, είναι τα επιτελεία. Αυτά επιλέγουν και διαμορφώνουν τις ανάγκες των εξοπλισμών και τις προτάσεις τους. Πρέπει, λοιπόν, στα Επιτελεία οι Αρχηγοί να έχουν θητεία και εμείς επιμένουμε και αυτό το σημείο δεν θα το κάνουμε δεκτό, θα έχουμε πλήρη διαφοροποίηση όπως λέχθηκε και προηγούμενα από τον εισηγητή μας και ζητάμε την τελευταία στιγμή να ανταποκριθεί το Υπουργείο, να μεταφέρει αυτήν τη ρύθμιση που προτείνεται για αργότερα να παραμείνει ως έχει σήμερα. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Ιωαννίδης έχει το λόγο.
     ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, θέλω να μιλήσω για ένα συναφές θέμα. Θα πρέπει με την ευαισθησία που μας διακρίνει, κύριε Υπουργέ, να υπάρξει ισοτιμία μεταξύ των υπαξιωματικών όλων των σωμάτων. Το θέμα της Πολεμικής Αεροπορίας ελύθη το 2001 και φθάνουν μέχρι το βαθμό του αντισμηνάρχου, στο Στρατό φθάνουν μέχρι το βαθμό του αντισυνταγματάρχη έστω και την τελευταία στιγμή πρέπει να δείξουμε ευαισθησία και να βάλουμε και τους υπαξιωματικούς του Πολεμικού Ναυτικού που φθάνουν μέχρι το βαθμό του πλωτάρχη, πρέπει και αυτοί να φθάσουν μέχρι το βαθμό του αντιπλοιάρχου. Είναι καθαρά θέμα ευαισθησίας και ισοτιμίας. Και επειδή η Νέα Δημοκρατία προσπαθεί να διορθώσει κάποια πράγματα, πρέπει να το αντιμετωπίσετε με αυξημένη ευαισθησία. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ματζαπετάκης έχει το λόγο.
      ΣΤΕΛΙΟΣ ΜΑΤΖΑΠΕΤΑΚΗΣ: Η παρουσία μου στην Επιτροπή Κοινωνικών Υποθέσεων όπου εγκρίνεται ο περιφερειάρχης ΠΕΣΥΠ Κρήτης δεν μου επέτρεψε να είμαι εγκαιρότερα εδώ για να μιλήσω.
	Θέλω να εκφράσω την απορία μου πώς είναι δυνατόν να συζητιέται χθες και σήμερα ένα νομοσχέδιο και αύριο να συζητηθεί η πρόταση νόμου, που είναι παρεμφερής που στο κάτω, κάτω της γραφής η Κυβέρνηση στηριζόμενη σ’ αυτήν έφερε το νομοσχέδιο.
	Θέλω να μιλήσω για τις υποχρεώσεις που αναλαμβάνουν στελέχη των Ενόπλων Δυνάμεων αξιωματικοί και υπαξιωματικοί ως αντιστάθμισμα των δαπανών της υπηρεσίας για τις σπουδές τους. 
	Προσωπικά έχω διαφορετική άποψη γιατί πιστεύω ότι θα πρέπει οι σπουδάζοντες με έξοδα του κράτους να ανταποδίδουν αυτές τις υποχρεώσεις τους με ορισμένο χρόνο θητείας. Δεν μπορώ να καταλάβω πώς είναι δυνατόν να ψηφίζουμε ένα νόμο που δίνει το δικαίωμα για την εκπλήρωση υποχρεώσεων μαθητών στρατιωτικών σχολών, όταν αυτοί μπορούν στο τέλος να κάνουν χρήση των προνομίων που τους παρέχει το άρθρο 56 του Συντάγματος, δηλαδή να απαγορεύεται η επάνοδός τους με πρόφαση το ότι πολιτεύονται και μπορούν να φύγουν ανά πάσα στιγμή με αποτέλεσμα όλα αυτά τα έξοδα που έγιναν από την πολιτεία για να σπουδάσουν είτε γιατροί ή οποιαδήποτε άλλη ειδικότητα να μην ανταποδίδουν τίποτα στην πολιτεία.
	Σχετικά με το θέμα των Αρχηγών. Μίλησε ο κ. Τσοχατζόπουλος για το πώς είναι δυνατόν να μειώνεται η διετής θητεία ουσιαστικά, όμως τριετής, σε ένα έτος. Δεν καταλαβαίνω τι πάμε να κάνουμε. Από Αρχηγό του ΓΕΣ πάμε να τον κάνουμε «Γες μεν». Αυτό πάμε να κάνουμε. Λόγω της περιορισμένης θητείας του είναι υποχρεωμένος να ακούει την κυβέρνηση και ανά πάσα στιγμή να υποκύπτει στις αξιώσεις της οποιασδήποτε πολιτικής ηγεσίας.
	Στο τέλος έρχομαι να πω ότι πήρα μια επιστολή από τους φοιτητές της ιατρικής  που βρίσκονται στη Σερβία, όπου συμφωνούν με το άρθρο 1 του ν. 3066/02 για τις εξαιρέσεις που υπάρχουν αλλά πολύ εύλογα διερωτώνται ότι για μεν τους φοιτητές που είναι εγγεγραμμένοι σε σχολές τετραετούς φοιτήσεως αυτό το άρθρο είναι ευεργετικό, για τους φοιτητές που είναι εγγεγραμμένοι σε σχολές εξαετούς φοίτησης όπως η ιατρική έχει δημιουργήσει δυσμενείς καταστάσεις με αποτέλεσμα οι Έλληνες φοιτητές να έχουν εγκλωβιστεί στη Σερβία ως ανυπότακτοι.
	ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει άλλος εγγεγραμμένος ομιλητής. 
	Κηρύσσεται περαιωμένη η συζήτηση επί της ενότητας των άρθρων 1 έως και 16 και θα γίνει η ψήφισή τους χωριστά.
	Ερωτάται το Τμήμα: Γίνεται δεκτό το άρθρο 1 όπως τροποποιήθηκε από τον Υπουργό;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε ομοφώνως δεκτό όπως τροποποιήθηκε από τον κύριο Υπουργό.
	Ερωτάται το Τμήμα: Γίνεται δεκτό το άρθρο 2 ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε ομοφώνως δεκτό ως έχει.
	Ερωτάται το Τμήμα: Γίνεται δεκτό το άρθρο 3  ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε ομοφώνως δεκτό ως έχει.
	Ερωτάται το Τμήμα: Γίνεται δεκτό το άρθρο 4 όπως τροποποιήθηκε από τον Υπουργό;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε ομοφώνως δεκτό όπως τροποποιήθηκε από τον κύριο Υπουργό.
	Ερωτάται το Τμήμα: Γίνεται δεκτό το άρθρο 5 όπως τροποποιήθηκε από τον Υπουργό;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε ομοφώνως δεκτό όπως τροποποιήθηκε από τον κύριο Υπουργό.
	Ερωτάται το Τμήμα: Γίνεται δεκτό το άρθρο 6 όπως τροποποιήθηκε από τον Υπουργό;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε ομοφώνως δεκτό όπως τροποποιήθηκε από τον κύριο Υπουργό.
	Ερωτάται το Τμήμα: Γίνεται δεκτό το άρθρο 7 ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε ομοφώνως δεκτό ως έχει.
	Ερωτάται το Τμήμα: Γίνεται δεκτό το άρθρο 8 όπως τροποποιήθηκε από τον Υπουργό;
	ΠΟΛΛΟΙ  ΒΟΥΛΕΥΤΕΣ: Δεκτό, δεκτό. 
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε  δεκτό κατά πλειοψηφία όπως τροποποιήθηκε από τον κύριο Υπουργό.
	Ερωτάται το Τμήμα: Γίνεται δεκτό το άρθρο 9 ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε ομοφώνως δεκτό ως έχει.
	Ερωτάται το Τμήμα: Γίνεται δεκτό το άρθρο 10 όπως τροποποιήθηκε από τον Υπουργό;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κατά πλειοψηφία.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10 έγινε  δεκτό κατά πλειοψηφία όπως τροποποιήθηκε από τον κύριο Υπουργό.
	Ερωτάται το Τμήμα: Γίνεται δεκτό το άρθρο 11 όπως τροποποιήθηκε από τον Υπουργό;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κατά πλειοψηφία.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11 έγινε δεκτό κατά πλειοψηφία όπως τροποποιήθηκε από τον κύριο Υπουργό.
	Ερωτάται το Τμήμα: Γίνεται δεκτό το άρθρο 12 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 12 έγινε δεκτό κατά πλειοψηφία ως έχει.
	Ερωτάται το Τμήμα: Γίνεται δεκτό το άρθρο 13 ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 13 έγινε ομοφώνως δεκτό ως έχει.
	Ερωτάται το Τμήμα: Γίνεται δεκτό το άρθρο 14 ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 14 έγινε ομοφώνως δεκτό ως έχει.
	Ερωτάται το Τμήμα: Γίνεται δεκτό το άρθρο 15 ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 15 έγινε ομοφώνως δεκτό ως έχει.
	Ερωτάται το Τμήμα: Γίνεται δεκτό το άρθρο 16 ως έχει;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 16 έγινε ομοφώνως δεκτό ως έχει.
	Πριν πάμε στην ψήφιση του ακροτελεύτιου άρθρου, θα συζητηθούν οι δυο υπουργικές τροπολογίες. Η πρώτη με γενικό αριθμό 44 και ειδικό 20, 19.6.2004 είναι των Υπουργών κύριοι Αλογοσκούφη, Σπηλιωτόπουλου και Κεφαλογιάννη και αφορά ρυθμίσεις ναυλώσεων πλοίων.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας):  Διαγράφεται η παράγραφος 2, του άρθρου μόνο, της τροπολογίας με γενικό αριθμό 44 και ειδικό 20, που αφορά τις ναυλώσεις για πλόες εκτός ελληνικής επικράτειας και αναφέρεται στην έναρξη ισχύος, η οποία καλύπτεται από την έναρξη ισχύος του παρόντος νόμου.
      ΠΡΟΕΔΡΕΥΩΝ (Γεώργιος Σούρλας):  Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ:  Κύριε Πρόεδρε, για τη συγκεκριμένη τροπολογία είχαμε εκφράσει και χθες, στη συζήτηση επί της αρχής του νομοσχεδίου, την αντίθεσή μας. Τονίσαμε ότι είναι κομμένη και ραμμένη στα μέτρα των αποφάσεων του ΝΑΤΟ και εξυπηρετεί τις δυνάμεις ταχείας επέμβασης που συγκροτούνται. Αυτή η τροπολογία δε ήταν και ένας από τους βασικούς λόγους που καταψηφίζουμε το συγκεκριμένο νομοσχέδιο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Υπήρξε μία τοποθέτηση χθες, μεγάλης έντασης, από το ΚΚΕ. Εξ αιτίας αυτής της τροπολογίας δεν ψήφισε το σχέδιο νόμου, όπου τώρα ακούσαμε ότι υπερψήφισε 12 από τις 16 διατάξεις του. Αυτό σημαίνει ότι κάτι θέλει να μας πει. Τι θέλει να μας πει; 
      Εμείς διαβάζουμε την τροπολογία ως εξής: Η συγκεκριμένη υπηρεσία, η Διεύθυνση Θαλασσίων Κρατικών Μεταφορών μπορεί, κύριε Υπουργέ, να ναυλώνει πλοία  και από άλλες χώρες για να εκτελούν μεταφορές στο χώρο της δικής μας επικράτειας ή για δικές μας ανάγκες. Πού είναι το πρόβλημα;
      Ζητάμε ένα σχολιασμό για να αντιληφθούμε ποιο θέμα τίθεται. Δεν φαίνεται να τίθεται θέμα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, δεν έχουμε αντίγραφα της τροπολογίας.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εμείς τις έχουμε καταθέσει.
      ΠΡΟΕΔΡΕΥΩΝ (Γεώργιος Σούρλας): Θα παρακαλέσω να διανεμηθούν τα κείμενα των τροπολογιών.
      Επειδή, όμως, αυτό θα πάρει αρκετή ώρα θα σας διαβάσω τι λέει το περιεχόμενο της τροπολογίας.
      «Δύνανται να ενεργούνται επίσης ναυλώσεις πλοίων με την ίδια διαδικασία, κατόπιν αιτήματος ελληνικής αρχής για κάλυψη διεθνών υποχρεώσεων, υπό την προϋπόθεση ύπαρξης σχετικής διακρατικής συμφωνίας και για πλόες πέραν της ελληνικής επικράτειας».
      Παράγραφος 2. «Έναρξη ισχύος του άρθρου αυτού από τη δημοσίευσή του στην Εφημερίδα της Κυβερνήσεως». 
      Η παράγραφος 2, λοιπόν, διαγράφηκε.
      Κύριε Υπουργέ, μπορείτε αν θέλετε να δώσετε περισσότερες διευκρινίσεις και παρακαλώ να διανεμηθούν τα κείμενα της δεύτερης τροπολογίας. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Με την τροπολογία αυτή, λοιπόν, δίνει τη δυνατότητα στη Διεύθυνση Θαλασσίων Κρατικών Μεταφορών του Υπουργείου Εμπορικής Ναυτιλίας, η οποία είναι η μόνη αρμόδια υπηρεσία του ελληνικού κράτους για κάλυψη αναγκών κρατικών μεταφορών, να συνάπτει συμβάσεις ναύλωσης πλοίων για κάλυψη διεθνών υποχρεώσεων της χώρας και για πλόες πέραν της ελληνικής επικράτειας.
Θα μπορούν να μεταφέρουν, να πάνε και να φέρουν κάτι από την Αμερική. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αυτό το φέρνετε εσείς ως τροπολογία;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Είναι τροπολογία του Υπουργείου Εθνικής Άμυνας. Οφείλατε να είχατε δει την τροπολογία.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είναι τροπολογία της Κυβέρνησης;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Της Κυβέρνησης είναι.
    ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, η Κυβέρνηση φέρνει αυτήν την τροπολογία την οποία συνυπογράφουν τρεις Υπουργοί, ο Υπουργός Οικονομίας και Οικονομικών κ. Αλογοσκούφης, ο Υπουργός Εθνικής Άμυνας κ. Σπηλιωτόπουλος και ο Υπουργός Εμπορικής Ναυτιλίας κ. Κεφαλογιάννης. Αν επί αυτού του περιεχομένου που σας ανέγνωσα και που ανέλυσε ο Υπουργός έχετε αντιρρήσεις, έχετε το δικαίωμα να πάρετε το λόγο και να προβάλετε τις ενστάσεις σας.
	ΑΝΔΡΕΑΣ ΛΟΒΕΡΔΟΣ: Εμείς θέλουμε ενημέρωση.
	ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, πιστεύω ότι η ενημέρωση είναι επαρκής. Είναι τόσο σύντομο το περιεχόμενο και τόσο επαρκείς οι διευκρινίσεις του κυρίου Υπουργού που δεν νομίζω ότι χρειάζεται να σταθούμε στο τυπικό. 
	ΑΝΔΡΕΑΣ ΛΟΒΕΡΔΟΣ: Χωρίς ενημέρωση και χωρίς το κείμενο της τροπολογίας δεν μπορούμε να συζητήσουμε. Εμείς δεν θέλουμε να την καταψηφίσουμε.
	ΘΕΟΔΩΡΟΣ ΣΚΡΕΚΑΣ: Κύριε Πρόεδρε, μπορώ να πάρω το λόγο επί της τροπολογίας;
	ΠΡΟΕΔΡΕΥΩΝ (Γεώργιος Σούρλας): Ορίστε, κύριε συνάδελφε.
	ΘΕΟΔΩΡΟΣ ΣΚΡΕΚΑΣ: Νομίζω ότι η τροπολογία αυτή είναι προς τη σωστή κατεύθυνση. Θα έλεγα ότι η δικλείδα ασφαλείας είναι το ότι μέσα από τις λεγόμενες διακρατικές συμφωνίες που υπογράφονται ανοίγει η διαδικασία και προς τον τομέα αυτό. Θεωρώ ότι η τροπολογία αυτή είναι προς τη σωστή κατεύθυνση και νομίζω ότι ομόφωνα πρέπει να ψηφιστεί.
	ΠΡΟΕΔΡΕΥΩΝ (Γεώργιος Σούρλας): Θέλει άλλος συνάδελφος να πάρει το λόγο επί της τροπολογίας αυτής; Κανείς.
	Κηρύσσεται περαιωμένη η συζήτηση επί της τροπολογίας με γενικό αριθμό 44 και ειδικό 20.
	Ερωτάται το Τμήμα: Γίνεται δεκτή η τροπολογία με γενικό αριθμό 44 και ειδικό 20 όπως τροποποιήθηκε από τον κύριο Υπουργό;
	ΠΟΛΛΟΙ ΒΟΥΛΕΥΤΕΣ: Δεκτή, δεκτή.
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 44 και ειδικό 20 έγινε δεκτή όπως τροποποιήθηκε από τον κύριο Υπουργό κατά πλειοψηφία.
	Εισερχόμαστε στη συζήτηση της τροπολογίας 49/23/23-6-2004 των Υπουργών κ. Σπηλιωτόπουλου και κ. Αλογοσκούφη: «Παράταση προθεσμίας απόδοσης των ενταλμάτων προπληρωμής δαπανών των κλάδων των Ενόπλων Δυνάμεων».
	Ο κύριος Υπουργός έχει το λόγο.
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Με την τροπολογία αυτή ρυθμίζεται το θέμα της λήξης των χρηματικών ενταλμάτων προπληρωμής, που αφορούν προμήθειες και δαπάνες εξωτερικού, οι περισσότερες από τις οποίες συνάπτονται βάσει διακρατικών συμβάσεων και οι οποίες λόγω της φύσεώς τους παρουσιάζουν μεγάλη καθυστέρηση περατώσεως. Με τη ρύθμιση αυτή παρέχεται η δυνατότητα παράτασης της προθεσμίας απόδοσης των χρηματικών ενταλμάτων πληρωμής, εφόσον διαπιστωθεί αρμοδίως ότι η σχετική σύμβαση παρουσιάζει αδυναμία ολοκλήρωσης της σχετικής διαδικασίας. Για το σκοπό αυτό καταργείται και η σχετική διάταξη του ν. δ. 721/1970, ώστε να υπάρχει εναρμόνιση με τις αντίστοιχες διατάξεις του ν. 2362/1995.
	ΠΡΟΕΔΡΕΥΩΝ (Γεώργιος Σούρλας): Θέλει κάποιος συνάδελφος να πάρει το λόγο επί της τροπολογίας;
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μάλιστα, κύριε Πρόεδρε.
	ΠΡΟΕΔΡΕΥΩΝ (Γεώργιος Σούρλας): Ορίστε, κύριε συνάδελφε.
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, εμείς δεν έχουμε πρόβλημα, είναι κατανοητή η επέκταση της διάρκειας ισχύος.
	ΠΡΟΕΔΡΕΥΩΝ (Γεώργιος Σούρλας): Θέλει κάποιος άλλος συνάδελφος να πάρει το λόγο επί της τροπολογίας αυτής; Κανείς.
	Κηρύσσεται περαιωμένη η συζήτηση επί της τροπολογίας με γενικό αριθμό 49 και ειδικό 23.
`	Ερωτάται το Τμήμα: Γίνεται δεκτή η τροπολογία με γενικό αριθμό 49 και ειδικό 23 ως έχει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 49 και ειδικό 23 έγινε δεκτή ως έχει ομοφώνως και εντάσσεται στο νομοσχέδιο ως ίδιον άρθρο.
	Εισερχόμαστε στη συζήτηση των τροπολογιών των Βουλευτών.
      Κύριε Υπουργέ, υπάρχουν τροπολογίες εμπρόθεσμες και εκπρόθεσμες των Βουλευτών. Θα κάνετε δεκτές τροπολογίες;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, έχουν κατατεθεί αρκετές τροπολογίες σ’ αυτό το νομοσχέδιο. Μερικές απ’ αυτές έχουν τακτοποιηθεί από το ίδιο το νομοσχέδιο. Κάποιες άλλες, αρκετές μπορώ να πω, είναι προτάσεις, είναι ιδέες σωστές, τις οποίες εμείς σήμερα δεν τις απορρίπτουμε. Και θα τις συζητήσουμε στα επόμενα νομοσχέδια που σε σύντομο χρονικό διάστημα θα φέρουμε είτε θα εντάξουμε πολλές είτε θα τις δεχθούμε τότε. Αυτές που σήμερα μπορούμε να κάνουμε δεκτές, είναι η τροπολογία με γενικό αριθμό 37 και ειδικό 13 και την τροπολογία με γενικό αριθμό 41 και ειδικό 17.  
     Με την πρώτη από αυτές παρατείνεται κατά ένα έτος η αναβολή κατατάξεως σε όσους εισάγονται στα ΑΕΙ κατόπιν κατατακτηρίων εξετάσεων ως πτυχιούχοι άλλης ανώτερης ή ανώτατης σχολής, καθώς και σε όσους φοιτούν σε ανώτερες σχολές με διάρκεια φοίτησης άνω των τριών ετών, ακαδημίες Εμπορικού Ναυτικού κυρίως, οι οποίες αδυνατούν να περατώσουν τις σπουδές τους μέχρι τη συμπλήρωση του εικοστού πέμπτου έτους της ηλικίας τους.
      Με τη δεύτερη τροπολογία παρέχεται παράταση αναβολής κατατάξεως κατά δύο έτη σε όσους είναι εγγεγραμμένοι για απόκτηση μεταπτυχιακού ή διδακτορικού τίτλου σπουδών και πάσχουν από δυσλεξία και ως εκ τούτου βρίσκονται σε μειονεκτική θέση με τους λοιπούς που είναι εγγεγραμμένοι για την απόκτηση του ίδιου τίτλου σπουδών.
      ΠΡΟΕΔΡΕΥΩΝ (Γεώργιος Σούρλας): Θέλει κανείς συνάδελφος επί των τροπολογιών να πάρει το λόγο;
     Ορίστε, κύριε Σπηλιόπουλε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Εγώ θέλω να μιλήσω για μια τροπολογία, για την οποία μίλησε πριν από λίγο ο συνάδελφος κ. Ιωαννίδης της Νέας Δημοκρατίας. Είναι μια τροπολογία που πιστεύω είναι σωστή, είναι δίκαιη και θα συμφωνήσουμε όλοι. 
     Αυτή η τροπολογία αναφέρεται στους αξιωματικούς του Πολεμικού Ναυτικού οι οποίοι προέρχονται από υπαξιωματικούς ή ανθυπασπιστές του Πολεμικού Ναυτικού. Με το άρθρο 7 του ν. 1680/87  υπήρχε η πρόβλεψη γι’ αυτούς τους αξιωματικούς που προέρχονται από ανθυπασπιστές και υπαξιωματικούς, να μπορούν να εξελιχθούν μέχρι το βαθμό του πλωτάρχη πριν αποστρατευθούν λόγω της τριακονταπενταετίας.
      Με βάση αυτό το νομο υπήρχε ένας περιορισμός ότι η προαγωγή τους σε κάθε βαθμό θα γινόταν με την προϋπόθεση ότι οι μάχιμοι αξιωματικοί που ονομάστηκαν σημαιοφόροι θα γινόντουσαν πρώτα στον ίδιο βαθμό αξιωματικοί, θα έπαιρναν το βαθμό πρώτα. Αυτή η διάταξη, όμως, καταργήθηκε το 1996 με το ν. 2439. Και έτσι αυτοί οι αξιωματικοί δεν μπορούν να εξελιχθούν στο βαθμό του αντιπλοιάρχου, διότι προάγονται σε αξιωματικούς δηλαδή σημαιοφόρους στα είκοσι ένα χρόνια από την κατάταξή τους. Επομένως στα υπόλοιπα δεκατέσσερα χρόνια μέχρι τη λήξη της τριακονταπενταετίας δεν μπορούν να εξελιχθούν κανονικά. Αντίστοιχη διάταξη, όπως είπε και ο συνάδελφος κ. Ιωαννίδης έχει ψηφιστεί με τον ν. 1913/2001 για την όμοια κατηγορία αξιωματικών της Πολεμικής Αεροπορίας.
      Επομένως θεωρώ για λόγους δικαιοσύνης και ίσως μεταχείρισης ότι πρέπει και γι’ αυτούς τους αξιωματικούς να γίνει δεκτή η τροπολογία που έχουμε καταθέσει αρκετοί συνάδελφοι. Να μην ισχύουν οι περιορισμοί, σύμφωνα με την τροπολογία αυτή του άρθρου 11, παράγραφος 11 και 12 του ν. 2439 για τους αξιωματικούς του Πολεμικού Ναυτικού που προέρχονται από αξιωματικούς και ανθυπασπιστές. Έτσι θα μπορούν στα τριάντα δύο χρόνια αυτοί οι αξιωματικοί από την κατάταξή τους, να πηγαίνουν στο βαθμό του πλωτάρχη και να εξελιχθούν στην τριακονταπενταετία στο βαθμό του αντιπλοιάρχου.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καρχιμάκης.
      ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, θέλω να επανέλθω σ’ ένα θέμα στο οποίο απήντησε ο Υπουργός, αλλά θέλω μια πιο σαφή απάντηση. Είναι η τροπολογία με γενικό αριθμό 42 και ειδικό 8 και αναφέρομαι σε εκείνους που κατατάχθηκαν ή μονιμοποιήθηκαν με βαθμό ανώτερο του λοχία, κελευστή, σμηνία του έτους 1980 και εφεξής να προάγονται…
      ΠΡΟΕΔΡΕΥΩΝ (Γεώργιος Σούρλας): Κύριε Καρχιμάκη, τώρα συζητάμε για τις δύο τροπολογίες που έκανε δεκτές ο Υπουργός. Να συζητήσουμε επ’ αυτών των τροπολογιών, αν έχετε ενστάσεις, επιφυλάξεις και στη συνέχεια μπορούμε να δώσουμε το χρόνο, για να γίνει αναφορά από όποιον συνυπέγραψε άλλες τροπολογίες, διότι έτσι δεν θα υπάρχει καλή δομή και στα Πρακτικά και στη λειτουργία.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Συζητάμε και άλλες τροπολογίες.
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, πρέπει να τελειώνει η συζήτηση επί των δύο τροπολογιών που έκανε δεκτές ο Υπουργός και στη συνέχεια το Προεδρείο θα δώσει το χρόνο σε όσους εξ υμών θέλετε να πάρετε το λόγο επί των εμπροθέσμων τροπολογιών. Έχετε το δικαίωμα. Δεν έχετε δικαίωμα να πάρετε το λόγο επί των εκπροθέσμων τροπολογιών. Να τελειώνουμε, λοιπόν, με τις τροπολογίες που έκανε δεκτές ο Υπουργός με γενικό αριθμό 37 και ειδικό 13, κύριε Καρχιμάκη, και με γενικό αριθμό 41 και ειδικό 17. Επ’ αυτών έχετε να πείτε κάτι;
      ΜΙΧΑΗΛ ΚΑΡΧΙΜΑΚΗΣ: Εγώ θέλω να μιλήσω για το θέμα των σπουδαστών των ανωτέρων σχολών Εμπορικού Ναυτικού.
      ΠΡΟΕΔΡΕΥΩΝ (Γεώργιος Σούρλας): Κύριε Καρχιμάκη, σας παρακαλώ να περιοριστούμε σε αυτές τις τροπολογίες και θα πάρετε το λόγο αμέσως μετά.
      ΜΙΧΑΗΛ ΚΑΡΧΙΜΑΚΗΣ: Εντάξει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Υπάρχει κανείς συνάδελφος που να θέλει να μιλήσει επί των δύο τροπολογιών;
      Δεν υπάρχει άλλος.
      Κηρύσσεται περαιωμένη η συζήτηση επί της τροπολογίας με γενικό αριθμό 37 και ειδικό αριθμό 13 και ερωτάται το Τμήμα εάν γίνεται δεκτή.
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με ειδικό αριθμό 37 και ειδικό 13 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
     Κηρύσσεται περαιωμένη η συζήτηση επί της τροπολογίας με γενικό αριθμό 41 και ειδικό αριθμό 17 και ερωτάται το Τμήμα εάν γίνεται δεκτή.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 41 και ειδικό αριθμό 17 έγινε δεκτή και εντάσσεται στο νομοσχέδιο ως ίδιο άρθρο.
     Εισερχόμαστε στη συζήτηση των άλλων εμπροθέσμων τροπολογιών. Δεν γίνεται συζήτηση των εκπροθέσμων. Είναι τριάντα τέσσερις οι εμπρόθεσμες τροπολογίες. Ο Υπουργός απεφάνθη ότι δεν κάνει δεκτές τροπολογίες, όμως, οι συνυπογράφοντες έχουν το δικαίωμα να πάρουν το λόγο και να κάνουν τη δική τους τοποθέτηση.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, θέλω να πω κάποια διαδικαστικά. Έτσι, όπως εξελίσσεται η συζήτηση, έχει εγερθεί ένα θέμα από τον κ. Ιωαννίδη και μια τροπολογία που ανέπτυξε ο κ. Σπηλιόπουλος. Δεν ξέρω αν επ’ αυτού του θέματος, δηλαδή του καταληκτικού βαθμού των υπαξιωματικών του Πολεμικού Ναυτικού, έχει κάποιος συνάδελφος να λάβει το λόγο. Να λάβει το λόγο, να τοποθετηθεί ο Υπουργός και ύστερα προχωρούμε στις άλλες τροπολογίες. Αυτό το διαδικαστικό θέμα θέτω.
      ΠΡΟΕΔΡΕΥΩΝ (Γεώργιος Σούρλας): Καλώς. Το λόγο έχει ο Κοινοβουλευτικός Εκπρόσωπος του Συνασπισμού κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Επισημαίνω ότι στο ίδιο θέμα που απ’ ό,τι αντιλήφθηκα έθεσε ο κ. Ιωαννίδης και στη συνέχεια ο συνάδελφος του ΠΑΣΟΚ αναφέρεται και η δική μου τροπολογία με γενικό αριθμό 100 και ειδικό αριθμό 27, όπου ζητάμε να καταργηθεί η παράγραφος 11 και 12 του άρθρου 11 του ν.2439/96, για να αρθεί αυτή η αδικία που υπάρχει σήμερα για τους αξιωματικούς του Πολεμικού Ναυτικού που προέρχονται από τους υπαξιωματικούς. Επομένως, υποστηρίζουμε και επαυξάνουμε.
     Για το γενικότερο θέμα, για να μην ξαναπάρω το λόγο, παρατήρησα ότι για αρκετά θέματα υπάρχουν τροπολογίες που υποστηρίζονται από όλα τα κόμματα της Βουλής. Αν ο Υπουργός δεν είναι έτοιμος να αποφανθεί –εγώ πιστεύω ότι θα μπορούσε να είναι έτοιμο το Υπουργείο να αποδεχθεί διάφορα τέτοια θέματα- το ελάχιστο που θα ζητούσαμε εμείς από το Υπουργείο είναι όσον αφορά την πρόταση που είπε ο κύριος Υπουργός, ότι θα κάνει κάποια επιτροπή για να δει το θέμα των μεταναστών, μήπως διευρυνθεί το αντικείμενο της και εξετάσει με θετική προδιάθεση όλες τις τροπολογίες που σήμερα δεν κάνετε δεκτές αν και υποστηρίζονται από όλο το Τμήμα.
      Το είπα αυτό για τις τροπολογίες που δεν αποδεχθήκατε σήμερα.
      ΠΡΟΕΔΡΕΥΩΝ (Γεώργιος Σούρλας): Ο κ. Δραγασάκης αναφέρθηκε σε δύο τροπολογίες.  Η μία είναι  με γενικό αριθμό 100 και ειδικό 27 και η άλλη με γενικό αριθμό 105 και ειδικό 32. Επ’ αυτών των τροπολογιών επιθυμεί κάποιος συνάδελφος να πάρει το λόγο; Κανείς. 
      Ο κύριος Υπουργός έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, αυτό που θέλω να πω εγώ -και κατ’ αρχήν θέλω να ευχαριστήσω τον κ. Ιωαννίδη και τον κ. Σπηλιόπουλο που έθεσαν το θέμα- είναι το εξής: Πράγματι είναι ένα πρόβλημα υπαρκτό για το Ναυτικό. Μέχρι στιγμής βεβαίως υπάρχει η αρνητική θέση της ηγεσίας του Πολεμικού Ναυτικού στο θέμα αυτό.
      ΒΥΡΩΝ ΠΟΛΥΔΩΡΑΣ: Να την παρακάμψουμε και να δώσουμε δικαιοσύνη.
      ΙΩΑΝΝΗΣ ΙΩΑΝΝΙΔΗΣ: Να την παρακάμψουμε και να δώσουμε δικαιοσύνη.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εμείς, λοιπόν, ως πολιτική ηγεσία βλέπουμε το θέμα και πιστεύω ότι σε πολύ σύντομο χρονικό διάστημα θα έχουμε δώσει την πρέπουσα λύση.
     Να πω και στον κ. Δραγασάκη το εξής: Είπα και προηγουμένως πως πάρα πολλές από αυτές τις τροπολογίες, που υπάρχουν σήμερα, είτε ενσωματώθηκαν ή είχαν ενσωματωθεί στο νομοσχέδιό μας ή κάποιες άλλες, που δεν ήμασταν έτοιμοι τώρα γιατί δεν υπήρχε η κατάλληλη επεξεργασία ή η γνώμη των επιτελείων, βεβαίως είναι ιδέες για εμάς, είναι χρήσιμες για εμάς, θα τις συζητήσουμε και προσεχώς θα τις φέρουμε.
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Επιθυμεί κάποιος συνάδελφος να πάρει το λόγο επί των άλλων τροπολογιών; 
      ΑΝΔΡΕΑΣ ΛΟΒΕΡΔΟΣ: Εγώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ο κ. Λοβέρδος έχει το λόγο. 
      ΑΝΔΡΕΑΣ ΛΟΒΕΡΔΟΣ: Θέλω να πάρω το λόγο, κύριε Πρόεδρε, κατ’ αρχήν για την τροπολογία με γενικό αριθμό 25 και ειδικό 3 που αφορά το Στρατολογικό Σώμα που είναι πια, μετά το νόμο 1763/1988, κοινό Σώμα για όλες τις Ένοπλες Δυνάμεις. Θέλω να κάνω την εξής παρατήρηση:
     Σε αυτό το Σώμα που πια παρακολουθεί τα στρατολογικά θέματα όλων των κλάδων του Στρατού, όλων των Σωμάτων, εργάζονται τριακόσιοι ένας αξιωματικοί, υπάρχουν δε συγκεκριμένες προβλεπόμενες θέσεις διακόσιες σαράντα δύο. Υπάρχει, λοιπόν, μία διαφορά πενήντα εννέα θέσεων.
     Ενόψει δε της ένταξης στο Σώμα αυτό και καινούργιων αποφοίτων από τη ΣΑΣ -και όταν αναφέρομαι στη ΣΑΣ, αναφέρομαι με σεβασμό στους εν ευρεία εννοία συναδέλφους μου, η ΣΑΣ είναι μία εξαιρετική Σχολή, οι φοιτητές της οποίας συνυπάρχουν με τους φοιτητές της Νομικής, αναφέρθηκα και στην ομιλία μου, αυτή η συνύπαρξη υπήρξε πάρα πολύ επιτυχής και συνεχίζει να είναι τέτοια- λέω, λοιπόν, κύριε Υπουργέ, το εξής: Αυτή η πρόβλεψη των εβδομήντα τριών  οργανικών θέσεων που προτείνουμε, στις οποίες θα ενταχθούν οι πενήντα εννέα σήμερα εργαζόμενοι και αυτοί που θα προσληφθούν, συνιστά υπέρβαση διοικητικής ανωμαλίας. Είναι μία χρήσιμη λύση, μία καλή ρύθμιση που δεν βλέπω το λόγο γιατί να μην τη δέχεστε. Θεωρώ ότι η επίλυση διοικητικών ανωμαλιών είναι καθήκον ενός Υπουργού. Πιστεύουμε ότι η τροπολογία αυτή, την οποία υπογράφουν αρκετοί συνάδελφοι από την Αξιωματική Αντιπολίτευση, πρέπει και μπορεί να γίνει δεκτή χωρίς να σας δημιουργεί περαιτέρω προβλήματα.
      Επιχειρηματολογώ επίσης, κύριε Πρόεδρε, για την τροπολογία με γενικό αριθμό 39 και ειδικό 15. Αφορά στη μείωση της παραμονής στις Ένοπλες Δυνάμεις των εξειδικευομένων ιατρών, οι οποίοι εξειδικεύονται σε στρατιωτικά νοσοκομεία της χώρας. Νομίζω, κύριε Υπουργέ, ότι δεν δεχθήκατε αυτή τη ρύθμιση θεωρώντας ότι από τα Επιτελεία έχετε κάποια αρνητική εισήγηση, η οποία είναι κατά τη γνώμη σας ορθή. Διότι τα Επιτελεία μπορεί να εισηγούνται κάτι, το ζήτημα είναι η πολιτική αξιολόγηση την οποία κάνετε εσείς. Καλά κατάλαβα ότι συμφωνείτε με την εισήγηση την οποία έχετε και αρνείστε τη συγκεκριμένη ρύθμιση; Αν κατάλαβα καλά θέλω μία διευκρίνιση επ’ αυτού.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θέλει να πάρει κανείς άλλος το λόγο επί των τροπολογιών αυτών που ανέπτυξε ο κ. Λοβέρδος; Κανείς.
      Ο κύριος Υπουργός έχει το λόγο.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Κύριε Πρόεδρε, όσον αφορά τους στρατολόγους είναι και αυτό ένα θέμα γνωστό και υπαρκτό.
     Βεβαίως και εδώ υπάρχει η κάθετη αντίθεση της ηγεσίας των Ενόπλων Δυνάμεων και των επιτελείων. Στην επιτροπή αυτή που ήδη ξεκινάει να συζητάει για στρατολογικά θέματα βεβαίως και αυτό θα συζητηθεί. Κατ’ επανάληψη, όμως, και όσες φορές έχει έρθει στα επιτελεία και στο ΓΕΕΘΑ είναι όλοι τους αρνητικοί.
	ΑΝΔΡΕΑΣ ΛΟΒΕΡΔΟΣ: Γιατί;
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Δεν το εγκρίνουν. Δεν συμφωνούν να προχωρήσει.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Σε τι είναι αρνητικοί; Στο να μην αυξηθεί ο αριθμός;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Δεν έχουμε διαβάσει το σκεπτικό τους αλλά δεν εγκρίνουν. Δεν συζητάνε. Εμείς θα το ξανασυζητήσουμε αυτό το θέμα. Και στην επιτροπή που θα γίνει θα συζητηθεί ξανά.
	ΑΝΔΡΕΑΣ ΛΟΒΕΡΔΟΣ: Κύριε Υπουργέ…
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Πρέπει να γίνει σήμερα, δηλαδή; Δεν το καταλαβαίνω. Είναι πράγματα για τα οποία πάντα εμείς έχουμε μία αρχή: να τα συζητάμε με τις ηγεσίες.
	ΑΝΔΡΕΑΣ ΛΟΒΕΡΔΟΣ: Εσείς έχετε τη νομοθετική πρωτοβουλία…
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Μα τα συζητάμε με τις ηγεσίες πάνω απ’ όλα.
	ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, μπορείτε να δευτερολογήσετε.
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Όσον αφορά στο δεύτερο θέμα που θέσατε, είναι ξεκάθαρο: Το ΓΕΕΘΑ είναι αντίθετο και από θέση πολιτική πρέπει να είμαστε όλοι αντίθετοι.
	ΠΡΟΕΔΡΕΥΩΝ (Γεώργιος Σούρλας): Ο κ. Λοβέρδος έχει το λόγο.
	ΑΝΔΡΕΑΣ ΛΟΒΕΡΔΟΣ: Κύριε Υπουργέ, δεν έχω αντιπολιτευτική διάθεση. Περάσαμε δύο ημέρες ιδιαίτερα καλής συνεργασίας και θα τις συνεχίσουμε μέχρι το τέλος της συνεδριάσεως προφανώς. Ουδείς λόγος υπάρχει να αλλάξουμε αυτό το ύφος και αυτό το κλίμα που υπάρχει.
	Ωστόσο επικαλεστήκατε χθες εσείς και ένας συνάδελφός μας -ο κ. Αγγελής νομίζω- μία συνταγματική διάταξη, σύμφωνα με την οποία η κυβέρνηση διοικεί τις Ένοπλες Δυνάμεις. Εγώ το θεώρησα κατά κάποιον τρόπο ότι αυτό ήταν μια υπερβολή, ένα αυτονόητο.
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είναι αυτονόητο.	
	ΑΝΔΡΕΑΣ ΛΟΒΕΡΔΟΣ: Δεν ανακαλύπτουμε την Αμερική. Το Σύνταγμα υπάρχει από το 1975 και αυτή η διάταξη υπάρχει από τότε. Είναι αυτονόητο. Αναγκάζομαι, όμως, να το επικαλεστώ και εγώ αυτό το αυτονόητο. Εισηγούνται τα επιτελεία; Τουλάχιστον θέλουμε το πολιτικό σας σκεπτικό βάσει του οποίου συμφωνείτε με τις εισηγήσεις των επιτελείων. Το να συμφωνεί η πολιτική ηγεσία με τα επιτελεία είναι πολύ σωστό. Είναι μέσα στα όρια της πραγματικότητας, μέσα στα όρια της επιθυμητής πολιτικής.
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Για μας αυτό είναι συνεργασία.
	ΑΝΔΡΕΑΣ ΛΟΒΕΡΔΟΣ: Καλά κάνετε. Αναρωτιέμαι: Με ποιο όμως πολιτικό σκεπτικό; Γιατί τουλάχιστον το ζήτημα των στρατολόγων, κύριε Υπουργέ, αλλά και το ζήτημα των άλλων, των εξειδικευομένων, είναι απλά πράγματα. Δεν βλέπω τι σκεπτικό μπορεί να υπάρχει πίσω, το οποίο εμείς δεν αντιλαμβανόμαστε με την κοινή μας λογική και που αντιλαμβάνεστε εσείς. Πείτε τό μας τουλάχιστον.
	ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, το να συζητάμε με την ηγεσία, να λαμβάνουμε τις απόψεις της νομίζω ότι είναι…
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Υποχρέωσή σας.
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας):…υποχρέωσή μας, χρέος μας για να προκύπτει πάντα το σωστό. Από κει και μετά βεβαίως την πολιτική ευθύνη την έχουμε εμείς.
	Είπαμε, λοιπόν, και το ξαναλέμε ότι μια Κυβέρνηση τριών μηνών δεν θα μπορούσε σε ένα πρώτο νομοσχέδιο να φέρει εκατόν πενήντα λύσεις.
	ΑΝΔΡΕΑΣ ΛΟΒΕΡΔΟΣ: Πείτε μας τι…
	ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Έχουμε, λοιπόν, όλο το χρόνο και να μελετήσουμε τις απόψεις των επιτελείων και βεβαίως να πάρουμε εμείς τις πολιτικές μας αποφάσεις. Και θα τις πάρουμε. Να είστε σίγουροι.
	ΒΥΡΩΝ ΠΟΛΥΔΩΡΑΣ: Ένας χρόνος ωριμάνσεως.
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, μπορώ να έχω το λόγο;
	ΠΡΟΕΔΡΕΥΩΝ (Γεώργιος Σούρλας): Είναι επαρκείς οι εξηγήσεις που έδωσε ο κύριος Υπουργός. Άλλωστε ο κ. Τσοχατζόπουλος που θέλει το λόγο έχει μακρά εμπειρία από τη θητεία του στο Υπουργείο Εθνικής Άμυνας.
	Ορίστε, κύριε Τσοχατζόπουλε, έχετε το λόγο.
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ, κύριε Πρόεδρε.
	Κύριε Υπουργέ, είναι σαφές ότι οι ηγεσίες στα επιτελεία είναι υποχρεωμένες να εκφράσουν πάντα άποψη. Είναι από το νόμο υποχρεωμένες. Δεν μπορεί να έρχεται ένα θέμα και να μην εκφράζουν την άποψή τους. Όλη η ηγεσία των Ενόπλων Δυνάμεων. Για κάθε θέμα. Σε όλα τα επίπεδα.
	Έτσι, λοιπόν, εσείς όταν έχετε την πρόταση στα χέρια σας, έχετε πλέον ολοκληρωμένη άποψη για το τι ζητούν τα στελέχη, η δομή των Ενόπλων Δυνάμεων. Από κει και πέρα βέβαια είναι δική σας η ευθύνη -είναι καθαρά πολιτική- να πάρετε την απόφαση για τη συγκεκριμένη πολιτική απάντηση που πρέπει να δώσουμε για να λύσουμε το θέμα.
	Εδώ, λοιπόν, κύριε Υπουργέ, χωρίς καμία πρόθεση παρέμβασης στις αρμοδιότητες και το έργο σας, αλλά εντούτοις ως Αντιπολίτευση και μάλιστα Αξιωματική, θα ήθελα να επισημάνω τη σημασία που έχει το Σώμα των Στρατολόγων. Όπως ξέρετε ενοποιήθηκε το Στρατολογικό Σώμα των Ενόπλων Δυνάμεων μετά από μία ρύθμιση πριν τρία-τέσσερα χρόνια από κοινού για όλα τα επιτελεία και για όλα τα όπλα συγχρόνως. Έχουμε, δηλαδή, κοινό σώμα στρατολογικού γραφείου.
      Ξέρετε επίσης ότι σ’ αυτό το Σώμα έγινε μία πολύ μεγάλη επένδυση τεχνολογίας. Αποκτήθηκε πρόσβαση σε πληροφορική ολοκληρωμένης, σύγχρονης τεχνολογίας, ώστε να αποδώσει ο μικρότερος αριθμός στελεχών ένα μεγαλύτερο έργο. 
      Παρακαλώ, λοιπόν, να λάβετε υπόψη σας μελλοντικά στις πολλές ακόμη αλλαγές και ρυθμίσεις που πρόκειται να κάνετε, πόσο σημαντικός είναι αυτός ο κλάδος, γιατί είναι η φύση της λειτουργίας των Ενόπλων Δυνάμεων τέτοια που κάθε ορισμένο χρονικό διάστημα επιβάλλει νέες αλλαγές. 
      Επιτρέψτε μου να πω ότι στις κρίσεις για την ηγεσία των στρατολόγων, έχετε πρόβλημα. Υπάρχει η πρότασή σας που λέει ότι πρέπει να ανοίξει η επετηρίδα και ότι χρειάζεται περισσότερος χρόνος για να προωθηθεί. Γι’ αυτό ακριβώς το λόγο, λάβετέ το υπόψη σας παρακαλώ και μεριμνήστε στην Επιτροπή στην οποία αναφερθήκατε, να έρθει με συγκεκριμένη πρόταση και να ληφθεί υπόψη το κοινό στρατολογικό σώμα των Ενόπλων Δυνάμεων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, υπάρχουν δύο Βουλευτές ακόμη που ζήτησαν το λόγο. Θέλετε να πάρετε το λόγο τώρα.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Δυο λόγια μόνο θα πω.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Το θέμα των στρατολόγων είναι παλιό, δεν προέκυψε σήμερα, ούτε πέρσι. Κατά συνέπεια, ας μην είμαστε τόσο πιεστικοί, όταν μέχρι χθες δεν αντιμετωπίστηκε το θέμα. Μία παράταση δύο, τριών μηνών θέλουμε.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Σύμφωνοι. Σας το προτείνουμε και σας το επισημαίνουμε.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Ας μην υπερβάλλουμε, λέγοντας πως ότι δεν κάναμε δέκα χρόνια, πέρσι ή πρόπερσι, πρέπει να τα κάνουμε σε δύο μήνες. Για όνομα του Θεού!
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας, κ. Πέτρος Μαντούβαλος.
      ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, δεν θα έπαιρνα το λόγο, αλλά αναγκάζομαι να πω δύο λόγια. Μετά από τόσο καιρό, σε ασήμαντο χρονικό διάστημα η Κυβέρνηση φέρνει το σημερινό νομοσχέδιο, το οποίο έχει κατ’ εξοχήν κοινωνικές διατάξεις. Από τα δεκαεπτά άρθρα του, τα δεκατέσσερα αφορούν λύσεις σοβαρών κοινωνικών θεμάτων. Δείτε τη θητεία, δείτε τους ανυπότακτους, δείτε τις γυναίκες, δείτε τους αντιρρησίες συνείδησης, τους πολύτεκνους και ένα σωρό άλλα θέματα. Δείτε επίσης, το κοινωνικό θέμα της αποσυμφόρησης της ιεραρχίας, γιατί έτσι το είδαμε εμείς, σε ό,τι αφορά στην πυραμίδα, στο δύο συν ένα, το περίφημο, για το οποίο πολλή φιλολογία έχει υπάρξει. Ξαφνικά…
      ΑΝΤΩΝΙΑ ΑΝΤΩΝΙΟΥ: Για τους στρατολόγους…
      ΠΕΤΡΟΣ ΜΑΝΤΟΥΒΑΛΟΣ: Ένα λεπτό! Στην κοινοβουλευτική μας αντιδικία κόσμια και ευπρεπώς θα αντιδικήσουμε. Είναι ωραίο ότι βγήκαν πολλά πράγματα μέσα από τη σύνθεση, αλλά δεν μπορεί μόνο να ήρτηνται και να ακούγονται κάποια πράγματα, τα οποία χρόνια πριν θα έπρεπε να έχουν λυθεί. Επιπλέον στις 15 Ιουλίου έρχεται πρόταση νόμου για το Υπουργείο Εθνικής Άμυνας, δηλαδή, λειτουργούμε. Και την κοινωνική ευαισθησία ακούμε και την αντιμετωπίζουμε και τη λύνουμε.
     Αμαρτία είναι, κύριε Πρόεδρε, να ακούγεται εδώ ότι φρακάρουμε την ιεραρχία, ότι υπάρχει πρόβλημα με τους στρατολόγους, υπάρχουν τόσα θέματα που δεν λύθηκαν, τα οποία δεν ακούμε και δεν παρακολουθούμε. Τόσο πολύ άκουγε η προηγούμενη ηγεσία, που περιμένουμε από τον κύριο Υπουργό και τους επιτελείς του να ακούσουμε κάτι; Τι περιμένουμε; Να συμβουλευτούμε το Επιτελείο για να δώσουμε λύση. Το Επιτελείο είναι αντίθετο, όμως, θα δώσουμε λύση. Τόσο ακούγατε τον κ. Θεοδωρουλάκη, τον οποίο τρελάνατε και διώξατε; 
      ΑΝΔΡΕΑΣ ΛΟΒΕΡΔΟΣ: Aαα…
      ΠΕΤΡΟΣ ΜΑΝΤΟΥΒΑΛΟΣ: Σας παρακαλώ, κύριε Λοβέρδο. Τον κ. Μανουσογιαννάκη τόσο πολύ τον ακούγατε; Τον κ. Λυμπέρη, από την Κεντρική Επιτροπή του ΠΑΣΟΚ, τον οποίο …
      (Θόρυβος στην Αίθουσα)
     Εδώ δεν μιλάμε καθόλου. Δεν συζητάμε, δεν κουράζουμε, δεν ταλαιπωρούμε. 
      ΜΙΧΑΗΛ ΚΑΡΧΙΜΑΚΗΣ: Ποιος τους έκανε Αρχηγούς; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε. 
     Κύριε Μαντούβαλε, σας παρακαλώ να απευθύνεσθε στο Προεδρείο, για να σταματήσει ο διάλογος.
      ΠΕΤΡΟΣ ΜΑΝΤΟΥΒΑΛΟΣ: Απευθύνομαι στο Προεδρείο…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Εντάξει, ακουστήκατε.
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, σας παρακαλώ. Έχετε το δικαίωμα να δευτερολογήσετε.
      ΠΕΤΡΟΣ ΜΑΝΤΟΥΒΑΛΟΣ: Δεν μπορεί μέσα από τη συναίνεση, τον καλοβαλμένο τρόπο συμπεριφοράς, τον τεκμηριωμένο διάλογο, σε ένα νομοσχέδιο το οποίο επεξεργαστήκαμε, το συζητήσαμε, να λέει ο κύριος Υπουργός: «Μου είπαν από το Επιτελείο ότι έχουν αρνητική άποψη» κι εσείς να απαντάτε: «Όχι να το δούμε τώρα».
      Στο νομοσχέδιο αυτό δεν είδε κανείς ότι δεκατέσσερα άρθρα έχουν κοινωνικό χαρακτήρα; Δεν είδε κανείς ότι ήρθαν όλα τεκμηριωμένα και προσεκτικά και μας μάρανε το γεγονός ότι διοικεί και ξαναδιοικεί η Κυβέρνηση; Το ξέρουμε, το είπαμε και τελείωσε.
     Από εκεί και πέρα, ρωτώ το εξής: Όλους αυτούς που προανέφερα, κανείς δεν τους άκουγε;
      Αναφέρθηκα σε ονόματα. Όλους αυτούς που προανέφερα ποιος τους εξανάγκασε σε ταλαιπωρία;  Για να μη λέμε τίποτα παραπάνω. Εκεί στο 2 συν 1.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, σας παρακαλώ. 
      ΠΕΤΡΟΣ ΜΑΝΤΟΥΒΑΛΟΣ: Εγώ σας άκουσα υπομονετικά. Εσείς, κύριε Καρχιμάκη, τεκμηριώνετε. Να ξέρετε πως τεκμηριώνω και εγώ και να ξέρετε πως όσοι μιλάμε, γνωρίζουμε τα θέματα. Και είναι ευχάριστο να αντιπαρατεθούμε σε όποιο επίπεδο θέλετε, αλλά με τεκμηρίωση.
     Εγώ, κύριε Πρόεδρε, έκλεισα. Σας ευχαριστώ πάρα πολύ για την ανοχή σας. Αλλά θυμόμαστε και προσέχουμε και εμείς. Όχι να κατηγορήσουμε τώρα την Κυβέρνηση και τον Υπουργό επειδή συμβουλεύεται το Επιτελείο και θέλει τη σύμφωνη γνώμη. Άντε τους στρατολόγους τώρα, τους γιατρούς τώρα, όλους τώρα. Δείτε ότι δεκατέσσερα άρθρα από τα δεκαεπτά λύνουν κοινωνικά σοβαρότατα θέματα.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Πρέπει να σημειώσουμε, κύριε Μαντούβαλε, ότι και από την πλευρά της Αντιπολίτευσης  όλων των πτερύγων αναγνωρίστηκε ο κοινωνικός χαρακτήρας των άρθρων. Επομένως θα ήταν άδικο να μην αποδώσουμε αυτήν την τοποθέτησή της ως θετική.
      ΠΕΤΡΟΣ ΜΑΝΤΟΥΒΑΛΟΣ: Γι’ αυτό μιλήσαμε για σύνθεση.
      ΠΡΟΕΔΡΕΥΩΝ (Γεώργιος Σούρλας):  Ακριβώς.
      Το λόγο έχει ο κ. Σκρέκας. 
      ΘΕΟΔΩΡΟΣ ΣΚΡΕΚΑΣ:  Κύριε Πρόεδρε, ήλθα στη Βουλή και πιστεύω ότι στα οκτώ χρόνια θητείας μου πρώτη φορά έρχεται ένα τόσο ολοκληρωμένο νομοσχέδιο, ένα νομοσχέδιο με διοικητικό, οργανωτικό αλλά και κοινωνικό περιεχόμενο. Αυτό φάνηκε και από τη συζήτηση του νομοσχεδίου στην επιτροπή, αλλά και από τη συζήτηση η οποία έγινε στην Ολομέλεια, όπου σχεδόν υιοθετήθηκε από όλες τις πτέρυγες της Βουλής. Φάνηκε επίσης και από την ψήφιση των άρθρων, όπου πολύ λίγα άρθρα ψηφίστηκαν κατά πλειοψηφία. Αυτό δείχνει τον τρόπο με τον οποίο η Κυβέρνηση νομοθετεί. Ο Υπουργός με τους Υφυπουργούς του προετοίμασαν το νομοσχέδιο, το οποίο έφεραν στη Βουλή, ένα νομοσχέδιο σωστά επεξεργασμένο, μελετημένο, που δίνει λύσεις σε μία σειρά άλλα θέματα τα οποία έρχονται από πολύ μακριά.
      Βεβαίως είδα με πολύ θετική άποψη να γίνονται σημαντικές παρατηρήσεις επί του νομοσχεδίου αλλά και προτάσεις από την Αξιωματική Αντιπολίτευση, μία Αξιωματική Αντιπολίτευση που έρχεται, με τον τρόπο που κάνει τις παρατηρήσεις της αλλά και τις προτάσεις της, να αναγνωρίσει μία σειρά παραλείψεων όλων των χρόνων που είχε την ευθύνη, για να διορθώσει όλα αυτά τα πράγματα.
     Κλείνοντας θέλω από την πλευρά μου να πω, ότι νομίζω ότι ο έπαινος έρχεται να βοηθήσει τους συντάκτες των νομοσχεδίων, ώστε και τα επόμενα νομοσχέδια του Υπουργείου Εθνικής Άμυνας που θα έλθουν, να έχουν αυτό το περιεχόμενο και αυτόν το στόχο. Γιατί οι Ένοπλες Δυνάμεις αποτελούν ένα σημαντικό θεμέλιο του Έθνους μας, της πατρίδος μας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Αντωνίου. 
      ΑΝΤΩΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, νομίζω ότι είναι δουλειά μας να προτείνουμε ρυθμίσεις για να εξυπηρετηθούν ανάγκες  ή ακόμα και  τα κενά τα οποία υπήρχαν στο νομοσχέδιο. Βέβαια εδώ ήλθαμε για να εκφράσουμε αγωνίες και να λύσουμε αδικίες που έχουν διάφοροι κοινωνικοί χώροι. Δεν είναι απλώς προσωπικές μας απόψεις. Το λέω για τον εισηγητή της Πλειοψηφίας, διότι όλοι συμφωνήσαμε ότι είναι ένα νομοσχέδιο στη σωστή κατεύθυνση και βέβαια πρέπει να πω ότι τροπολογίες δεν φέρνουν μόνο οι Βουλευτές της Αντιπολίτευσης αλλά  απ’ ό,τι βλέπουμε και της ίδιας της Κυβέρνησης. Αυτή είναι η δουλειά μας, να συζητήσουμε και να αναλάβει την πολιτική ευθύνη του το Υπουργείο, ποιες θεωρεί ότι όντως είναι αδικίες και πρέπει να τις επιλύσει άμεσα.
     Για την τροπολογία 23/1 προτείνουμε «οι Αξιωματικοί κοινών Σωμάτων να μην προάγονται στον επόμενο βαθμό αν δεν έχει γίνει έναρξη προαγωγής στο βαθμό αυτό των Αξιωματικών όπλων του Στρατού Ξηράς ή τον Μάχιμων και Μηχανικών του Πολεμικού Ναυτικού ή των Ιπτάμενων της Πολεμικής Αεροπορίας»  και όχι μόνο των Αξιωματικών του Στρατού Ξηράς, όπως ισχύει μέχρι σήμερα, αφού οι ανήκοντες στα κοινά Σώματα Αξιωματικοί στρατολογικού, θρησκευτικού και δικαστικού γραμματείς, όσοι υπηρετούντες αντιστοίχως στα στρατολογικά γραφεία σε όλη την Ελλάδα, στα στρατιωτικά δικαστήρια και των τριών κλάδων των Ενόπλων Δυνάμεων σε όλη την Ελλάδα και οι στρατιωτικοί ιερείς υπηρεσίας και των τριών κλάδων των Ενόπλων Δυνάμεων σχετίζονται με όλους τους Αξιωματικούς των κλάδων των Ενόπλων Δυνάμεων.
      Και θα πρέπει να καταργηθεί η εξάρτηση της προαγωγής τους στον επόμενο βαθμό από την έναρξη προαγωγής τους στο βαθμό αυτόν αποκλειστικά  των Αξιωματικών όπλων του Στρατού Ξηράς που ονομάστηκαν στο ίδιο ημερολογιακό έτος Αξιωματικοί. Καθώς επίσης για τους δικαστικούς γραμματείς  που κατατάσσονται με εξετάσεις και σε ηλικία τριάντα ετών, υπάρχει πρόβλημα, διότι δεν μπορούν να φθάσουν στο βαθμό του συνταγματάρχη και υπάρχουν κενές οργανικές θέσεις. Πιστεύουμε ότι αυτές είναι αδικίες και θα πρέπει να τις δείτε.
      Στην τροπολογία με γενικό αριθμό 43 και ειδικό 19, μετά τη μείωση της θητείας των στρατευσίμων από 1.1.2004 στους δώδεκα μήνες, προκύπτει για λόγους αναλογικότητας η ανάγκη μείωσης της θητείας των μόνιμων κατοίκων του εξωτερικού και των μεταναστών, οι οποίοι μέχρι σήμερα υποχρεούνται σε εξάμηνη θητεία.
      Το είπα και πριν στην τοποθέτησή μου, νομίζω ότι μία τέτοια ρύθμιση εξυπηρετεί το εθνικό συμφέρον. Όλο το ελληνικό Κοινοβούλιο έχει μία ευαισθησία στον Απόδημο Ελληνισμό και περισσότερο στους νέους του Αποδήμου Ελληνισμού. Γι’ αυτό θα πρέπει όπως είπαμε για τις άλλες κατηγορίες των νέων που τους είδαμε σε αυτό το νομοσχέδιο με ιδιαίτερη ευαισθησία, να δούμε και αυτούς τους νέους. Δηλαδή, να έρθουν από εξάμηνη σε τρίμηνη θητεία να παρουσιαστούν στον ελληνικό Στρατό, να συνδεθούν με τον εθνικό κορμό, για να μπορούν πιο εύκολα να αντιμετωπίσουν τα προβλήματα που υπάρχουν. Νομίζω ότι αυτό πρέπει να το δούμε θετικά στο νομοσχέδιο. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Καρχιμάκης έχει το λόγο.
      ΜΙΧΑΗΛ ΚΑΡΧΙΜΑΚΗΣ: Θέλω να αναφερθώ σε δύο τροπολογίες. Πρώτα στην με γενικό αριθμό 40 και ειδικό 16 τροπολογία. Μ’ αυτή θέτω ένα θέμα για τους σπουδαστές των ανωτέρων Σχολών Εμπορικού Ναυτικού που φοιτούν σε σχολές με διάρκεια σπουδών ίση με των ΤΕΙ, χωρίς να δικαιούνται αναβολή σπουδών μέχρι τα είκοσι οκτώ έτη, όπως οι παραπάνω, αλλά μέχρι τα είκοσι πέντε. Με αποτέλεσμα, όσοι δεν προλαβαίνουν να τελειώσουν τις σπουδές τους, να διακόπτουν την φοίτησή τους για να στρατευτούν. Προτείνω να δικαιούνται αναβολή κατάταξης μέχρι το εικοστό όγδοο έτος της ηλικίας τους, γιατί μ’ αυτήν τη μεταχείριση υπάρχει μία διαρκής αδικία.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Το ρυθμίσαμε με δική μας τροπολογία.
      ΜΙΧΑΗΛ ΚΑΡΧΙΜΑΚΗΣ: Δεν είχατε αναφερθεί σε αριθμό. Σε άλλους αναφερθήκατε. Η δεύτερη τροπολογία είναι με γενικό αριθμό 42 και ειδικό 18. Δώσατε κάποια απάντηση αλλά «ειδικά όσοι κατατάχθηκαν ή μονιμοποιήθηκαν  με βαθμό ανώτερο του λοχία, κελευστή ή σμηνία από το 1980 και εφεξής, να προάγονται αναδρομικά από τη συμπλήρωση δεκαεννέα ετών συνολικής στρατιωτικής υπηρεσίας ανεξαρτήτως της ύπαρξης κενών θέσεων. Εξαιρετικά για την προαγωγή τους στο βαθμό του Υπολοχαγού και των αντίστοιχων των άλλων κλάδων κρίνονται  κατά τις σχετικές διατάξεις του ν. 2439/1996 με τη συμπλήρωση τριών ετών από την ημερομηνία αναδρομικής προαγωγής τους στο βαθμό του Ανθυπολοχαγού και των αντίστοιχων σε περίπτωση δε  τυχόν οφειλομένης αναδρομικής και για το βαθμό του Υπολοχαγού οι κρίσεις είναι έκτακτες. Κατά τα λοιπά εφαρμόζονται οι διατάξεις του νόμου 2439/1996».
      ΠΡΟΕΔΡΕΥΩΝ (Γεώργιος Σούρλας): Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Δεν θα μιλούσα αν δεν παρενέβαινε ο συνάδελφός μου κ. Μαντούβαλος. Θέλω να του πω ότι, ο κύριος Υπουργός, έδωσε κάποιες εξηγήσεις για τροπολογίες που δεν δέχεται. Δεν μας ικανοποίησαν οι εξηγήσεις, τοποθετηθήκαμε σ’ αυτές. Είπε την τελευταία του κουβέντα. Έχει και το μαχαίρι και το πεπόνι όσον αφορά στη νομοθετική πρωτοβουλία και το ζήτημα έκλεισε. Μάλιστα έκλεισε με δημιουργικό τρόπο, εφόσον ο ίδιος υπόσχεται ότι θα ανοίξει μία συζήτηση για τέτοιου είδους ζητήματα και θα καταλήξει γρήγορα σύμφωνα με το χρονοδιάγραμμά του.
Κανείς δεν μπορεί να διαφωνήσει μ’ αυτό το πλαίσιο. Αναρωτιέται, όμως, κανείς γιατί υπήρξε αυτή η ένταση -όχι ιδιαίτερη, αλλά υπήρξε- από την πλευρά του εισηγητή της Πλειοψηφίας και γιατί μας λέει ότι επειδή κυβερνήσαμε δεν θα μπορούμε να ασκούμε τα καθήκοντά μας ως Αξιωματική Αντιπολίτευση.
      Η συζήτηση, κύριε Πρόεδρε, δεδομένου ότι ήταν πολύ δημιουργική, αποκάλυψε ότι πολλά από τα θέματα που λύσαμε σήμερα εκκρεμούν από τη δεκαετία του ’60. Παρήλθαν κυβερνήσεις, πέρασαν τα χρόνια και για πολλούς και διάφορους λόγους, εν ολίγοις ευεξήγητους ή δυσεξήγητους, δεν τα είχαμε λύσει και τα λύνουμε σήμερα. Αυτό είναι καλό και γι’ αυτό υπερψηφίζουμε.
      Αυτό βέβαια δεν σημαίνει ότι επειδή υπήρξαν ευθύνες στο ΠΑΣΟΚ, τη Νέα Δημοκρατία και τις Οικουμενικές Κυβερνήσεις, ένας Βουλευτής του Σώματος αυτού, ένα μέλος της Εθνικής Αντιπροσωπείας δεν θα θέτει θέματα. Επίσης αυτό φυσικά δεν σημαίνει ότι σταματάει η Αντιπολίτευση. Αλίμονο εάν ένα δημοκρατικό καθεστώς λειτουργεί με Αντιπολίτευση υπό απαγόρευση, επειδή θα σηκώνουν οι συνάδελφοι τα δάκτυλα, λέγοντας γιατί δεν τα κάνατε εσείς όταν κυβερνήσατε δεδομένου ότι εκκρεμούν από το ’60. Πρόκειται για τη γνωστή κολοκυθιά, που δεν βγάζει πουθενά. Ο καθένας εδώ θα κάνει τη δουλειά του κατά τη συνείδησή του και όσο μπορεί καλύτερα και ας ελπίσουμε ότι ο τρόπος διεξαγωγής της σημερινής συζήτησης θα αποτελέσει παράδειγμα και για άλλα σχέδια νόμου.
      Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει, ο κύριος Υπουργός.
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, η πρώτη τροπολογία που έθεσε ο κ. Καρχιμάκης ρυθμίζεται με την τροπολογία με γενικό αριθμό 37 και ειδικό 13, η οποία έγινε δεκτή. 
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, αναφέρεστε στην τροπολογία με γενικό αριθμό 40 και ειδικό 16;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, αναφέρομαι στην πρώτη τροπολογία που έθεσε ο κ. Καρχιμάκης. Αυτό το θέμα, λοιπόν, ρυθμίζεται κα επομένως δεν υπάρχει κανένα πρόβλημα. 
      Ως προς τη δεύτερη που έθεσε, είπαμε ότι θα συζητηθεί στην πορεία.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ : Κύριε Πρόεδρε, θα ήθελα να κάνω μία ερώτηση, στον κύριο Υπουργό. Νομίζω ότι κατά τη διάρκεια της ομιλίας του έκανε αναφορά σχετικά με το άρθρο 5 παράγραφος 3, όπου είχαμε τη δυνατότητα αναγνώρισης θητείας για πολίτες που υπηρετούν σε συμμαχικό κράτος ή κράτος-μέλος της Ευρωπαϊκής Ένωσης και υπήρξε μία πρόταση από κάποιους συναδέλφους ότι αυτό θα μπορούσε να επεκταθεί, ώστε να καλυφθούν και οι χώρες όπου ζουν Έλληνες, όπως είναι οι χώρες της Ανατολικής Ευρώπης. Μάλιστα προτάθηκε ένας πολύ απλός τρόπος, δηλαδή, χώρες με τις οποίες έχουν υπογραφεί συμφωνίες στρατιωτικής συμμαχίας-συνεργασίας.
      Θα ήθελα, λοιπόν, κύριε Υπουργέ, να σας ρωτήσω εάν αυτό το αποδεχθήκατε. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Θα το αντιμετωπίσουμε στην πορεία, κύριε Τσοχατζόπουλε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πάντως, κύριε Υπουργέ, αναγνωρίζετε ότι υπάρχει θέμα.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας):  Θα το αντιμετωπίσουμε στην πορεία, κύριε Τσοχατζόπουλε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πολύ ωραία, ευχαριστώ πολύ, κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής. Το Προεδρείο οφείλει να εξάρει το επίπεδο με το οποίο διεξήχθη αυτή η συζήτηση και ελπίζουμε και ευχόμαστε να υπάρχει και στα επόμενα νομοσχέδια αυτό το ύφος και αυτό το πολιτικό ήθος και από την πλευρά της Κυβέρνησης αλλά και των άλλων παρατάξεων.
      Επίσης θα ήθελα να σημειωθεί ότι αυτό που είπε, ο κύριος Υπουργός, είναι πολύ σημαντικό, δηλαδή, ότι και οι τροπολογίες που έχουν κατατεθεί και δεν έγιναν αποδεκτές σήμερα, αποτελούν ένα πάρα πολύ καλό υλικό για την ένταξή τους σε άλλα μελλοντικά νομοσχέδια.
      Κηρύσσεται περαιωμένη η συζήτηση επί των τροπολογιών.
      Εισερχόμαστε στην ψήφιση του ακροτελεύτιου άρθρου. 
      Ερωτάται το Τμήμα: Γίνεται δεκτό το ακροτελεύτιο άρθρο του νομοσχεδίου; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας):  Το ακροτελεύτιο άρθρο έγινε δεκτό κατά πλειοψηφία.
     Συνεπώς το νομοσχέδιο του Υπουργείου Εθνικής Άμυνας: «Ρυθμίσεις θεμάτων προσωπικού των Ενόπλων Δυνάμεων και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση. 
      Κύριοι συνάδελφοι, δέχεστε σ’ αυτό το σημείο να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Τμήματος και ώρα 12.56΄ λύεται η συνεδρίαση για αύριο ημέρα Πέμπτη 15 Ιουλίου 2004 και ώρα 10.30΄ με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Εθνικής Άμυνας: «Ρύθμιση θεμάτων προσωπικού των Ενόπλων Δυνάμεων και άλλες διατάξεις», σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ



2
ΣΥΝΕΔΡΊΑΣΗ 14-7-04              ΣΕΛ.




2


