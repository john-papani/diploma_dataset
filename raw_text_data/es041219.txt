ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΠΣΤ’
Κυριακή 19 Δεκεμβρίου 2004
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επί του Κανονισμού, σελ.

Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2005», σελ.

ΟΜΙΛΗΤΕΣ
Α. Επί του Κανονισμού:
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΜΠΕΝΑΚΗ-ΨΑΡΟΥΔΑ Α., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΒΡΑΜΟΠΟΥΛΟΣ Δ., σελ.
ΑΛΙΒΙΖΑΤΟΣ Π., σελ.
ΑΛΟΓΟΣΚΟΥΦΗΣ Γ., σελ.
ΑΝΩΜΕΡΙΤΗΣ Γ., σελ.
ΒΑΣΙΛΕΙΟΥ Γ., σελ.
ΒΕΡΓΙΝΗΣ Ξ., σελ.
ΓΕΩΡΓΙΑΔΗΣ Ν., σελ.
ΓΡΗΓΟΡΑΚΟΣ Λ., σελ.
ΔΙΑΜΑΝΤΟΠΟΥΛΟΥ Α., σελ.
ΔΟΥΚΑΣ Π., σελ.
ΚΑΚΛΑΜΑΝΗΣ Α., σελ.
ΚΑΛΑΝΤΖΑΚΟΥ Σ., σελ.
ΚΑΛΟΓΗΡΟΥ Χ., σελ.
ΚΑΝΕΛΛΗ Λ., σελ.
ΚΑΣΤΑΝΙΔΗΣ Χ., σελ.
ΚΑΤΣΙΦΑΡΑΣ Α., σελ.
ΚΕΔΙΚΟΓΛΟΥ Σ., σελ.
ΚΟΛΟΖΩΦ Ο., σελ.
ΚΟΥΣΕΛΑΣ Δ., σελ.
ΛΕΒΕΝΤΗΣ Α., σελ.
ΛΥΚΟΥΡΕΝΤΖΟΣ Α., σελ.
ΜΑΝΩΛΗΣ Ι., σελ.
ΜΗΤΣΟΤΑΚΗΣ Κ., σελ.
ΜΠΑΣΙΑΚΟΣ Ε., σελ.
ΜΠΕΚΙΡΗΣ Μ., σελ.
ΜΠΕΝΟΣ Σ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΟΥΤΣΗΣ Χ., σελ.
ΠΙΠΕΡΓΙΑΣ Δ., σελ.
ΣΓΟΥΡΙΔΗΣ Π., σελ.
ΣΚΥΛΛΑΚΟΣ Α., σελ.
ΣΠΗΛΙΟΠΟΥΛΟΣ Κ., σελ.
ΣΤΑΥΡΟΥ Α., σελ.
ΦΟΥΣΑΣ Α., σελ.
ΧΡΙΣΤΟΔΟΥΛΑΚΗΣ Ν., σελ.

ΠΡΑΚΤΙΚΑ ΒΟΥΛΗΣ
ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α’
ΣΥΝΕΔΡΙΑΣΗ ΠΣΤ΄
Κυριακή 19 Δεκεμβρίου 2004

      Αθήνα, σήμερα στις 19 Δεκεμβρίου 2004, ημέρα Κυριακή και ώρα 18.15΄ συνήλθε στην Αίθουσα  των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Εισερχόμεθα στην ημερήσια διάταξης της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2005». 
      Συνεχίζουμε με τις ομιλίες των ειδικών εισηγητών. 
      Το λόγο έχει ο κ. Αθανάσιος Παπαγεωργίου. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κυρία Πρόεδρε. 
      Κυρίες και κύριοι συνάδελφοι, η συζήτηση για τον Προϋπολογισμό διεξάγεται σε μία περίοδο όπου η ψυχολογία στην αγορά, το κλίμα της αγοράς δεν είναι από τα καλύτερα που θα επιθυμούσαν οι πολίτες της χώρας αλλά και εμείς οι πολιτικοί. Πιστεύω ότι οι επενδυτές, οι πολίτες, οι καταναλωτές δεν έχουν τα καλύτερα δυνατά αισθήματα εμπιστοσύνης προς το μέλλον και την προοπτική της οικονομίας. 
      Είναι προφανές ότι σε ένα τέτοιο κλίμα αστάθειας και αβεβαιότητας, σε ένα κλίμα μειωμένων προσδοκιών για τις οικονομικές εξελίξεις και για τις επιδόσεις της οικονομίας δεν επενδύουν οι επενδυτές, δεν καταναλώνουν οι καταναλωτές, δεν επενδύουν και δεν καταναλώνουν οι πολίτες της χώρας. Μία τέτοια στάση και συμπεριφορά μαθηματικά οδηγεί, σε επενδυτική άπνοια, σε επενδυτική καχεξία και στο τέλος-τέλος σε ύφεση. 
      Αναφέρομαι ιδιαίτερα στο κλίμα, στην ψυχολογία και στις προσδοκίες των πολιτών και των επενδυτών γιατί ιδιαίτερα τα τελευταία χρόνια οι πολιτικοί, το πολιτικό σύστημα αλλά και οι επιστήμονες έχουν επιχειρήσει και έχουν παραμετροποιήσει τη συμβολή του καλού ή κακού κλίματος στην εξέλιξη του οικονομικού γίγνεσθαι. Μάλιστα, πάρα πολλοί επιστήμονες στα μαθηματικά μοντέλα οικονομικής ανάπτυξης έχουν περιλάβει την παράμετρο της ψυχολογίας σαν μία σοβαρή παράμετρο στις οικονομικές εξελίξεις των οικονομικών σχηματισμών. 
      Κυρίες και κύριοι, κλασικό παράδειγμα στις μέρες μας αποτελεί η Γερμανία ιδιαίτερα αλλά και η Ιαπωνία, χώρες που υπέστησαν ψυχολογικό σοκ. Οι πολίτες, οι επενδυτές, οι καταναλωτές δεν μπορούν να συνέλθουν τα τελευταία χρόνια, με αποτέλεσμα οι επιδόσεις τους και η οικονομία τους να έχει καθηλωθεί. Ιδιαίτερα η Γερμανία, μετά το επιτυχημένο εγχείρημα της ενοποίησης, όπου όλοι δέχτηκαν το σοκ της ενοποίησης, χρόνια τώρα δεν μπορεί να συνέλθει και δεν μπορεί να αχθεί στον ενάρετο κύκλο οικονομικής ανάπτυξης. 
      Όμως τι έχει συμβεί και οδηγηθήκαμε σε αυτό το αρνητικό κλίμα; Θεωρώ ότι κοντά σε όλα τα άλλα, τη μεγάλη ευθύνη έχει η Κυβέρνηση. Η Κυβέρνηση, κατά τη γνώμη μου, είναι υπεύθυνη για την επιδείνωση του οικονομικού κλίματος στη χώρα μας. Είναι αλήθεια ότι τα τελευταία χρόνια ως αντιπολίτευση επιδόθηκε άκριτα σε μια προσέγγιση των οικονομικών επιδόσεων κινδυνολογική και άκρως καταστροφική. 
      Είναι εντυπωσιακό επίσης ότι και σήμερα μηδενίζονται τα επιτεύγματα της οικονομίας και οι οικονομικές επιδόσεις. Επίσης, εντυπωσιακότερο όλων, είναι ότι μονομερώς προσεγγίζει το έλλειμμα και το χρέος σαν το άπαν της οικονομικής εξέλιξης προσπαθώντας να μηδενίσει όλες τις άλλες οικονομικές παραμέτρους και τις επιδόσεις της οικονομίας.
      Όντως το οικονομικό χρέος και το δημόσιο έλλειμμα αποτελούν μεγάλο πρόβλημα για τις οικονομίες. Ωστόσο, όμως, ιδιαίτερα την τελευταία περίοδο, πάρα πολλές και μεγάλες χώρες, ιδιαίτερα στην Ευρωπαϊκή Ένωση,  αμφισβητούν το Σύμφωνο Σταθερότητας και ιδιαίτερα την παράμετρο της διατήρησης του ελλείμματος κάτω από 3%. 
      Δεν είναι κατ’ ανάγκην το έλλειμμα –εκτός αν ξεφεύγει από τα όρια, αν είναι πάρα πολύ μεγάλο- η μόνη επικίνδυνη παράμετρος για τις εξελίξεις στην οικονομία. Αρκεί να σας αναφέρω, ότι η Αμερική –και αυτό καταγράφεται στο κείμενο του Προϋπολογισμού- ετούτη την περίοδο κατατρύχεται από μεγάλα ελλείμματα. Το έλλειμμα της αμερικάνικης κυβέρνησης είναι 4% σε σχέση με το ΑΕΠ –από τα υψηλότερα στον κόσμο- και όμως οι επιδόσεις της αμερικάνικης οικονομίας είναι θαυμαστές. Έχει αύξηση του ΑΕΠ 5%, έχει πληθωρισμό 1,6%, έχει ανεργία 4% περίπου. 
      Άρα λοιπόν αυτό τι σημαίνει; Σημαίνει ότι η παράμετρος του ελλείμματος είναι μια σοβαρή παράμετρος, όπως και το δημόσιο χρέος, αλλά δεν είναι το άπαν για να καταγράψει κάποιος τα μεγέθη, τις εξελίξεις, αλλά και το δυναμισμό στην οικονομία. 
      Το δεύτερο που επέδρασε κατά τη γνώμη μου αρνητικά είναι η λεγόμενη απογραφή. 
      Το τρίτο –και σοβαρότερο- είναι ότι για ένα χρόνο η χώρα μας πορεύτηκε χωρίς αναπτυξιακό νόμο. Αυτό είναι πρωτόφαντο. Οι επενδυτές της χώρας μας με τις μελέτες στα χέρια, με έτοιμα επενδυτικά σχέδια, ανέμεναν πού να απευθυνθούν για να υποβάλουν τις επενδυτικές προτάσεις τους. Επίσης είναι και η έλλειψη σταθερού για έναν περίπου χρόνο πλαισίου φορολογικής πολιτικής. 
      Τέλος, επέδρασε αρνητικά η καθυστέρηση ψήφισης του νέου νόμου για την ανάθεση των δημοσίων έργων, καθώς και οι καθυστερήσεις στην εξέλιξη των έργων και ιδιαίτερα στην απορρόφηση των κοινοτικών προγραμμάτων. 
      Όμως, κυρίες και κύριοι, όσο και αν ενοχλείσθε, πρέπει να παραμείνουμε λίγο στις επιπτώσεις που είχε η περίφημη απογραφή. Οι επιπτώσεις είναι δραματικές και όσο πιο γρήγορα το συνειδητοποιήσει η Κυβέρνηση τόσο πιο καλό θα είναι για τον τόπο, μα και γι’ αυτή την ίδια. 
      Η Κυβέρνηση, σε μια προσπάθεια να μηδενίσει το έργο, να σπιλώσει τη δημοκρατική παράταξη και το ΠΑΣΟΚ, οδηγήθηκε σε ακραίες προσεγγίσεις αναφορικά με την απογραφή. Αποτέλεσμα ήταν η ίδια να παγιδευτεί, αλλά πάνω απ’ όλα αυτό που έχει σημασία είναι ότι παγίδευσε τον τόπο, διότι κανένας δεν θα σας πιστέψει, όταν λέτε ότι δεν έχει επιπτώσεις η απογραφή, στη δανειοληπτική ικανότητα της χώρας αλλά και στην αύξηση του κόστους δανειοδότησης του δημοσίου. 
      Δεν έχει συμβεί πουθενά στον κόσμο η πιστοληπτική ικανότητα μίας χώρας να κατατάσσεται σε χαμηλότερους βαθμούς, από μεγάλους έγκυρους διεθνείς οργανισμούς και αυτό να μην έχει επίπτωση στη δανειοληπτική ικανότητα και στην αύξηση του κόστους δανεισμού της χώρας. 
      Τον κ. Δούκα τον κάλεσα στην επιτροπή να καταθέσει τους νέους δανεισμούς και τα συμβόλαια που συνήψε για να δούμε αν είχε επιπτώσεις, αλλά πιστεύω, κυρίες και κύριοι, ότι οι επιπτώσεις από την υποτίμηση της χώρας μας στις αξιολογήσεις θα επέλθει το επόμενο χρονικό διάστημα. Θα έχει ενδιαφέρον ο Γενάρης, όταν θα βγει για δανεισμό η ελληνική Κυβέρνηση. Να δούμε τότε εκεί με τι όρους θα δανειστεί το ελληνικό δημόσιο. 
      Επίσης, θα πρέπει να σας το πω και αυτό. Κινδυνεύει η χώρα εξαιτίας της μείωσης της αξιοπιστίας και της εικόνας της χώρας από την απογραφή, από τον τρόπο που χειριστήκατε την απογραφή. Και βέβαια είχατε δικαίωμα να κάνετε απογραφή. Και βέβαια κάθε κυβέρνηση και κάθε κόμμα πρέπει να έχει την πραγματική εικόνα των οικονομικών εξελίξεων της χώρας κάθε στιγμή. 
      Όμως ο τρόπος που μεταχειριστήκατε την απογραφή επέφερε τρομερό πλήγμα στην αξιοπιστία, το κύρος και τη διαπραγματευτική ισχύ της χώρας. Το αποτέλεσμα θα το δούμε, ιδιαίτερα στη διαπραγμάτευση για το Δ’ Κοινοτικό Πλαίσιο Στήριξης, όπου θα υπάρξει κίνδυνος, να απωλέσουμε πόρους. 
      Λέω λοιπόν ένα παράδειγμα, επειδή επί χρόνια ασχολούμαι με τα αγροτικά. Πρώτη φορά η χώρα μας πήγε στην Ευρωπαϊκή Ένωση και τα στοιχεία για το βαμβάκι δεν τα δέχτηκε η Ευρωπαϊκή Ένωση, και μας τα γύρισε πίσω και αντί να παίρνουν οι αγρότες 250 δραχμές, οι εκκοκκιστές αναπροσάρμοσαν τις τιμές στις 235 δραχμές.  
      Δεν μας πιστεύει κανένας πια για τους χειρισμούς που κάναμε σαν εθνική πολιτική, σαν κράτος. Για τους χειρισμούς που κάνατε.
     Φυσικά, αν και δεν θέλετε, θα πρέπει να δεχθείτε ότι η χώρα βρίσκεται υπό κηδεμονία, υπό επιτήρηση. Καλά θα κάνετε να ανασυνταχθείτε πολύ γρήγορα, για να αντιμετωπίσετε τα ενδεχόμενα παραπομπής στο άρθρο 104 παράγραφος 9, όπως και σε άλλες διαδικασίες που θα είναι επώδυνες για την οικονομία. Από τη  δική σας προσπάθεια εξαρτάται η διατήρηση των εργασιών εθνικής άσκησης της οικονομικής πολιτικής.
     Κυρίες και κύριοι συνάδελφοι, ο Προϋπολογισμός του 2005 δεν θα πετύχει τους στόχους του και το λέω με πολύ μεγάλη λύπη. Κατά τη γνώμη μας είναι ανεδαφικός και υπεραισιόδοξος. Σ’ αυτόν τον Προϋπολογισμό καταγράφεται η διάψευση των προσδοκιών των Ελλήνων πολιτών και ακυρώνονται οι υποσχέσεις και οι προσδοκίες που είχαν καλλιεργηθεί στους πολίτες, ιδιαίτερα σε αυτούς που υποστήριξαν την παράταξη και το πρόγραμμά σας. 
     Στην ουσία δέχεσθε, με αυτόν τον Προϋπολογισμό ότι αναβάλλεται η επίτευξη των στόχων. Η μεγάλη παραδοχή είναι ότι δεν μπορούν να επιτευχθούν οι πρωταρχικοί στόχοι για τη μείωση του δημοσίου χρέους και του ελλείμματος. Αναβάλλεται για το 2007 η επίτευξη των στόχων και η ανταπόκριση στις δεσμεύσεις και εξαγγελίες. 
     Κύριοι συνάδελφοι, ξέρετε τι λέτε; Λέτε ότι αύξηση του ΑΕΠ θα φθάσει στο 4,1% το 2007, δηλαδή την τελευταία χρονιά της πολιτικής περιόδου που θα κυβερνάτε τον τόπο. Αυτό δέχεσθε, αν και ο κ. Καραμανλής έλεγε προεκλογικά ότι από τον πρώτο χρόνο η αύξηση του ΑΕΠ, του παραγόμενου πλούτου, θα πάει σε αύξηση 5% ετησίως.
     Επίσης λέτε ότι η ανεργία θα πάει στο 8,9% το 2007. 
     Ο κ. Αλογοσκούφης άφησε να διαρρεύσει σήμερα στο «ΒΗΜΑ» ότι ο πληθωρισμός θα πάει στο 2,7% το 2007. Αυτά τα νούμερα και τις επιδόσεις που αναφέρετε, με τους χειρισμούς που κάνετε, θα τα επιτύχετε το 2007. Τότε, προ των εκλογών, θα είστε αναγκασμένοι να δώσετε κάποια ψιχία, αλλά η ζημιά θα έχει συντελεστεί στην οικονομία. 
     Κυρίες και κύριοι συνάδελφοι, οι βασικοί στόχοι του Προϋπολογισμού δεν θα επιτευχθούν, γιατί δεν θα υπάρξει αύξηση του παραγόμενου πλούτου, του Ακαθάριστου Εγχώριου Προϊόντος κατά 3,9% που είναι η βασική παράμετρος πάνω στην οποία χτίζετε τον Προϋπολογισμό, όπως δεν θα μειωθεί το έλλειμμα στο 2,8% για το 2005. 
     Θα είναι επίτευγμα, εάν επιτύχετε αυτούς τους στόχους το 2006. Όμως δεν θα επιτευχθούν ούτε τότε. 
     Ο κ. Αλογοσκούφης είπε προχθές στην επιτροπή ότι «Προϋπολογισμός είναι, μπορεί να έχουμε αποκλίσεις, μπορεί και να μας διαψεύσουν τα νούμερα». Όμως δεν είναι έτσι. 
     Αν και έχουμε δημοσιονομική εκτροπή και δραματική μείωση των εσόδων, κάποια στελέχη της Νέας Δημοκρατίας λένε «και τι έγινε;». Κάνετε λάθος, κύριοι της Νέας Δημοκρατίας. Εάν στα δημόσια οικονομικά έχουμε εκτροπή, κατάρρευση των δημοσίων εσόδων και υπέρβαση των δαπανών για πέντε μήνες, οι επιπτώσεις θα είναι πολύ πιο μακροχρόνιες στις επιδόσεις της οικονομίας και τις εξελίξεις στο οικονομικό γίγνεσθαι της χώρας. Δεν είναι ασήμαντο να ξεφύγει το τιμόνι για πέντε μήνες στα δημόσια οικονομικά. Είναι πάρα πολύ σοβαρό για το μέλλον της οικονομίας. 
     Κατά την άποψή μου, ο πιο έγκυρος οργανισμός στον κόσμο είναι ο ΟΟΣΑ. Τι λέει  ο ΟΟΣΑ; Λέει ότι η ελληνική οικονομία θα αυξήσει το ΑΕΠ κατά 3,2% το 2005 κατά 3,5% για το 2006. Εσείς λέτε ότι θα το αυξήσετε 3,9% το 2005.
     Όσον αφορά το έλλειμμα, ο ΟΟΣΑ λέει ότι το 2005 θα πάει στο 3,5% και το 2006 στο 3,2%. Εσείς λέτε ότι θα το μειώσετε στο 2,8% το 2005.
     Όλα αυτά τα στοιχεία τα πήρα από το δημοσίευμα της εφημερίδας «ΚΑΘΗΜΕΡΙΝΗ». Ούτε το 2006, που ζήτησε παράταση ο κ. Αλογοσκούφης από το ECOFIN, δεν θα έχουμε επιτυχία του στόχου για μείωση στο 2,8% του ελλείμματος.
     Επίσης, επειδή έχω σπουδάσει οικονομικά, όπως και πολλοί συνάδελφοι μέσα σ’ αυτήν την Αίθουσα, θέλω να σας επισημάνω πόσο αντιφατικός είναι ο στόχος της αύξησης του ΑΕΠ και της μείωσης του ελλείμματος. Αυτό δεν έχει ξαναγίνει ποτέ στη σύγχρονη ιστορία πλην του 1997.
Το 1997 μόνο είχαμε αύξηση του ΑΕΠ και μείωση του ελλείμματος και ξέρετε γιατί; Γιατί είχαμε δραματική μείωση των επιτοκίων στη χώρα μας. Ουδέποτε άλλοτε είχαμε ταυτόχρονα και αύξηση του ΑΕΠ και μείωση του ελλείμματος. 
	Πώς θα το πετύχετε αυτό; Ξέρετε γιατί δεν γίνεται, κύριοι συνάδελφοι; Γιατί όταν θες να πας σε αύξηση του ΑΕΠ, δεν τραβάς από τις δαπάνες του προϋπολογισμού, αντίθετα τροφοδοτείς τις δαπάνες, κάνεις αυξημένες δαπάνες, γιατί μέσα από το πρόγραμμα δημοσίων επενδύσεων και τη δημόσια κατανάλωση, πυροδοτείς την ανάπτυξη.
	Εδώ, λοιπόν, με μειωμένο προϋπολογισμό κατά 16,1%, με μειωμένη δημόσια κατανάλωση, θεωρείτε ότι μπορείτε να πάτε σε αύξηση του ΑΕΠ. Δε γίνονται αυτά τα πράγματα, γι’ αυτό ο Προϋπολογισμός είναι υπεραισιόδοξος, είναι ανεδαφικός, είναι αντιφατικός. Θα παρακαλούσα τους κυρίους συναδέλφους και ιδιαίτερα τον κύριο Υπουργό, που είναι καθηγητής πανεπιστημίου, να μας το εξηγήσει σ΄ αυτό το σημείο, πώς δηλαδή μπορεί να συμβαίνει να πας σε αύξηση του ΑΕΠ και μείωση του ελλείμματος. 
	Κυρίες και κύριοι συνάδελφοι, έρχομαι σ’ ένα άλλο ζήτημα, για να εξηγήσω πιο συγκεκριμένα γιατί κατά τη γνώμη μας δεν μπορεί να πάμε σε αύξηση του ΑΕΠ κατά 3,9%, αντίθετα θα πάμε σε ύφεση και αύξηση του ΑΕΠ περίπου και γύρω στο 3%. Όμως, αυτό σημαίνει ότι ανατρέπονται όλα τα δεδομένα και όλες οι παραδοχές του Προϋπολογισμού. Δεν θα πάμε, γιατί προανέφερα ότι έχουμε ένα κακό κλίμα στην οικονομία. 
	Το δεύτερο είναι γιατί οι δημόσιες επενδύσεις είναι μειωμένες στο πρόγραμμα δημοσίων επενδύσεων κατά 16,1%. Δεν θα πάμε με δικά σας στοιχεία που κατατίθενται στο προσχέδιο του Προϋπολογισμού. Γιατί η ιδιωτική κατανάλωση θα αυξηθεί μόνο κατά 0,1%. Είναι η δύναμη που πυροδοτεί την αύξηση του ΑΕΠ. Η δημόσια κατανάλωση θα πάει σε μείωση του 4%, γιατί, οι επενδύσεις θα πάνε σε μείωση κατά 1,7%. Δικά σας είναι τα στοιχεία, από το κείμενο του Προϋπολογισμού. Δεν θα έχουμε αύξηση των εισροών από τα κοινοτικά όργανα. Επίσης γιατί η χρησιμότητα και η ωφελιμότητα του αναπτυξιακού νόμου θα είναι πολύ μικρή για το 2005, δεδομένου ότι μέχρι να βγουν τα προεδρικά διατάγματα θα έχει παρέλθει πάρα πολύς χρόνος. 
	Συνεπώς, αν συναθροίσεις και την πιθανή αύξηση των επιτοκίων, όπως και την αδυναμία του χρηματιστηρίου να τροφοδοτήσει με φθηνό κεφάλαιο τις επιχειρήσεις, οδηγούμαστε μαθηματικά όχι σε ανάπτυξη αλλά σε βαθιά ύφεση, όχι σε μείωση αλλά σε διεύρυνση του ελλείμματος του δημοσίου.
	Όσον αφορά το ερώτημα αν είναι λιτότητα ή ήπια προσαρμογή, η εισοδηματική πολιτική σας, σας διαβεβαιώ ότι δεν είναι ήπια προσαρμογή. Όσο και αν σας κακοφαίνεται, θα πρέπει να το συνειδητοποιήσετε. Είναι σκληρή πολιτική επιλογή λιτότητας για τους εργαζόμενους. Γιατί η αύξηση στους μισθούς και στις συντάξεις σε 3% και με πληθωρισμό στο 3,2% σήμερα και ετήσια, ειδικά ο σκληρός πυρήνας, πάνω από 3% δεν καλύπτεται ο πληθωρισμός από τις αυξήσεις. Αν σ’ αυτό συναθροίσει κανείς και το στοιχείο της αύξησης των έμμεσων φόρων, τότε η πραγματική μείωση του εισοδήματος των εργαζομένων και των συνταξιούχων θα είναι δραματική.
	Φυσικά, θέλω να αναφερθώ πάλι στο σημερινό δημοσίευμα της εφημερίδας «ΤΟ ΒΗΜΑ», όπου και η έκθεση που κατέθεσε ο κ. Αλογοσκούφης για το σύμφωνο σταθερότητας της περιόδου 2005-2007 λέει με απόλυτο τρόπο ότι οι μειώσεις θα είναι δραματικές στο εισόδημα των μισθωτών και των συνταξιούχων. 
	Ας δούμε όμως τα στοιχεία του Τακτικού Προϋπολογισμού. Στον Τακτικό Προϋπολογισμό λέτε ότι θα πάτε σε αύξηση των εσόδων της τάξης του 7,4%. Δεν θα επιτευχθεί αυτός ο στόχος γιατί έχει καταρρεύσει ο φοροεισπρακτικός μηχανισμός με τους χειρισμούς και τις πολιτικές «καντρίλιες» περί εγκατάστασης των «δικών σας παιδιών» στο σύστημα του Υπουργείου Οικονομικών. 
	ΑΝΔΡΕΑΣ ΛΥΚΟΥΡΕΝΤΖΟΣ: Έλεος! 
	ΑΘΑΝΑΣΙΟΣ ΠΑΠΑΓΕΩΡΓΙΟΥ: Όχι έλεος, κύριε συνάδελφε, θα τα ακούσετε. Θα σηκωθείτε να τα πείτε μετά. Κανένα έλεος δεν υπάρχει, όπως κι εσείς δεν έχετε έλεος στην πολιτική μας αντιπαράθεση. Τι θέλετε δηλαδή, να ψυχοπονούμε γιατί δεν κάνετε καλά τη δουλειά σας; 
	ΑΝΔΡΕΑΣ ΛΥΚΟΥΡΕΝΤΖΟΣ: Μη λέτε υπερβολές.
	ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ.
	ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν θα επιτευχθεί ο στόχος της αύξησης των εσόδων γιατί δεν ανταποκρίνονται στην επιλογή της περαίωσης οι επιχειρηματίες. 
	Είναι δε η πρώτη φορά –και θέλω να το ακούσετε, κύριε Υπουργέ- που τα έσοδα του Προϋπολογισμού από φόρους αυξάνονται τόσο πολύ. Έτσι τουλάχιστον προβλέπετε, φυσικά δεν θα το πετύχετε. Σας λέω και τούτο, ότι στις δαπάνες ο στόχος της αύξησης μόνο κατά 4,8% δεν θα επιτευχθεί. Θα βρεθείτε τον Ιούνιο στο αδιέξοδο να μην μπορούν τα Υπουργεία και οι οργανισμοί να καλύψουν τις λειτουργικές τους δαπάνες. Αυτή είναι η πραγματικότητα. Υπ’ αυτήν την έννοια, λοιπόν, και αν συναθροίσει κανείς τις μειωμένες εισροές, ο Προϋπολογισμός είναι τουλάχιστον ανεδαφικός. 
	Εκεί, όμως, που τα πράγματα είναι χειρότερα, είναι στο πρόγραμμα δημοσίων επενδύσεων. Η μείωση κατά 16,1% είναι δραματική. Ακυρώνεται εν τοις πράγμασι, όπως λένε οι νομικοί, η ρητορεία του κυρίου Πρωθυπουργού για την ώρα της επαρχίας.
     Έλεγε ο κύριος Πρωθυπουργός ότι τώρα τα κονδύλια που δαπανήθηκαν στην Αθήνα για την Ολυμπιάδα θα μεταφερθούν στην επαρχία. Η μείωση όμως είναι τρομακτική. Είναι στα επίπεδα του 1997 οι προβλέψεις για τις δημόσιες επενδύσεις. 
     Έρχομαι τώρα σε ένα άλλο ζήτημα. Οι προβλέψεις για τις νομαρχίες είναι 5,1 λιγότερες από τις περσινές. Για τις περιφέρειες είναι 2,2 αυξημένες. Και εδώ είναι κάτω από τον πληθωρισμό η ονομαστική αύξηση. 
     Όσον αφορά τους δήμους έχετε στα χέρια το κείμενο της ΚΕΔΚΕ που λέει ότι δεν εγγράφεται κανένα κονδύλιο για την πρόσληψη των συμβασιούχων, για την πολιτική της προστασίας και τη συντήρηση των σχολικών κτηρίων, για την απόδοση των παρακρατηθέντων, όπως το υποσχέθηκε ο κ. Παυλόπουλος και φυσικά είναι σίγουρο ότι με αυτές τις εγγραφές και με αυτά που προϋπολογίζονται δεν θα υπάρχουν κονδύλια για να εξυπηρετηθούν τα δημόσια έργα.
     Μειώνονται οι δαπάνες για τα συγχρηματοδοτούμενα έργα  κατά 300 εκατομμύρια. Η περιφερειακή σύγκλιση θα είναι όνειρο πια, όπως και η σύγκλιση της χώρας μας στην Ευρωπαϊκή Ένωση.
     Δεν υπάρχει καμιά πρόβλεψη στον Προϋπολογισμό για προσλήψεις εκπαιδευτικών και νοσοκομειακών. Η ανεργία δεν θα μειωθεί και το λέτε αυτό στην πρότασή σας στην Ευρωπαϊκή Ένωση με το Σύμφωνο Σταθερότητας που καταθέσατε για την περίοδο 2005-2007. Και φυσικά για πρώτη φορά μετά από δέκα χρόνια αλλάζει η σχέση έμμεσων και άμεσων φόρων, από εξήντα σε σαράντα, που την είχαμε φθάσει μετά από κόπους. Τώρα γυρίζει πάλι πίσω και οι έμμεσοι φόροι κυριαρχούν και είναι τρόπος για να ροκανιστούν τα εισοδήματα. Στους μισθούς και τις συντάξεις μικρές αυξήσεις. Στους εμμέσους φόρους αυξήσεις. Στο ΕΚΑΣ και τον ΟΓΑ μηδενικές αυξήσεις.
     Η μείωση των δαπανών για την υγεία είναι δραματική. Από 2,80% πάει στο 2,77 του ΑΕΠ. Στην παιδεία από 3,61% πάει στο 3,58%, αντί 5% που λέγατε προεκλογικά. Όταν στη δεύτερη χρονιά που είστε Κυβέρνηση μειώνετε σε σχέση με πέρυσι τις δαπάνες για την παιδεία και την υγεία, φανταστείτε πού θα πάνε τα πράγματα μακροχρόνια.
     Τέλος, θα ήθελα να πω ότι θα πρέπει κανείς να κωδικοποιήσει την προσέγγισή του για τον Προϋπολογισμό. Ο Προϋπολογισμός είναι ένας Προϋπολογισμός που μας οδηγεί σε βαθιά ύφεση με αυτές τις αυξήσεις του ΑΕΠ. Είναι ένας Προϋπολογισμός λιτότητας, γιατί με αυξήσεις 3% δεν μπορεί να μη χαρακτηριστεί σαν Προϋπολογισμός λιτότητας. Είναι ένας Προϋπολογισμός απόκλισης από την Ευρωπαϊκή Ένωση, από τα εισοδήματα και το ρυθμό ανάπτυξης, αλλά πάνω απ’ όλα δραματικής απόκλισης των περιφερειών και όχι περιφερειακών συγκλήσεων. Είναι ένας Προϋπολογισμός κοινωνικής αναλγησίας, είναι ένας Προϋπολογισμός ανεδαφικός, ένας Προϋπολογισμός που είναι μακράν των υποσχέσεων και των δεσμεύσεών σας, κύριε Υπουργέ. 
     Φοβάμαι, κύριε Υπουργέ, ότι αυτός ο Προϋπολογισμός δεν θα σας πάει πέρα από το Μάρτη. Θα αναγκαστείτε μετά την εκλογή του Προέδρου να κάνετε αναμόρφωση και εκεί θα δούμε τη σκληρή πραγματικότητα και την αναγκαστική σας προσγείωση. Όσον αφορά τις υποσχέσεις σας ο λαός λέει στα χωριά μας ότι η καλή μέρα από το πρωί φαίνεται! Και δυστυχώς η ημέρα είναι κακή από την πρώτη ώρα που αναλάβατε τη διακυβέρνηση της χώρας. 
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη - Ψαρούδα): Η κ. ΄Ελσα Παπαδημητρίου έχει το λόγο.
     ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα ήθελα να ζητήσω συγγνώμη που ο προλαλήσας συνάδελφός μου και εγώ καταναλώνουμε σαράντα λεπτά από τον πολύτιμο χρόνο των συναδέλφων. Δεν τέλειωσαν οι ειδικοί αγορητές χθες και γι’ αυτό δεν φταίμε εμείς. Ασφαλώς δεν φταίει και ο προγραμματισμός του Προεδρείου. Αλλά δεν ξέρω για ποιο λόγο ο κ. Παπανδρέου θέλησε να καθυστερήσει το Κοινοβούλιο για να καλέσει την Κοινοβουλευτική Ομάδα. Έγινε επίκληση κάποιου λόγου. Εγώ θεωρώ ότι απλώς έπρεπε να δοθούν οι τελευταίες οδηγίες στην Ομάδα πριν μπει στη Βουλή. Και αυτό μας το έδειξε ο γενικός εισηγητής….
     ΠΡΟΕΔΡΟΣ (Άννα Μπενάκη - Ψαρούδα): Κυρία Παπαδημητρίου, συμβαίνουν σε όλα τα κόμματα τέτοια φαινόμενα. Δεν πειράζει θα έχουμε ανοχή και θα δώσουμε χρόνο στους συναδέλφους.
     ΕΛΙΣΑΒΕΤ ΠΑΠΑΔΗΜΗΤΡΙΟΥ: Εμένα, κυρία Πρόεδρε, μου φάνηκε ότι θα ξαναζούσαμε ίσως σκηνές «ζιβάγκο» ή «ροκ» επί το «Λαλιώτειον» αργότερα. Αλλά αυτό που είδα χθες με έκανε να πιστεύω ότι ο κ. Παπανδρέου αποθησαύρισε από την παιδική του μνήμη σκηνές αμερικάνικου φουτ μπολ. Γιατί και ο coach ήταν εδώ και ο cheer leader και ο αρχηγός των φωνασκούντων του αμερικανικού ποδοσφαίρου ήταν εδώ και βέβαια και τα pom-pom girls ήταν εδώ. Όλοι δυναμικά θέλησαν να μεταφέρουν αυτό το κλίμα στο Κοινοβούλιο.
      Μετά, λοιπόν, από εξαντλητική συζήτηση, κυρίες και κύριοι συνάδελφοι, κοινοβουλευτική αντιπαράθεση, αλλά και δημόσιο διάλογο, η Κυβέρνηση παρουσιάζει και ζητά την έγκρισή μας για τον προϋπολογισμό, το τεχνικό εργαλείο του διαχειριστικού σχεδιασμού για το 2005 και της δημοσιοποίησης της πρόβλεψης εσόδων και εξόδων.
      Πέρα όμως από τους αριθμούς, είναι ένα νέο πολύτιμο μέτρο για συζήτηση και εκτίμηση όχι μόνο των μελλοντικών προθέσεων της Νέας Δημοκρατίας, αλλά και των παρελθουσών επιδόσεων και αποδόσεων των κυβερνήσεων του ΠΑΣΟΚ. Και επειδή όλοι κατοικούμε στην Ιερουσαλήμ και αφουγκραζόμαστε το λόγο και τη σκέψη των Ελλήνων, ό,τι και να ισχυριζόμαστε στα κοινοβουλευτικά φραστικά ματς, ο λαός μας, είτε μας ψήφισε είτε όχι, έχει κατανοήσει και εμπεδώσει ότι η προηγηθείσα συζήτηση και συχνά οξύτατη αντιπαράθεση, ανέδειξε ότι ο συζητούμενος Προϋπολογισμός, ο πρώτος της σημερινής Κυβέρνησης, εξασφαλίζει και εμπεδώνει διαδικασίες διαφάνειας, σαφήνειας, λογοδοσίας και καλής κυβέρνησης, σε αντίθεση προς τους προϋπολογισμούς των χθεσινών κυβερνήσεων του ΠΑΣΟΚ, που και με τη βούλα των ευρωπαϊκών οργάνων πλέον απεδείχθησαν ανειλικρινείς, πλαστοί και με πρόδηλο και κραυγαλέο έλλειμμα στην τήρηση των θεσμικών προβλέψεων και της χώρας και της Ευρωπαϊκής Ένωσης. 
      Η επιλογή μας, κυρίες και κύριοι συνάδελφοι του ΠΑΣΟΚ, αλλά και η σημαντικότατη προεκλογική μας δέσμευση είναι η αποκατάσταση της δημοσιονομικής πραγματικότητος, εκτός του πλαισίου της πλασματικής απεικόνισης της ΠΑΣΟΚικής διαχείρισης και πάνω στα γερά θεμέλια της αλήθειας και της διαφάνειας, αλλά επιτρέψτε μου να ισχυριστώ και της επιτακτικής επιτέλους ανάγκης για χρήση και σεβασμό της κοινής λογικής. Και επειδή δεν καταφέρνω να κατανοήσω ούτε το ηθικό, αλλά πολύ περισσότερο ούτε το λογικό περιεχόμενο του καυγά που μας στήσανε για την απογραφή, θέλω να ρωτήσω απλοϊκά. Αν είχατε κερδίσει τις εκλογές του Μάρτη και κοσμούσατε ακόμα τα κυβερνητικά έδρανα και παρουσιάζατε και φέτος έναν Προϋπολογισμό απ’ αυτούς που είπατε «ιστορικούς», «χρυσά ολυμπιακά μετάλλια της οικονομίας» και όλα τα άλλα –εδώ είναι τα Πρακτικά- με τις ίδιες πρακτικές και μεθοδολογίες που εφαρμόσατε τόσα χρόνια, παρά τα καμπανάκια της EUROSTAT που σας έλεγε ότι οι προϋπολογισμοί σας αποτελούσαν αντικείμενο ιδιαίτερης προσοχής, συζητήσεων, υποσημειώσεων και αστερίσκων, για πόσο καιρό, για πόσα χρόνια πιστεύετε ότι θα μπορούσαμε να την γλιτώναμε ως κράτος ευρωπαϊκό πλέον; Κουτόφραγκοι δεν υπάρχουν πλέον. Κάποτε θα ανακαλύπτατε κι εσείς. Τελειώνουν επίσης και οι ανοχές που είχαμε απολαύσει και που επιβάλλουν κάποια μονοσήμαντα πολιτικά κριτήρια. Και επιπλέον στη νέα ευρωπαϊκή πραγματικότητα, αν θες να πάψεις να είσαι ουραγός και να γίνεις, όπως δικαιούμεθα και όπως εμείς θέλουμε, συνδιαμορφωτής του ευρωπαϊκού μέλλοντος, πρέπει να είσαι και να το αναδεικνύεις καθημερινά με τις πράξεις σου, σοβαρός, έντιμος και ξεκάθαρος. Αυτή ήταν η επιλογή μας, την αρθρώσαμε και μας δικαίωσαν οι κάλπες. Αυτή η επιλογή μας παραμένει και την υλοποιούμε κόντρα ίσως σε όποιο κοντοπρόθεσμο κόστος και θα μας δικαιώσουν οι εξελίξεις. 
      Και η επιλογή μας αυτή δεν αφορά μόνο στην εικόνα απέναντι στους τρίτους. Αφορά στην υποχρέωσή μας για αναστροφή όλων των κακώς εχόντων, για επανίδρυση του κράτους, για επαναλειτουργία των θεσμών, για επαναβεβαίωση της μεταφοράς των λόγων σε έργα, για επανανακάλυψη τελικά του καλού εθνικού εαυτού μας που θα μεταλλάξει την Ελλάδα σ’ αυτό που θέλουμε όλοι, κύριοι συνάδελφοι -και οι τριακόσιοι θέλω να πιστεύω- να κληροδοτήσουμε στα παιδιά μας. 
      Οι προλαλήσαντες συνάδελφοι της Νέας Δημοκρατίας, παρουσίασαν αναλυτικά την πρότασή μας, που θα προωθήσει τις στρατηγικές επιλογές και την υλοποίηση των στόχων για το 2005. Και επειδή οι προθέσεις κρίνονται ήδη στο πεδίο από τα μέτρα που παράλληλα δρομολογήθηκαν και δρομολογούνται καθημερινά, παρά τα δύσβατα αναχώματα, ο ελληνικός λαός επικρότησε και επικροτεί τη φορολογική μεταρρύθμιση που ευνοεί τα χαμηλότερα λαϊκά στρώματα, που απλοποιεί, εξυγιαίνει και αντικειμενικοποιεί το σύστημα που ενισχύει την επιχειρηματικότητα και τις επενδύσεις και που επιτέλους δίνει κίνητρα για χαμηλές πολιτικές, αλλά υψίστης αξίας -όπως όλοι συμφωνούμε, θέλω να πιστεύω- για ενσωμάτωση πολιτικών περιβάλλοντος και ποιότητα ζωής. 
      Δεύτερον, τον καινούργιο αναπτυξιακό νόμο που θα επιταχύνει τους ρυθμούς ανάπτυξης, θα δημιουργήσει θέσεις εργασίας και θα  βελτιώσει το επενδυτικό κλίμα. Στόχευση κυρίως προς τους μικρομεσαίους και χωρικά προς την υποβαθμισμένη περιφέρεια τους ορεινούς όγκους και τη νησιωτική Ελλάδα. Τρίτον, τη χάραξη στρατηγικής για διοικητική αναδιοργάνωση με ορθολογικότερη αξιοποίηση των κοινοτικών πόρων, βελτίωση της απορρόφησης αλλά κυρίως εξασφάλιση πολυτομεακής ενέργειας για αποτελεσματικότητα και πολλαπλασιαστικότητα.
      Θα σταθώ στο κεφάλαιο 5 του Προϋπολογισμού που αφορά τις δημόσιες επιχειρήσεις, τους οργανισμούς κοινωνικής ασφάλισης και πρόνοιας, τους ΟΤΑ Α΄ και Β΄ βαθμού και τους ειδικούς λογαριασμούς. Οι κυβερνήσεις του ΠΑΣΟΚ κατέβαλαν προσπάθειες εξυγίανσης και εκσυγχρονισμού για αρκετές από τις σαράντα έξι ΔΕΚΟ -βεβαίως, το παραδεχόμεθα- αλλά αυταπόδεικτα χωρίς σοβαρό αποτέλεσμα, χωρίς έλεγχο των πρωτογενών δαπανών και με συγκράτηση των δανειακών αναγκών, κυρίως με περικοπή των επενδυτικών δαπανών που ήταν επιβεβλημένες. Δεν υπήρχε νομοθετική πρωτοβουλία για ουσιαστική εποπτεία και δεν υπήρξε ποτέ τόλμη για ριζικές μεταρρυθμίσεις. 
      Το κράτος οφείλει να εγγυάται την παροχή δημόσιων αγαθών και υπηρεσιών υψηλής ποιότητος και σε εύλογες τιμές βεβαίως. Οι ΔΕΚΟ έχουν σημαντικό ρόλο στην επίτευξη των κυβερνητικών στόχων και επηρεάζουν όλους τους τομείς της οικονομίας και πολλούς μακροοικονομικούς δείκτες. Απαιτείται από την Κυβέρνηση σήμερα αμεσότητα και τόλμη στην προώθηση ουσιαστικών διαρθρωτικών αλλαγών -και τις ετοιμάζει- στον εξορθολογισμό της οργάνωσης και της λειτουργίας νοικοκυρεμένη και αποτελεσματική αξιοποίηση των πόρων αλλά και παροχή προϊόντων υψηλής ευρωπαϊκής ποιότητος. Για να βελτιωθούν τα οικονομικά τους αποτελέσματα πρέπει να υπάρξει κεφαλαιακή συσσώρευση σε τεχνολογία αιχμής και μείωση του συσσωρευμένου χρέους. Και μένει στην άσκηση κατάλληλης τιμολογιακής πολιτικής να διασφαλισθεί απαρέγκλιτα το εισόδημα των εργαζομένων. Με εντολή της Κυβέρνησης ήδη οι δημόσιες επιχειρήσεις καταρτίζουν στρατηγικά και επιχειρησιακά σχέδια ή επικαιροποιούν και αναθεωρούν τα υπάρχοντα όλα με χρονικό ορίζοντα το 2007. 
      Η βελτίωση των οικονομικών αποτελεσμάτων των ΔΕΚΟ θα έρθει από νέες αγορές και από προώθηση και συμπαραγωγή νέων προϊόντων με άλλες δημόσιες και ιδιωτικές επιχειρήσεις εσωτερικού και εξωτερικού. Προϋπολογιστικά, οι ελαστικές τους δαπάνες στον Προϋπολογισμό δεν θα ξεπεράσουν το 3% και το ίδιο θα ισχύσει, εφόσον χρειαστεί, για τις αυξήσεις των τιμολογίων. Η αύξηση των μισθών δεν θα ξεπεράσει το 5%. Επιχορήγηση από εθνικούς και κοινοτικούς πόρους θα υπάρξει στο βαθμό που οι ίδιοι οι πόροι των επιχειρήσεων δεν αρκούν για την κάλυψη των αναγκών τους και εφόσον δεν παραβιάζεται το κοινοτικό θεσμικό πλαίσιο. 
      Από το 2003 μέχρι το 2004 για τους οργανισμούς κοινωνικής ασφάλισης και πρόνοιας, Εργατική Εστία, ΙΚΑ, ΟΑΕΔ, ΟΓΑ, ΟΕΚ, ΝΑΤ υπάρχει σημαντική χειροτέρευση. Αυτή οφείλεται στις αυξημένες δαπάνες του ΙΚΑ, του ΟΓΑ, του ΟΑΕΔ, για συντάξεις, ΕΚΑΣ και προγράμματα καταπολέμησης της ανεργίας. Για το 2005 το οικονομικό αποτέλεσμα δίνει αύξηση του ελλείμματος αλλά με πολύ μικρότερο ρυθμό αύξησης 5,06% έναντι 45,39% σε σχέση με το 2003. Ασφαλώς, στη σημερινή δύσκολη συγκυρία, λογική και επιβεβλημένη είναι η στήριξη αυτών των οργανισμών. Αυτό όμως που είναι πιο επιβεβλημένο και υπερήμερη υποχρέωσή μας είναι να εξυγιανθεί η λειτουργία τους, να περικοπούν οι αλόγιστες δαπάνες και σε τελική ανάλυση κυρίως σε ό,τι αφορά τα περιβόητα προγράμματα να αξιολογηθεί επιτέλους πόσο βοήθησαν την αύξηση της δυνατότητος και ικανότητος για ένταξη στην εργασία και πόσο σηματοδότησαν, όπως θα έπρεπε, τη στροφή προς ζητούμενα επαγγέλματα και όχι αζήτητα. Πιστεύω ότι θα εκπλαγούμε όλοι, αν γίνει αυτή η αξιολόγηση και δούμε πώς κατασπαταλήθηκαν οι ευρωπαϊκοί πόροι. Εύχομαι και πιστεύω ότι η Νέα Δημοκρατία θα σπάσει τις λογικές και τα κυκλώματα κυρίως του ΟΑΕΔ, που κατάντησε μικρομάγαζο αυθαιρεσίας και πρόκλησης για το κοινωνικό σύνολο.
      Η περιβόητη οικονομική αυτοτέλεια των ΟΤΑ αποτελούσε για χρόνια κυβερνητική εξαγγελία. Απλώς δεν υλοποιήθηκε ποτέ μέχρι σήμερα. Οι νόμοι διαδέχονταν ο ένας τον άλλον –ενδυνάμωση και αναβάθμιση το έλεγαν- αλλά η μάχη συνεχίζεται με τους τοπάρχες να ζητούν όλο και περισσότερες αρμοδιότητες και πόρους και την πολιτεία να μη φροντίζει ούτε καν για τη δυνατότητα άσκησης αυτών των αρμοδιοτήτων και για την ικανότητα διαχείρισης των πόρων με συστήματα σύγχρονα αλλά και με έλεγχο.
     Το πρόγραμμα της Νέας Δημοκρατίας για τους ΟΤΑ άρχισε υλοποιούμενο. Η κεντρικοί αυτοτελείς πόροι δείχνουν 13,9% αύξηση για το 2005. Είναι η υλοποίηση της δέσμευσής μας για την εγγραφή όλων των αναλογούντων προς απόδοση ποσών. 
     Η παρατηρούμενη μείωση στις λοιπές αποδόσεις οφείλεται στον τρόπο απόδοσης των προστίμων του Κώδικα Οδικής Κυκλοφορίας. 
     Οι χορηγίες δημάρχων και πρόεδρων κοινοτήτων αυξάνονται το 2005 κατά 4%. Αυξημένες είναι και οι συνολικές πιστώσεις που προορίζονται για τις νομαρχιακές αυτοδιοικήσεις από τους ΚΑΠ. 
     Για τους ειδικούς λογαριασμούς που έχουν συσταθεί με ειδικές διατάξεις υπάρχει καθορισμένο πλαίσιο λειτουργίας. Ήδη για το 2005 έχουν εκδοθεί οι κανονιστικές υπουργικές αποφάσεις, ώστε οι λογαριασμοί αυτοί να λειτουργήσουν κάτω από καθεστώς αρτιότερης οργάνωσης. Για τους εβδομήντα πέντε εντός κρατικού προϋπολογισμού και τους τριακόσιους δεκαεννιά εκτός–τόσοι είναι, κύριοι συνάδελφοι- το Υπουργείο Οικονομίας και Οικονομικών έχει δεσμευθεί να επανεξετάσει και να αναθεωρήσει και να περιορίσει σημαντικά τον αριθμό τους στους απολύτως αναγκαίους. 
     Κυρίες και κύριοι συνάδελφοι, οι συνάδελφοι του ΠΑΣΟΚ μιλώντας χθες προανήγγειλαν περιόδους λιτότητας. Το λένε, πέραν της αντιπολιτευτικής πεπατημένης, για δυο λόγους. 
     Πρώτον, διότι γνωρίζουν το μπάχαλο που μας κληροδότησαν. 
     Και, δεύτερον, διότι υποτιμούν ίσως την ικανότητά μας και την ατσάλινη βούλησή μας για μορφοποίηση του χάους σε στερεό υπόβαθρο δουλειάς και προόδου. 
     Ο περιορισμός των καταναλωτικών δαπανών του δημοσίου, η περιστολή της φοροδιαφυγής και η μείωση των εξοπλιστικών δαπανών θα βοηθήσουν την ήπια δημοσιονομική προσαρμογή που επιδιώκουμε, με κύριο προωθητικό μηχανισμό τις επενδύσεις του ιδιωτικού τομέα. Και σε πολιτικό επίπεδο θα πετύχουμε την επανασυμφιλίωση του Έλληνα επενδυτή με το κράτος και τον πολίτη. Γιατί πιστεύω ότι το χειρότερο στοιχείο των τελευταίων ετών, που στιγματίζει και αναθεματίζει την κοινωνία μας, είναι το κλίμα απαξίας κάθε υγιούς προσπάθειας για επένδυση και συνακόλουθα για συμμετοχή στην ανάπτυξη του τόπου. Και ενώ ήταν ανύπαρκτος ή αυστηρά επιλεκτικός ο οφειλόμενος έλεγχος των κανόνων του επιχειρηματικού παιχνιδιού, επιτρέψαμε ένα κλίμα κανιβαλισμού και διασυρμού κάθε προσπάθειας για επένδυση. Για δημιουργία θέσεων εργασίας, για περιφερειακή ανάπτυξη, αποθαρρύνοντας πολλούς δημιουργικούς Έλληνες και όχι μόνο. 
     Κύριε Υπουργέ των Οικονομικών, ψηφίζω τον Προϋπολογισμό. Εγκρίνω τις επιλογές σας και τις στηρίζω. Δεν ζητώ από τους συναδέλφους της Συμπολίτευσης να τον ψηφίσουν. Αυτό θα ήταν ουτοπία. Τους ζητώ όμως να μας συνδράμουν ως συναρμόδιοι νομοθέτες στην υλοποίηση του. Γιατί όλοι εμείς οι υποψιασμένοι, πέρα και πάνω από την κομματική μας ταυτότητα, έχουμε άγχος. Και το άγχος μας οφείλεται στη γνώση ότι το μεγαλύτερο πρόβλημα της Ελλάδας που παραλάβατε στις 8 Μαρτίου είναι το έλλειμμα σε ολοκληρωμένη θεώρηση και θεσμική θωράκιση όλων των νομοθετικών και κυβερνητικών πρωτοβουλιών - υπήρξαν κάποιες καλές κατά τη διάρκεια μιας εικοσαετίας. Στην ανυπαρξία οριζόντιας σχέσης των Υπουργείων και ενίοτε ούτε και στην κάθετη κάθε φορά που άλλαζε Υπουργός αλλάζαμε πολιτική. Στην ανυπαρξία αυτής της σχέσης, στην ενσωμάτωση δηλαδή κάθε συνιστώσας συναρμοδιότητας και συνευθύνης για να μπορούν οι οικονομικές αναπτυξιακές πολιτικές να υλοποιούνται, γιατί συχνά γίνονται ξεκάθαρα stop άλλων θεσμικών δεσμεύσεων. Και ακόμα συχνότερα, θεσμικών απουσιών. 
     Η Κυβέρνησή μας που υπεσχέθη τη στήριξη της ελληνικής περιφέρειας και την ανάπτυξή της με έμφαση στις υποβαθμισμένες περιφέρειες -όπως η Ήπειρος και η Πελοπόννησος που χτύπησαν τον ευρωπαϊκό πάτο και στη νησιώτικη ορεινή Ελλάδα- κληρονόμησε μια Ελλάδα χύμα, ένα χύμα πακέτο γης. Χωρίς αποκρυσταλλωμένες χρήσεις γης, χωρίς χωροταξική ταυτότητα για μεγάλο ποσοστό της, με αναστολές για χωροθέτηση παντού, άρα και για ανάπτυξη. 
     Χαιρέτησε με ενθουσιασμό η δύσμοιρη περιφέρεια το νέο αναπτυξιακό νόμο. Αλλά το Αιγαίο αργεί κάτω από τις αναστολές του προεδρικού διατάγματος του κ. Σηφουνάκη. Πώς να αξιοποιήσουν το νόμο οι δημιουργικοί πολίτες πολλών νομών της Ελλάδος, μεταξύ των οποίων και του δικού μου νομού, της Αργολίδας, που κλαίνε πάνω από έξι δυναμικούς δήμους του αργείτικου κάμπου που είναι θαμμένοι κάτω από ζώνες οικιστικού ελέγχου για χρόνια, δίπλα από παραθαλάσσιες περιοχές που στερούνται ειδικών χωροταξικών μελετών.
Και όταν ο απαράμιλλης ζήτησης τουριστικός προορισμός Ναύπλιο-Τολό-Πόρτο Χέλι έχει κριθεί για τέταρτη διετία –τρίτη επαναληπτική της πρώτης- ως κορεσμένος τουριστικά, το ΥΠΕΧΩΔΕ ευτυχώς σήμερα, κύριοι συνάδελφοι, ετοιμάζει την παράκαμψη όλων των κάβων στους νόμους-πλαίσια για να μπορέσει η ελληνική περιφέρεια να υποδεχθεί επενδύσεις αλλά και μέτρα περιβαλλοντικής προστασίας.
      Η 1/1/2005 έρχεται αύριο. Η υποχρέωσή μας για υλοποίηση του Πρωτοκόλλου του Κιότο ξεκινάει. Ο αναπτυξιακός νόμος ενθαρρύνει τις εναλλακτικές πηγές ενέργειας, αλλά το Συμβούλιο της Επικρατείας ακύρωσε ήδη τις πρώτες αιτήσεις για αιολικά πάρκα, γιατί δεν υπάρχει πλαίσιο, χωρίς κατεύθυνση στο εθνικό και στο κατά περίπτωση περιφερειακό πλαίσιο, αλλά και χωρίς διάταγμα για ορεινούς όγκους. Δεν μπορεί να προχωρήσει η αιολική ενέργεια. 
      Και η ηλιακή ενέργεια; Συμβληθήκαμε με τη ΔΟΕ για πράσινους Ολυμπιακούς και εκτός από κάτι δεντράκια –ανάποδα μπρελόκ- που ήδη ξεράθηκαν υποσχεθήκατε και εκτεταμένη χρήση ηλιακής ενέργειας. Και δεν ντραπήκατε να χτίσετε το Ολυμπιακό Χωριό για πετρέλαιο και γκάζι. Δεν μάθατε προφανώς ακόμα ότι στην ελληνική περιφέρεια, στο δικό μου το νομό μεταξύ άλλων, υπάρχουν εξαίρετοι δυναμικοί βιοτέχνες, που είναι περίπου μονοπωλιακά οι εξοπλίζοντες και οι εξυπηρετούντες τις γερμανικές ολυμπιακές αθλητικές εγκαταστάσεις. 
      Εκεί όμως που οφείλετε, κύριε Υπουργέ, φίλοι συνάδελφοι της Κυβέρνησης, τη σοβαρότερη προσπάθεια για απογραφή είναι το πεδίο των επιδόσεων του ΠΑΣΟΚ στους τομείς πολιτισμού και παιδείας. Αφού ξεπεράσαμε το στάδιο της φουστανέλας εθνικά και μπήκαμε στο στάδιο της κομματικοεπιχορηγούμενης καλλιτεχνικής αναβάθμισης, τα αφήσαμε όλα στο πεδίο φεύγοντας. Δύο παραδείγματα: Κάναμε Ολυμπιακούς χωρίς ούτε έναν αρχιτεκτονικό διαγωνισμό. Οκτακόσιους έκανε η Ισπανία. Από εκεί προέκυψε ο Καλατράβα, που ορθώς τον πήραμε, έστω και με ανάθεση και μεταφέραμε τις αποθήκες του αεροδρομίου της Φραγκφούρτης ως «ΕΛΕΥΘΕΡΙΟΣ ΒΕΝΙΖΕΛΟΣ» με μελετοκατασκευή. Ντροπή.
      Ως νέοι Ασλανίδηδες, αντί για στάδια, στήνατε πανεπιστήμια και τα αφήνατε στην τύχη τους. Χαίρομαι που βλέπω τον κ. Ευθυμίου εδώ.
      ΠΕΤΡΟΣ ΕΥΘΥΜΙΟΥ: Χαίρεστε…
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Η Αρχιτεκτονική Σχολή της Πάτρας παρέδωσε φέτος στην ελληνική κοινωνία είκοσι πέντε πτυχιούχους αρχιτέκτονες και παραμένει η Σχολή με διάσπαρτα λυόμενα, τέως στρατιωτικές εγκαταστάσεις, με χώρο υπολειπόμενο κατά 75% του ελαχίστου επιτρεπομένου για σπουδαστή Αρχιτεκτονικής. Αυτοί όλοι διδάχθηκαν από μια ομάδα προφανώς ιεραποστόλων διδασκόντων -δεκατέσσερις χθες, δεκαέξι σήμερα- με διεθνή στάνταρντ εκλεκτών Αρχιτεκτόνων, μελών ΔΕΠ και δεκαπέντε έως τριάντα –συνήθως τριάντα, διπλάσιος αριθμός- συμβασιούχων, βάσει του διατάγματος 407. Τους πλήρωναν και κάλυπταν τα 800 ευρώ που δικαιούνται το μήνα με κοινοτικά χρήματα, τα οποία γνωρίζατε πολύ καλά ότι ήταν χρήματα μόνο για μια πενταετία. Πληρώθηκαν καθυστερημένα μέχρι τον προηγούμενο Μάρτιο και δεν υπήρξε καμία πρόβλεψη για τα περαιτέρω. Και συνεχίζουν να διδάσκουν και να προσφέρουν στην Πάτρα…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κυρία Πρόεδρε.
      …σε μια πόλη που είχε ήδη καθοριστεί ως πολιτιστική πρωτεύουσα του 2006. Και οποιοσδήποτε νοήμων άνθρωπος με κοινό καθημερινό μυαλό θα έλεγε: «Να, μια λαμπρή ευκαιρία, κάτι να πάρω από το μεγάλο πορτοφόλι της πολιτιστικής και να αφήσω στην πόλη που έχει αυτήν την εκλεκτή σχολή ένα έργο τέχνης -μουσείο, Αρχιτεκτονική Σχολή- ένα υπόβαθρο δουλειάς».
      Κύριε Υπουργέ –κλείνω, κυρία Πρόεδρε- το σημαντικότερο εργαλείο για την υλοποίηση του Προϋπολογισμού είναι μία ολυμπιακών επιδόσεων απαιτούμενη σκυταλοδρομία μεταξύ σας με όλους τους φορείς, που για τόσα χρόνια συνυπέγραφαν, χωρίς να αναλαμβάνουν ευθύνες για οριζόντια σχέση και τη γλίτωναν μόνο όσοι ευτυχούσαν να μη συναντηθούν με προσφεύγοντα πολίτη στο Συμβούλιο της Επικρατείας. 
      Σας εύχομαι καλή, εντατική και αποτελεσματική δουλειά στην υλοποίηση του Προϋπολογισμού σας. Είμαι σίγουρη ότι την Τετάρτη το βράδυ ο ελληνικός λαός θα τον ψηφίσει.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ την κ. Παπαδημητρίου. 
    Με την ομιλία της ολοκληρώθηκαν οι ομιλίες των ειδικών εισηγητών. Πριν εισέλθουμε στον κατάλογο των εγγεγραμμένων συναδέλφων θα ήθελα να σας παρακαλέσω να αποφασίσουμε να αρχίσει η συνεδρίαση την Τρίτη το πρωί, προκειμένου να μιλήσουν όσο γίνεται περισσότεροι συνάδελφοι. 
    Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΟΣ (Άννα Μπενάκη - Ψαρούδα): Η Βουλή ενέκρινε.
    Επομένως την Τρίτη θα αρχίσει η συνεδρίαση στις 10.30΄.
    Το λόγο έχει ο κ. Γεωργιάδης από τη Νέα Δημοκρατία.
    Υπενθυμίζω, κύριοι συνάδελφοι, ότι η τήρηση του οκταλέπτου θα είναι πολύ αυστηρή και σας παρακαλώ να συμμορφωθείτε. Μπορείτε, επίσης, να μιλάτε και από τη θέση σας, αν θέλετε.
    Ορίστε, κύριε Γεωργιάδη.
    ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κυρία Πρόεδρε.
    Κυρίες και κύριοι συνάδελφοι, κύριοι Υπουργοί, η Αντιπολίτευση, εύλογα νομίζω, δεν καταλαβαίνει πώς είναι δυνατόν η νέα διακυβέρνηση να επιτύχει ανάπτυξη μειώνοντας ταυτόχρονα τα ελλείμματα, μειώνοντας το χρέος και το Πρόγραμμα Δημοσίων Επενδύσεων. Είναι η μόνιμη επωδός της κριτικής, η οποία ασκείται στον Προϋπολογισμό.
    Επίσης, η Αντιπολίτευση μοιάζει να μην μπορεί να καταλάβει ποια είναι αυτή η ποιότητα της ανάπτυξης που έρχεται να φέρει η νέα διακυβέρνηση, μια ανάπτυξη που θα εγγυηθεί την περιφερειακή και την κοινωνική σύγκλιση. Είναι εύλογο ότι δεν τα καταλαβαίνει, γιατί εάν τα είχε κατανοήσει, θα τα είχε κάνει και εάν τα είχε κάνει βέβαια θα παρέμενε ακόμα στην Κυβέρνηση.
    Ξεκινώντας, να πω δύο κουβέντες σχετικά με τον παρεξηγημένο ρόλο του κράτους στην Ελλάδα τόσα χρόνια και τον παρεξηγημένο ρόλο του δημοσίου χρήματος. Νομίζω ότι στην Ελλάδα σήμερα ό,τι είναι δημόσιο, είναι λίγο απαξιωμένο. Νομίζω, δηλαδή, ότι το δημόσιο είναι ή το κεκτημένο ή αυτό που δεν μας αφορά. Γι’ αυτό άλλωστε και οι Έλληνες δεν έχουμε ιδιαίτερη περιβαλλοντική συνείδηση.
    Το αναπτυξιακό μοντέλο του ΠΑΣΟΚ τι μας έκανε; Μας έφερε ένα κράτος σπάταλο, όχι εύστοχο ομολογουμένως, αναξιόπιστο σε μεγάλο βαθμό, με ικανό λαϊκισμό, ένα κράτος λίγο ύπουλο προς τα ιδιωτικά συμφέροντα, μη αξιοκρατικό, ανεξέλεγκτο, το οποίο δανείστηκε υπέρογκα, χρησιμοποίησε όντως το Πρόγραμμα Δημοσίων Επενδύσεων, αλλά με πολύ μεγάλη τεχνοκρατική χαλαρότητα και το Γ΄ Κοινοτικό Πλαίσιο Στήριξης με ακόμη μεγαλύτερη χαλαρότητα και έτσι πέτυχε μεν μια αύξηση της τάξεως του κάτι παραπάνω από 3.5%, αλλά όχι αύξηση κοινωνικής συνοχής, όχι μείωση της περιφερειακής απόκλισης, αύξηση της ανεργίας και βέβαια μείωση της ανταγωνιστικότητας της χώρας. 
    Απέτυχε, δηλαδή, αυτό το μοντέλο. Και αυτό το καταλάβαμε όλοι, το κατάλαβε και ο ελληνικός λαός και πρέπει να το καταλάβετε και εσείς, κύριοι συνάδελφοι, για να μπορέσουμε επιτέλους να συζητήσουμε τον Προϋπολογισμό.
    Το δεύτερο το οποίο δεν έχουν καταλάβει οι συνάδελφοι της Αντιπολίτευσης είναι τα ποιοτικά στοιχεία της ανάπτυξης που προτείνουμε. Στο ελληνικό λεξιλόγιο, μετά από είκοσι χρόνια διακυβέρνησης του ΠΑΣΟΚ, δεν γίνεται διάκριση ανάμεσα στην αύξηση και στην ανάπτυξη, growth και development, και αυτό είναι πολύ σημαντικό. Θα περίμενε κανείς από μια σοσιαλιστική κυβέρνηση τουλάχιστον αυτή η διάκριση να έχει γίνει συνείδηση στον ελληνικό λαό. 
    Το μοντέλο της κρατικογενούς ανάπτυξης, το οποίο μας φέρατε, δυστυχώς δημιούργησε μόνο αύξηση. Ξέρετε, ένας σωρός σκουπιδιών αυξάνεται βέβαια, αλλά δεν μπορούμε να πούμε ποτέ ότι αναπτύσσεται, ενώ μια ανθρώπινη δεξιότητα βεβαίως αυξάνεται, αλλά και αναπτύσσεται ταυτόχρονα. Αυτή την ποιοτική διαφορά ανάμεσα στο growth και στο development στο ελληνικό λεξιλόγιο δεν κατάφερε το ΠΑΣΟΚ επί είκοσι χρόνια να τη φέρει.
    Ε, λοιπόν, αυτή έρχεται, γιατί εμείς προτείνουμε έναν εντελώς διαφορετικό ρόλο του κράτους. Εμείς θέλουμε ένα κράτος καταλύτη, αλλά με μηχανή ανάπτυξης, όχι το δημόσιο, αλλά τον ιδιωτικό τομέα. Αυτή είναι μια επαναστατική αλλαγή για την Ελλάδα, που δυστυχώς έρχεται πολύ καθυστερημένα. Εδώ πλέον το δημόσιο χρήμα σταματά να είναι κάτι το οποίο απλά υπάρχει, πόσο δε μάλιστα το ευρωπαϊκό χρήμα, τα κοινοτικά πλαίσια στήριξης, που τελικά δεν είναι δικά μας.
    «Δεν βαριέσαι, βρε αδελφέ, ας φτιάξουμε και κάνα ΚΕΚ, μπας και κάνουμε και καμιά αρπαχτή». Αυτή η λογική ανατρέπεται και έτσι το δημόσιο χρήμα χρησιμοποιείται με ιδιωτικοοικονομικά κριτήρια, επενδύεται με φειδώ, επενδύεται με διαφάνεια, επενδύεται με πολύ υψηλό αίσθημα κοινωνικής ευθύνης, γιατί μόνο έτσι μπορεί το κράτος να παίξει το ρόλο του καταλύτη, μόνο έτσι μπορεί το κράτος να προσελκύσει άμεσες επενδύσεις, μόνο έτσι μπορεί το κράτος να αυξήσει τις εξωτερικές άμεσες επενδύσεις, που δυστυχώς σήμερα είναι λιγότερες από το 0.5% του ΑΕΠ. Αυτές είναι που θα φέρουν νέες τεχνολογίες, αυτές είναι που θα φέρουν νέα τεχνογνωσία, αυτές είναι που θα μεγαλώσουν την όποια δικτύωση της ελληνικής παραγωγής και βέβαια και το πελατολόγιο μας.
    Άρα, λοιπόν, μιλάμε για μία ριζοσπαστική αλλαγή πλεύσης στην Ελλάδα. Μόνο έτσι μπορεί να διαβαστεί ο σημερινός Προϋπολογισμός. Εφαρμόζουμε ένα νέο μοντέλο ενός νέου αναπτυξιακού ρόλου του κράτους. Και αυτό, παρά τις κακές προϋποθέσεις, παρά τα βαρίδια, παρά τις κακές αντιλήψεις τις διοίκησης και παρά τα 200.000.000.000 ευρώ χρέη, τα οποία μας μειώνουν όντως την πιστοληπτική ικανότητα.
    Με απορία βλέπω συναδέλφους της Αντιπολίτευσης να επιχαίρουν γι’ αυτό.
Μετά την ομιλία του κ. Φλωρίδη στήθηκε έξω ένα μικρό πανηγυράκι από χαρά και διερωτώμαι γιατί κανείς πρέπει να χαίρεται αν με τα αποτελέσματα μιας εικοσαετούς διακυβέρνησης φθάνουμε στο σημείο όντως να κινδυνεύουμε με μείωση της πιστοληπτικής ικανότητας της χώρας. Έλληνες είμαστε όλοι, κύριοι συνάδελφοι, κοινά συμφέροντα έχουμε, νομίζω. 
      Ο νέος αναπτυξιακός νόμος του κράτους βασίζεται σε τρία πόδια. Τον αναπτυξιακό νόμο τον είδαμε. Τον φορολογικό νόμο τον είδαμε. Ο νόμος για την συγχρηματοδότηση, το περίφημο Ρ.Ρ.Ρ. -Public Private Partnership- έρχεται με πολύ μεγάλη καθυστέρηση στην Ελλάδα. Και είναι αυτός ο νόμος ο οποίος θα κάνει το δημόσιο χρήμα και τη δημόσια επένδυση πραγματικά να αυγατίσει. Αυτή θα είναι η ειδοποιός διαφορά. Μία δραχμή δημοσίου χρήματος θα έχει πολύ μεγαλύτερη αποτελεσματικότητα στην οικονομία απ’ ό,τι είχε μέχρι στιγμής. Και αυτό είναι που κάνει την ειδοποιό διαφορά, αυτό είναι που οδηγεί τη χώρα στην ανάπτυξη, με ταυτόχρονη μείωση των ελλειμμάτων, με ταυτόχρονη μείωση του δημοσίου χρέους. 
      Αυτήν την ιδέα, την οποία οι Ιρλανδοί την κατάλαβαν και την έκαναν πράξη, παρ΄ότι ο Πρωθυπουργός κ. Σημίτης έλεγε εδώ πρόσφατα: «Εμείς δεν θα γίνουμε Ιρλανδία», αυτή την ιδέα που η Πολωνία, η Τσεχία, η Ουγγαρία, η Σλοβακία σήμερα την κάνουν πράξη, παρ΄ ότι δεν έχουν καν μπει στις ευεργετικές διαδικασίες της Ευρωπαϊκής Ένωσης, αυτήν την ιδέα μετά από τόσα χρόνια καθυστέρηση έρχεται  η ώρα να την κάνουμε πράξη και εμείς στην Ελλάδα. 
      Ο νέος αναπτυξιακός σχεδιασμός, αυτός ο νέος ρόλος του Κράτους είναι και η καλύτερη εγγύηση για τη σωστή και ορθολογική εφαρμογή του Δ’ Κοινοτικού Πλαισίου Στήριξης. Και εκεί αλλάζουμε πλεύση.  Δεν περιμένουμε το Δ’ Κοινοτικό Πλαίσιο Στήριξης για να το «αρμέξουμε» όταν έλθει η ώρα άτσαλα και αναποτελεσματικά, όπως έγινε με το Β’ και το Γ’. Σχεδιάζουμε την ανάπτυξη της χώρας, στην οποία το Δ’ Κοινοτικό Πλαίσιο Στήριξης θα έλθει να «κουμπώσει» επάνω, θα έλθει να ενισχύσει αυτό το οποίο θα έχουμε ήδη σχεδιάσει και δημιουργήσει. Και αυτή είναι επίσης μία τεράστια ειδοποιός διαφορά για το πώς η Ελλάδα πλέον αντιλαμβάνεται το δημόσιο χρήμα, το ευρωπαϊκό δημόσιο χρήμα. Σεβόμαστε το ευρωπαϊκό δημόσιο χρήμα, προετοιμαζόμαστε για το 2007. Και αυτός ο Προϋπολογισμός θέτει τις βάσεις για να γίνει αυτό. 
      Έτσι, λοιπόν, αντιπαραθέτουμε στο μοντέλο της κρατικής μηχανής ανάπτυξης την ιδιωτική μηχανή ανάπτυξης, στην εικονική δημιουργική λογιστική την αλήθεια και τη διαφάνεια. Στη στείρα αύξηση του ΑΕΠ αντιπαραθέτουμε την ανάπτυξη. Στην εικονική πραγματικότητα με δανεικά αντιπαραθέτουμε την ανταγωνιστικότητα, την επιχειρηματικότητα, τις ίδιες δυνάμεις. Στην κοινωνική ανισότητα αντιπαραθέτουμε ένα εύστοχο κοινωνικό κράτος. Στην περιφερειακή απόκλιση αντιπαραθέτουμε προφανώς την περιφερειακή σύγκλιση. Στο κράτος-εμπόδιο στον επενδυτή αντιπαραθέτουμε ένα κράτος-καταλύτη και εγγυητή. Στο λαϊκισμό αντιπαραθέτουμε την αξιολόγηση παντού και στην ξενοφοβία αντιπαραθέτουμε την προσέλκυση ξένων επενδύσεων. Έτσι διαβάζεται ο Προϋπολογισμός και όχι με πράσινα γυαλιά πρεσβυωπίας, κύριοι συνάδελφοι. 
      Με τον Προϋπολογισμό του 2005 εδραιώνεται μια καινούργια αντίληψη για την ανάπτυξη της χώρας. Και αυτήν την αντίληψη η Κέρκυρα, την οποία έχω μεγάλη τιμή και χαρά να εκπροσωπώ σήμερα στη Βουλή, την αγκαλιάζει και την περιμένει με πολύ μεγάλο ενθουσιασμό. Η Κέρκυρα ψηφίζει τον Προϋπολογισμό, δίνει τρανταχτή ψήφο εμπιστοσύνης στην Κυβέρνηση και ξέρει ότι με τη νέα οικονομική πολιτική, με τον καινούργιο ρόλο του κράτους και το νοσοκομείο της Κέρκυρας, το οποίο έχει μείνει «άσπρος ελέφαντας» ως μνημείο της κρατικής ανεπάρκειας, θα τελειώσει με μέθοδο συγχρηματοδότησης.
      Η Κέρκυρα ξέρει ότι ο αναπτυξιακός νόμος έρχεται να δώσει νέα πνοή στο τουριστικό μας προϊόν. Ξέρει ότι το τουριστικό προϊόν της χώρας σχεδιάζεται και έχουμε επικοινωνιακή πολιτική σε εξέλιξη. Ξέρει ότι οι ξένες επενδύσεις έρχονται. Η Κέρκυρα ψηφίζει τον Προϋπολογισμό. Και η Ελλάδα -με καθυστέρηση δυστυχώς- εισέρχεται επιτέλους σε τροχιά ανάπτυξης. Είμαστε βέβαιοι ότι οι επιδόσεις μας θα εκπλήξουν όλους, ακόμα και εσάς, ακόμα και τη –δυστυχώς- μίζερη Αντιπολίτευσή μας. 
      Ευχαριστώ, κύριοι συνάδελφοι. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε και εμείς, κύριε Γεωργιάδη, που ήσασταν εντάξει και στο χρόνο σας.
      Το λόγο έχει ο κ. Γρηγοράκος. 
      ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, κυρίες και κύριοι συνάδελφοι, συζητούμε σήμερα τον Προϋπολογισμό που περισσότερο έχει να κάνει με ένα θέατρο παραλόγου, γιατί απλά ο Κρατικός Προϋπολογισμός του 2005 έχει καταστεί ανεφάρμοστος στην Ευρωπαϊκή Επιτροπή, όπως κατά παράδοξο τρόπο ομολόγησε ο Υπουργός Οικονομίας κ. Αλογοσκούφης. Η ψηφοφορία για την κύρωση του Προϋπολογισμού την Τετάρτη που μας έρχεται έχει καταστεί μάταιη, αφού την ίδια ώρα η Κομισιόν θα ζητάει μέτρα λιτότητας. 
      Η δημοσιονομική απογραφή που εφάρμοσε η Κυβέρνηση είναι ο τίτλος μιας φανταστικής διάλεξης. «Δημοσιονομική απογραφή», έτσι βάπτισε η Κυβέρνηση την αυτοαναίρεση του οικονομικού της επιτελείου. 
Έγινε σημαία για τη διαφάνεια και την αξιοπιστία στα οικονομικά της χώρας αλλά έφερε την αναξιοπιστία και το διεθνή διασυρμό. Δεν ήταν παρά μία προσχεδιασμένη πρακτική για την αποδόμηση του διεθνούς κύρους της χώρας που είχαν πετύχει με πολύ κόπο οι κυβερνήσεις του ΠΑΣΟΚ.
     Έτσι, λοιπόν, για μια μικροκομματική στόχευση που σκοπό είχε να ακυρώσει τα επιτεύγματα που έγιναν με τον ιδρώτα του Έλληνα, να πετάξει στον κάλαθο των αχρήστων την ένταξη της ΟΝΕ το 2000, να μειώσει την κατάκτηση της εξωτερικής μας πολιτικής το Δεκέμβριο του 1999 στο Ελσίνκι, να υποβαθμίσει την αναγνωρισμένη από όλους Ελληνική Προεδρία στην Ευρωπαϊκή Ένωση εν μέσω μάλιστα του πολέμου του Ιράκ το πρώτο εξάμηνο του 2003 και τους πετυχημένους Ολυμπιακούς Αγώνες, ήθελε να εξαφανίσει τους υψηλούς ρυθμούς ανάπτυξης, να θέσει υπό αμφισβήτηση τα μεγάλα έργα υποδομής και ανάπτυξης σε όλη τη χώρα και, τέλος, να υπονομεύσει την αντιμετώπιση της Ελλάδας ως ισότιμο συνομιλητή στα διεθνή φόρα. 
     Τι λέτε, κύριε Υπουργέ, για όσα είπε ο Έλληνας Επίτροπος κ. Δήμας στην Κομισιόν για την ελληνική υπογραφή; Τι λέτε γι’ αυτά που λέει ο κ. Δημητρακόπουλος; Τι λέτε για τη στάση της Τράπεζας της Ελλάδος; Τι λέτε για τις αρνητικές κρίσεις από διεθνείς οίκους πιστοληπτικής αξιολόγησης που πήραν διαστάσεις ντόμινο; Τι λέτε γι’ αυτά που είπε η  «STANDARD AND POOR’S», αυτά που είπε η «MOOD’S»; 
     Χάσαμε, κύριε Υπουργέ, το σημαντικότερο κέρδος της τελευταίας πενταετίας. Και δεν ήταν τίποτε άλλο αυτό παρά η αξιοπιστία που είχε η χώρα στο εξωτερικό. 
     Τι έχετε να πείτε για το καθεστώς επιτήρησης, στο οποίο έχουμε ήδη μπει και αύριο θα απαιτηθούν από την Κομισιόν πρόσθετα μέτρα συμμόρφωσης; Τι καταφέρατε με όλα αυτά; 
     Καταφέρατε να ρίξετε τον πήχη των κατακτήσεων της ελληνικής οικονομίας από εκεί που τον είχαν ανεβάσει οι αγώνες του Έλληνα πολίτη και να ανεβάσετε σκοπίμως τον πήχη του δημοσίου ελλείμματος και χρέους στα δυσθεώρητα ύψη. 
     Είναι επίσημη πλέον η παραδοχή ότι η Κυβέρνηση έχασε την ευκαιρία να εκμεταλλευτεί τη φυσιολογική ωρίμανση των έργων και δράσεων του Γ΄ Κοινοτικού Πλαισίου Στήριξης, με αποτέλεσμα να αιμορραγεί το πρόγραμμα δημοσίων επενδύσεων -ήδη μειώθηκε κατά 2.000.000.000 ευρώ -και να χαθούν κοινοτικοί πόροι. Αυτό σημαίνει ότι σημαντικά έργα που είχαν προγραμματιστεί για την περιφερειακή ανάπτυξη, είναι στον αέρα, ενώ υποσκάπτεται το μέλλον τους για πόρους από το Γ΄ και Δ΄ Κοινοτικό Πλαίσιο Στήριξης τα επόμενα χρόνια. Πού είναι το πρόγραμμα για τα έργα υποδομής της χώρας; Ακυρώσατε την Ιωνία Οδό, παίρνετε τα λεφτά από τη Λακωνία και τους άλλους νομούς της χώρας και τα πάτε αλλού. Πού πάνε αυτά τα λεφτά χωρίς προγραμματισμό; 
     Όσον αφορά την υγεία, οι δαπάνες για την υγεία το 2005 μειώνονται στο 2,77% από το ΑΕΠ που ήταν 2,8%. Διερωτάται, λοιπόν, κανείς: πώς θα επιβιώσει το νέο σύστημα εφημεριών στα νοσοκομεία της Αθήνας με πίστωση αυξημένη μόνο κατά 2% χωρίς πρόβλεψη για νέες προσλήψεις προσωπικού όταν μιλούσατε για δέκα χιλιάδες θέσεις νοσηλευτών και χωρίς να έχετε μία πάγια πολιτική για την κάλυψη των χρεών των νοσοκομείων που φτάνουν και ξεπερνούν τα 2.000.000.000 ευρώ; Ή μήπως θεωρείτε λύση την τακτοποίηση των χρεών με τη μέθοδο την οποία καταδίκασε η Κυβέρνηση για τις αμυντικές δαπάνες αλλά δεν αμέλησε να φορτώσει και πάλι τα χρέη των νοσοκομείων στα προηγούμενα χρόνια έχοντας πάντα τον άσο που λέγεται Ταμείο Παρακαταθηκών και Δανείων; Τι θα κάνετε με τις εφημερίες των γιατρών; Τι θα κάνετε με τα χρήματα που τάξατε προεκλογικά; Πού είναι αυτά τα χρήματα; 
     Κυρίες και κύριοι συνάδελφοι, υγεία χωρίς λεφτά δεν γίνεται. 
     Όσον αφορά την παιδεία, και εδώ έχουμε μείωση, 3,5% του ΑΕΠ από 3,6% που ήταν το 2004. Πού είναι οι εξαγγελίες για το 5%; Πού είναι οι δαπάνες για τις νέες προσλήψεις των εκπαιδευτικών; Πώς θα λειτουργήσουν τα περιφερειακά πανεπιστήμια; Τίποτε δεν υπάρχει.
     Έρχομαι στον αγροτικό τομέα. Η κυβέρνηση του ΠΑΣΟΚ είχε διασφαλίσει τις επιδοτήσεις προς τους αγρότες και τα προϊόντα τους, το 85% του συνολικού ποσού μέχρι το 2013. Σήμερα καμία στρατηγική για τον τρόπο εφαρμογής των μεταρρυθμίσεων της αναθεωρημένης από τον Ιούνιο του 2003 ΚΑΠ για να ενημερώσει τους αγρότες για τις δεσμεύσεις και τα μέτρα της σταδιακής διαφοροποίησης των ενισχύσεων από 1.1.2005 που τους αφορούν. Δέκα μήνες σε αδράνεια. Πού είναι οι επιδοτήσεις του λαδιού και των πορτοκαλιών; Μεγάλες ποσότητες αγροτικών προϊόντων είναι στις αποθήκες. Οι τιμές τους μειώνονται χαρακτηριστικά και φτάνουν στο 1/3 των περυσινών. Το κόστος παραγωγής αυξάνεται. Έχουμε μεγάλη απώλεια των εισοδημάτων των αγροτών. Πού είναι οι αποζημιώσεις από τον ΕΛΓΑ για την καταστροφή του προϊόντος και του φυτικού κεφαλαίου; Ούτε οι εκτιμητές ακόμη δεν έχουν φανεί στα χωράφια. Οι υποσχέσεις για αύξηση των συντάξεων του ΟΓΑ αποδείχθηκαν φενάκη. Οι υποσχέσεις υπολόγιζαν 32,5 ευρώ το μήνα ενώ οι πιστώσεις που έχουν γραφεί στον ΟΓΑ επαρκούν για αύξηση 17 ευρώ το 2005.
     Από την ημέρα που αναλάβατε την Κυβέρνηση δεν έχετε προκηρύξει κανένα πρόγραμμα για τους αγρότες. Τι κάνατε για να διατηρήσετε την ανάπτυξη της υπαίθρου και να είναι οικονομικά βιώσιμη; Αφήσατε τα προϊόντα να παραμένουν αιχμάλωτα στα όρια των τοπικών κοινωνιών, άντε μέχρι Αθήνα-Θεσσαλονίκη και χωρίς καμία προοπτική να ξεπεράσουν τα όρια της χώρας. Καμία εξαγωγική πολιτική.
     Τι κάνατε για την κινητοποίηση και την οργάνωση των τοπικών κοινωνιών, ώστε να αναλάβουν επιχειρηματικές πρωτοβουλίες; Ακυρώσατε την εκπαίδευση και κατάρτιση του ανθρώπινου δυναμικού της υπαίθρου σε νέες τεχνολογίες γνώσης και πληροφόρησης. Δεν εντάξατε την τοπική επιχειρηματικότητα, τις ομάδες παραγωγών στα εμπορικά δίκτυα της νέας διεθνοποιημένης οικονομίας.
    Δεν αντιληφθήκατε ότι το αγροτικό είναι το στοίχημα της νέας εποχής. Δεν βάλατε φραγμό στις παρανομίες των μεσαζόντων, στα νεόπλουτα ήθη, στους απαίδευτους τοπικούς παράγοντες, με αποτέλεσμα την τρομακτική μείωση των τιμών των αγροτικών προϊόντων στους τόπους παραγωγής και τις απλησίαστες τιμές στους τόπους κατανάλωσης των αστικών περιοχών. Αυτό βέβαια το χρωστούσατε στους μεγαλεμπόρους και στους μεσάζοντες. 
    Δεν λάβατε υπ΄ όψιν σας στο σχεδιασμό σας τις δυσπρόσιτες αγροτικές περιοχές, κυρίως ορεινές και νησιωτικές, με αποτέλεσμα να κλονίζονται οι ευρύτερες οικολογικές και κοινωνικές υπηρεσίες της χώρας μας. Και τελικά οδηγείτε τους αγρότες στη φτώχεια, την εξαθλίωση και στους δρόμους, αφού όλα τα λεφτά για τα κιλά που λέγατε προεκλογικά αποδείχθηκε ότι ήταν σύνθημα εξαγοράς ψήφων και εξαπάτησης των αγροτών. 
    Κυρίες και κύριοι συνάδελφοι, κληθήκαμε να συζητήσουμε έναν Προϋπολογισμό για τον οποίο ο ιστορικός του μέλλοντος σίγουρα θα τον αντιμετωπίσει ως αποτυχημένο και ως ιστορικό παράδειγμα προς αποφυγή. Οι πολιτικές στοχεύσεις της Κυβέρνησης οδήγησαν σε μια οικονομική πολιτική που διέκοψε με το πιο βίαιο τρόπο την ανοδική τα τελευταία χρόνια πορεία της χώρας. Δημιουργήσατε πολύ γρήγορα αρνητική ψυχολογία στον υπάλληλο, στον πωλητή, στον εργαζόμενο, το φοιτητή, τον αγρότη, τον επιστήμονα, τον επιχειρηματία και απογοητεύσατε ιδιαίτερα τους νέους με τη μεγάλη ανεργία που δημιουργήσατε και κοροϊδέψατε τους πάντες. 
    Ο Προϋπολογισμός αυτός είναι αποσπασματικός, προσωρινός, στερείται φαντασίας, δεν έχει όνειρο και προοπτική. Είναι ανεφάρμοστος και δημιουργεί ανασφάλεια, άγχος, ανεργία. Κάνει περικοπές στην υγεία, δημιουργεί φτωχούς αγρότες και εργαζόμενους.
    Κυρίες και κύριοι συνάδελφοι, δεν δημιουργεί ανάπτυξη. Τελικά αυτός ο Προϋπολογισμός δεν κάνει τίποτα. Είναι απογοητευτικός, οδηγεί στο τέλμα και στην εξαθλίωση και εμείς αυτόν τον Προϋπολογισμό θα τον καταψηφίσουμε. 
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ ( Άννα Μπενάκη - Ψαρούδα): Ο κ. Ορέστης Κολοζώφ έχει το λόγο.
    ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, η Νέα Δημοκρατία είναι γεγονός ότι προσπάθησε να εμφανίσει ένα φιλολαϊκό πρόσωπο μόλις ανέλαβε τη διακυβέρνηση της χώρας. Δεν ξέρω εάν όσα έλεγε τα εννοούσε, όμως άφηνε να εννοηθεί πως τα πιο σκληρά μέτρα θα τα άφηνε για αργότερα. Αυτή η εικόνα όμως δεν ανταποκρινόταν στη σκληρή πραγματικότητα που ζούμε. Υπήρχε η επιτακτική ανάγκη του κεφαλαίου να ολοκληρωθούν οι αναδιαρθρώσεις που το ΠΑΣΟΚ δεν πρόλαβε να ολοκληρώσει. 
    Είναι γεγονός πως το ΠΑΣΟΚ έκανε όλη τη βρώμικη δουλειά, προωθώντας το θεσμικό πλαίσιο που απαιτούσε το κεφάλαιο. Προώθησε το θεσμικό πλαίσιο για τις ιδιωτικοποιήσεις, άλλαξε υπέρ του κεφαλαίου τις εργασιακές σχέσεις, άνοιξε το ζήτημα της ανατροπής του ασφαλιστικού συστήματος της χώρας και μια σειρά άλλα μέτρα που τα ξέρετε, να μη χάνουμε το χρόνο μας. 
    Στη Νέα Δημοκρατία έπεφτε τώρα το καθήκον της ολοκλήρωσης αυτού του σχεδιασμού. Μπροστά όμως στο ενδεχόμενο πρόωρων εκλογών λόγω της συγκυρίας, της διαδικασίας της εκλογής του Προέδρου της Δημοκρατίας, η Νέα Δημοκρατία δίσταζε να προωθήσει αυτά τα μέτρα. ‘Εκανε μια προσπάθεια να δώσει ορισμένα ψίχουλα σε ορισμένα στρώματα, ελπίζοντας πως θα κερδίσει λίγο χρόνο. Η προσπάθεια αυτή όμως εξαντλήθηκε. Τόσο η Ευρωπαϊκή ‘Ενωση όσο και τα ισχυρά οικονομικά κέντρα της χώρας μας υπενθύμισαν στη Νέα Δημοκρατία πως ο ρόλος της σαν Κυβέρνηση είναι να δημιουργήσει εκείνες τις προϋποθέσεις που θα διευκολύνουν την κερδοφορία του κεφαλαίου και πως δεν πρέπει να καθυστερεί άλλο. 
    ‘Ετσι η ακρίβεια συνεχίστηκε να προχωράει ακάθεκτη, παρά τις υποσχέσεις της Κυβέρνησης ότι θα σταματούσε αυτό το φαινόμενο και θα έπαιρνε μέτρα. Με πρωτοβουλία των τραπεζιτών, παρά πάλι τις υποσχέσεις της Κυβέρνησης ότι δεν θα πειράξει το ασφαλιστικό, το ασφαλιστικό μπήκε στην ημερήσια διάταξη, όχι μόνο στο χώρο των τραπεζών αλλά η συζήτηση άρχισε να γενικεύεται και για το σύνολο του ασφαλιστικού συστήματος. Άρχισαν ήδη τα άρθρα περί μη αντοχής του συστήματος και της αναγκαιότητας να αλλάξει. 
    Κυρίες και κύριοι Βουλευτές, αυτός ο Προϋπολογισμός σε συνδυασμό με το φορολογικό και τον αναπτυξιακό νόμο εκφράζει ακριβώς τις απαιτήσεις και τα συμφέροντα του κεφαλαίου. Είναι αντιλαϊκός και έντονα ταξικός. Παίρνει υπ΄ όψιν του μόνο τα συμφέροντα του μεγάλου κεφαλαίου και προγραμματίζει και προϋπολογίζει με άξονα την καπιταλιστική κερδοφορία.
      Ανταποκρίνεται πλήρως στη θεμελιώδη αρχή της Ευρωπαϊκής Ένωσης στην ελεύθερη και απρόσκοπτη κυκλοφορία του κεφαλαίου. Με αυτό τον προσανατολισμό, ενώ υπάρχει αύξηση του παραγόμενου πλούτου στη χώρα, αυτός με τη βοήθεια των μέτρων που παίρνει η Κυβέρνηση συγκεντρώνεται σε λίγα χέρια. Στη χώρα μας έχει μεγαλώσει η πόλωση μεταξύ των φτωχών και των πλουσίων. Γνωρίζετε πολύ καλά πως σύμφωνα με τα επίσημα στατιστικά στοιχεία της Ευρωπαϊκής Ένωσης, οι φτωχοί στην Ελλάδα αγγίζουν το 25%. Η τάση είναι οι πλούσιοι να γίνονται όλο και πλουσιότεροι και οι φτωχοί φτωχότεροι. Αυτήν την τάση την ενισχύει ο φορολογικός νόμος, ο οποίος ανεβάζει λίγο μεν το αφορολόγητο όριο γεγονός που προβάλλεται με φανφάρες από όλα τα προπαγανδιστικά μέσα που έχει στη διάθεσή της η Κυβέρνηση, αλλά από την άλλη κατεβάζει τους φορολογικούς συντελεστές στις μεγάλες επιχειρήσεις και στις πολυεθνικές χαρίζοντας εκατομμύρια ευρώ στο κεφάλαιο. 
    Άλλωστε αυτό, δεν το κάνει μόνο η Κυβέρνησή μας. Αν δείτε σε όλη την Ευρώπη αυτό γίνεται. Οι δείκτες είναι σχεδόν οι ίδιοι. Συγκεκριμένα μέσα σε πέντε χρόνια ο φορολογικός συντελεστής των κερδών των μεγάλων επιχειρήσεων μειώθηκε από το 40% στο 25% που είναι ο στόχος. Υπολογίζεται πως απ’ αυτήν τη μείωση των συντελεστών το 2005 θα κερδίσουν 200.000.000 ευρώ ενώ για τα έτη 2006-2007 το κέρδος τους θα φθάσει τα 300.000.000 ευρώ. 
    Σε σχέση με το 2000 η άμεση φορολογία των φυσικών προσώπων αυξήθηκε κατά 54,6%, ενώ η φορολογία των νομικών προσώπων που αφορά κατά κύριο λόγο τις ανώνυμες εταιρείες η αύξηση ήταν 4,1%. Τον ίδιο προσανατολισμό στήριξης του κεφαλαίου ακολουθεί και ο αναπτυξιακός νόμος. Ο αγορητής μας ανέδειξε με γλαφυρό τρόπο πώς γίνεται αυτό. Θα θυμίσω τα πιο χαρακτηριστικά. Δίνονται φοροαπαλλαγές και ειδικό καθεστώς σε κίνητρα για επενδύσεις πάνω από 50.000.000. Περιορίζει από 40% σε 25% την ιδία συμμετοχή. Τέλος θα πρέπει να σημειώσουμε πως όταν η Κυβέρνηση διακηρύσσει ότι το 70% των συνολικών κινήτρων θα πάει στις μικρομεσαίες επιχειρήσεις, αυτό δεν είναι ακριβές με τα μεγέθη της χώρας μας, γιατί σύμφωνα με τον κανονισμό της Ευρωπαϊκής Ένωσης μικρομεσαία επιχείρηση νοείται αυτή που απασχολεί μέχρι διακόσιους πενήντα εργάτες και έχει κύκλο εργασιών μέχρι 50.000.000 ευρώ. Δηλαδή με τα δεδομένα της Ελλάδας εντάσσονται όλες σχεδόν οι μεγάλες επιχειρήσεις. Δεν είναι, λοιπόν, τυχαίο πως στη χώρα μας η κερδοφορία του κεφαλαίου είναι η μεγαλύτερη στην Ευρώπη.
    Κυρίες και κύριοι  Βουλευτές, η χώρα μας είναι ενσωματωμένη στο ιμπεριαλιστικό σύστημα. Έχει σημαντικές δεσμεύσεις στο ΝΑΤΟ και στην Ευρωπαϊκή Ένωση. Αυτές οι δεσμεύσεις περιορίζουν την εθνική ανεξαρτησία και την αμυντική ικανότητα της χώρας. Για την υλοποίηση των επιθετικών σχεδίων του ΝΑΤΟ και για την πορεία στρατιωτικοποίησης της Ευρωπαϊκής Ένωσης τόσο η προηγούμενη όσο και η σημερινή Κυβέρνηση υλοποιούν τεράστια   εξοπλιστικά προγράμματα. Αυτά τα προγράμματα, όχι μόνο επιβαρύνουν την οικονομία της χώρας μας, αλλά οι εξοπλισμοί που γίνονται εξυπηρετούν κατά κύριο λόγο τις ανάγκες του ΝΑΤΟ και κατά δεύτερο λόγο χρησιμοποιούνται για την άμυνα της χώρας. Οι συμβατικές υποχρεώσεις μας μάς αναγκάζουν να κάνουμε μια σειρά από δομικές αλλαγές στις Ένοπλες  Δυνάμεις δεσμεύοντας ό,τι καλύτερο διαθέτουν οι Ένοπλες Δυνάμεις της χώρας στο ΝΑΤΟ και στην Ευρωπαϊκή Ένωση, δημιουργώντας δυσκολίες στην αμυντική ικανότητα της χώρας. 
    Προχωρούν με γρήγορους ρυθμούς στη μετατροπή του στρατού μας σε μισθοφορικό, περιορίζοντας όλο και περισσότερο τη συμμετοχή των κληρωτών, εκμεταλλευόμενοι τη φτώχεια και την ανεργία των νέων, στρατολογούν τη νεολαία σε μισθοφορικά σώματα που τα στέλνουν έξω από τα σύνορα της χώρας να σκοτωθούν για τα συμφέροντα των ιμπεριαλιστών, για τα πετρέλαια. 
    Κυρίες και κύριοι συνάδελφοι, αυτή η πολιτική πρέπει να αλλάξει και εμείς καλούμε τον ελληνικό λαό να γυρίσει την πλάτη του στους φορείς αυτής της πολιτικής, που δεν είναι άλλοι παρά το ΠΑΣΟΚ και η Νέα Δημοκρατία στη χώρα μας. Άλλωστε είδατε στην αρχή της συζήτησης για τον Προϋπολογισμό ολόκληρος καυγάς έγινε εδώ μέσα μεταξύ του εκπροσώπου της Κυβέρνησης και του ΠΑΣΟΚ. Ποια ήταν η ουσία της αντιπαράθεσής τους; Αντιπαρατέθηκαν στους σχεδιασμούς και προσανατολισμούς της οικονομίας της χώρας μας; Κάθε άλλο. 
    ΠΡΟΕΔΡΟΣ (Άννα Μπενάκη-Ψαρούδα): Ο κ. Λεβέντης έχει το λόγο. 
    ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, κυρίες και κύριοι συνάδελφοι, σύμφωνα με τις επίσημες δηλώσεις του αρμόδιου Υπουργού κ. Αλογοσκούφη οι άμεσοι στόχοι της δημοσιονομικής πολιτικής του Κρατικού Προϋπολογισμού για το 2005 είναι η ενίσχυση της αναπτυξιακής διαδικασίας και η μείωση της ανεργίας. Ο σημαντικός περιορισμός του ελλείμματος, που, δυστυχώς, και μετά την απογραφή κινείται προς τα πάνω, η αποκλιμάκωση του δημόσιου χρέους, η ενίσχυση του κοινωνικού κράτους και των οικονομικά ασθενέστερων κοινωνικών ομάδων. 
    Οι παραπάνω κατά την άποψή μας υπερβολικοί στόχοι θα εξαρτηθούν από δύο πολύ σημαντικούς παράγοντες, όπως άλλωστε παραδέχεται και ο αρμόδιος Υπουργός, τον περιορισμό του ελλείμματος και την αποκλιμάκωση του δημόσιου χρέους για την επίτευξη των αναπτυξιακών στόχων που η Κυβέρνηση έχει καθορίσει. 
    Ο στόχος του περιορισμού του ελλείμματος στο 2,8% του ΑΕΠ είναι για το 2005 ανέφικτος και σύμφωνα με όλες τις ενδείξεις θα ζητηθεί από το ECOFIN άλλος ένας χρόνος για να περιοριστεί το έλλειμμα κάτω του 3%, που μένει να συζητηθεί και να αποφασιστεί τον Ιανουάριο. 
    Η διατήρηση υψηλών ρυθμών ανάπτυξης που θα διευκόλυνε τη λήψη των ενδεικνυόμενων μέτρων αναπτυξιακής και κοινωνικής πολιτικής είναι εξίσου έωλος. Οι διεθνείς οργανισμοί προβλέπουν ήδη μειώσεις στους ρυθμούς για τα επόμενα χρόνια, ενώ η αναπτυξιακή πολιτική της σημερινής Κυβέρνησης της Νέας Δημοκρατίας που αποτελεί συνέχεια της ανάλογης πολιτικής των κυβερνήσεων του ΠΑΣΟΚ είναι ανεπαρκής, αδύναμη και εκ των πραγμάτων αναποτελεσματική. 
    Και οι τρεις αναπτυξιακοί στόχοι της Κυβέρνησης, του εξωστρεφούς επενδυτικού προσανατολισμού, της ανάληψης επενδυτικών δράσεων από την ιδιωτική πρωτοβουλία και των αποκρατικοποιήσεων δεν επαρκούν για να αναστρέψουν την επερχόμενη μείωση των ρυθμών ανάπτυξης. Παραμένει επομένως να απαντηθεί το κρίσιμο ερώτημα: Πώς η Κυβέρνηση θα ενισχύσει το κοινωνικό κράτος και τις οικονομικά ασθενέστερες κοινωνικές ομάδες όπως διακηρύσσει, μετά τις ελάχιστα αισιόδοξες εκτιμήσεις που προανέφερα; 
    Είναι γνωστό ότι το κοινωνικό κράτος που οικοδομήθηκε στην Ευρώπη και μερικές άλλες χώρες με σκληρούς αγώνες των εργαζομένων στη διάρκεια δύο αιώνων, υφίστανται τα τελευταία χρόνια, κάτω από το βάρος της νεοφιλελεύθερης καπιταλιστικής παγκοσμιοποίησης, ασφυκτική συμπίεση, που στη χώρα μας είναι ακόμα μεγαλύτερη. Τα δικαιώματα στην εργασία, στην ασφάλιση, στην πρόνοια, στην αλληλεγγύη τίθενται υπό αμφισβήτηση και αναθεώρηση προς το χειρότερο, μπρος στους άτεγκτους νόμους της αγοράς, του ανταγωνισμού και του κέρδους. Σε αυτούς τους νόμους έχουν αποδειχθεί εξαιρετικά ενδοτικές τόσο οι προηγούμενες κυβερνήσεις του ΠΑΣΟΚ όσο και η τωρινή της Νέας Δημοκρατίας, 
    Με τις πολιτικές που ασκήθηκαν και ασκούνται, οι αδικίες μεγάλωσαν, οι ανισότητες διερύνθηκαν και ταυτόχρονα εντάθηκαν οι εισοδηματικές πιέσεις, οι φορολογικές αδικίες, οι οικονομικές ανισότητες και οι κοινωνικές ανασφάλειες. Έχουμε το υψηλότερο ποσοστό ανεργίας σε όλη την Ευρωπαϊκή Ένωση, ιδιαίτερα στις γυναίκες και στους νέους και ακόμα περισσότερο στους πτυχιούχους. Αλλά και όσοι εργάζονται αμείβονται πολύ χαμηλότερα από ό,τι οι Ευρωπαίοι συνάδελφοί τους, μόλις το 40% του ευρωπαϊκού μέσου όρου. Στην Ελλάδα είναι 10,4 ευρώ την ώρα η αμοιβή εργασίας, 28,5 ευρώ στη Σουηδία, 22,2 ευρώ είναι ο μέσος όρος στην Ευρώπη. 
      Η σύγκλιση, με τους υπάρχοντες ρυθμούς, αποδεικνύεται απλησίαστο όνειρο και μετατίθεται πέραν του 2030. Ο μέσος όρος των συντάξεων στην Ελλάδα δεν φτάνει τα 500 ευρώ το μήνα, στους αγρότες τα μισά και ακόμη λιγότερα. Το 22% του ελληνικού πληθυσμού ζει κάτω από τα όρια της φτώχειας. Εφτακόσιες πενήντα χιλιάδες συμπολίτες μας ζουν κάτω από τα όρια της πιο ακραίας φτώχειας. Κυριολεκτικά κινδυνεύουν από την πείνα, όπως στις τριτοκοσμικές χώρες της υποσαχάριας μαύρης Αφρικής. 
      Έχουμε πάνω από ένα εκατομμύριο άτομα με αναπηρίες, με πλείστα όσα προβλήματα, αλλά και με ανεργία εξίμισι φορές υψηλότερη από το γενικό πληθυσμό. Η φτώχεια και ο συνακόλουθος κοινωνικός αποκλεισμός που συνοδεύει όχι μόνο τους φτωχούς, αλλά και πολλές άλλες κοινωνικές ομάδες, όπως είναι οι τσιγγάνοι, οι μουσουλμάνοι, οι οικονομικοί μετανάστες και άλλοι είναι από τα μεγάλα προβλήματα που αντιμετωπίζει και πρέπει να λύσει η κοινωνία μας. Καμία απάντηση δεν δίνει σε αυτά τα μεγάλα προβλήματα ο Προϋπολογισμός που κατατέθηκε και συζητούμε.  
      Μεγάλος ασθενής εξακολουθεί να παραμένει το υγειονομικό μας σύστημα. Το ΕΣΥ, που προσέφερε σημαντικά στα αρχικά του στάδια, ουδέποτε ολοκληρώθηκε και αδυνατεί πλέον να ανταποκριθεί στις σύγχρονες ανάγκες που συνεχώς διευρύνονται. Η πρωτοβάθμια φροντίδα υγείας, ο ενιαίος φορέας υγείας, τα κέντρα υγείας και μάλιστα τα κέντρα υγείας αστικού τύπου, που είχε υποσχεθεί η Κυβέρνηση και είχε δεσμευθεί προσωπικά ο Πρωθυπουργός, δεν βλέπουμε να προχωρούν. Τα μεγάλα κενά σε νοσηλευτικό και άλλο προσωπικό –πάνω από είκοσι πέντε χιλιάδες κενές θέσεις νοσηλευτών στα νοσοκομεία και στις άλλες μονάδες υγείας της χώρας- τα τεράστια χρέη των νοσοκομείων παραμένουν. Η ανεπαρκής λειτουργία των νοσοκομείων, οι τριτοκοσμικές συνθήκες στα επείγοντα εξωτερικά ιατρεία, οι κλειστές μονάδες, οι κλειστές πτέρυγες, η αδυναμία να λειτουργήσουν τα καινούργια νοσοκομεία είναι μερικά από τα άλυτα προβλήματα του υγειονομικού μας συστήματος. 
      Πώς απαντά σε αυτά τα προβλήματα με τη σκληρή γλώσσα των αριθμών ο συζητούμενος Προϋπολογισμός; 
      Για την υγεία διαθέτει μόνο το 2,7% του ΑΕΠ, λιγότερο και από το ισχνό 2,9% του 2004. Για την παιδεία, παρά τις διακηρύξεις, το ποσοστό παραμένει το ίδιο, στο 3,6%. Η συνολική αύξηση των δαπανών για την υγεία-πρόνοια προβλέπεται στο 8,1% του συνόλου από 8,5% το 2004. Καταγράφεται μείωση κατά 54% στη χρηματοδότηση της κατασκευαστικής εταιρείας του Υπουργείου Υγείας ΔΕΠΑΝΟ, μείωση κατά 4,7% του Κέντρου Ειδικών Λοιμώξεων (ΚΕΛ), που εκτός των άλλων ασχολείται με την αντιμετώπιση του AIDS κλπ.. 
      Οι δαπάνες για προσλήψεις στο δημόσιο τομέα της υγείας είναι μειωμένες κατά 30%, δηλαδή ανέρχονται σε 70.000.000 ευρώ από 100.000.000 ευρώ που ήταν το 2004 και βέβαια αυτό οφειλόταν και στο ότι ήμασταν σε προεκλογική χρονιά και στο ότι είχαμε τους Ολυμπιακούς Αγώνες. 
      Επομένως παραμένει ερώτημα εάν το ποσό θα επαρκέσει για τις τεσσερισήμισι χιλιάδες νέες θέσεις εργασίας που έχει διακηρύξει ο Υπουργός και που βέβαια είναι ελάχιστες μπροστά στις ανάγκες και που οπωσδήποτε εν τω μεταξύ θα φύγουν τουλάχιστον μερικές χιλιάδες ακόμη. 
      Κάθε μέρα οι εργαζόμενοι στα νοσοκομεία κάνουν ηρωικές προσπάθειες, για να κρατήσουν ορθό το σύστημα. Το παραδέχεται και ο κύριος Πρωθυπουργός. Δυστυχώς, όμως, τώρα που έρχεται η ώρα για να τους αμείψουμε και για να προσλάβουμε προσωπικό, τους ξεχνάμε. Δεν μπορούν να δουλεύουν πάντοτε σαν σταχανοβίτες αυτοί οι άνθρωποι! 
      Δεν θέλω να επεκταθώ στα επιμέρους προβλήματα των άλλων νοσοκομείων, παραδείγματος χάριν στο Αττικό Νοσοκομείο που υπολειτουργεί, που κάθισε με την πρώτη ψιχάλα, που έχει ένα πανό στην πρόσοψή του και που οι γιατροί ζητούν τους μισθούς τους. Είναι τρεις μήνες απλήρωτοι. Όταν ρωτάμε τον διοικητή λέγοντάς του γιατί είναι τρεις μήνες απλήρωτοι, απαντά ότι έχουν δίκιο και μάλιστα ότι δεν είναι μόνο τρεις μήνες, αλλά πέντε μήνες απλήρωτοι!
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Ας ξεχάσουμε τον αμίαντο που έχει περιτριγυρίσει τα νοσοκομεία, το Θριάσιο και τα σχολεία της χώρας. Ένα μεγάλο πρόβλημα είναι το περιβάλλον, έτσι όπως το καταστρέφουμε. Ιδιαίτερα η Αττική ξέρουμε τι εικόνα παρουσιάζει. Είναι μία κατάσταση που συνεχώς χειροτερεύει. 
      Δική μας άποψη είναι ότι κεντρικά ζητήματα της κοινωνικής προστασίας και της κοινωνικής πολιτικής πρέπει να είναι: Σταθερή και πλήρης απασχόληση για όλους. Προοδευτική φορολογική μεταρρύθμιση. Κοινωνική προστασία, με την καθιέρωση μιας χάρτας κοινωνικών εγγυήσεων του κράτους προς τους πολίτες. Θέσπιση ελάχιστου εγγυημένου εισοδήματος, που κατ΄αρχήν έχει αποδεχτεί και η Νέα Δημοκρατία κάποια στιγμή και το ΠΑΣΟΚ. Χρηματοδότηση της κοινωνικής ασφάλισης. Αναβάθμιση των κοινωνικών δαπανών για την παιδεία και την υγεία, ώστε να μην απαξιώνεται το εργατικό εισόδημα λόγω της εξάρτησης από τον ιδιωτικό τομέα, αλλά και για να αναβαθμιστούν και η υγεία και η παιδεία. 
      Οι προτάσεις νόμων και άλλες σχετικές προτάσεις, που έχουμε μέχρι σήμερα καταθέσει, θα συνεχιστούν από την πλευρά του Συνασπισμού Ριζοσπαστικής Αριστεράς, με νέες εξίσου –ελπίζουμε- σημαντικές και εποικοδομητικές προτάσεις για την κοινωνία των πολιτών, για την ευημερία του λαού μας, την ισότητα ευκαιριών για όλους τους Έλληνες και όλες τις Ελληνίδες.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
      Η κ. Χριστιάνα Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, συζητούμε από χθες για τον Κρατικό Προϋπολογισμό του 2005. Θα μου επιτρέψετε να υπενθυμίσω ότι συζητούμε την ίδια στιγμή και για τον προϋπολογισμό του κάθε ελληνικού νοικοκυριού.
      Δεν χρειάζονται επιστημονικές έρευνες, για να διαπιστώσουμε ότι στην ευρύτατη πλειονότητά τους οι ελληνικές οικογένειες είναι χρεωμένες. Πότε τα «διακοποδάνεια», πότε τα «εορτοδάνεια» έρχονται για να διευκολύνουν τα επιβαρημένα οικονομικώς ελληνικά νοικοκυριά. Και στις υπάρχουσες υποχρεώσεις προστίθενται οι δόσεις δανείων, οι δόσεις των πιστωτικών καρτών, οι τόκοι και τα πανωτόκια. Δεν απαιτείται να περάσει καιρός πολύς για να αντιληφθεί το νοικοκυριό του παραδείγματός μας ότι, για να αντιμετωπίσει όλες αυτές τις πρόσθετες ανάγκες, πρέπει να καταφύγει σε νέο δανεισμό. Και πάλι από την αρχή και ο φαύλος κύκλος συνεχίζεται.
      Κάτι αντίστοιχο συμβαίνει και με τα οικονομικά της ευρύτερης οικογένειάς μας, της Ελλάδας μας. Ή μάλλον κάτι αντίστοιχο συνέβαινε μέχρι πριν από μερικούς μήνες. Ποια ήταν η πραγματικότητα τα προηγούμενα χρόνια; Οι Έλληνες πολίτες κατέβαλλαν τους φόρους που τους αναλογούσαν. Εκείνοι, τώρα, που εκαλούντο να διαχειριστούν αυτά τα έσοδα, στην ουσία δηλαδή το καταστάλαγμα του μόχθου του ελληνικού λαού, αντί να τα αξιοποιήσουν με σύνεση, με ευθύνη, αντί να τα χρησιμοποιήσουν με πολλή προσοχή, τα χρησιμοποιούσαν για να μπαλώσουν τρύπες, τρύπες που παρά ταύτα μεγάλωναν από την κατασπατάληση των πόρων. Και για να εξωραΐζουν αυτήν την πραγματικότητα, εκείνοι οι διαχειριστές παρουσίαζαν ψευδή στοιχεία. Και κάποια στιγμή, η κατάσταση έφτασε στο μη περαιτέρω. Όπως επίσης στο μη περαιτέρω έφτασε και ο ελληνικός λαός, που έδωσε σαφή εντολή πριν από εννιάμισι μήνες να γυρίσουμε σελίδα.
      Κυρίες και κύριοι συνάδελφοι, η συζήτηση επί του Προϋπολογισμού είναι μία από τις κορυφαίες στιγμές της Εθνικής μας Αντιπροσωπείας και συνάμα είναι εξόχως πολιτική. Συζητώντας σε αυτήν την Αίθουσα προς τα πού και πώς θα κατευθυνθούν τα διάφορα κονδύλια, στην ουσία συζητούμε ποιες είναι οι πολιτικές προτεραιότητες, οι στόχοι δηλαδή του Προϋπολογισμού του 2005, που πρώτα απ’ όλα είναι στόχοι πολιτικοί. Κυρίες και κύριοι συνάδελφοι, ζητώ την προσοχή σας, για να αποπειραθώ να τεκμηριώσω τι ακριβώς εννοώ, όταν λέω «στόχοι πολιτικοί». Και τούτο σε μια συζήτηση αμιγώς οικονομικού περιεχομένου, όπως είναι ο Προϋπολογισμός.
      Το ΠΑΣΟΚ κυβέρνησε τόσο καιρό προσδεδεμένο σε μια πολύ συγκεκριμένη άποψη για τα πράγματα και για τον πολιτικό βίο. Σύμφωνα με την άποψη αυτή η οικονομία υπήρξε η ατμομηχανή της πολιτικής. Και αυτό με λίγα λόγια σημαίνει ότι οι κυβερνήσεις που προηγήθηκαν, αποφάσιζαν τους προσανατολισμούς της οικονομικής πολιτικής και στη συνέχεια επιστράτευαν τις πολιτικές διαδικασίες για να στηρίξουν τις επιλογές τους. Έτσι, όμως, πολιτικά ζητούμενα, όπως είναι η εισοδηματική ενίσχυση των ασθενέστερων, η αντιμετώπιση της ανεργίας και άλλα θέματα μείζονος σημασίας, περνούσαν σε δεύτερη μοίρα, με σημαντικές επιπτώσεις για μεγάλες ομάδες πολιτών.
      Αντιθέτως εμείς, στη Νέα Δημοκρατία, έχουμε μια εντελώς διαφορετική ιδεολογική άποψη. Και η προσέγγισή μας αυτή μας διαφοροποιεί καίρια και διαφοροποιεί καίρια και την πολιτική μας στάση. Κατά τη δική μας αντίληψη, κυρίες και κύριοι συνάδελφοι, το συμφέρον της χώρας μας και των πολιτών επιβάλλει να προηγούνται οι πολιτικοί στόχοι των οικονομικών επιδιώξεων.
      Υπό την οπτική αυτή, διατρέχοντας κάποιος τις σελίδες του Κρατικού Προϋπολογισμού που καλούμεθα να υπερψηφίσουμε, θα μπορούσε με σχετική ευκολία να διαπιστώσει το βαθύτατα κοινωνικό χαρακτήρα του Προϋπολογισμού αυτού, σε σύγκριση με τους προϋπολογισμούς των κυβερνήσεων του ΠΑΣΟΚ. Και οι διαφορές στο επίπεδο αυτό έγκεινται ακριβώς στο σημείο ότι εμείς, σύμφωνα με την ιδεολογία μας, στοχεύουμε σε μια υγιή οικονομία ανάπτυξης και κοινωνικής ισορροπίας, σε μια οικονομία, θα έλεγα, που λειτουργεί, για να υπηρετεί τους πολίτες και να στηρίζει το εισόδημά τους, σε μια οικονομία που υπακούει σε κανόνες, αρχές και προάγει στόχους.
      Ε, λοιπόν, αυτή η οικονομία, όπως την περιέγραψα, βρίσκεται στην αντίπερα όχθη της ΠΑΣΟκικής λογικής για τα δημόσια οικονομικά. Εσείς, κύριοι συνάδελφοι της Αξιωματικής Αντιπολίτευσης, επιστρατεύατε όλη την κοινωνία στην προσπάθεια να επιτευχθούν τα πλάνα που έθεταν οι επιτελείς σας αυθαίρετα και χωρίς καμία ιδεολογική πυξίδα. Μήπως ξεχάσαμε τον κ. Σπράο και εκ την των άνω πρότασή του για το ασφαλιστικό, που είχε στηριχθεί στη φιλοσοφία που ήθελε τους εργαζόμενους από ενεργούς πολίτες να είναι απλά στατιστικά στοιχεία; Μήπως λησμονήσαμε την άλλη απίστευτη πρόταση για το ασφαλιστικό του κ. Γιαννίτση, που ούτε το ίδιο το ΠΑΣΟΚ δεν μπόρεσε να αφομοιώσει, με αποτέλεσμα την άτακτη υποχώρηση τότε του κ. Σημίτη;
      Κυρίες και κύριοι συνάδελφοι, εμείς στη Νέα Δημοκρατία διαθέτουμε ιδεολογία, αποφασιστικότητα, στελέχη, για να ασκήσουμε την οικονομική μας πολιτική, που είναι προσανατολισμένη από συνειδητές επιλογές άμεσης μεσομακροπρόθεσμης στόχευσης, που είναι σύμφωνη με τον πολιτικό προσανατολισμό, το δικό μας πολιτικό προσανατολισμό, όπως τον ενέκριναν οι πολίτες στις τελευταίες εκλογές.
      Με απλά λόγια συζητάμε, κυρίες και κύριοι συνάδελφοι, έναν προϋπολογισμό που θέτει στο επίκεντρο της στόχευσής του τον άνθρωπο, τον πολίτη και τη βελτίωση της ποιότητας ζωής των πολιτών. Οι ψυχροί δείκτες είναι μακριά από το δικό μας προϋπολογισμό, γιατί η ταχεία επίτευξή τους θα σήμαινε ότι φορτώνουμε στους πολίτες τα βάρη των λανθασμένων επιλογών του ΠΑΣΟΚ. Στις 22 Δεκεμβρίου καλούμαστε να λάβουμε θέση επί του Προϋπολογισμού του 2005, ενός προϋπολογισμού που, μεταξύ των άλλων, έχει τα εξής στοιχεία:
      Πρώτον, επιδιώκει μία ανταγωνιστική και ανοδική οικονομία που θα δώσει στους Έλληνες πολίτες τα εφόδια για να αντιμετωπίσουν τις προκλήσεις των καιρών. 
      Δεύτερον, αποσκοπεί στην άρση των περιφερειακών ανισοτήτων. 
      Ο Προϋπολογισμός για το 2005 είναι ένας προϋπολογισμός που στρέφει το βλέμμα στην άλλη ξεχασμένη Ελλάδα, είναι ένας προϋπολογισμός που στρέφει το βλέμμα στα απομακρυσμένα ακριτικά νησιά και γι’ αυτό και η Λέσβος λέει «ναι» στον Προϋπολογισμό.
      Κυρίες και κύριοι συνάδελφοι, ο συζητούμενος Προϋπολογισμός παραπέμπει σε μία πολύ σημαντική πρόταση δανεισμένη από τον Περικλέους Επιτάφιο. Το «πένεσθαι ουχ ομολογείν τιμή αισχρόν, αλλά μη διαφεύγειν έργω αισχίω». Δηλαδή το να ομολογεί κανείς τη φτώχεια του δεν είναι ντροπή. Μεγαλύτερη ντροπή είναι να μην προσπαθήσει να ξεφύγει με τη δουλειά από τη φτώχεια. Και τη δουλειά εμείς δεν τη φοβόμαστε. Είμαστε αποφασισμένοι να δουλέψουμε σκληρά, εμείς πρώτοι από όλους, για να δώσουμε το παράδειγμα, για να κτίσουμε με τόλμη την Ελλάδα που δικαιούνται τα παιδιά μας. Και η διακυβέρνηση της Ελλάδας, κυρίες και κύριοι συνάδελφοι, από τη Νέα Δημοκρατία ξεκινάει αμέσως μετά την υπερψήφιση από τη Βουλή του παρόντος Προϋπολογισμού. Και κάπως έτσι θα τιτλοφορούσα και το ίδιο το περιεχόμενο της σημερινής μου ομιλίας. Με την ψήφιση αυτού του Προϋπολογισμού αρχίζει η καθαρή διακυβέρνηση της Νέας Δημοκρατίας, γιατί από εδώ και πέρα εκτελούμε το δικό μας Προϋπολογισμό, που είναι απόρροια της δικής μας πολιτικής θεώρησης. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Χριστιάνα Καλογήρου. 
      Η κ. Διαμαντοπούλου έχει το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, ο Προϋπολογισμός βασίζεται σε υποθέσεις και προβλέψεις, η υλοποίηση των οποίων εξαρτώνται σε σημαντικό βαθμό και από εξωτερικούς παράγοντες. Η εξωτερική πολιτική επομένως και τα αποτελέσματά της έχουν άμεσες συνέπειες στα εσωτερικά πράγματα της χώρας. Η προσέλκυση επενδύσεων, η πιστοληπτική ικανότητα της χώρας, η αξιοπιστία στις διεθνείς οικονομικές αγορές εξαρτάται και συνδέεται με το κύρος και την αξιοπιστία της χώρας, αλλά και με τις συνθήκες μακροχρόνιας ειρήνης και ασφάλειας στην περιοχή.
      Επομένως το τι συμβαίνει στην εξωτερική πολιτική ενδιαφέρει άμεσα τη συζήτηση και για τον Προϋπολογισμό. Σε αυτούς τους δέκα μήνες η Νέα Δημοκρατία απεδείχθη ανεπαρκής διαπραγματευτής. Διαπιστώσαμε απειρία, έλλειψη γνώσης των ευρωπαϊκών πεπραγμένων και του ευρωπαϊκού περιβάλλοντος, αδυναμία καθορισμού σαφών στόχων και εκπόνησης στρατηγικής για την επίτευξή τους. 
      Πιο συγκεκριμένα: Ο χειρισμός της απογραφής οδήγησε σε καταρράκωση της αξιοπιστίας της χώρας. Η αναγνώριση των Σκοπίων έσκασε σαν βόμβα στα χέρια της Νέας Δημοκρατίας και την έκανε να συνειδητοποιήσει ότι η ιστορία κάποιες φορές είναι γενναιόδωρη και σου δίνει σε πακέτο τους Ολυμπιακούς Αγώνες, αλλά κάποιες φορές είναι πολύ σκληρή και σε φέρνει αντιμέτωπη με δυσεπίλυτα και μεγάλα προβλήματα, τα οποία πρέπει να αντιμετωπίσεις. 
      Στην EXPO η χώρα ουσιαστικά γνώρισε μια αναξιοπρεπή ήττα, μ΄ έναν εξαιρετικά χαμηλό αριθμό ψήφων και μάλιστα μετά από μια τόσο σημαντική παγκόσμια αναγνώριση των Ολυμπιακών Αγώνων. Και βεβαίως η Σύνοδος Κορυφής. Θα έλεγα ότι στη Σύνοδο Κορυφής η λέξη που ταιριάζει -για να έχω εθνική υπευθυνότητα στις λέξεις που χρησιμοποιώ- είναι τουλάχιστον «εθνική οπισθοχώρηση». 
      Θα θέλαμε πράγματι να δούμε τι είναι αυτό για το οποίο πανηγυρίζει η Κυβέρνηση, για ποια επιτυχία μιλά. Τι είδαμε τους τελευταίους μήνες; Μια Κυβέρνηση να παλινδρομεί από πλευράς στόχων. Θέλουμε το Ελσίνκι, δεν θέλουμε το Ελσίνκι, να ξεκινάει δίνοντας λευκή επιταγή στην Τουρκία. 
      Παρά τη μεγάλη πίεση της Αντιπολίτευσης, μετά από συζητήσεις στη Βουλή, να είναι αδύνατον να κατανοήσουμε ποιοι είναι οι στόχοι και τι θέλει επιτέλους να διαπραγματευτεί η Κυβέρνηση στις Βρυξέλλες. Τελικά, το βράδυ της Παρασκευής κατανοήσαμε πολύ καλά τι εννοούσε ο κύριος Πρωθυπουργός. 
      Ο κύριος Πρωθυπουργός ονόμασε πέντε παραγράφους των συμπερασμάτων, στόχους της Κυβέρνησης και τους χαρακτήρισε μάλιστα και επιτυχείς. Οι τρεις από αυτούς τους στόχους είναι ευρωπαϊκά δεδομένα. Η πολύ συγκεκριμένη αναφορά στο μηχανισμό επιτήρησης της Τουρκίας υπάρχει. Υπήρχε και στην προηγούμενη διαπραγμάτευση. Είναι δεδομένο ότι κάθε χώρα σε μια διαπραγμάτευση μπορεί να βάλει ανά πάσα στιγμή σε κάθε κεφάλαιο βέτο. Δεν είναι κάτι καινούργιο. 
      Ο στόχος που αφορά την ελεύθερη διακίνηση προσώπων ήταν κάτι το οποίο είχε μπει εδώ και μήνες από την Αυστρία και τη Γαλλία. Δεν είχαμε δει την Κυβέρνηση να το στηρίζει επίσημα και ήταν στο κείμενο της επιτροπής. Ο στόχος της Χάλκης ή των δικαιωμάτων των μειονοτήτων είναι βεβαίως μέσα στα κριτήρια της Κοπεγχάγης και είναι ζητήματα που τα τελευταία πέντε χρόνια επαναλαμβάνονται στα κείμενα της επιτροπής. Αυτοί ήταν οι τρεις από τους πέντε στόχους που «επετεύχθησαν». 
      Υπάρχουν βεβαίως οι άλλοι δύο που αφορούν τα δικά μας εθνικά συμφέροντα. Ο πρώτος από αυτούς τους δύο είναι το θέμα των ελληνο-τουρκικών σχέσεων και πώς αυτές τοποθετούνται μέσα στο πλαίσιο της ευρω-τουρκικής διαπραγμάτευσης. 
      Η Κυβέρνηση έβαλε τελικά σαν στόχο να επαναλάβει τη διατύπωση του Ελσίνκι. Πήραμε «Ελσίνκι μείον», χωρίς χρονοδιάγραμμα, χωρίς ουσιαστικά ρόλο στο ευρωπαϊκό συμβούλιο, το οποίο στην προηγούμενη διατύπωση μπορούσε να παίξει καθοριστικό ρόλο για τη διευθέτηση και βεβαίως με χρονοδιάγραμμα το οποίο αυτήν τη στιγμή δεν έχει και η Τουρκία μπορεί να τον χρησιμοποιήσει τον χρόνο, όπως θέλει προς όφελός της.
      Ουσιαστικά στο Ελσίνκι κερδίσαμε σημαντικά ζητήματα, κάναμε τα ελληνο-τουρκικά ευρω-τουρκικά. Στις Βρυξέλλες χάσαμε αυτό το σημαντικό πλεονέκτημα. 
      ΒΥΡΩΝ ΠΟΛΥΔΩΡΑΣ: Όχι, λάθος. 
      ΑΝΝΑ ΔΙΑΜΑΝΤΟΠΟΥΛΟΥ: Έρχομαι στον πέμπτο στόχο, τον οποίο ο Πρωθυπουργός θεώρησε και πιο σημαντικό. Διαβάζω ακριβώς τη διατύπωση του Πρωθυπουργού. «Ο πέμπτος στόχος ήταν να υπάρξει διασύνδεση της προσαρμογής της Τουρκίας στην ευρωπαϊκή πραγματικότητα, με δέσμευσή της για πρόοδο στη σχέση της με την Κυπριακή Δημοκρατία». Αλήθεια αυτός ήταν ο στόχος; 
      Θα ήθελα να ρωτήσω τους Βουλευτές της Νέας Δημοκρατίας: Εσείς αυτό είχατε καταλάβει όλη την περίοδο της διαπραγμάτευσης; Όλοι εμείς, οι Έλληνες, ήμασταν λάθος όταν νομίζαμε ότι στις Βρυξέλλες αυτό που ουσιαστικά θέλαμε ήταν το αυτονόητο, δηλαδή την αναγνώριση της Κυπριακής Δημοκρατίας από την Τουρκία; 
  Όλοι είχαμε κατανοήσει λάθος ότι παρά την πολυπλοκότητα και τη δυσκολία της διαπραγμάτευσης, η τελωνειακή ένωση ήταν το ελάχιστο που έπρεπε να επιτευχθεί;
	ΠΡΟΕΔΡΕΥΩΝ (Σωτήρης Χατζηγάκης): Κυρία Διαμαντοπούλου, ελάτε και λίγο στον Προϋπολογισμό τώρα, διότι αυτά είναι θέματα διεθνούς ενδιαφέροντος. Ελάτε και λίγο στον Προϋπολογισμό, τον οποίο συζητούμε. 
	ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ για την υπενθύμιση, κύριε Πρόεδρε, αλλά θα ήθελα να κατανοήσω οι υπόλοιποι, οι οποίοι μιλούσαν γενικώς και αορίστως επί του κοινωνικού έργου του ΠΑΣΟΚ και των αδυναμιών του, μιλούσαν για τον Προϋπολογισμό; Γιατί σας ενοχλεί η δική μου ομιλία ειδικά; 
	ΠΡΟΕΔΡΕΥΩΝ (Σωτήρης Χατζηγάκης): Όχι, δεν με ενοχλεί…
	ΑΝΝΑ ΔΙΑΜΑΝΤΟΠΟΥΛΟΥ: Εξήγησα στην αρχή ότι αυτός ο Προϋπολογισμός βεβαίως έχει και σχέση με αυτά που θα γίνουν, αλλά και γίνεται λίγες μέρες μετά από μία μείζονα εθνική αστοχία.
(Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ! Κυρία Διαμαντοπούλου, θα αφαιρέσω το χρόνο. Μην έχετε καμία αμφιβολία. Νομίζω ότι όλοι…
	ΑΠΟΣΤΟΛΟΣ ΚΑΚΛΑΜΑΝΗΣ: Πάντως η συζήτηση του Προϋπολογισμού είναι γενική.
	ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Πρόεδρε, δεν είναι η εξωτερική πολιτική. Δεν το λέει αυτό πουθενά.
	ΓΕΩΡΓΙΟΣ ΦΛΩΡΙΔΗΣ: Αυτό οκτώ χρόνια έχει γίνει πρώτη φορά, να παρεμβαίνει το Προεδρείο σε ομιλία Βουλευτή επί του Προϋπολογισμού.
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, μιλάμε για ένα συγκεκριμένο νομοσχέδιο. Είναι μείζον το νομοσχέδιο και αφορά τη γενικότερη οικονομική πολιτική της Κυβέρνησης. Εγώ δεν είπα να μην κάνει μία ή δύο αναφορές στην εξωτερική πολιτική, αλλά δεν είναι δυνατόν όλη η ομιλία να στηρίζεται στην εξωτερική πολιτική.
      Ελάτε, κυρία Διαμαντοπούλου, συνεχίστε.
	ΑΝΝΑ ΔΙΑΜΑΝΤΟΠΟΥΛΟΥ: Ο Υπουργός Εξωτερικών θα μιλήσει, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Δεν το ξέρω.
	ΑΝΝΑ ΔΙΑΜΑΝΤΟΠΟΥΛΟΥ: Για να δω πώς θα διευθύνετε τη συζήτηση εκείνη τη στιγμή!
      ΠΡΟΕΔΡΕΥΩΝ (Σωτήρης Χατζηγάκης):  Τώρα είναι αναγκασμένος να μιλήσει. Μετά από τόσες αναφορές που κάνατε νομίζω ότι είναι αναγκασμένος, αλλά δεν το ξέρω.
	Συνεχίστε.
	ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, πιστεύω ότι έχετε κάνει μια διαχείριση του χρόνου μου γιατί έχω χάσει περίπου δύο λεπτά. 
      ΠΡΟΕΔΡΕΥΩΝ (Σωτήρης Χατζηγάκης): Σας τα δίνω τώρα.
	ΑΝΝΑ ΔΙΑΜΑΝΤΟΠΟΥΛΟΥ: Σας ευχαριστώ.
	Είναι, όμως, σαφές ότι και στην εξωτερική πολιτική συμβαίνει αυτό που συμβαίνει σε όλες τις επιμέρους πολιτικές. Η Κυβέρνηση βαφτίζει εκ των υστέρων στόχους αυτά που συμβαίνουν και τα ονομάζει επιτυχίες. Αυτό, όμως, δεν είναι σχέδιο διακυβέρνησης. Αυτό είναι ένας επικοινωνιακός σχεδιασμός που οδηγεί στη διατήρηση της εξουσίας, αλλά για πολύ λίγο χρονικό διάστημα.
      Κυρίες και κύριοι συνάδελφοι, τα τελευταία χρόνια η πλειοψηφία των πολιτικών δυνάμεων στη χώρα συναίνεσαν στις μεγάλες εθνικές επιλογές και αυτό ήταν ένα πολύ μεγάλο βήμα. Αυτό, όμως, συνέβη γιατί οι κυβερνήσεις του ΠΑΣΟΚ είχαν όραμα για τη χώρα, έθεσαν στόχους και τους πέτυχαν. 
      Ο μεγάλος στόχος της ΟΝΕ ετέθη, συσπειρώθηκε όλος ο ελληνικός λαός, όλες οι παραγωγικές τάξεις κι η χώρα μπήκε στην ΟΝΕ. 
      Η είσοδος της Κύπρου στην Ευρωπαϊκή Ένωση: Εύκολο θέμα; Καθόλου εύκολο. Σας θυμίζω ότι όταν αποφασίστηκε η είσοδος της Κύπρου η Τουρκία απειλούσε με χωρίς όρια αντίποινα και με ενσωμάτωση των κατεχομένων. Η Κύπρος μπήκε στην Ευρωπαϊκή Ένωση. 
      Οι ελληνοτουρκικές σχέσεις άλλαξαν συνολικά. Αρχίσαμε από την αλλαγή κλίματος, από επιμέρους συμφωνίες, από τις συζητήσεις για τη μείωση των εξοπλισμών, με τις όποιες επιπτώσεις βεβαίως στα οικονομικά και στην κοινωνική πολιτική και φθάσαμε στο Ελσίνκι όπου πετύχαμε αυτά που ανέφερα προηγουμένως.
      Θα ήθελα σήμερα να μπορούσε η Κυβέρνηση πράγματι, εκτός από το να κατεδαφίζει το έργο του ΠΑΣΟΚ, να ορίσει το όραμα και τους στόχους για τη χώρα στην εξωτερική πολιτική.
      Κυρίες και κύριοι συνάδελφοι, τον αυτόματο πιλότο τον πήρε η Αντιπολίτευση μαζί της στα έδρανά της και σήμερα καλείται η Κυβέρνηση να πλοηγήσει τη χώρα στα πολύ δύσκολα διεθνή νερά. Γι’ αυτό και θα τελειώσω με αυτό που είπε ο Κωνσταντίνος Καραμανλής, με μια μικρή αλλαγή. Κύριοι συνάδελφοι, έξω δεν πάμε καλά και αυτό έχει επιπτώσεις και στο εσωτερικό.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σταύρου έχει το λόγο.
     ΑΠΟΣΤΟΛΟΣ ΣΤΑΥΡΟΥ: Αξιότιμε κύριε Πρόεδρε κυρίες και κύριοι συνάδελφοι. Ειλικρινά εκφράζω τη θλίψη μου διότι η κα Διαμαντοπούλου που έχει θητεύσει και στην Ευρωπαϊκή Ένωση -και δεν ξέρω με ποια ιδιότητα μιλάει, του Ευρωπαίου πολίτη ή του Έλληνα πολίτη- με τόση ευκολία χρησιμοποίησε ορισμένες, επιεικώς να τις πω απαράδεκτες εκφράσεις, ενώπιον της Εθνικής Αντιπροσωπείας, με τόση ευκολία, με τόση ελαφρότητα. Είναι αδιανόητο να ακούγονται στην Αίθουσα αυτή φράσεις όπως, εθνική οπισθοχώρηση. Ειλικρινά ντρέπομαι γι΄ αυτά που ακούστηκαν και πιστεύω ότι τώρα που θα βρίσκεται εν ηρεμία θα μπορεί να αναλογιστεί ότι τέτοιες φράσεις δεν λέγονται ενώπιον της Εθνικής Αντιπροσωπείας, γιατί δεν ανταποκρίνονται στην πραγματικότητα κυρίως και πάνω από όλα!
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Ξεχάσατε τι μας λέγατε;
     ΑΠΟΣΤΟΛΟΣ ΣΤΑΥΡΟΥ: Αφήστε κύριε, σταματήστε. Σας ακούσαμε με θρησκευτική προσήλωση. Αφήστε να μιλήσουμε όλοι να γίνεται διάλογος.
     Όσον αφορά τα Σκόπια γνωρίζετε πολύ καλά κυρία Διαμαντοπούλου, ότι ήσασταν υποχρεωμένοι ως Κυβέρνηση επί σειρά ετών να είχατε ξεκινήσει μέσα στα πλαίσια του Οργανισμού Ηνωμένων Εθνών ένα διάλογο με τους Σκοπιανούς. Δυστυχώς το είχατε θέσει και αυτό το θέμα στο ψυγείο. Συνεπώς στο σπίτι του κρεμασμένου μη μιλάτε για σκοινί. Είστε υπεύθυνοι γι΄ αυτά που έπρεπε να κάνετε και δεν τα κάνατε. 
     (Χειροκροτήματα από την πτέρυγα της Νέας Δημοκρατίας)
     Χαίρομαι ειλικρινά διότι για τους πέντε στόχους που εξήγησε στον ελληνικό λαό ο Πρωθυπουργός, που επετεύχθησαν, έστω και έμμεσα αναγνωρίζετε ότι πετύχαμε τους τρεις. Όμως, είστε λάθος για τις άλλες επισημάνσεις που κάνατε σε σχέση με τα ελληνοτουρκικά διότι διασφαλίζονται οι κανόνες της καλής γειτονίας. 
     Τώρα μας επικρίνετε για τη σχέση Τουρκίας με Κύπρο όταν η ελληνοκυπριακή ηγεσία, ολόκληρος σχεδόν ο πολιτικός κόσμος της Κύπρου και πρώτος ο Πρόεδρος της Κυπριακής Δημοκρατίας κ. Παπαδόπουλος, εξέφρασε την απόλυτη ικανοποίησή του, διότι αυτοί οι στόχοι της Κυπριακής Δημοκρατίας επετεύχθησαν!
     (Χειροκροτήματα από την πτέρυγα της Νέας Δημοκρατίας )
     Και σεις τώρα έρχεστε και διαφωνείτε και με την Κυπριακή Δημοκρατία. Ε, νομίζω κάποτε οι φραστικές ευκολίες, που έχουμε συνηθίσει κάποιες φορές να χρησιμοποιούμε, έχουν και τα όριά τους.
     Όμως, κυρίες και κύριοι συνάδελφοι, ο νέος Προϋπολογισμός, σαν κύριο χαρακτηριστικό του γνώρισμα, έχει την ειλικρίνεια και τη διαφάνεια γιατί σέβεται τον πολίτη και τον εργαζόμενο. Είναι ουσιαστικός και ρεαλιστικός και εξασφαλίζει τη σταθεροποιητική ανάπτυξη της ελληνικής οικονομίας, την αύξηση της απασχόλησης, την ανταγωνιστικότητα των ελληνικών προϊόντων με στόχο μια νέα περίοδο οικονομικής και κοινωνικής ανάπτυξης. 
     Οι πόροι που διαθέτει ο Προϋπολογισμός του 2005 για κοινωνική ασφάλιση των αγροτών είναι αυξημένοι έναντι των περσινών, όπως επίσης αυξητικές είναι οι εθνικές ενισχύσεις προς τον αγροτικό τομέα. Ο Προϋπολογισμός που καλούμαστε να ψηφίσουμε ενισχύει κυρίως και πάνω από όλα την αισιοδοξία των πολιτών για ένα καλύτερο αύριο. Πρέπει να γνωρίζουμε όλες και όλοι και ολόκληρος ο ελληνικός λαός ότι κανείς, μα, κανείς νέος φόρος δεν επιβάλλεται και αντίθετα υπάρχουν αρκετές φοροελαφρύνσεις στο φόρο εισοδήματος φυσικών και νομικών προσώπων. Οι φοροελαφρύνσεις αυτές ενισχύουν τα εισοδήματα των εργαζομένων ιδίως των χαμηλόμισθων και βελτιώνουν την κατανομή των φορολογικών βαρών.
     Κυρίες και κύριοι συνάδελφοι, ενώ αυτή είναι η πραγματικότητα σε σχέση με τον υπό ψήφιση προϋπολογισμό, ιδίως από την πλευρά της Αξιωματικής Αντιπολίτευσης, γίνεται προσπάθεια ώστε να δημιουργήσει μια εικονική πραγματικότητα όπως το είχε επιχειρήσει και για άλλες περιπτώσεις, να δημιουργήσει σύγχυση, κινδυνολογεί και εύχεται, δυστυχώς, να έρθουν δεινά στον τόπο προκειμένου να δικαιωθεί. Μα τόσο πολύ σας στοίχισε η απώλεια της εξουσίας; Ξεχάσατε ότι στις ελεύθερες δημοκρατικές πολιτείες οι κυβερνήσεις δεν συμπεριφέρονται ως κύριοι, αλλά είναι απλώς προσωρινοί νομείς της εξουσίας; Εσείς, δυστυχώς, είχατε ξεχάσει αυτή τη βασική αρχή και τώρα τα βλέπετε όλα μαύρα. Όμως, δεν είναι έτσι τα πράγματα.
      Δεν μπορώ να αφήσω ασχολίαστη τη χθεσινή τοποθέτηση του εισηγητή της Αξιωματικής Αντιπολίτευσης, ο οποίος δυστυχώς δεν μίλησε καθόλου για τον Προϋπολογισμό και είναι δικαίωμά του να κάνει την όποια επιλογή του και τις επισημάνσεις του.
      Όμως, κυρίες και κύριοι συνάδελφοι, πώς αλλιώς μπορεί να ερμηνεύσει ένας ψύχραιμος παρατηρητής τη χθεσινή ομιλία του εισηγητή του ΠΑΣΟΚ, ο οποίος με αναιδέστατους στην κυριολεξία χαρακτηρισμούς, ανακρίβειες και ψεύδη προσπάθησε να παρουσιάσει το άσπρο-μαύρο. Είναι ντροπή αυτά να ακούγονται ενώπιον της Εθνικής Αντιπροσωπείας!
      (Θόρυβος – Διαμαρτυρίες από την πτέρυγα του ΠΑΣΟΚ)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, εδώ δεν οφείλετε να επέμβετε; 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, κάνει χαρακτηρισμούς πάνω σ΄ ένα σχέδιο.
      ΑΠΟΣΤΟΛΟΣ ΣΤΑΥΡΟΥ: Έχω το δικαίωμα να κάνω το χαρακτηρισμό που θέλω. Δεν μπορείτε να μου το απαγορεύσετε εσείς.
      ΑΠΟΣΤΟΛΟΣ ΚΑΚΛΑΜΑΝΗΣ: Όμως, τώρα μη λέτε ένα συνάδελφο αναιδέστατο!
      ΑΠΟΣΤΟΛΟΣ ΣΤΑΥΡΟΥ: Βεβαίως ήταν αναιδέστατοι ισχυρισμοί, όταν απευθύνονταν προς την Κυβέρνηση.
      ΑΠΟΣΤΟΛΟΣ ΚΑΚΛΑΜΑΝΗΣ: Συν-Απόστολε, κάνεις λάθος!
      ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε - συν-Απόστολε, εκτιμώ ότι όλοι μας έχουμε μια αποστολή, αλλά δεν μπορούν με τόση ευκολία να λέγονται τέτοιες εκφράσεις.
      ΑΠΟΣΤΟΛΟΣ ΚΑΚΛΑΜΑΝΗΣ: Να είμαστε όσο μπορούμε πιο ήρεμοι. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, συνεχίστε.
      ΑΠΟΣΤΟΛΟΣ ΣΤΑΥΡΟΥ: Βεβαίως θα αναφερθώ στους αγρότες, που ο εισηγητής του ΠΑΣΟΚ προσπάθησε με μια πρωτοφανή βιομηχανία ψεύδους και πολιτικής εξαπάτησης να δημιουργήσει ψευδείς και εσφαλμένες εντυπώσεις. 
      Στη συνέχεια ο αρμόδιος Υπουργός Αγροτικής Ανάπτυξης θα κάνει αναλύσεις όπως και οι άλλοι Υπουργοί θα απλώσουν ενώπιον της Εθνικής Αντιπροσωπείας και του ελληνικού λαού το κυβερνητικό έργο και τις προοπτικές που ανοίγονται για την ελληνική οικονομία σε όλους τους τομείς.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επειδή υπήρχαν και μερικές διακοπές, θα παρακαλέσω μια μικρή ανοχή χρόνου, για να ολοκληρώσω.
      Εμείς σας ζητούσαμε και σας επισημάναμε τότε ότι η ελληνική γεωργία βρίσκεται σ΄ ένα κρίσιμο σταυροδρόμι και ότι θα πρέπει άμεσα και γρήγορα να είχατε τις απαραίτητες πρωτοβουλίες -και νομοθετικές- για να επέλθουν οι απαραίτητες διαρθρωτικές αλλαγές, προκειμένου για την πίτα που μοιραζόταν στις δεκαπέντε χώρες  -με τη διεύρυνση που έγινε για τις εικοσιπέντε- να είχατε φροντίσει για τη μείωση και του κόστους παραγωγής, αλλά και την αύξηση του αγροτικού εισοδήματος. Δυστυχώς, όμως, δεν το κάνατε! Δεν ξεχνούν, όμως, οι αγρότες, που φανήκατε τώρα αυτόκλητοι υπερασπιστές τους!
      Εμείς, κύριοι συνάδελφοι, απολαμβάνουμε και θα απολαμβάνουμε για πολλά χρόνια της επιλογής των Ελλήνων αγροτών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ ολοκληρώστε. 
      ΑΠΟΣΤΟΛΟΣ ΣΤΑΥΡΟΥ: Όμως, οι αγρότες δεν ξεχνούν τα δεινά που τράβηξαν επί των ημερών σας, όταν για πρώτη φορά σε μια δημοκρατική πολιτεία ξεφουσκώνατε τα λάστιχα των αγροτών για να ησυχάσετε με τους ενοχλητικούς αγρότες. Και δεν θέλω να πάω παραπέρα, διότι αν τα ανοίξουμε, δεν θα τελειώσουμε ποτέ. 
      Όμως, εμείς με σειρά μέτρων προσπαθούμε να επιλύσουμε τα προβλήματα που δεν αμφισβητεί κανείς ότι είναι υπαρκτά, αλλά σε καμία περίπτωση δεν τα δημιουργήσαμε εμείς μέσα σε αυτό το εννιάμηνο της διακυβέρνησης.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Σταύρου, κλείστε για να μη δημιουργήσουμε κακό προηγούμενο. Κλείστε με μια φράση.
      ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, θα ήθελα δυο λεπτά ανοχή και τελειώνω. 
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Σταύρου. Δεν έχετε δυο λεπτά. Ολοκληρώστε.
      ΑΠΟΣΤΟΛΟΣ ΣΤΑΥΡΟΥ: Δεν ξέρω αν λειτουργείτε ως Ευρωπαίοι ή Έλληνες πολίτες –και χαίρομαι για το πώς λειτουργείτε- αλλά νομίζω ότι με αυτά που συνέβησαν χθες ξεχάσατε ότι υπάρχει ένας νέος πολιτικός πολιτισμός, τους κανόνες τους οποίους πρέπει όλες και όλοι μας να σεβόμαστε. 
      (Χειροκροτήματα από την πτέρυγα της Νέας Δημοκρατίας)
      Εμείς με την πλατιά κοινωνική συμμαχία που έχουμε σχηματίσει πάμε μπροστά μαζί με τους πολίτες. Εσείς θέλετε να οπισθοδρομείτε, να ακολουθείτε. Είναι δικαίωμά σας. Εμείς, όμως, χαράσσουμε μια νέα εποχή, μια νέα διακυβέρνηση,  που τη στηρίζει η συντριπτική πλειοψηφία των Ελλήνων και των Ελληνίδων, γιατί γνωρίζουν ότι έχουν μια Κυβέρνηση που πασχίζει για τα προβλήματά τους, μια Κυβέρνηση του λαοπρόβλητου Πρωθυπουργού, του Κώστα Καραμανλή!
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σταύρου.
      Έχει ζητήσει το λόγο ο Υφυπουργός κ. Δούκας. 
      Ορίστε, κύριε Δούκα. Έχετε το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, σ’ αυτήν την παρέμβασή μου είχα σκοπό να κοιτάξω μπροστά στο αύριο, να αναφερθώ στα σχέδιά μας για τον απλό Έλληνα πολίτη, που χρόνια τώρα ταλαιπωρείται, τον απλό Έλληνα, την Ελληνίδα που πασχίζει για ένα καλύτερο αύριο, που πασχίζει να αναδείξει τη δημιουργικότητα τη δική της και των παιδιών της, που πασχίζει για την οικογένειά της.
      Ξέρουμε ότι είναι πολλά αυτά τα οποία πρέπει να κάνουμε και πως εμείς στην Κυβέρνηση, εμείς οι ίδιοι πρέπει να είμαστε οι πιο αυστηροί κριτές του εαυτού μας. 
      Ήθελα επίσης να εξηγήσω τους αριθμούς του Προϋπολογισμού. Και όμως, χθες, ο εισηγητής της Αξιωματικής Αντιπολίτευσης μας εξέπληξε. Με την ίδια άνεση που κάποιοι στο ΠΑΣΟΚ εξαφάνιζαν τα ελλείμματα ή που με αλχημείες μετέτρεπαν τα ελλείμματα σε πλεονάσματα, με την ίδια άνεση από υπόλογοι έγιναν κατήγοροι. Αντί να ζητάνε κάποιοι συγγνώμη, ζητάνε τα ρέστα.
      (Χειροκροτήματα από την πτέρυγα της Νέας Δημοκρατίας)
      Γιατί –λέει- μέσα σε εννέα μήνες δεν λύσατε τα προβλήματα μίας εικοσαετίας; Ρωτάνε: Γιατί δεν δίνετε περισσότερα για την παιδεία, για το ΕΚΑΣ; 
      Θα κάνω μία μικρή παρένθεση για το ΕΚΑΣ. Το ανακοίνωσαν στον περυσινό προϋπολογισμό, αλλά δεν βάλανε 150.000.000 επιπλέον που χρειάζονταν στα ταμεία. Εμείς τα βάλαμε, εμείς τα πληρώσαμε.
      Γιατί δεν δίνετε περισσότερα –λένε- σε μισθούς, σε συντάξεις; Γιατί δεν δίνετε περισσότερα για τις δημόσιες επενδύσεις; Γιατί κάνατε την περίφημη απογραφή και ξεφτιλίσατε τη χώρα;
      Θα αναφερθώ λίγο παρακάτω σ’ αυτό το θέμα της απογραφής, αλλά απλά σας αναφέρω τώρα ότι αν πιστεύετε, εσείς στο ΠΑΣΟΚ, ότι γίναμε ρεζίλι, η απογραφή ήταν το ρεζίλι; Η προσπάθεια να δούμε τι γίνεται για να ξέρει ο ελληνικός λαός την κατάσταση της περίφημης «ισχυρής οικονομίας»; 
      Αυτό ήταν το ρεζίλι ή η ίδια η κατάσταση στην οποία αφήσατε την οικονομία; Πέντε έως δέκα δισεκατομμύρια ευρώ ήταν το σωρευτικό έλλειμμα της περιόδου 2000-2004 που δείχνατε εσείς. Και, όμως, το δημόσιο χρέος αυξήθηκε κατά 50.000.000.000 ευρώ.
      Τι έγιναν εκείνα τα 40.000.000.000 ευρώ; Πώς δεν εμφανίστηκαν και στις δαπάνες και τα ελλείμματα και εμφανίστηκαν μόνο στο χρέος;
      Πέρα από το θέμα της αρχής της έντιμης διαχείρισης, αυτά τα ποσά δεν κρύβονταν. Ήδη, σας είχαν πάρει χαμπάρι, κύριοι συνάδελφοι, και αυτό φαίνεται από ένα σωρό επιστολές της EUROSTAT. Ήταν θέμα μηνών –για να μην πω εβδομάδων- να αρχίσουν να τα βρίσκουν οι Ευρωπαίοι από μόνοι τους αυτά.
      Και όμως, κάποιοι ακόμα και σήμερα ισχυρίζονται πως έπρεπε να αποκρύψουμε την πραγματικότητα –που ούτως ή άλλως δεν αποκρυβόταν- και να περιμένουμε «δειλοί, μοιραίοι και άβουλοι», όπως έλεγε ο Βάρναλης, να σκάει το ένα πρόβλημα μετά το άλλο και να τα ανακαλύπτουν οι Ευρωπαίοι από μόνοι τους.
      Το ΠΑΣΟΚ είναι το μόνο κόμμα στη Βουλή που αντιμάχεται την απογραφή. Δεν νιώθετε μόνοι; Αυτή είναι η επίσημη γραμμή του κόμματός σας, να μην ξέρει ο ελληνικός λαός την αλήθεια;
      Όλα αυτά που γίνονταν τα ξέρατε όλοι εσείς, κύριοι συνάδελφοι της Αξιωματικής Αντιπολίτευσης; Σας είχαν ρωτήσει όταν έκαναν αυτά τα οποία θα αναφέρω ότι έκαναν; Αν τα ξέρατε, θα τα προσυπογράφατε ακόμα και σήμερα;
      Χθες, ο Αρχηγός σας ανέφερε οκτώ μέτρα για τη διαφάνεια και τη διαφθορά. Δεν είπε τίποτα σ’ αυτά τα οκτώ μέτρα για τη διαφάνεια στα δημόσια οικονομικά. Γιατί άραγε; Δεν την πιστεύει; Φοβήθηκε ύστερα από όλα όσα έχουν προηγηθεί; 
      Και αν δεν την πιστεύετε την απογραφή ή τη θεωρείτε ψευδεπίγραφη, γιατί τόσους μήνες που το συζητάμε το θέμα δεν πήγατε στις Βρυξέλλες να εξηγήσετε στους Ευρωπαίους εταίρους ότι είναι ψευδεπίγραφη; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Εσείς ως Αντιπολίτευση αυτά κάνατε; Πηγαίνατε στις Βρυξέλλες;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Έχει τέσσερις πτήσεις αύριο. Πάρτε μία και πηγαίνετε.
      (Χειροκροτήματα από την πτέρυγα της Νέας Δημοκρατίας)
      Και έρχομαι στα θέματα που ρωτήσατε, αν βρήκαμε έστω και ένα ευρώ σπατάλης και σε τι κατάσταση μας αφήσατε την οικονομία.
      ΓΕΩΡΓΙΟΣ ΦΛΩΡΙΔΗΣ: Τα είπε ο κ. Δημητρακόπουλος αυτά.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ό,τι και να έκανε το ΠΑΣΟΚ, έδωσε στην οικονομία μία σταθερότητα. Την άφησε σταθερά στην τελευταία θέση σε όλη την Ευρώπη.
      (Χειροκροτήματα από την πτέρυγα της Νέας Δημοκρατίας)
      Την άφησε τελευταία στους δημοσιονομικούς δείκτες, τελευταία στα εισοδήματα, τελευταία στο δημόσιο χρέος ως ποσοστό του ΑΕΠ, τελευταία στην απορροφητικότητα των κοινοτικών προγραμμάτων.
      Πέρασαν πέντε από τα επτά χρόνια και έχει απορροφήσει η χώρα μας μόνο το 30% και μένουν λιγότερο από δύο χρόνια περίπου για να απορροφήσουμε το υπόλοιπο 70%. Και όμως, όλοι οι έλεγχοι που κάνουν οι ελεγκτές που είχατε βάλει εσείς, επί της δικής σας της κυβέρνησης, βρίσκουν ότι τα έργα έχουν γίνει χωρίς μελέτες, υπήρξαν αναθέσεις χωρίς διαγωνισμούς, συνεχείς τροποποιήσεις του φυσικού αντικειμένου, ένα κατεβατό από έργα που δεν δικαιούνται τελικά την κοινοτική συμμετοχή.
      Ο συνάδελφος Χρήστος Φώλιας καταβάλλει τιτάνια προσπάθεια για να συμμαζέψει την κατάσταση που κληρονόμησε. 
      Είμαστε τελευταίοι στους δείκτες ανταγωνιστικότητας σε όλη την Ευρώπη.
      Θέλετε να σας θυμίσω τι έγραφε πέρυσι ο «ECONOMIST», τον οποίον διαβάζουν εκατομμύρια αναγνώστες; Έγραφε: «Η Κυβέρνηση του ΠΑΣΟΚ εισέπραττε τις οικονομικές ενισχύσεις από την Ευρωπαϊκή Ένωση, αλλά συνέχιζε να σκορπά τα χρήματα δεξιά και αριστερά. Έτσι, αντί να στηρίζει την ανάπτυξη, τα χρήματα συντηρούσαν αντιαναπτυξιακές πολιτικές επιλογές και ενθάρρυναν τη διαφθορά». Ακόμα έγραφε: «Η Ελλάδα είναι παράδειγμα προς αποφυγήν για όλα τα υπό ένταξη κράτη». Αυτά ήταν τα πρωτοσέλιδα του «ECONOMIST»!
      Θέλετε να δούμε τι έλεγαν οι μελέτες ανταγωνιστικότητας του World Economic Forum και όλων των άλλων φορέων; Έλεγαν ότι είμαστε τελευταίοι, αλλά είμαστε πιο πάνω από τη Μποτσουάνα, την Ουρουγουάη, την Αγκόλα και το Τσαντ. Συγχαρητήρια!
      Ξέρετε ότι είμαστε τελευταίοι στην Ευρώπη σε εισροές ξένων κεφαλαίων για άμεσες επενδύσεις; Ξέρετε ότι το 2001, το 2002 και το 2003 οι ξένοι επένδυσαν στην Ελλάδα ως ποσοστά τα λιγότερα απ’ ότι σε όλη την Ευρώπη; Ξέρετε ότι οι ξένες επενδύσεις στη χώρα μας ήταν το ισόποσο του 0,22% του ΑΕΠ; Ξέρετε ότι το 2002 βγήκαν πιο πολλά χρήματα από την Ελλάδα απ’ όσα ήρθαν στην Ελλάδα; Και όμως, οι υπόλογοι έγιναν κατήγοροι. 
      Πρέπει να σας θυμίσω ότι με βάση τις επίσημες ευρωπαϊκές στατιστικές είμαστε οι χειρότεροι στην ανεργία των γυναικών. Έχουμε τα χαμηλότερα ποσοστά μακροχρόνιας ανεργίας ανδρών και γυναικών σε όλη την Ευρώπη. 
      Επίσης, έχουμε τη μεγαλύτερη εισοδηματική ανισότητα σε όλη την Ευρώπη. Το πιο πλούσιο 7% των Ελλήνων δηλώνει το 28% των συνολικών εισοδημάτων, ενώ το φτωχότερο 60% δηλώνει το 25% των συνολικών εισοδημάτων που δηλώνονται στην εφορία.
      Οι έρευνες του Transparency International και του World Economic Forum μας βγάζουν με διαφορά ως τους χειρότερους στα θέματα της διαφάνειας. 
      Είμαστε τελευταίοι στην Ευρώπη στις επιδόσεις των μαθητών στα μαθηματικά, στην ανάγνωση και στην κατανόηση κειμένου, στην επίλυση προβλημάτων. 
      Ακόμα, είμαστε τελευταίοι στα θέματα του περιβάλλοντος, στην ενεργειακή ένταση της οικονομίας και στην εκπομπή αερίων θερμοκηπίου.
      Μετά απ’ όλα αυτά, τίθεται το ερώτημα: Χρωστάμε 200.000.000.000 ευρώ. Πού πήγαν όλα αυτά τα λεφτά; Πώς υπάρχει τόση φτώχεια στη χώρα μας; Γιατί οι Πορτογάλοι, που έχουν περίπου το ίδιο εισόδημα με εμάς, έχουν χρέος 63% του ΑΕΠ τους και εμείς έχουμε 110%; Τι σημαίνει όλο αυτό το χρέος; 
      Αγαπητοί συνάδελφοι, αυτό σημαίνει ότι το 2005 θα πληρώσουμε μόνο για χρεολύσια 21,8 δισεκατομμύρια ευρώ, περισσότερα απ’ ό,τι πληρώνουμε για όλους τους μισθούς και τις συντάξεις του δημόσιου τομέα, για όλο το προσωπικό των νοσοκομείων, για όλο το ποσό των εφημεριών των γιατρών του ΕΣΥ κ.ο.κ., που είναι περίπου 18.000.000.000 ευρώ. Σημαίνει ότι θα πληρώσουμε μόνο για τόκους 10.000.000.000 ευρώ, δηλαδή περισσότερα απ’ ό,τι για όλες τις δαπάνες περίθαλψης και για όλες τις επιχορηγήσεις των ασφαλιστικών ταμείων, όπως του ΟΓΑ, του ΙΚΑ, του ΝΑΤ, του ΤΕΒΕ κλπ. που είναι 8.000.000.000 ευρώ. Σημαίνει ότι θα πληρώσουμε για τόκους περισσότερα λεφτά από όλο το πρόγραμμα των δημοσίων επενδύσεων.
      Κύριοι συνάδελφοι, πιστεύει κανείς ότι μέσα σ΄ ένα τέτοιο περιβάλλον και μέσα στα πλαίσια των κανόνων της σοβαρής και χρηστής διαχείρισης, αν υπήρχε μεγαλύτερη δυνατότητα να ενισχύσουμε τους συμπολίτες μας που έχουν ανάγκη ή να βελτιώσουμε την ανταγωνιστικότητα της χώρας μας, δεν θα το κάναμε; 
      Έρχομαι στο θέμα των κρυφών ελλειμμάτων. Θα αναφέρω τα προβλήματα όχι υπό τη μορφή μομφής, αλλά για να ξέρετε το δρόμο που έχουμε να διανύσουμε και για να αντιληφθούμε όλοι ότι τέτοια προβλήματα δεν λύνονται από τη μία μέρα στην άλλη. Η λογιστική απεικόνιση και η καταγραφή των δαπανών για τους εξοπλισμούς, είναι δυστυχώς ένα μικρό μέρος του προβλήματος. Μακάρι, να ήταν μόνο αυτό το πρόβλημα.
      Όσον αφορά τα εξοπλιστικά, το ΠΑΣΟΚ δεν ακολουθούσε καμία μεθοδολογία. Δεν ακολουθούσε ούτε τη μέθοδο των μερικών παραλαβών οπλισμού ούτε τη μέθοδο των πληρωμών ούτε τη μέθοδο, που έλεγε ότι ακολουθούσε, αλλά δεν ακολουθούσε, δηλαδή της ολοκληρωτικής παραλαβής ενός εξοπλιστικού προγράμματος. Έχω ένα ολόκληρο κατεβατό από προγράμματα που παραδόθηκαν πλήρως, αλλά δεν έχουν καταγραφεί ούτε στις δαπάνες ούτε στο έλλειμμα. Από τα 13.000.000.000 ευρώ που πλήρωσε ο ελληνικός λαός για εξοπλιστικά προγράμματα τα τελευταία χρόνια, μόνο τα 3.000.000.000 έχουν καταγραφεί στις δαπάνες και τα ελλείμματα. Από τα 2,3 δισεκατομμύρια ευρώ που έγραψε το ΠΑΣΟΚ πέρυσι στο δικό του προϋπολογισμό για πληρωμές για εξοπλιστικά προγράμματα το 2004, ούτε ένα ευρώ δεν έχει καταγραφεί στις δαπάνες και τα ελλείμματα.
      Θέλετε να μιλήσουμε για τα αντίτιμα; Επιστράφηκαν φόροι ύψους 5.000.000.000 δραχμών και δεν γράφηκαν ούτε σαν μείωση των φορολογικών εσόδων ούτε σαν δαπάνη.
      Θέλετε να μιλήσουμε για τα νέα τοκομερίδια ύψους 6,8 δισεκατομμυρίων ευρώ; Το ΠΑΣΟΚ πήγαινε στις τράπεζες και έλεγε: «Αντί να σε πληρώσω για τους τόκους που σου χρωστάω, θα σου δώσω ένα ομόλογο. Όμως, αν αυτό το ομόλογο το χαρακτηρίσουμε ως ομόλογο, αυτό θα μπει στο χρέος και εγώ δεν θέλω να μπει ούτε στο έλλειμμα ούτε στο χρέος.» Γι’ αυτόν το λόγο, τι έκαναν; Το βάφτισαν ως μελλοντικό τόκο και έτσι δεν έμπαινε ούτε στο έλλειμμα ούτε στο χρέος, μέχρι που κάποιος πήγε σε μία ολλανδική τράπεζα μ΄ ένα τέτοιο ομόλογο και η τράπεζα δεν ήξερε περί τίνος επρόκειτο. Έτσι, γίναμε ρεζίλι διεθνώς. Φέτος τακτοποιήσαμε πάνω από 1,4 δισεκατομμύρια ευρώ από αυτά.
	Να σας θυμίσω για το Β΄ Κοινοτικό Πλαίσιο Στήριξης, επειδή κάποιοι ζητάνε να βρούμε κάποιο ευρώ σπατάλης, ότι ακόμα περιμένουμε να κλείσουμε ανοίγματα του 2001, γιατί τα λεφτά που εισπράχθηκαν το 2001 κάλυψαν τις «τρύπες» του 2000 και του 2002. Το 2003 και το 2004 δεν έφταναν τα λεφτά που έρχονταν για να κρύψουμε την «τρύπα» του 2001; Περιμένουμε ακόμα. Εν τω μεταξύ από τα 595.000.000 ευρώ που περιμέναμε μόνο τα 100 θα είναι δυνατό να εισπραχθούν τελικά. Απ’ αυτά που δε θα εισπραχθούν, τα 135.000.000 ευρώ δεν θα εισπραχθούν επειδή δεν πέρασαν τις εξετάσεις του ΕΣΠΕΛ για ποιότητα. Άλλα 214.000.000 δεν θα εισπραχθούν διότι μας είπαν οι Ευρωπαίοι ότι δεν έχει γίνει κανένας έλεγχος σ’ αυτά και άρα δεν δικαιούμαστε να τα εισπράξουμε. 
	Να μιλήσουμε για εκείνο το περίφημο SWAP των 2,8 δισεκατομμυρίων ευρώ. Έγινε μια προσπάθεια να κρυφτεί χρέος 2,8 δισεκατομμυρίων ευρώ; Θέλετε να δούμε αν το κόστος του SWAP αυτού περνάει τον πήχη του 1 ευρώ που μας ζήτησε ο κ. συνάδελφος για οικονομίες και σπατάλες; Ξέρετε πόσο κόστισε μόνο το στήσιμο αυτού του μηχανισμού, όχι η εκτέλεση, αλλά μόνο το στήσιμο του μηχανισμού; Ένα ευρώ, εκατό χιλιάδες, ένα εκατομμύριο, δέκα εκατομμύρια, είκοσι, τριάντα, σαράντα, πενήντα; Πάνω από εβδομήντα εκατομμύρια ευρώ, κύριοι, για να δούμε για τις σπατάλες τις οποίες λέγαμε. 
	Ξέρετε πόσο θα μας κοστίσει το χρεολύσιο παραπάνω απ’ ό,τι θα μας κόστιζε αν είχαν αφήσει τα δάνεια όπως ήταν. Τουλάχιστον 200.000.000 ευρώ το χρόνο παραπάνω στα ελλείμματα μέχρι το 2019! Νομίζω ότι περνάμε εκείνο τον πήχη του ενός ευρώ.
	Να μιλήσω για τις οφειλές των νοσοκομείων, τα οποία ήταν περίπου 2,1 με 2,2 δισεκατομμύρια ευρώ, τα οποία τώρα τα τακτοποιούμε; Να μιλήσουμε για την Αγροτική Τράπεζα, στην οποία αφήσατε χρέη πάνω από 400.000.000 ευρώ, τα οποία τώρα κοιτάμε να τα τακτοποιήσουμε; Για να μιλήσουμε για σπατάλες, ξέρετε πόσα έχασε μέχρι το 2002 η Αγροτική Τράπεζα από τη συμμετοχή της και τα παιχνίδια της στο Χρηματιστήριο; Πάνω από 1.000.000.000 ευρώ.
	Να μιλήσουμε για την Ολυμπιακή Αεροπορία και τα χάλια που είχαν όλα τα προγράμματα ανασύνταξής της. Η Ολυμπιακή νοίκιαζε πανάκριβα αεροπλάνα BOEING 717, τα καθήλωνε στο έδαφος και μετά πήγαινε σε σέρβικες και νοτιοαφρικάνικες εταιρείες και νοίκιαζε καινούργια αεροπλάνα; Ξέρετε πόσα χρήματα έχει χάσει η Ολυμπιακή Αεροπορία, παρά τις προσπάθειες του προσωπικού της και τις πραγματικά φιλότιμες προσπάθειες όλων; Πάνω από 800.000.000 ευρώ. 
	Να μιλήσουμε για τον ΟΤΕ και τις επενδύσεις που έκανε στο εξωτερικό; Ξέρετε πόσα έχασε ο ΟΤΕ μόνο από τις επενδύσεις τα τελευταία τέσσερα χρόνια; Πεντακόσια εκατομμύρια ευρώ, αγαπητοί συνάδελφοι. Τετρακόσια εκατομμύρια ευρώ χρωστάμε στο Ταμείο Νομικών επίσημα με νόμους. Πόσα εκατομμύρια ευρώ χρωστάμε στους ΟΤΑ, στις ΔΕΚΟ; Η ΕΥΔΑΠ, τα Πετρέλαια, η ΔΕΗ, ο ΟΤΕ κάθε μέρα μας ενοχλούν. Η ΕΥΔΑΠ μόνο λέει ότι της χρωστάμε πάνω από 200.000.000 ευρώ και κοιτάμε τώρα να διασταυρώσουμε αν είναι έτσι τα πράγματα ή όχι. 
	Χρωστάμε στα Ηνωμένα Έθνη, στο Διεθνές Ταμείο Εργασίας. Ας μιλήσουμε και για εκείνο το περίφημο σχέδιο οικονομικής ανασυγκρότησης των Βαλκανίων, που πηγαίνατε και υπογράφατε πρωτόκολλα συνεργασίας και έχετε αφήσει κυριολεκτικά ένα «μπουγιουρντί» 500.000.000 ευρώ και ψάχνουμε να δούμε πώς θα πληρώσουμε όλους τους Βαλκάνιους που περιμένουν να υλοποιηθούν αυτά τα περίφημα προγράμματα ανασυγκρότησης;
	Να μιλήσουμε και για τα χρέη προς τα ΚΤΕΛ και τους ταξιτζήδες, τα οποία υπερβαίνουν τα 30.000.000 ευρώ και οι άνθρωποι περιμένουν να πληρωθούν από το 2002; Να μιλήσουμε για τους ειδικούς λογαριασμούς του Υπουργείου Πολιτισμού, που την περίοδο 2001-2003 και το πρώτο δίμηνο του 2004 αποφασίστηκαν και ανακοινώθηκαν 614.000.000 ευρώ και απ’ αυτά πληρώσατε μόνο τα 440.000.000 και μένει να πληρώσουμε εμείς τώρα τα 176.000.000 σε σωματεία, ομοσπονδίες, δήμους, ακόμη και σε γυμναστές.
	Να μιλήσουμε για την περίφημη ΔΕΚΑ που πέντε μέρες πριν από τις εκλογές του 2000 έκανε παρεμβάσεις ύψους 250.000.000.000 δραχμών, από τα οποία έχασε κυριολεκτικά τα 100.000.000.000 δραχμές; Σκεφτείτε εσείς πόσο ΕΚΑΣ θα μπορούσαμε να πληρώσουμε μ’ αυτά τα χρήματα. 
	Να μιλήσουμε για το ΕΚΑΣ, το οποίο είπαμε ότι μόνο για φέτος άφησε ένα άνοιγμα 150.000.000 ευρώ στο δικό τους προϋπολογισμό; Να μιλήσουμε για τα νοσήλια υπαλλήλων, για την επιχορήγηση του ΟΓΑ, για τα ανταλλακτικά της Πολεμικής Αεροπορίας; Έχω ολόκληρα κατεβατά απλήρωτων πραγμάτων στον Προϋπολογισμό. 
	Έρχομαι στα ολυμπιακά έργα. Εκεί να δείτε, αγαπητοί συνάδελφοι. Έγιναν με απευθείας αναθέσεις και τροποποιήσεις, εν μέρει από την ανάγκη και τις διεθνείς συγκυρίες, το δέχομαι αυτό, αλλά τα περισσότερα έγιναν με τσαπατσουλιά, «στο πόδι». Για να δούμε μήπως βρούμε και εκεί πέρα κανένα ευρώ σπατάλης, όπως μας ζήτησε ο εκλεκτός συνάδελφος και να δούμε μ’ αυτά τα λεφτά πόσα ΕΚΑΣ παραπάνω θα μπορούσαμε να πληρώσουμε. 
     Παναθηναϊκό Στάδιο από 300.000 ευρώ που ήταν στο φάκελο διεκδίκησης πήγε στα 8,8 στο πρόγραμμα δημοσίων επενδύσεων και έφθασε στα 11,5 εκατομμύρια ευρώ. Ολυμπιακό Κέντρο Υγρού Στίβου από 3,5 έφθασε στα 22,5. Πανθεσσαλικό Βόλου από τα 25 έφθασε στα 51. Στάδιο Ειρήνης και Φιλίας από 3 έφθασε στα 29,7. Κανό και Σλάλομ από 8,5 έφθασε στα 37.000.000 ευρώ. Ολυμπιακό Γυμναστήριο Νίκαιας Άρσης Βαρών από 12 έφθασε στα 49.000.000 ευρώ. Ολυμπιακό Στάδιο Πάτρας από 1 έφθασε στα 45. Ολυμπιακό Κέντρο Σκοποβολής Μαρκόπουλου από 12 πήγε 60. Ολυμπιακό Γυμναστήριο Γαλατσίου από 13 πήγε στα 60. Εθνικό Παγκρήτιο από 38 έφθασε στα 63. Καυτατζόγλειο  από 1 πήγε 68.000.000 ευρώ. Βαρέα αθλήματα στα Άνω Λιόσια από 32 σε 80. Ολυμπιακό Κέντρο Ιππασίας από 22 σε 110.000.000 ευρώ. Ιστιοπλοΐα Αγίου Κοσμά από 16 στα 118,5 εκατομμύρια ευρώ. Μπέιζ Μπολ, Σόφτμπολ κλπ. από 12 πήγε στα 200.000.000 ευρώ. Ολυμπιακό Στάδιο χάρις και στον κ. Καλατράβα από 3,1 έφθασε στα 8,8 στο Π.Δ.Ε.. Και ξέρετε πόσο ήταν το τελικό κόστος; Ήταν 399.000.000 ευρώ. 
     Όσον αφορά την άσπρη τρύπα, πιστώνατε με πλεόνασμα 6,3 δισεκατομμύρια ευρώ την Γενική Κυβέρνηση και ξέρετε με τι πληροφορίες; Πληροφορίες που έρχονταν είτε μετά από τηλεφωνική επικοινωνία είτε από κάποια ερωτηματολόγια. Η πρώτη προσέγγιση το κατέβασε κατά 2.000.000.000 ευρώ. 
     Έρχομαι τώρα στα θέματα των εισπράξεων από την ευρωπαϊκή Κοινότητα, όπου ο εκλεκτός συνάδελφος Χρήστος Φώλιας έχει αρχίσει μια τιτάνια προσπάθεια να τα συμμαζέψει. Το 2002 στο δικό σας προϋπολογισμό είχατε βάλει ότι θα εισπράξετε 3,9 εκατομμύρια. Εισπράξατε 2,5. 
     Το 2003 από τα 4.000.000.000 που υπολογίζατε να εισπράξετε, εισπράξατε 1,7 δισεκατομμύρια, μια απόκλιση πάνω από το 50%. Σήμερα έχουμε τα χαμηλότερα ποσοστά απορρόφησης στην Ευρώπη. Έχουμε δύο χρόνια υπόλοιπο και πρέπει να εισπράξουμε το 70%. 
     Θέλετε να μιλήσουμε για τα εκατοντάδες εκατομμύρια ευρώ απένταξης έργων από τα συγχρηματοδοτούμενα προγράμματα; Να μιλήσουμε για τους αναβατήρες του χιονοδρομικού του Φαλακρού; Να μιλήσουμε για το βασικό εξοπλισμό στον Πύργο, όπου μας είπαν ότι πληρώσατε μεν τον εξοπλισμό, αλλά οι ελεγκτές δεν βρήκαν τον εξοπλισμό σ’ αυτό το νοσοκομείο; Να μιλήσουμε για τις συμπληρωματικές εργασίες στην παράκαμψη Αγρινίου τμήμα Κεφαλόβρυσου – Αργυροκάστρου, όπου 16.000.000 ευρώ απεντάχθηκαν; Να μιλήσουμε για τα 15.000.000 ευρώ που χάσαμε από τον κόμβο Κ5 και την ευρεία παράκαμψη Πατρών; Να μιλήσουμε για το τμήμα την Πλαταριάς Καρτέρι του παραλιακού δρόμου Πρέβεζας – Ηγουμενίτσας, τη σήραγγα Πλαταμώνα – Λεπτοκαρυάς, που όλο φυσικά αλλαγές του αντικειμένου γίνονταν και χάσαμε πάνω από 50.000.000 ευρώ; Να μιλήσουμε για το νοσοκομείο της Κέρκυρας που χάσαμε 10.000.000 ευρώ; Να μιλήσουμε για τη σήραγγα Καλλιδρόμου, που χάσαμε 50.000.000 ευρώ από τα λεφτά τα οποία δεν ήρθαν από την Ευρωπαϊκή Ένωση και τα πλήρωσε από την τσέπη του ο ελληνικός λαός; Να μιλήσουμε για το ελαιοκομικό κτηματολόγιο, που μας έβαλαν πρόστιμο 45.000.000 ευρώ και μάλιστα ήθελαν να τα αυξήσουν….
     ΑΠΟΣΤΟΛΟΣ ΚΑΚΛΑΜΑΝΗΣ:  Επιτρέπετε, κύριε Δούκα, μια διακοπή; 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Να μιλήσουμε για το Εθνικό Κτηματολόγιο; Το έργο θα κοστίσει είκοσι έξι φορές παραπάνω, απ’ ό,τι επρόκειτο να κοστίσει ένα τετραγωνικό χιλιόμετρο και 250.000.000 ευρώ παραπάνω απ’ ό,τι ήταν οι αρχικές προβλέψεις. Μιλώ για το 1 ευρώ που ψάχνατε χθες, κύριοι συνάδελφοι. 
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Δούκα, μου επιτρέπετε;
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όχι, δε σας επιτρέπω. Δεν ενόχλησα κανέναν ομιλητή.
     (Ζωηρά χειροκροτήματα από την πτέρυγα της Νέας Δημοκρατίας)
     ΑΠΟΣΤΟΛΟΣ ΚΑΚΛΑΜΑΝΗΣ: Ποιος θα ελέγξει αυτά τα νούμερα; Εσείς τα γράφετε, εσείς τα λέτε. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα σας πω ποιος θα τα ελέγξει, κύριε Πρόεδρε.
     (Ζωηρά χειροκροτήματα από την πτέρυγα της Νέας Δημοκρατίας)
      Τα έχουν ήδη ελέγξει οι υπηρεσίες των Υπουργείων, με τα στελέχη που αφήσατε εσείς οι ίδιοι εκεί και θα τα ελέγξουν ξανά. Επίσης θα τα ξανασυζητήσουμε όταν μας κάνετε για κάθε ένα από αυτά που ανάφερα επερώτηση, για να έχουμε τρεις ώρες να μιλάμε γι’ αυτά. Θα έχουμε και άλλες ευκαιρίες. 
     (Ζωηρά χειροκροτήματα από την πτέρυγα της Νέας Δημοκρατίας)
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ….
     (Ζωηρά χειροκροτήματα από την πτέρυγα της Νέας Δημοκρατίας)
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν θέλω άλλη διακοπή. Θέλω να συνεχίσω. Μου τρώτε το χρόνο. Καθίστε κάτω. 
     (Ζωηρά χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Όλα αυτά είναι έπεα πτερόεντα. Είναι νούμερα στον αέρα.
      (Ζωηρά χειροκροτήματα από την πτέρυγα της Νέας Δημοκρατίας)
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Ευχαριστώ για το κοπλιμέντο, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Αν είναι όλα έτσι, η χώρα έχει βουλιάξει.
      ΠΕΤΡΟΣ ΔΟΥΚΑΣ (Υφυπουργός Οικονομίας & Οικονομικών): Την έχετε βουλιάξει.
      ΑΠΟΣΤΟΛΟΣ ΚΑΚΛΑΜΑΝΗΣ: Με όλα αυτά που λέτε πώς θέλετε να έλθουν επιχειρηματίες; Αυτή είναι η εικόνα της χώρας;
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, σας παρακαλώ. 
      Συνεχίστε, κύριε Υπουργέ.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Συμφωνείται με τον εξωραϊσμό που επιχειρούσε το κόμμα σας τόσα χρόνια, κύριε Πρόεδρε; Εσείς ο Πρόεδρος της Βουλής;
      ΑΠΟΣΤΟΛΟΣ ΚΑΚΛΑΜΑΝΗΣ: Αυτά είναι απογοήτευση για τον ελληνικό λαό. Εξευτελίζετε τη χώρα. Αυτό κάνετε με όλα αυτά τα νούμερα που απαριθμείτε. Διασύρετε τη χώρα και απογοητεύετε τον ελληνικό λαό.
      (Ζωηρά χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρόεδρε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα να έχω τον ανάλογο χρόνο μετά τις διακοπές και γνωρίζετε, αγαπητοί συνάδελφοι, ότι έκοψα τουλάχιστον τα 2/3 από  αυτά που ήθελα να πω. Έχουμε πολλά να πούμε ακόμα.
      Η οξύτητα την οποίαν επιχειρούν ορισμένοι συνάδελφοι δεν ωφελεί κανέναν. Σίγουρα δεν ωφελούν τον ελληνικό λαό. Χρειάζεται δουλειά, γνώση και διάθεση για δημιουργία. Και ο θόρυβος δεν είναι δημιουργία, αγαπητοί συνάδελφοι. Αν και ο Προϋπολογισμός είναι φυσικά ευθύνη της Κυβέρνησης πρέπει όλοι μαζί, Κυβέρνηση και Αντιπολίτευση, ιδιωτικός και δημόσιος τομέας, επιχειρηματίες και εργαζόμενοι, στελέχη και επαγγελματίες, όλοι μαζί να κοιτάξουμε το αύριο, να σταθούμε στο ύψος αυτών των περιστάσεων και των προκλήσεων. Τα προβλήματα είναι κοινά για τα παιδιά μας, τους γονείς, τα αδέλφια μας και όλους τους Έλληνες, ό,τι και αν ψηφίζει ο καθένας τους. 
      Η Κυβέρνηση του κ. Κώστα Καραμανλή είναι αποφασισμένη να οδηγήσει όλη τη χώρα μπροστά χωρίς εξαιρέσεις.
      (Ζωηρά χειροκροτήματα από την πτέρυγα της Νέας Δημοκρατίας)
      Είναι αίτημα του λαού και χρέος της μεγάλης δημοκρατικής παράταξής μας. Ευχαριστώ.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αν μου επιτρέπετε, ήθελα απλώς να ρωτήσω…
      (Θόρυβος από την πτέρυγα της Νέας Δημοκρατίας)
      Τι συμβαίνει, κύριοι συνάδελφοι;
      ΠΡΟΕΔΡΕΥΩΝ (Σωτήρης Χατζηγάκης): Τι θέλετε, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, απλώς ήθελα να ρωτήσω τον κ. Δούκα. Σ’ αυτήν την απογραφή εκλήθησαν οι πρώην Υπουργοί Οικονομικών –αντί να μας παραθέτετε εδώ νούμερα- να πούν και εκείνοι τα δικά τους νούμερα;
      (Θόρυβος από την πτέρυγα της Νέας Δημοκρατίας)
      Αυτή η εικόνα είναι θλιβερή για τον τόπο. Είναι διασυρμός σε ολόκληρο τον κόσμο. Είναι απογοήτευση για κάθε εργαζόμενο, για κάθε επιχειρηματία σ’ αυτόν τον τόπο. Είναι κρίμα -και λυπάμαι πάρα πολύ- που νέος συνάδελφος εμφανίζει αυτήν την εικόνα. Λυπάμαι πάρα πολύ.
      (Θόρυβος από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, αν μου επιτρέπετε. 
      ΠΡΟΕΔΡΕΥΩΝ (Σωτήρης Χατζηγάκης): Τι θέλετε, κύριε Καστανίδη; Δεν θα κάνετε φυσικά ομιλία. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ έχετε το λόγο για ένα λεπτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα να σας παρακαλέσω να ανταποκριθείτε και να ανταποκριθούμε όλοι μας σ΄ ένα θέμα δεοντολογίας. Προέκυψε από χθες ακόμα. Είναι κάτι που δεν συνηθίζεται, μεταξύ των δύο εισηγητών ζήτησε το λόγο ο Υπουργός Οικονομίας. Παρά το ότι εζήτησα το λόγο, δεν μου εδόθη.
      ΙΩΑΝΝΗΣ ΙΩΑΝΝΙΔΗΣ: Τι θα γίνει, κύριε Πρόεδρε; Υπάρχει ακόμη ένας πολύ μεγάλος αριθμός Βουλευτών, οι οποίοι θα πρέπει να μιλήσουν. Κάποτε πρέπει να τελειώσει αυτή η κατάσταση.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, αυτό είναι θέμα του Προεδρείου. Παρακαλώ. 
      Συνεχίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ξέρετε, κύριε Πρόεδρε, ότι εάν ανατρέξουμε, παραδείγματος χάρη, στα Πρακτικά της περσινής συζήτησης, ο Κοινοβουλευτικός Εκπρόσωπος της Νέας Δημοκρατίας μίλησε τέσσερις φορές.
      ΑΠΟΣΤΟΛΟΣ ΚΑΚΛΑΜΑΝΗΣ: Τότε η Αντιπολίτευση ήταν ελεύθερη να μιλάει.
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, σας παρακαλώ. Αφήστε να κλείσει αυτή η συζήτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν φιμώθηκε ποτέ η Αντιπολίτευση. Δεν φιμώθηκε η Αντιπολίτευση εδώ μέσα επί δέκα χρόνια. Τώρα δεν μπορώ να μιλήσω καν. Αυτό είναι απαράδεκτο.
      Κοινοβούλιο σημαίνει η Αντιπολίτευση και ο καθένας να λέει τις απόψεις του.
      ΠΡΟΕΔΡΕΥΩΝ (Σωτήρης Χατζηγάκης): Δεν σημαίνει διακοπές. Σημαίνει σεβασμό στον Κανονισμό, ιδιαίτερα από εσάς, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν μπορεί η Πλειοψηφία να προπηλακίζει την Αντιπολίτευση. Δεν είναι Κοινοβούλιο αυτό! 
      ΠΡΟΕΔΡΕΥΩΝ (Σωτήρης Χατζηγάκης): Το Κοινοβούλιο, κύριε Πρόεδρε, περιμένει από εσάς να δώσετε το καλό παράδειγμα, όχι να κάνετε αυτό που κάνετε. Σας παρακαλώ!
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό να το πείτε στην πλευρά τη δική σας, όπως το έλεγα εγώ σ’ αυτήν την πλευρά. Ξεκινήσαμε πολύ άσχημα. Σας λέω για το Κοινοβούλιο, όχι για εμένα. 
      ΠΡΟΕΔΡΕΥΩΝ (Σωτήρης Χατζηγάκης): Δεν βοηθάτε με τη συμπεριφορά σας.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Είναι ντροπή να μην τολμάτε…
      ΠΡΟΕΔΡΕΥΩΝ (Σωτήρης Χατζηγάκης): Δεν βοηθάτε με τη συμπεριφορά σας, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ποιος είστε εσείς, κύριε συνάδελφε; Σεβαστείτε αυτόν το χώρο! Δέκα μήνες είστε εδώ.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Εγώ τον σέβομαι, αλλά μας δίνετε το παράδειγμα.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. 
      Κύριε Καστανίδη, τελειώστε.
      ΑΠΟΣΤΟΛΟΣ ΚΑΚΛΑΜΑΝΗΣ: Λυπάμαι πάρα πολύ. Αν αυτό σας έμαθαν, να χειροκροτείτε και να μην ακούγεται κανείς άλλο, κάνετε λάθος. Δεν υπηρετείτε καλά το λαό που σας έστειλε εδώ.
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριοι συνάδελφοι, αντιλαμβάνομαι τη διάθεσή σας και την απόφασή σας να υπερασπιστείτε την πολιτική σας. Είναι λογικό. Θα ήθελα, όμως, να σας παρακαλέσω να σκεφθείτε το εξής πράγμα, απευθύνομαι και στην Πρόεδρο της Βουλής που ήρθε και σ’ εσάς. Ο Κοινοβουλευτικός Εκπρόσωπος της Νέας Δημοκρατίας πέρυσι έκανε τουλάχιστον τέσσερις παρεμβάσεις, όπως πολύ εύκολα μπορείτε να διαπιστώσετε…
      (Θόρυβος στην Αίθουσα)
      ΑΠΟΣΤΟΛΟΣ ΚΑΚΛΑΜΑΝΗΣ: Είναι απαράδεκτο, κυρία Πρόεδρε! Είναι απαράδεκτη αυτή η εικόνα για το Κοινοβούλιο!
      ΠΡΟΕΔΡΟΣ (Άννα Μπενάκη-Ψαρούδα):  Παρακαλώ, κύριε Πρόεδρε, να ηρεμήσετε, διότι ήσαστε Πρόεδρος του Σώματος. Σας παρακαλώ πάρα πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι απαράδεκτη  αυτή η εικόνα.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ να ηρεμήσετε και να μην τροφοδοτείτε την ατμόσφαιρα.
      (Θόρυβος στην Αίθουσα)
      Παρακαλώ, κύριοι συνάδελφοι. Μπορεί να απαντήσει το Προεδρείο. Σας παρακαλώ πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι απαράδεκτη αυτή η εικόνα για το Κοινοβούλιο!
      ΠΡΟΕΔΡΟΣ (Άννα Μπενάκη-Ψαρούδα): Συνεχίστε, κύριε Καστανίδη, να ακούσω τι θέλετε να πείτε και σας παρακαλώ χωρίς υποβολείς.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πώς είπατε;
      ΠΡΟΕΔΡΟΣ (Άννα Μπενάκη-Ψαρούδα): Χωρίς υποβολείς, λέω. Δεν απευθύνομαι σ’ εσάς, στους υποβολείς.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, έχετε αντιληφθεί από πού είναι οι διακοψίες και οι υποβολείς;
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, έχω αντιληφθεί πάρα πολύ καλά τι συμβαίνει. Πείτε αυτό που θέλετε, για να πάρετε την απάντηση την οποία πρέπει να πάρετε και δικαιούστε να πάρετε.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Είστε αποφασισμένη για το τι απάντηση θα μου δώσετε; Είστε αποφασισμένη, κυρία Πρόεδρε, να μου δώσετε απάντηση, ενώ δεν γνωρίζετε επί ποίου θέματος ομιλώ;
      ΠΡΟΕΔΡΟΣ (Άννα Μπενάκη-Ψαρούδα): Αυτό σας λέω. Να συνεχίσετε και να σας απαντήσω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, θέλω να σας παρακαλέσω, με τη δική σας συμβολή και με τη συμβολή ολόκληρου του Προεδρείου, να αποκατασταθούν ορισμένα θέματα δεοντολογίας. Δηλαδή, ουδέποτε στο παρελθόν εστερήθη ο λόγος από τον Κοινοβουλευτικό Εκπρόσωπο, όπως χθες, παρ΄ ότι δώσατε το λόγο στον Υπουργό Οικονομίας. Μπορείτε να ανατρέξετε, παραδείγματος χάριν…
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν είστε Κυβέρνηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κύριε Κεφαλογιάννη.
      ΠΡΟΕΔΡΟΣ (Άννα Μπενάκη-Ψαρούδα): Κύριε Κεφαλογιάννη, σας παρακαλώ. Αφήστε να τελειώσει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μπορώ να μιλήσω; 
      ΠΡΟΕΔΡΟΣ (Άννα Μπενάκη-Ψαρούδα): Βεβαίως.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αλλά αυτό προϋποθέτει ότι θα κάνετε παρατήρηση προς αυτήν την πλευρά. 
      ΑΠΟΣΤΟΛΟΣ ΚΑΚΛΑΜΑΝΗΣ: Πρέπει να μας επιτρέψετε να μιλήσουμε.
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, σας παρακαλώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αν ζητήσετε να δείτε τα διαδικαστικά θέματα που έθιξε πέρσι ο κ. Παυλόπουλος ως Κοινοβουλευτικός Εκπρόσωπος στην αρχή της συζήτησης, θα καταλάβετε τι ακριβώς λέω. Φέτος δεν επιτρέπετε καν την εκφώνηση λόγου. 
      Κυρία Προέδρε, σας παρακαλώ πάρα πολύ. Θέλω να τελειώσω λέγοντας το εξής…
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, θα μου πείτε ποιο είναι το θέμα που σας απασχολεί; Πείτε μου ποιο είναι το πρόβλημά σας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Προηγουμένως ζήτησε ο πρώην Πρόεδρος της Βουλής να θέσει ένα ερώτημα στον ομιλούντα κ. Δούκα. Ο κ. Δούκας ασφαλώς έχει δικαίωμα να δεχθεί ή όχι τη διακοπή, αλλά θεωρώ ότι δεν αρμόζει στην κοινοβουλευτική δεοντολογία να επιχειρεί ο πρώην Πρόεδρος της Βουλής να ρωτήσει και να σκεπάζεται…
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι. Εσείς θα απαντήσετε;
      Τι θέλετε να πείτε, λοιπόν, κύριε Καστανίδη;
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, δεν είναι δυνατόν…
     ΠΡΟΕΔΡΟΣ (Άννα Μπενάκη-Ψαρούδα): Ζήτησε ο κύριος Πρόεδρος να παρέμβει και ο ομιλητής αρνήθηκε να το δεχθεί. Τι το περίεργον; 
     ΑΠΟΣΤΟΛΟΣ ΚΑΚΛΑΜΑΝΗΣ: Αλλά τι γινόταν από κάτω όμως; Ιαχές από τη Συμπολίτευση. Είναι λογική αυτή;
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν είναι αυτό το θέμα, κυρία Πρόεδρε. Την ώρα που διεκδικούσε το λόγο ο κ. Κακλαμάνης–και είχε δικαίωμα ο κ. Δούκας να αρνηθεί- δεν μπορεί να υπάρχουν φωνασκίες και χειροκροτήματα, για να σκεπαστεί το ερώτημα που θέλει να διατυπώσει ένας κοινοβουλευτικός άνδρας. Είναι λογική αυτή; Και θα σας παρακαλέσω πάρα πολύ, κυρία Πρόεδρε…
     (Θόρυβος από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, πείτε μου τελικά τι ζητείτε. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω, θέλοντας να παρακαλέσω τα θέματα κοινοβουλευτικής δεοντολογίας –δεν θίγω θέμα Κανονισμού… 
     ΠΡΟΕΔΡΟΣ (Άννα Μπενάκη-Ψαρούδα): Μα, δεν καταλαβαίνω πού βλέπετε θέμα κοινοβουλευτικής δεοντολογίας. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Το θέμα κοινοβουλευτικής δεοντολογίας, κυρία Πρόεδρε, είναι να μπορεί να υπάρξει η τάξη, που έχει τηρηθεί πάντα στο παρελθόν. Ουδέποτε Προεδρείο ηρνήθη λόγο στον Κοινοβουλευτικό Εκπρόσωπο. 
     ΑΠΟΣΤΟΛΟΣ ΚΑΚΛΑΜΑΝΗΣ: Έντεκα χρόνια! 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ουδέποτε ηρνήθη εις τον πρώην Πρόεδρο της Βουλής όποτε ζήτησε το λόγο, ούτε υπήρξε αυτή η ιαχή με χειροκροτήματα. Ας επιτρέψουμε να υπάρξει μια ομαλή κοινοβουλευτική συζήτηση.  
     ΑΠΟΣΤΟΛΟΣ ΚΑΚΛΑΜΑΝΗΣ: Να μπορεί ο Κοινοβουλευτικός Εκπρόσωπος να πάρει το λόγο. 
ΠΡΟΕΔΡΟΣ (Άννα Μπενάκη-Ψαρούδα): Τελειώστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ειδάλλως, κυρία Πρόεδρε, οφείλω να σας πω ότι πράγματι -επειδή μας κάλεσε και ο Υπουργός Οικονομίας και ο Υφυπουργός σήμερα να ζητήσουμε συγγνώμη από τον ελληνικό λαό- οφείλουμε να ζητήσουμε συγνώμη από τον ελληνικό λαό, γιατί επιτρέψαμε μια αντιδημοκρατική στη συμπεριφορά Κυβέρνηση τυφλά να οδηγεί τη χώρα. 
      (Χειροκροτήματα από την πτέρυγα της Νέας Δημοκρατίας και του ΠΑΣΟΚ)
     ΙΩΑΝΝΗΣ ΚΕΦΑΛΟΓΙΑΝΝΗΣ: Είναι απαράδεκτο αυτό. Αντιδημοκρατική Κυβέρνηση;
     ΧΑΡΑΛΑΜΠΟΣ ΚΑΣΤΑΝΙΔΗΣ: Είπα «αντιδημοκρατική στη συμπεριφορά Κυβέρνηση». 
     ΒΥΡΩΝ ΠΟΛΥΔΩΡΑΣ: Κυρία Πρόεδρε, θα ήθελα το λόγο. 
     ΠΡΟΕΔΡΟΣ (Άννα Μπενάκη-Ψαρούδα): Έχει ζητήσει το λόγο ο κ. Σκυλλάκος, κύριε Πολύδωρα, αλλά πρέπει να δώσω και εγώ μια απάντηση στον Κοινοβουλευτικό Εκπρόσωπο του ΠΑΣΟΚ. 
     Κύριε Καστανίδη, θα ακούσετε και το Προεδρείο για τα θέματα που θέσατε; Γιατί έχω την εντύπωση ότι στο Προεδρείο θέτατε τα θέματα αυτά. 
     Ζητήσατε το λόγο μετά την παρέμβαση του Υπουργού Οικονομίας, η οποία ήταν μέσα στο πλαίσιο των συνηθειών του Σώματος, διότι αν ανατρέξετε στα Πρακτικά όλων των κοινοβουλευτικών συζητήσεων αυτής ακριβώς της στιγμής, θα δείτε ότι πάντα έπαιρνε το λόγο ο κ. Χριστοδουλάκης και ουδείς του απαντούσε. 
     Δεύτερον, εφόσον ήταν παρών ο Πρόεδρος της Κοινοβουλευτικής Ομάδας δεν είναι δυνατόν να λαμβάνει το λόγο ο αναπληρωτής του Προέδρου της Κοινοβουλευτικής Ομάδας. Το ξέρετε πολύ καλά.
     (Χειροκροτήματα από την πτέρυγα της Νέας Δημοκρατίας)
     ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό είναι για πλήρη ομιλία, όχι για διαδικαστική παρέμβαση. 
     ΑΠΟΣΤΟΛΟΣ ΚΑΚΛΑΜΑΝΗΣ: Θα πρέπει ο Αρχηγός του κόμματος να φύγει τρέχοντας, για να δοθεί ο λόγος στον Κοινοβουλευτικό Εκπρόσωπο; 
     ΠΡΟΕΔΡΟΣ (Άννα Μπενάκη-Ψαρούδα): Αν διαβάσετε το άρθρο 17, θα δείτε πώς λέει ότι «οι Κοινοβουλευτικοί Εκπρόσωποι αναπληρώνουν, σε περίπτωση κωλύματος ή απουσίας, τον Αρχηγό του κόμματος». 
     ΧΑΡΑΛΑΜΠΟΣ ΚΑΣΤΑΝΙΔΗΣ: Αλλά για πλήρη ομιλία. 
     ΠΡΟΕΔΡΟΣ (Άννα Μπενάκη-Ψαρούδα): Και αν προσέξατε, ερώτησα τον κύριο Πρόεδρο του ΠΑΣΟΚ αν θέλει να απαντήσει στον κ. Αλογοσκούφη και δεν θέλησε. 
     ΑΠΟΣΤΟΛΟΣ ΚΑΚΛΑΜΑΝΗΣ: Αδικείτε τον εαυτό σας και λυπάμαι που το λέω. 
     (Θόρυβος στην Αίθουσα)
     ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, σας παρακαλώ πολύ να ηρεμήσετε. Βρίσκεστε σε κατάσταση μεγάλης συγχύσεως και σας παρακαλώ να ηρεμήσετε. 
     (Θόρυβος στην Αίθουσα)
     ΑΠΟΣΤΟΛΟΣ ΚΑΚΛΑΜΑΝΗΣ: Δεν σας ακούμε. Δεν μας επιτρέπουν να σας ακούσουμε. 
     ΠΡΟΕΔΡΟΣ (Άννα Μπενάκη-Ψαρούδα): Δεν αφήνετε τους συναδέλφους να με ακούσουν, κύριε Πρόεδρε. Και αυτό με λυπεί πάρα πολύ, κύριε Πρόεδρε. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ προσπαθώ να σας ακούσω και δεν με αφήνουν. 
     ΠΡΟΕΔΡΟΣ (Άννα Μπενάκη-Ψαρούδα): Συνεχίζεται η συζήτηση, κύριοι συνάδελφοι. Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Αντώνης Σκυλλάκος. 
     ΑΠΟΣΤΟΛΟΣ ΚΑΚΛΑΜΑΝΗΣ: Δεν πάμε καλά, κυρία Πρόεδρε. Αλίμονο αν συνεχίσουμε έτσι. Πρέπει ο Αρχηγός του κόμματος να φύγει τρέχοντας, για να δώσετε εσείς το λόγο στον Κοινοβουλευτικό Εκπρόσωπο; Για έντεκα χρόνια σεβάστηκα αυτό…
     ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, μη με φέρνετε σε δύσκολη θέση, σας παρακαλώ πάρα πολύ. Κύριοι συνάδελφοι, παρακαλώ ηρεμία. 
     (Θόρυβος στην Αίθουσα)
     Ορίστε, κύριε Σκυλλάκο, έχετε το λόγο.
     ΑΝΤΩΝΗΣ ΣΚΥΛΛΑΚΟΣ: Θέλω να πω ότι αν εγκαινιαστεί η πρακτική μετά τις παρεμβάσεις του Υπουργού να μιλάει Κοινοβουλευτικός Εκπρόσωπος, παρουσία και του Αρχηγού, τα ίδια δικαιώματα έχουν όλα τα κόμματα. 
     (Χειροκροτήματα από την πτέρυγα της Νέας Δημοκρατίας)
     Δεύτερον: Και χθες και σήμερα έχουμε υψηλούς τόνους, όχι επί της ουσίας. Συγγνώμη πρέπει να ζητήσουν και τα δύο κόμματα από τον ελληνικό λαό για τους προϋπολογισμούς που χρόνια καταθέτουν στη Βουλή, δηλαδή και για το σημερινό και για τους προηγούμενους. Έχουμε κουραστεί επί δεκαετίες να φέρνετε προϋπολογισμούς μονόπλευρης λιτότητας και προκλητικής ενίσχυσης του κεφαλαίου. Τέτοιος είναι και αυτός ο Προϋπολογισμός.
     Συγκεκριμένα: Αναδιανέμει τον πλούτο, που παράγεται, υπέρ των ισχυρών και σε βάρος των πολλών. Τι συμβαίνει; Με τη μέθοδο και την ισχύουσα νομοθεσία για τους φόρους, χειροτερεύει η κατάσταση για τους μισθωτούς και τους μικρομεσαίους. Τουλάχιστον 6% περισσότερους φόρους θα πληρώσουν και μέσω των άμεσων και μέσω των έμμεσων φόρων. 
     Τρίτον, μέσω της εισοδηματικής πολιτικής γίνεται η αναδιανομή υπέρ του πλούτου, υπέρ της πλουτοκρατίας. Όταν έχουμε ρυθμούς ανάπτυξης 4%, 5%, τι παίρνει ο εργαζόμενος; Στην καλύτερη περίπτωση να πάρει αυξήσεις ίσες με τον πληθωρισμό και όχι κάτι παραπάνω. Το ίδιο γίνεται και με αυτόν τον Προϋπολογισμό. Τι γίνεται με τις κοινωνικές παροχές; Είτε στασιμότητα είτε μείωση σε σχέση με το ΑΕΠ. Αν μάλιστα ανατρέξουμε στην ισχύουσα νομοθεσία που ψηφίστηκε από το ΠΑΣΟΚ και που την εφαρμόζει και την επεκτείνει -όσα δεν πρόλαβε το ΠΑΣΟΚ να κάνει- η Νέα Δημοκρατία, έχουμε ανατροπές σε μια σειρά ασφαλιστικά και εργασιακά δικαιώματα, που φτωχαίνουν τους εργαζόμενους, αναδιανέμουν την πίτα σε βάρος των εργαζομένων. 
     Πώς γίνεται η αναδιανομή υπέρ του κεφαλαίου; Μέσω των φόρων. Κάθε χρόνο δίνουμε 400.000.000 ευρώ χάρισμα κυρίως στους μεγαλοεπιχειρηματίες και ελάχιστα για τους μικρομεσαίους, οι οποίοι τα χάνουν με άλλο τρόπο, ακόμα και αυτοί που ευνοούνται από τις φορολογικές ρυθμίσεις. Ακόμα, μέσω των κινήτρων του αναπτυξιακού νόμου, δίνεται ζεστό χρήμα στο κεφάλαιο, όπως γινόταν και με τους αναπτυξιακούς νόμους του ΠΑΣΟΚ. Μέσω της αγοράς του αιώνα, των εξοπλιστικών προγραμμάτων, κάθε τόσο κερδίζουν σε βάρος του ιδρώτα του ελληνικού λαού οι διάφορες εταιρείες, που παράγουν και πωλούν όπλα. Μέσω του Προγράμματος Δημοσίων Επενδύσεων, μέσω του Γ΄ Κοινοτικού Πλαισίου Στήριξης, τα περισσότερα πάνε στο μεγάλο κεφάλαιο. Μέσω των τόκων που μας δανείζουν οι τράπεζες και τα επιστρέφουμε με υψηλούς τόκους στους τραπεζίτες σαν κράτος. Μέσω των ιδιωτικοποιήσεων, της διεύρυνσης της πρακτικής της αυτοχρηματοδότησης και των εγγυήσεων που εκπίπτουν και τα πληρώνει το δημόσιο, εγγυήσεων υπέρ των επιχειρηματιών και των μεγαλοεργολάβων. Με αυτούς τους τρόπους γίνεται βασικά η ανακατανομή του εισοδήματος. Και οι φτωχοί γίνονται φτωχότεροι και οι πλούσιοι γίνονται πλουσιότεροι. 
     Ποιο είναι το βασικό επιχείρημα της Κυβέρνησης; Η απογραφή. Κανένας δεν είναι αντίθετος, εάν τα στοιχεία ενός προϋπολογισμού δεν ήταν τα σωστά και αυτό γινόταν είτε λόγω μεθόδου είτε επίτηδες. Πρέπει να αποκατασταθεί αυτό και να έχουμε σωστά στοιχεία, για να ξέρουμε και στη Βουλή ποια είναι τα στοιχεία, αν και ξέραμε ποια ήταν. Εν πάση περιπτώσει, καλό θα ήταν να έχουμε καθαρή εικόνα. Εκεί είναι, όμως, το κύριο πρόβλημα; Αυτό είναι το κύριο πρόβλημα για τους εργαζόμενους; Θα χορτάσουν ψωμί αν γίνει ή όχι η απογραφή; Θα αλλάξει η κατάστασή τους; Όχι. Χρησιμοποιείται η απογραφή σαν βασικό επιχείρημα από την Κυβέρνηση, για να μην εφαρμόσει όχι μόνο τις υποσχέσεις της, αλλά και για να συνεχίσει τη μονόπλευρη λιτότητα, να πει ότι είναι άδεια τα ταμεία. Μας έδιναν πλασματικά στοιχεία. Αυτό κάνει η Κυβέρνηση με την απογραφή.
     Λέει το ΠΑΣΟΚ: «Αυτό που κάνατε, οδηγεί σε εποπτεία από την Ευρωπαϊκή Ένωση, διασύρετε τη χώρα και δεν θα έρθουν επενδύσεις». Καλά, πού ζούμε; Δεν ξέρουν ότι και η ελληνική οικονομία βρίσκεται σε εποπτεία από το Διευθυντήριο της Ευρωπαϊκής Ένωσης; Δεν ελέγχουν τους προϋπολογισμούς, τα μεγέθη;
Η Επιτροπή της Ευρωπαϊκής Ένωσης δεν ελέγχει; Και άλλοι ιμπεριαλιστικοί οργανισμοί έλεγχαν και έκαναν υποδείξεις συνεχώς και επί ΠΑΣΟΚ και σήμερα. 
    Δεν θα έρθουν επενδύσεις. Είτε με τη μία μέθοδο κάνεις τον προϋπολογισμό είτε με την άλλη, δεν έρχονται επενδύσεις, διότι βρίσκουν φθηνότερες λύσεις με μεγαλύτερα κέρδη σε γειτονικές και άλλες χώρες. Δεν φταίει η μέθοδος που γράφουμε και καταγράφουμε τα μεγέθη στον προϋπολογισμό.
    «Διασύρετε τη χώρα», λέει το ΠΑΣΟΚ στη Νέα Δημοκρατία. Γιατί; Διότι παρουσιάσαμε πλαστά στοιχεία. Διασυρμός είναι όταν χρησιμοποιείται αυτή η μέθοδος, αυτά τα επιχειρήματα, για να παραμείνει για χρόνια η μονόπλευρη λιτότητα. Αυτό είναι διασυρμός της χώρας. 
    Τι άλλο λέγεται; Άκουσα τον κύριο Υφυπουργό που είπε ότι έγιναν μια σειρά υπερβάσεις και δεν μαζεύτηκαν τα χρήματα που έπρεπε να μαζευτούν όλα τα χρόνια που κυβερνούσε το ΠΑΣΟΚ. Το πρόβλημα, λοιπόν, είναι τεχνοκρατικό; Είναι ποιος εργάζεται καλά; Είναι διαχειριστικό; Αυτή είναι η λογική της Νέας Δημοκρατίας, ότι ως Νέα Δημοκρατία, θα είμαστε καλύτεροι διαχειριστές από το ΠΑΣΟΚ. Δεν μιλάει για αλλαγή πολιτικής. Δεν το κρύβουν εξάλλου και το ΠΑΣΟΚ και η Νέα Δημοκρατία ότι στους βασικούς άξονες ακολουθούν την ίδια πολιτική.
    Τι γίνεται σήμερα; Το ΠΑΣΟΚ λέει ότι δέκα μήνες δεν «περπατάει» τίποτε και υπάρχει απραξία από την πλευρά της Κυβέρνησης. Δεν είναι σωστό. Η αλήθεια είναι ότι εφαρμόζει κατά γράμμα το νομικό και οικονομικό πλαίσιο, που έχει φτιάξει το ΠΑΣΟΚ. Μάλιστα πρόσφατα παρακολούθησα ειδικά τα νομοσχέδια του Υπουργείου Εργασίας, όπου ο κύριος Υφυπουργός απαριθμούσε τους νόμους που ψηφίστηκαν από το ΠΑΣΟΚ και δεν πρόλαβε να υλοποιήσει, νόμοι αντιασφαλιστικοί και αντιεργατικοί.
    Ξέρετε τι συμβαίνει; Η Νέα Δημοκρατία ως Κυβέρνηση πατάει στο νομικό πλαίσιο του ΠΑΣΟΚ, για να συνεχίσει την αντιλαϊκή πολιτική και να την ολοκληρώσει με βάση το νομικό πλαίσιο του ΠΑΣΟΚ. Δυστυχώς –αυτή είναι η αλήθεια- η αντιδραστική, αντιλαϊκή δυναμική της νομοθεσίας του ΠΑΣΟΚ δεν έχει εξαντληθεί στα χρόνια αυτά. Η Νέα Δημοκρατία στους δέκα μήνες προσπαθεί να εξαντλήσει αυτά τα περιθώρια και μετά να φέρει καινούργια νομοσχέδια μεγαλύτερης ανατροπής του όποιου κοινωνικού κράτους υπήρχε μέχρι σήμερα.
    Έφερε πραγματικά δύο νομοσχέδια-τομές. Το ένα ήταν το φορολογικό, με προκλητικό υπέρ του κεφαλαίου χάρισμα χρεών και το αναπτυξιακό σε σχέση με τα κίνητρα. Τι είπε το ΠΑΣΟΚ; Αντιτάχθηκε στη μείωση των συντελεστών για τις μεγάλες επιχειρήσεις; Τετρακόσια εκατομμύρια ευρώ χάρισμα. Ήταν και στο προεκλογικό πρόγραμμα της Νέας Δημοκρατίας και του ΠΑΣΟΚ το να ελαφρύνουν τους επιχειρηματίες.
    Το άλλο νομοσχέδιο- αντιδραστική τομή ήταν για τα κίνητρα. Ποια ήταν η κριτική του ΠΑΣΟΚ στο νομοσχέδιο αυτό; Επιδερμική, για να περάσει η πολιτική των κινήτρων.
    Μπορούσε να είναι διαφορετικός ο Προϋπολογισμός και η οικονομική πολιτική από τη Νέα Δημοκρατία και παλαιότερα από το ΠΑΣΟΚ; Κατά τη γνώμη μας όχι. Όταν γίνεται λόγος ότι βασικός άξονας της πολιτικής πρέπει να είναι η ανταγωνιστικότητα των επιχειρήσεων και ένα ανταγωνιστικό περιβάλλον για τη χώρα, η πορεία οδηγεί σε τέτοιους προϋπολογισμούς.
    Τι συμβαίνει, για να μείνω μόνο στα κίνητρα και στο μεροκάματο; Υπάρχουν γειτονικές χώρες και άλλες χώρες βορειότερα –για να μη πάω στις χώρες του Τρίτου Κόσμου- που μειώνουν συνεχώς τους συντελεστές φορολόγησης του κεφαλαίου και δίνουν όλο και περισσότερα κίνητρα, δηλαδή δημιουργούν πολύ πιο ανταγωνιστικό περιβάλλον και είναι πολύ χαμηλότερο το μεροκάματο. Η Ελλάδα ακολουθεί αυτόν το δρόμο, προκειμένου να ανταγωνιστεί αυτές τις χώρες για να μην πηγαίνουν εκεί οι επενδύσεις. Να, όμως, που εκείνοι χαμηλώνουν ακόμη περισσότερο.
      Τι σημαίνει αυτό; Η λογική της ανταγωνιστικότητας και του ανταγωνιστικού περιβάλλοντος, που είναι να τις ανταγωνιστούμε και αυτές τις χώρες για να πάρουμε εμείς τις επενδύσεις, οδηγεί οποιαδήποτε κυβέρνηση υπάρχει, είτε ΠΑΣΟΚ είτε Νέας Δημοκρατίας είτε κεντροδεξιάς είτε κεντροαριστεράς, ανταγωνιζόμενη αυτές τις χώρες, σε μια οικονομική πολιτική που θα χτυπάει ακόμα περισσότερο το μεροκάματο, θα απαλλάσσει ακόμα περισσότερο από φόρους τους επιχειρηματίες και θα δίνει ακόμα περισσότερα κίνητρα στην πλουτοκρατία. Αυτή είναι η λογική της ανταγωνιστικότητας. Αυτή η λογική είναι ο βασικός γνώμονας, ο βασικός άξονας και του ΠΑΣΟΚ και της Νέας Δημοκρατίας. Γι’ αυτό εμείς λέμε ότι δεν υπάρχει διέξοδος μ΄ αυτά τα δύο κόμματα, μ΄ αυτήν τη λογική. 
      Το ΠΑΣΟΚ περιορίζει την κριτική του, που είναι επιδερμική και όχι επί της ουσίας, στο ότι η Νέα Δημοκρατία δεν υλοποιεί τις υποσχέσεις της. Πράγματι δεν τις υλοποιεί, τις μεταθέτει σε βάθος χρόνου. Παρακολουθώντας τους ομιλητές από την πλευρά του ΠΑΣΟΚ, η κριτική που ασκούν είναι σε επί μέρους ζητήματα. Προσπαθούν να πλήξουν την αξιοπιστία της Νέας Δημοκρατίας και δεν λένε κουβέντα για τα μεγάλα οικονομικά συμφέροντα. Κάποτε, επί Ανδρέα Παπανδρέου, τα πρώτα χρόνια και ιδίως όταν ήταν Αντιπολίτευση, μιλούσαν για τους προνομιούχους και τους μη προνομιούχους, έστω στα λόγια. Τώρα έχει εγκαταλειφθεί εντελώς από τη σκέψη, από τη λογική και από τη γλώσσα του ΠΑΣΟΚ το τι γίνεται με το μεγάλο κεφάλαιο στη χώρα μας, τι γίνεται με τους προνομιούχους, όπως έλεγε. 
      Περιορίζεται, λοιπόν, η κριτική που ασκεί το ΠΑΣΟΚ στη Νέα Δημοκρατία στο ότι δεν είναι αξιόπιστη η Κυβέρνηση και ότι βρίσκεται σε απραξία. Εγώ θα φέρω δύο παραδείγματα, για να γίνει κατανοητή η τεχνική που χρησιμοποιείται στην αντιπαράθεση των δύο κομμάτων, ενώ επί της ουσίας συμφωνούν. Χθες άκουσα τον εισηγητή του ΠΑΣΟΚ που έλεγε: «Καταργήσατε το ΣΔΟΕ, αλλά στην ουσία καταλήγετε πάλι σ΄ ένα μηχανισμό που πάει να εισπράξει χρήματα». Αυτό είναι το πρόβλημα; Αν θα είναι τέτοιος ή αλλιώτικος ο μηχανισμός; Αν θα αλλάξει η ονομασία; Ότι το ΣΔΟΕ κυνηγάει τους μικρομεσαίους, ότι έχετε άδικο φορολογικό  σύστημα -και σαν ΠΑΣΟΚ και το διευθετείτε σαν Νέα Δημοκρατία- και το κάνετε ακόμα πιο άδικο, το αφήνετε απ’ έξω από την αντιπαράθεση.
      Δεύτερον, θυμάμαι που ασκούσε η Νέα Δημοκρατία ως Αντιπολίτευση κριτική στο ΠΑΣΟΚ για την αγροτική πολιτική. Δεν υπήρχε τότε Κοινή Αγροτική Πολιτική, που ήταν υποχρεωμένο το ΠΑΣΟΚ να την εφαρμόσει; Τώρα βλέπω το αντίστροφο. Το ΠΑΣΟΚ ως Αξιωματική Αντιπολίτευση κάνει κριτική, γιατί είναι χαμηλές οι τιμές στα προϊόντα, γιατί μένουν στις αποθήκες και γιατί δεν παίρνουν επιδότηση μια σειρά ποσότητες και στο βαμβάκι και σε άλλα προϊόντα. Καλά, αυτό τίνος είναι; Αποκλειστικά απόφαση της Νέας Δημοκρατίας; Δεν το είχε δρομολογήσει το ΠΑΣΟΚ; Είναι η Κοινή Αγροτική Πολιτική, όπως αναθεωρήθηκε. Και κάθε αναθεώρηση πάει προς το χειρότερο. Τι λέει το ΠΑΣΟΚ και η Νέα Δημοκρατία για την Κοινή Αγροτική Πολιτική; Συμφωνούν και την εφαρμόζουν, γι’ αυτό υπάρχει αδιέξοδο στον αγροτικό τομέα και μειώνεται με πολύ γοργούς ρυθμούς η αγροτιά. 
      Ολοκληρώνοντας το σχολιασμό μου για τα δύο μεγαλύτερα κόμματα, συνοψίζω: Συμφωνούν στις στρατηγικές επιλογές, στους βασικούς άξονες, ανεβάζουν τους τόνους και προσπαθούν, εμφανίζοντας κάποιες αδυναμίες ο ένας για τον άλλο σε επί μέρους ζητήματα ή επιλεκτικά, να εγκλωβίσουν τις μάζες στο δικομματισμό.
      Τελειώνω με δύο παρατηρήσεις. Η μια παρατήρηση αφορά το Συνασπισμό. Ο Συνασπισμός πατάει σε δύο βάρκες. Δείχνει το ενδιαφέρον του για τα λαϊκά στρώματα -μίλησε ήδη για άδικο κοινωνικά Προϋπολογισμό- ταυτόχρονα όμως δείχνει ιδιαίτερο ενδιαφέρον για την ανταγωνιστικότητα και την επιχειρηματικότητα και όχι μόνο των μικρομεσαίων επιχειρήσεων. Δεν αρνείται τα κίνητρα στις μεγάλες επιχειρήσεις υπό κάποιους όρους και προϋποθέσεις. 
      Όταν δόθηκαν αφορολόγητα και μειώθηκαν οι φορολογικοί συντελεστές στο νομοσχέδιο, με το οποίο δόθηκαν εκατομμύρια χάρισμα στους επιχειρηματίες, δεν είπε όχι σ’ αυτό, αλλά είπε: «Γιατί δεν το κάνετε και στα μεσαία και τα μεγάλα εισοδήματα, που προέρχονται από εργασία;»
      Αυτό είναι ότι πατάς σε δύο βάρκες, δηλαδή και καλά με τις επιχειρήσεις και καλά με τους εργαζόμενους. Χωράνε δύο καρπούζια στην ίδια μασχάλη; 
      Η δική μας, η αριστερή λογική και όχι η σοσιαλδημοκρατική λογική λέει ότι εάν είναι να δώσεις στους φτωχούς, στους εργαζόμενους, στα λαϊκά στρώματα, από κάπου πρέπει να τα πάρεις. Και εμείς λέμε καθαρά να τα πάρεις από τους πλούσιους, από τους πλουτοκράτες, από τους βιομήχανους και τους εφοπλιστές. Αυτό σημαίνει αριστερή ταξική πολιτική. Και αυτό το ΚΚΕ με τις ομιλίες του και με τις παρεμβάσεις του και κυρίως με τους αγώνες του, βοηθάει ο,τιδήποτε κινείται σ’ αυτόν τον τόπο. Προσπαθούμε να το εμπεδώσουμε αυτό και να έχουμε ταυτόχρονα όπου μπορούμε και κατακτήσεις. 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρία Πρόεδρε, κυρίες και κύριοι συνάδελφοι, ακούσαμε προηγουμένως τον Υφυπουργό Οικονομικών, όχι μόνο να εξαπολύει μια απίστευτη κατασυκοφάντηση εναντίον της Αντιπολίτευσης, αλλά να θέλει να εμφανίσει την ελληνική οικονομία στα πρόθυρα της καταστροφής και της χρεοκοπίας.
      Ο απλός πολίτης ο οποίος ακούει σήμερα όλη αυτή τη συζήτηση, αναρωτιέται και αγωνιά: εάν είναι πράγματι τόσο τραγική η κατάσταση της οικονομίας που βρήκατε από το ΠΑΣΟΚ, γιατί εγκαταλείψατε τη συλλογή των εσόδων και λείπουν τώρα από τον Προϋπολογισμό 2,5 δισεκατομμύρια ευρώ; 
      Εάν είναι τόσο πιεστικά και επαχθή τα χρέη των νοσοκομείων, γιατί αμνηστεύσατε πριν από λίγο εκατοντάδες φορολογικά αδικήματα, που είχαν γίνει στο χώρο της υγείας; Γιατί φέρατε διαγραφές χρεών για οφειλέτες; 
      Γιατί, εφ΄όσον κόπτεστε για την υψηλή ανεργία, καθυστερήσατε επί ένα χρόνο τον αναπτυξιακό νόμο και αφήσατε την Ελλάδα χωρίς επενδύσεις και καταργήσατε μάλιστα και την επιδότηση των θέσεων εργασίας; 
      Γιατί οδηγήσατε σε πλήρες αδιέξοδο το Κοινοτικό Πλαίσιο Στήριξης, με αποτέλεσμα σήμερα η Ελλάδα να έχει χάσει 500.000.000 ευρώ σίγουρα -και ενδεχομένως περισσότερα- από τη δική σας ατολμία και στασιμότητα στις αποφάσεις; 
      Πάνω απ’ όλα, όμως, γιατί πήρατε την απόφαση να χαρίσετε 2.000.000.000 ευρώ σε επιχειρήσεις την επόμενη τριετία και δεν τα χρησιμοποιήσατε αυτά, για να καλύψετε τα ελλείμματα που δήθεν βρήκατε από το ΠΑΣΟΚ και να χρηματοδοτήσετε την ανάπτυξη; 
      Γιατί μέχρι προχθές συζητούσατε μια ξένη επένδυση, την οποία τελικά ματαιώσατε στη Δημόσια Επιχείρηση Παροχής Αερίου, τη ΔΕΠΑ, η οποία θα έφερνε 300.000.000 ευρώ στη χώρα μας, θα τροφοδοτούσε με εναλλακτικές πηγές φυσικού αερίου τους καταναλωτές και θα διαμόρφωνε ένα νέο, καλύτερο επενδυτικό περιβάλλον; 
     Γιατί αγνοήσατε και παραμελήσατε κάθε αναπτυξιακή πρωτοβουλία; 
     Η απάντηση είναι απλούστατη. Διότι για σας, δεν μετρούσε η καταγραφή της πραγματικής κατάστασης της οικονομίας. Στο μυαλό σας είχατε μόνο πώς θα επιφέρετε πολιτική οξείδωση στο σπαθί, με το οποίο μπήκαμε στην ΟΝΕ και πώς θα κάνετε την απογραφή, το Δούρειο ΄Ιππο της επερχόμενης λιτότητας.
     Έτσι βλέπουμε ότι ενώ από τη μια μεριά χαρίζετε απλόχερα σε οφειλέτες τα χρέη τους και μοιράζετε διαρκώς φοροαπαλλαγές σε επιχειρήσεις, από την άλλη μεριά μεθοδεύετε με το σημερινό Προϋπολογισμό μια βαρύτατη και πρωτοφανή φορολογική επιβάρυνση για όλους τους άλλους ΄Ελληνες πολίτες.
     Ο Προϋπολογισμός που συζητάμε τώρα, περιλαμβάνει για πρώτη φορά μια αύξηση φορολογικών εσόδων κατά 3,2 δισεκατομμύρια ευρώ, τα οποία είναι πολύ παραπάνω από την οποιαδήποτε φυσιολογική εξέλιξη του εισοδήματος. Για πρώτη φορά το 2005 θα έχουμε μια σημαντική αύξηση της φορολογικής επιβάρυνσης στο εθνικό εισόδημα, ενώ την προηγούμενη τετραετία είχαμε μια συστηματική μείωση. Είχε πάει στο 24% του εθνικού εισοδήματος και τώρα θα εκτιναχθεί σχεδόν στο 25%, του χρόνου. Σχεδόν, μια μονάδα εθνικού εισοδήματος παραπάνω φορολογική επιβάρυνση. 
     Άμα τα αναλύσει κανείς αυτά, θα δει ότι κάθε νοικοκυριό του χρόνου με τα ίδια εισοδήματα θα κληθεί να πληρώσει από 150 ευρώ έως 200 ευρώ παραπάνω σε κατανάλωση, σε ΦΠΑ, σε συναλλαγές, σε φόρο εισοδήματος.  Και αυτό είναι μόνο η αρχή. Διότι με την απογραφή που κάνατε, επιφέρατε ένα βαρύτατο κόστος στην ελληνική οικονομία. Πρώτα απ’ όλα αναγκάσατε την περιφέρεια να έχει το 2005 πολύ λιγότερες επενδύσεις. Θα διατεθούν 1.550 εκατομμύρια ευρώ λιγότερα για χρηματοδοτούμενες επενδύσεις στην περιφέρεια. 
      Μένει στάσιμη η κοινωνική πολιτική με την πολύ χαμηλή αύξηση των συντάξεων και με τα επιδόματα τα οποία κινούνται σε πολύ χαμηλότερους ρυθμούς, πράγμα το οποίο θα απαιτούσε, για να επανορθωθεί, 480.000.000 ευρώ, ενώ αναμένεται περαιτέρω να ληφθούν νέα μέτρα μετά την απόρριψη του Προϋπολογισμού, που θα συμβεί την επόμενη Τετάρτη και την αναπόφευκτη επιβολή νέων φορολογικών μέτρων ταχείας απόδοσης, όπως ονομάζονται στη γλώσσα της Ευρωπαϊκής Επιτροπής. Και αυτό θα σημαίνει κατά πάσα πιθανότητα αύξηση του Φόρου Προστιθέμενης Αξίας κατά 1%, αύξηση των αντικειμενικών αξιών και ενδεχομένως αύξηση των ειδικών φόρων κατανάλωσης σε μια σειρά από άλλες δραστηριότητες. 
      Το σύνολο αυτής της επιβάρυνσης της οικονομίας ανέρχεται σε 3,5 δισεκατομμύρια ευρώ και αυτή θα είναι η επιταγή της απογραφής, την οποία θα κληθεί να πληρώσει ο ελληνικός λαός, χωρίς βέβαια να λογαριάσουμε το αυξημένο κόστος δανεισμού από την υποβάθμιση, την οποία έχει υποστεί εν τω μεταξύ η πιστοληπτική ικανότητα της χώρας και χωρίς να λογαριάσουμε τις αρνητικές συνέπειες τις οποίες έχει η υποβάθμιση του κύρους της χώρας συνολικά στις διεθνείς αγορές.
      Έτσι ο Προϋπολογισμός του 2005 θα ανακόψει μία μακρά πορεία ραγδαίας ανάπτυξης. Θα μεταθέσει τη χώρα σε μία περιοχή χαμηλότερης ανάπτυξης. Θα τη θέσει σ΄ ένα καθεστώς αμφισβήτησης και εποπτείας και θα την οδηγήσει με βεβαιότητα σε μία απόκλιση από την ευρωπαϊκή πορεία.
      Και εμείς παλαιότερα είχαμε κάνει δύσκολους προϋπολογισμούς. Πριν από δέκα χρόνια, το 1994, όταν η ελληνική οικονομία δοκιμάζονταν από την ένδεια, τη χρεοκοπία και τη δημοσιονομική αστάθεια, καταφέραμε και θέσαμε τις βάσεις για τη δημοσιονομική εξυγίανση και ανάπτυξη. Ο προϋπολογισμός εκείνος ήταν πολύ δύσκολος, αλλά πέτυχε γιατί κοίταζε στο μέλλον. Ενώ ο δικός σας Προϋπολογισμός κινδυνεύει να αποτύχει πλήρως, επειδή κοιτάζει με εμπάθεια στο παρελθόν.
      Όπου και να κοιτάξει κανείς, σε όλα τα σημαντικά προβλήματα, βλέπει ότι ο Προϋπολογισμός του 2005 επιφέρει ένα πλήγμα και ένα πισωγύρισμα στη μέχρι τώρα ακολουθούμενη πορεία της χώρας. Ο ρυθμός ανάπτυξης ο οποίος χαμηλώνει, σημαίνει ότι η σύγκλιση με την Ευρωπαϊκή Ένωση θα γίνει πολύ αργά και ίσως σταματήσει και έτσι θα χάσουμε τις τέσσερις μονάδες κλεισίματος της ψαλίδας, που πετύχαμε τα τελευταία χρόνια. 
      Η περιφερειακή ανάπτυξη, η οποία δεν θα υπάρξει με το δικό σας Προϋπολογισμό, θα οδηγήσει σε έξαρση των ανισοτήτων, έπειτα από μία περίοδο σχετικού περιορισμού τους. Το κοινωνικό κράτος θα μείνει στάσιμο με την περικοπή των αυξήσεων στις συντάξεις, το ΕΚΑΣ, το πάγωμα στα προνομιακά επιδόματα και τόσα άλλα.
      Οι διαρθρωτικές αλλαγές έχουν ήδη οδηγηθεί σε πλήρη εγκατάλειψη, από τα Τουριστικά Ακίνητα, την αποκρατικοποίηση των λαχείων, τον ΟΠΑΠ, τα ΕΛΤΑ. Όλα δείχνουν ότι δεν αναλαμβάνεται καμία τολμηρή πρωτοβουλία, έτσι ώστε αυτή να τροφοδοτήσει μία δυναμική ανάπτυξη την οικονομία.
      Στην ανεργία, θα δούμε για πρώτη φορά τα τελευταία έξι χρόνια να επανέρχεται ξανά απειλητικό το φάσμα της διόγκωσής της, έπειτα από μία σταδιακή αν και όχι επαρκή ελάττωση την οποία είχε τα προηγούμενα χρόνια, ακόμη και σε ευαίσθητους τομείς, οι οποίοι αποτελούν την επένδυση της χώρας μας στο μέλλον, όπως είναι η παιδεία βλέπουμε το εξής: Είναι η πρώτη χρονιά με τον Προϋπολογισμό του 2005, που μειώνεται σαν μερίδιο του εθνικού εισοδήματος η  χρηματοδότησή της, με αποτέλεσμα να τίθεται σε κίνδυνο η ποιοτική αναβάθμισή της και να ανακοπεί η επέκταση της σχολικής παρακολούθησης, την οποία είχαμε πετύχει τα προηγούμενα χρόνια.
      Σήμερα χρειάζεται επειγόντως ένας αναπροσανατολισμός της οικονομικής πολιτικής, ο οποίος θα τονώσει την ανάπτυξη ιδιαίτερα στην περιφέρεια, θα προωθήσει τις διαρθρωτικές αλλαγές, δεν θα βάλει νέους φόρους και θα εγκαταλείψει αυτήν την πολιτική των συνεχών φοροαπαλλαγών, οι οποίες πάνε στα πιο προνομιούχα στρώματα της ελληνικής κοινωνίας και στις μεγάλες επιχειρήσεις. Θα ενισχύσει το κοινωνικό κράτος με στοχευμένες κοινωνικές πολιτικές, μειώνοντας την σπατάλη και τον κατακερματισμό των πόρων. Πάνω απ’ όλα, όμως, για να γίνει αυτό, χρειάζεται μία άλλη λογική από την εμπάθεια την οποία έχετε ακολουθήσει μέχρι σήμερα. Χρειάζεται μία πολιτική, η οποία να αποκαθιστά την αυτοπεποίθηση του πολίτη στις δυνατότητες της χώρας, να αποκαθιστά την αισιοδοξία της ελληνικής οικογένειας για μία βελτίωση των εισοδημάτων της χωρίς πισωγυρίσματα, να αποκαθιστά τη δημιουργικότητα και την ανταγωνιστικότητα της επιχείρησης και, πάνω απ’ όλα, το κύρος ολόκληρης της χώρας σε μία κρίσιμη περίοδο για όλο τον ελληνισμό.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε τον κ. Χριστοδουλάκη.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, το λόγο.
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, παρέμβαση θέλετε να κάνετε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μάλιστα.
      ΠΡΟΕΔΡΟΣ ( Άννα Μπενάκη - Ψαρούδα): Ορίστε, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ακούσαμε ξανά την επανάληψη των προβλέψεων της Κασσάνδρας, που έγιναν και εχθές από τον εισηγητή της Αξιωματικής Αντιπολίτευσης.
    Είναι εξαιρετικά απογοητευτικό το γεγονός ότι οι αγορητές της Αξιωματικής Αντιπολίτευσης -και ιδιαίτερα εκείνοι που έχουν τις μεγαλύτερες ευθύνες για το δημοσιονομικό εκτροχιασμό στον οποίο οδηγήθηκε η χώρα τα τελευταία χρόνια- έρχονται τώρα, χωρίς να ζητούν συγγνώμη για τίποτα, χωρίς να απολογούνται για τίποτα, χωρίς να αναγνωρίζουν ένα λάθος τους και κάνουν μηδενιστική κριτική και δυσοίωνες προβλέψεις για την πορεία της οικονομίας. 
    Σας ανήκει εξ ολοκλήρου, κύριοι της Αντιπολίτευσης, ο δημοσιονομικός εκτροχιασμός στον οποίο οδηγήσατε τη χώρα. 
    (Χειροκροτήματα από την πτέρυγα της Νέας Δημοκρατίας)
    Σας ανήκει εξ ολοκλήρου η προσπάθεια παραπλάνησης του ελληνικού λαού που έγινε επί χρόνια, όπως και η προσπάθεια παραπλάνησης των Ευρωπαίων εταίρων μας. Όλα όσα λέτε για την αξιοπιστία της χώρας, θα πρέπει να σας κάνουν να αναλογιστείτε τις ευθύνες που έχετε. Αυτό είναι το μεγάλο ζήτημα. Η Κυβέρνηση με υπευθυνότητα, με αποφασιστικότητα, με σχέδιο επιχειρεί μ΄ αυτόν τον Προϋπολογισμό να ανατάξει την οικονομία της χώρας. Και θα το πετύχουμε, όσο και αν κινδυνολογείτε, όσο και αν φωνάζετε, όσο και αν προσπαθείτε να δημιουργήσετε ένταση στη Βουλή. 
    Και θα ήθελα να κλείσω με μια άλλη παρατήρηση. Είναι επίσης εξαιρετικά απογοητευτικό το γεγονός ότι εκείνοι που θα έπρεπε να είναι οι θεματοφύλακες του Κανονισμού της Βουλής, τον παραβίασαν κατάφωρα κατά τη διάρκεια της ομιλίας του Υφυπουργού Οικονομικών. 
    (Χειροκροτήματα από την πτέρυγα της Νέας Δημοκρατίας)
    Τον Κανονισμό της Βουλής εσείς τον δημιουργήσατε, η δική σας Πλειοψηφία. 
    ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, σας παρακαλώ, αφήστε στην άκρη τον Κανονισμό της Βουλής.  Ολοκληρώστε, σας παρακαλώ. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι εξαιρετικά απογοητευτικό, λοιπόν, να τον παραβιάζετε με τέτοιο κατάφωρο τρόπο. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υπουργός Τουριστικής Ανάπτυξης κ. Αβραμόπουλος.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κυρία Πρόεδρε, κυρίες και κύριοι συνάδελφοι, ο Προϋπολογισμός του 2005, πρώτος της νέας διακυβέρνησης, συμπίπτει μ΄ ένα καινούργιο, αισιόδοξο και δυναμικό ξεκίνημα της ελληνικής οικονομίας, με κύρια χαρακτηριστικά την ανάπτυξη της περιφέρειας, τη στήριξη των ασθενέστερων κοινωνικά τάξεων, την εμπέδωση της εμπιστοσύνης του πολίτη προς το κράτος, τη διαφάνεια και την αξιοπιστία. Είναι ένας αναπτυξιακός Προϋπολογισμός, που διακρίνεται από ρεαλιστική αισιοδοξία και δίνει το στίγμα μιας νοικοκυρεμένης αντίληψης για τα δημοσιονομικά πράγματα, που είναι βασική προϋπόθεση για τη χάραξη μιας αξιόπιστης οικονομικής και αναπτυξιακής πολιτικής. Αποπνέει αισιοδοξία και σιγουριά και δηλώνει τη σοβαρότητα και την ευθύνη με την οποία η Κυβέρνηση χαράσσει τη νέα πορεία της χώρας στο διεθνές περιβάλλον απ’ όπου και τα πρώτα θετικά μηνύματα. 
    Ο νέος Προϋπολογισμός είναι τροχιοδεικτικός της νέας κοινωνικής οικονομικής πολιτικής και ερμηνεύει τη συλλογική απόφαση των πολιτών της Ελλάδας να γυρίσουμε σελίδα και να δώσουμε τέλος σε μια πολιτική παράδοση δεκαετιών, κατά τις οποίες στο όνομα του λαϊκισμού καλλιεργούνταν μειωμένες προσδοκίες, με σκοπό την επιμήκυνση της παραμονής στην εξουσία με εξασφάλιση περιόδων ανοχής, αν όχι και χάριτος από την κοινωνία. Αποτέλεσμα αυτής της πολιτικής ήταν οι χαμένες ευκαιρίες, η αποδυνάμωση της κοινωνικής συνοχής, η αύξηση της ανεργίας, η αναπτυξιακή ανεπάρκεια.  
      Η Κυβέρνηση τους εννέα αυτούς μήνες κινούμενη με όραμα, ενθουσιασμό, αυτοπεποίθηση και σοβαρότητα, χωρίς μεγαλοστομίες και ανέξοδες υποσχέσεις, έχει πείσει τους Έλληνες πολίτες ότι δουλεύει με αποφασιστικότητα για να προχωρήσει τις αλλαγές και τις μεταρρυθμίσεις που θα θεμελιώσουν μια νέα σύγχρονη, αξιόπιστη ταυτότητα της Ελλάδας στο νέο ανταγωνιστικό οικονομικό τοπίο. Στις 7 Μαρτίου συντελέστηκε στη χώρα μια βαθιά πολιτική αλλαγή. Με αυτήν την απόφασή τους οι Έλληνες επενδύουν στη νέα διακυβέρνηση, μας εμπιστεύονται, μας στηρίζουν. Την ίδια στιγμή αναγνωρίζουν τις τεράστιες δυσκολίες, τα προβλήματα που σωρευτικά ορθώνονται μπροστά μας και τα οποία απαιτούν αποφασιστική αντιμετώπιση. Ζητούν ποιοτική αναβάθμιση της καθημερινότητάς τους με εκσυγχρονισμό των κρατικών υπηρεσιών, εκλογίκευση και ιεράρχηση προτεραιοτήτων και διασφάλιση του μέλλοντός τους. 
      Πρώτο βήμα, η απογραφή και η καταγραφή της οικονομικής κατάστασης που παραλάβαμε, ώστε να γνωρίζουμε όλοι, Κυβέρνηση, κόμματα, πολίτες και παράγοντες της οικονομίας, πού πράγματι βρισκόμαστε. 
      Στην κριτική, που ασκήθηκε για την αυτονόητη αυτή απόφαση της Κυβέρνησης, απαντά με συντριπτικά ποσοστά επιδοκιμασίας ο ελληνικός λαός. Την απογραφή και αποτύπωση της οικονομικής πραγματικότητας, εμείς οι πολιτικοί, όχι μόνο δεν πρέπει να τη φοβόμαστε, αλλά και να την επιζητούμε. Αυτό επιβάλλει η αυτονόητη για όλους μας αρχή της διαφάνειας, της αξιοπιστίας, αλλά και του διεθνούς κύρους της Ελλάδος.
      Κυρίες και κύριοι συνάδελφοι, επιχειρούμε -και φαίνεται αυτό από το σχέδιο του Προϋπολογισμού του 2005- ένα άλμα ποιότητας, συνέπειας και ρεαλισμού, ώστε η οικονομία μας να περάσει από τη σφαίρα της εικονικής πραγματικότητας, της δημιουργικής λογιστικής, της τεχνητής ωραιοποίησης και της αβεβαιότητας, σε μια νέα εποχή αξιοπιστίας, φερεγγυότητας και σταθερών ρυθμών αναπτυξιακού βηματισμού. 
      Θέτουμε ως κεντρική προτεραιότητα στην πολιτική μας, τη διαμόρφωση πλαισίου κανόνων διαφάνειας στο σύνολο του δημόσιου τομέα. Η τομή αυτή έρχεται την πλέον κατάλληλη στιγμή και συμβάλλει στην αποκατάσταση της αξιοπιστίας του κράτους, αλλά και της πολιτικής. 
      Κανείς πια δεν αμφισβητεί ότι ο ευρύτερος δημόσιος τομέας πάσχει και αποτελεί θλιβερό γεγονός η κατάταξη της χώρας μας σε μία από τις πρώτες θέσεις αδιαφάνειας και διαφθοράς. Αδικούμεθα απ’ αυτήν την εικόνα και γι’ αυτό άμεσα πρέπει να την αλλάξουμε και μπορούμε να το κάνουμε.
      Δίνουμε τέλος στην παθογένεια του ελληνικού κράτους και απελευθερώνουμε την ενέργεια, που απαιτείται, για να φυσήξει αναπτυξιακός άνεμος στην οικονομία μας και να εμπεδωθεί η εμπιστοσύνη, το κύρος, η αξιοπιστία. Χωρίς αυτές τις τρεις προϋποθέσεις, η Ελλάδα δεν μπορεί να σταθεί στο ευρωπαϊκό περιβάλλον και η πολιτική ανάπτυξης και επενδύσεων δεν θα μπορέσει να αποδώσει.
      Όλο αυτόν τον καιρό, επιχειρώντας μία σε βάθος και επαρκή ανάγνωση των προβλημάτων που καλούμαστε να αντιμετωπίσουμε, εντοπίζουμε τα αίτια που τα δημιουργούν. Και θα ήταν λάθος να μοιράσουμε τις συνέπειες με τους πολίτες. 
      Η πειστική και δυναμική μας απάντηση είναι ένα σχέδιο κοινωνικής ευαισθησίας και ευθύνης, το οποίο αποκλείει την αύξηση των φορολογικών βαρών και τη μείωση των εισοδημάτων για εργαζόμενους και συνταξιούχους. Ο πολίτης και η καθημερινότητά του είναι στο επίκεντρο της πολιτικής μας φιλοσοφίας, των πολιτικών μας επιλογών και της πολιτικής μας στην πράξη. Δεν υιοθετούμε λύσεις που αγνοούν το κοινωνικό αποτέλεσμα, αλλά αντίθετα εμμένουμε στην πάγια αρχή της πολιτικής μας σκέψης και πρακτικής: πρώτα ο άνθρωπος, πρώτα ο πολίτης.
      Θέλουμε να διαμορφώσουμε συνθήκες εμπιστοσύνης, σταθερότητας και προοπτικής στο χώρο της οικονομίας. Διαχειριζόμαστε με απόλυτη διαφάνεια και σεβασμό στο φορολογούμενο πολίτη, τη δημόσια περιουσία. Καταπολεμούμε την κρατική σπατάλη και ερχόμαστε σε ευθεία και αποφασιστική σύγκρουση με φαινόμενα διαφθοράς και διαπλοκής. 
      Συγχρόνως δημιουργούμε πλαίσιο ασφάλειας δικαίου και ισότιμης συμμετοχής του επιχειρηματικού κόσμου στην εθνική αναπτυξιακή προσπάθεια. Τελειώνουν οι προνομιακές, μονοπωλιακές και χαριστικές παροχές. Όλοι είναι ίσοι μπροστά στο νόμο και τους κοινούς μας στόχους. 
      Μετά τα συμπεράσματα τα οποία προέκυψαν από την απογραφή των οικονομικών μεγεθών που παρουσίαζε τα προηγούμενα χρόνια το ΠΑΣΟΚ, τόσο στην ελληνική κοινωνία όσο και σε επίπεδο Ευρωπαϊκής Ένωσης, επιλέξαμε με αίσθημα ευθύνης και ευαισθησίας, την ήπια δημοσιονομική προσαρμογή, σε πείσμα εκείνων που μας εγκαλούν, επειδή δεν λάβαμε αυστηρά μέτρα, επώδυνα για τον Έλληνα και την Ελληνίδα, εκείνους δηλαδή, που δεν ευθύνονται για τις πολιτικές που εφαρμόστηκαν, τις επιπτώσεις των οποίων καλούνται να πληρώσουν οι πολίτες. 
      Η απογραφή αποκατέστησε τη δημοσιονομική διαφάνεια, και πλέον  προχωρούμε σε διαρθρωτικές παρεμβάσεις και μεταρρυθμίσεις με άμεσο στόχο τη μείωση του ελλείμματος από το 5,3% του ΑΕΠ σε 2,8%, καθώς και την ταχεία αποκλιμάκωση του δημοσίου χρέους, την ώρα που προβλέπουμε να αυξηθεί ο ρυθμός ανάπτυξης σε 3,9% από 2,4%, που ήταν το 2004. 
      Προωθούμε ένα συγκροτημένο σχέδιο δημοσιονομικής προσαρμογής και διαμορφώνουμε ένα περιβάλλον για την ενίσχυση της ανταγωνιστικότητας της οικονομίας. Ζητούμενο είναι ένα κράτος ηυξημένων δυνατοτήτων, μικρότερο στην οικονομία και αποτελεσματικότερο στο ρυθμιστικό -εποπτικό του ρόλο. Ένα κράτος κοντά στον πολίτη, με οδηγό του την κοινωνική ευαισθησία και την αλληλεγγύη.
      Η φορολογική μεταρρύθμιση και ο νέος αναπτυξιακός νόμος έρχονται να επιταχύνουν τους ρυθμούς εξυγίανσης και προόδου της ελληνικής οικονομίας. Προβλέπονται ηυξημένες ενισχύσεις, ιδιαίτερα για τις μικρομεσαίες επιχειρήσεις, καθώς και σημαντικά κίνητρα για την αύξηση του ρυθμού των επενδύσεων και την εξομάλυνση των φορολογικών ανισορροπιών. 
      Αξιοποιούμε την μεταολυμπιακή εποχή, προβάλλοντας τα συγκριτικά πλεονεκτήματα της χώρας και βελτιώνουμε καθοριστικά την απορρόφηση των κοινοτικών πόρων από το Γ΄ Κοινοτικό Πλαίσιο Στήριξης, μελετώντας παράλληλα τις δράσεις τις οποίες θα δρομολογήσουμε για το επόμενο Κοινοτικό Πλαίσιο Στήριξης.
     Ενθαρρύνουμε την επιχειρηματικότητα, δημιουργούμε νέες θέσεις εργασίας και περιορίζουμε τις περιφερειακές ανισότητες. Να είστε βέβαιοι ότι η νέα εποχή που ξεκινάει, με τη Νέα Δημοκρατία στην πρώτη γραμμή των πολιτικών πρωτοβουλιών, θα έχει τον πολίτη συνδιαμορφωτή των εξελίξεων και πρωταγωνιστή στην καθημερινότητά του. 
     Κυρίες και κύριοι συνάδελφοι, ο Πρωθυπουργός με την ιστορικής σημασίας απόφασή του να προχωρήσουμε στην ίδρυση του Υπουργείου Τουριστικής Ανάπτυξης, αναδεικνύει τον τομέα του τουρισμού, ως έναν εκ των βασικών για την αναπτυξιακή μας στρατηγική. Πραγματοποιήσαμε τις εξαγγελίες μας και συγκροτούμε ένα ισχυρό Υπουργείο, που διαθέτει μέσα για την άσκηση της πολιτικής του. 
     Με τον Προϋπολογισμό σχεδόν πενταπλασιάσαμε τη δαπάνη για την κεντρική διαφημιστική εκστρατεία της χώρας από 6,8 σε 31,8 εκατομμύρια ευρώ. Επιπλέον, προβλέπουμε ένα αντίστοιχο ποσό ύψους 28.000.000 ευρώ περίπου, που προορίζονται μέσω της εταιρείας Τουριστικής Ανάπτυξης για συμπληρωματικές εστιασμένες διαφημιστικές δράσεις. 
     Οι διαφημιστικές εκστρατείες γίνονται με το νέο δημιουργικό, εκσυγχρονίζοντας την εικόνα της χώρας και εμπλουτίζοντας το προϊόν με βάση τα συγκριτικά πλεονεκτήματα της κάθε περιφέρειας της Ελλάδας. Για πρώτη φορά συνδέονται με την κεντρική διαφήμιση οι πρωτοβουλίες σε περιφερειακό και τοπικό επίπεδο –Περιφέρειες, Νομαρχιακή, Τοπική Αυτοδιοίκηση- με στόχο την παρουσίαση μιας συγκροτημένης εικόνας της Ελλάδος ως τουριστικού προορισμού. Για πρώτη φορά η διαφημιστική εκστρατεία στο εξωτερικό βγαίνει έγκαιρα και όχι όπως μέχρι πρόσφατα που ξεκινούσε το Μάιο ή τον Ιούνιο, τότε που οι τουρίστες είχαν ήδη έλθει στους προορισμούς που είχαν επιλέξει και πολλοί απ’ αυτούς ήδη έπαιρναν το δρόμο της επιστροφής στις πατρίδες τους.  Αυτήν την ώρα που μιλάμε, σήμερα δηλαδή, έκαναν την εμφάνισή τους στις κεντρικές πόλεις της Ευρώπης, στις πρωτεύουσες, τα πρώτα διαφημιστικά σήματα της χώρας μας. 
	Στον Προϋπολογισμό πλέον, υπάρχει ξεχωριστό κεφάλαιο για την ανάπτυξη του οικονομικού κλάδου με τα μεγαλύτερα συγκριτικά πλεονεκτήματα. Αυξήσαμε τον Τακτικό Προϋπολογισμό του Υπουργείου Τουριστικής Ανάπτυξης και των εποπτευόμενών του φορέων κατά 62%, δηλαδή από 43.000.000 ευρώ στα 70.000.000 ευρώ. Το Πρόγραμμα Δημοσίων Επενδύσεων για τον τουρισμό, που από χρόνο σε χρόνο μειωνόταν -το 2003- 56.000.000, το 2004 -38.000.000 - για το 2005 υπερδιπλασιάζεται και γίνεται 80.000.000 ευρώ. Δηλαδή έχουμε μια αύξηση της τάξεως του 105%. 
	 Ο τουρισμός, κυρίες και κύριοι συνάδελφοι, από πάρεργο της κυβερνητικής δραστηριότητας, καθίσταται κεντρικός αναπτυξιακός μοχλός για τον τόπο μας και αναδεικνύεται ως βασικό εργαλείο αναβάθμισης της νέας σύγχρονης εικόνας της Ελλάδας ανά τον κόσμο. Η εξέλιξη αυτή είναι φυσιολογική, γιατί αν κρίνει κανείς από το ύψος των συναλλαγματικών εισπράξεων της Ελλάδας, ο τουρισμός μαζί με τη ναυτιλία είναι ένας από τους πιο ισχυρούς κλάδους της ελληνικής οικονομίας. Του άξιζε καλύτερη μεταχείριση. Για το λόγο αυτό, στον αναπτυξιακό νόμο που ψηφίστηκε, για πρώτη φορά έχει συμπεριληφθεί ξεχωριστό κεφάλαιο για τον τουρισμό, κάτι που θα οδηγήσει σε περισσότερες επενδύσεις στο χώρο αυτό, τόσο από ξένους όσο και από Έλληνες επιχειρηματίες. 
	Η συμβολή του τουριστικού κλάδου στην απασχόληση και στην ανάπτυξη της περιφέρειας είναι ιδιαίτερα σημαντική και η πολιτική μας για τον τουρισμό, μεταξύ άλλων, στοχεύει όχι μονάχα στη μείωση της ανεργίας, αλλά και στη συγκράτηση των πληθυσμών στην περιφέρεια. 
	Η προηγούμενη κυβέρνηση μας παρέδωσε μια Γενική Γραμματεία Τουρισμού με ελάχιστες αρμοδιότητες και ακόμη λιγότερες δυνατότητες ουσιαστικής παρέμβασης, με τους φορείς, όπως ο ΕΟΤ, να κινούνται ανταγωνιστικά με την τότε πολιτική ηγεσία του Υπουργείου Ανάπτυξης, οδηγώντας σε μια άναρχη τουριστική πολιτική, που χαρακτηριζόταν από έλλειμμα συντονισμού και οράματος. Συνεπώς, αναποτελεσματική. Αποδείκνυε με τον πλέον περίτρανο τρόπο την περιορισμένη σημασία που έδινε η προηγούμενη κυβέρνηση στον τομέα του τουρισμού, τον τόσο κρίσιμο για την πορεία και προοπτική της ελληνικής κοινωνίας και οικονομίας. 
	Το Υπουργείο Τουριστικής Ανάπτυξης, καθίσταται πλέον το στρατηγείο σχεδιασμού και ανάπτυξης της τουριστικής πολιτικής, το οποίο σταδιακά βάζει σε τάξη το κατακερματισμένο, ακατάστατο, άναρχο τουριστικό περιβάλλον της χώρας. Προχωρούμε με γρήγορους ρυθμούς στην αναδιάταξη του χώρου, ολοκληρώνουμε εντός των ημερών το νέο οργανισμό, με βάση τον οποίο θα λειτουργήσει το καινούργιο Υπουργείο, ενώ εκπονούμε νομοθετήματα για τους εποπτευόμενους οργανισμούς και φορείς. Βεβαίως, επίκειται η εγκατάστασή μας σε νέο, σύγχρονο, λειτουργικό κτήριο. Η νέα διοικητική δομή, οι σύγχρονες εγκαταστάσεις, οι νέες τεχνολογίες, η σύγχρονη αντίληψη προβολής του τουρισμού, συνιστούν το πλαίσιο βάσεως για τη νέα αρχιτεκτονική του ελληνικού τουρισμού. 
      Έχοντας κατά νου τις ατυχείς πολιτικές της προηγούμενης κυβέρνησης, αφήνουμε στην άκρη τους αυτοσχεδιασμούς, τους ερασιτεχνισμούς και την προχειρότητα. Εγκαταστήσαμε σχέσεις ειλικρινούς επικοινωνίας, συνεννόησης, συνεργασίας και συνέργειας με όλους τους φορείς και παράγοντες που διαμορφώνουν την τουριστική έκφραση της Ελλάδος.
      Χαράσσουμε και εφαρμόζουμε μια σύγχρονη, όσο και έγκαιρη πολιτική επικοινωνίας και προβολής μέσα και έξω από την Ελλάδα, σε σημεία του κόσμου, στην καρδιά των νέων αναδυόμενων αγορών, όπου απουσίαζε η χώρα μας στο παρελθόν. Αξιοποιούμε το ολυμπιακό μομέντουμ, το εξαιρετικά ελκυστικό και προνομιακό για τη χώρα μας μεταολυμπιακό τοπίο, το οποίο διαμορφώθηκε για τη χώρα μας μετά την επιτυχή διοργάνωση των Ολυμπιακών και Παραολυμπιακών Αγώνων. Αυτή την ευκαιρία δεν θα την αφήσουμε να πάει χαμένη και να είστε βέβαιες και βέβαιοι, ότι θα κεφαλαιοποιήσουμε σύντομα την ιδιαίτερη δυναμική που δημιούργησε η κορυφαία αυτή στιγμή του αθλητισμού.
      Διαμορφώνουμε ένα νέο, εξόχως φιλικό και φιλόξενο προς τον επιχειρηματία επενδυτικό πλαίσιο, παραμερίζοντας δραστικά τα τεράστια γραφειοκρατικά εμπόδια, που ορθώνονταν μπροστά του. Ανασυγκροτούμε και εκσυγχρονίζουμε τις υπηρεσίες μας εντός και εκτός της Ελλάδος, έχοντας στο επίκεντρο της πολιτικής μας την ανάπτυξη, τις επενδύσεις, την ποσοτική και ποιοτική αύξηση του τουριστικού ρεύματος, τη νέα εικόνα της Ελλάδος στον κόσμο.
      Παρεμβαίνουμε έγκαιρα και πειστικά στην παγκόσμια τουριστική αγορά, εξασφαλίζοντας για την Ελλάδα τη μοναδική και ιδιαίτερη θέση που της αξίζει, από τον πολιτισμό και την ιστορία της, όπως και το ανεκτίμητης αξίας απαράμιλλο φυσικό περιβάλλον κάθε γωνιάς της πατρίδας μας. Ανοίγουμε δρόμους ανάπτυξης στην ξεχασμένη και παραμελημένη ελληνική περιφέρεια, ξεπερνώντας την εικόνα της Ελλάδας των δύο ταχυτήτων, των ανισοτήτων και των κοινωνικών αδικιών. Η περιφέρεια, για δεκαετίες έξω από τον αναπτυξιακό χάρτη, εντάσσεται σε ολοκληρωμένα αναπτυξιακά προγράμματα τουριστικής κατεύθυνσης, με έμφαση στις εναλλακτικές μορφές τουρισμού, στην ανάδειξη και προστασία του φυσικού περιβάλλοντος, της αρχιτεκτονικής κληρονομιάς και της πολιτιστικής μας ταυτότητας.
      Έχουμε ως στόχο την επιμήκυνση της τουριστικής περιόδου. Την καθιέρωση, δηλαδή, του τουρισμού των δώδεκα μηνών, στο σύνολο της ελληνικής επικράτειας, σε νέους και αναξιοποίητους προορισμούς. Πυλώνες της νέας αντίληψης, αλλά και της στρατηγικής μας για τον τουρισμό, είναι ο πολιτισμός, το περιβάλλον και η ανάπτυξη, σε αρμονική και ισόρροπη σχέση μεταξύ τους, κάτω από τις αρχές της αειφορίας. Η Ελλάδα αναδεικνύεται ως ο υψηλός τουριστικός προορισμός, με σύγχρονες προδιαγραφές, όπου πρωτεύουσα θέση έχει η ποιότητα, και εισέρχεται αξιόπιστα στο διεθνές ανταγωνιστικό περιβάλλον.
      Το νοικοκύρεμα, που από κοινού με τη Νομαρχιακή και Τοπική Αυτοδιοίκηση και το σύνολο των περιφερειών της χώρας έχουμε ξεκινήσει, ακολουθείται από την ποιοτική επανάσταση, που θα οδηγήσει σε μια νέα, σύγχρονη και πολιτισμένη εικόνα της χώρας.
      Κατά τη διάρκεια των μηνών που πέρασαν, το Υπουργείο μας δραστηριοποιήθηκε και κατέγραψε συγκεκριμένα αποτελέσματα, δηλωτικά των αλλαγών που συντελούνται, αλλά και της νέας δυναμικής που αναπτύσσεται. Νέος ιδρυτικός νόμος, νέος οργανισμός, συγκρότηση Επιτροπής Κωδικοποίησης των νόμων για τον τουρισμό, συγκρότηση Επιτροπής για τον ιαματικό τουρισμό και άλλης για τη χωροθέτηση των τουριστικών λιμένων. Συγκρότηση Περιφερειακού Συμβουλίου Τουρισμού, πάταξη μεγάλου μέρους της γραφειοκρατίας με τη μείωση των απαιτούμενων δικαιολογητικών δικαιοδοσίας από είκοσι πέντε σε πέντε.
      Γίνεται έγκαιρη έναρξη, όπως είπα πρωτύτερα, της διαφημιστικής μας εκστρατείας και προβολής της Ελλάδος ανά τον κόσμο. Ήδη σήμερα σε ευρωπαϊκές πρωτεύουσες προβάλλεται η χώρα μας και ακολουθεί τις επόμενες ώρες μεγάλης κλίμακας διαφημιστικό κύμα, με εφημερίδες, περιοδικά και διαφημιστικά μηνύματα στην τηλεόραση και το ραδιόφωνο. Είναι η πρώτη φορά στην ιστορία της μεταπολεμικής Ελλάδος, που η προβολή μας ξεκινάει τόσο έγκαιρα. Την ίδια στιγμή επιτυγχάνουμε η χώρα μας να είναι τιμώμενη χώρα στις σημαντικότερες παγκοσμίως διεθνώς τουριστικές εκθέσεις με πρώτη εκείνη του Λονδίνου.
      Προωθούμε θεσμοθετημένες «συνέργιες» με συναρμόδια Υπουργεία και αντιμετωπίζουμε αποτελεσματικά, δίνοντας άμεσα λύση, προβλήματα που μας έχουν κληροδοτηθεί. Ξεκινάει πλούσιο και ευρύ νομοθετικό έργο, για όλες τις θεματικές μορφές τουρισμού, ενώ συγχρόνως διαθέσαμε χρηματικό ποσό ύψους 24.000.000 ευρώ μέσω του προγράμματος ΕΠΑΝ, για όλους τους εμπλεκόμενους φορείς στον τουρισμό. Επιταχύνουμε τους ρυθμούς απορρόφησης των κονδυλίων του Γ΄ Κοινοτικού Πλαισίου Στήριξης μέσω του ΕΠΑΝ, με έμφαση στον ποιοτικό εκσυγχρονισμό των τουριστικών καταλυμάτων, τη διάδοση της ελληνικής κουζίνας και την ενίσχυση των μικρομεσαίων επιχειρήσεων. Σε συνεργασία δε με το Υπουργείο Εσωτερικών οργανώνονται σεμινάρια μετεκπαίδευσης για την Τοπική Αυτοδιοίκηση, της οποίας ο ρόλος θα είναι καθοριστικός.
     Δίνουμε δυναμικά το παρόν στο παγκόσμιο περιβάλλον, συνάπτουμε διεθνείς συμβάσεις, προωθούμε ευρωπαϊκές συνεργασίες και αναδεικνύουμε τον τουρισμό ως μέσο γνωριμίας, συνάντησης, συνεννόησης και κατανόησης ανάμεσα στους λαούς, προωθώντας την τουριστική διπλωματία. Ο τουρισμός καθίσταται -πέραν των άλλων και μέσο σταθερότητας, συνεργασίας και ειρήνης στην περιοχή μας. Επαναπροσδιορίζουμε τους στόχους και τη δραστηριότητα των γραφείων τουρισμού στο εξωτερικό, τα εκσυγχρονίζουμε, περνάμε σε νέα γενιά στελεχών καταρτισμένων με τις απαραίτητες γνώσεις. Προχωρούμε στην ίδρυση γραφείων τουρισμού σε νέες αναδυόμενες αγορές, όπως της Κίνας, αλλά και σε όλες τις πρωτεύουσες νομών της χώρας και τους τουριστικούς προορισμούς. Οργανώνουμε σε νέες βάσεις και με σύγχρονα πρότυπα τους εποπτευόμενους φορείς, τον ΕΟΤ, ως εκτελεστικού βραχίονα της τουριστικής μας πολιτικής, την ΕΤΑ, η οποία εξυγιαίνεται με σκοπό να υπηρετεί την αναπτυξιακή και επενδυτική μας πολιτική, προστατεύοντας συνάμα την περιουσία του ελληνικού τουρισμού, τον ΟΤΕΚ, δίνοντας έμφαση στην τουριστική εκπαίδευση, αγωγή και συμπεριφορά, την Αγροτοτουριστική και το Ελληνικό Φεστιβάλ ως πολιτιστικό βραχίονα του ελληνικού τουρισμού.
     Κυρίες και κύριοι συνάδελφοι, η Ελλάδα προχωράει, εξελίσσεται, αναπτύσσεται, προοδεύει. Ο Προϋπολογισμός του επόμενου χρόνου θέτει γερά και ισχυρά θεμέλια, αποπνέει σιγουριά, αξιοπιστία και αισιοδοξία, διακρίνεται από όραμα, ευαισθησία, ρεαλισμό, θέτει στόχους. Αρωγός μας η ελληνική κοινωνία και ο πολίτης, που βλέπει και πάλι μετά από χρόνια να ανοίγει μπροστά του δρόμος αισιοδοξίας. 
     Στον τομέα του τουρισμού εργαζόμαστε και συνεργαζόμαστε με όλους, κάτω από την αρχή της συνυπευθυνότητας, προσβλέποντας σε μία νέα περίοδο δυναμικής ανάταξης του ελληνικού τουρισμού, ο οποίος διεισδύει στην παγκόσμια αγορά, με αυτοπεποίθηση και δυναμισμό. Η Ελλάδα του αυτοσχεδιασμού, του ερασιτεχνισμού και της προχειρότητας, δίνει τη θέση της στην Ελλάδα της καινοτομίας, του εκσυγχρονισμού, του κύρους, της αξιοπιστίας, στην Ελλάδα του πολιτισμού. Όραμα και στόχος μας είναι η Ελλάδα στην πρώτη γραμμή της Ευρώπης. 
     Κυρίες και κύριοι συνάδελφοι, τα πράγματα αλλάζουν, οι κοινωνίες κινούνται με γρήγορους ρυθμούς μπροστά, το παγκόσμιο περιβάλλον προβάλλει προκλητικό και ενδιαφέρον. Η Ελλάδα οφείλει και μπορεί να είναι παρούσα στο παγκόσμιο γίγνεσθαι, με τον πολιτισμό της, την οικονομία της, τους ανθρώπους της. Προϋπόθεση γι’ αυτό, ένα σύγχρονο δημόσιο σύστημα και μια υγιής οικονομία. Η νέα διακυβέρνηση βάζει τα θεμέλια της νέας εποχής. Ένα από τα πρώτα της βήματα είναι και ο Προϋπολογισμός που σήμερα συζητάμε. Ένας Προϋπολογισμός που βλέπει, όπως και η Κυβέρνησή μας, μπροστά και μακριά. Ψηφίζοντάς τον, συμβάλλουμε και συμμετέχουμε στη βαθιά πολιτική και κοινωνική αλλαγή, την οποία δεσμευτικά απέναντι στον ελληνικό λαό έχουμε αναλάβει υπεύθυνα να πραγματοποιήσουμε, με πρώτο σταθμό τη διαμόρφωση ενός αισιόδοξου ορίζοντα για την πατρίδα μας, την οικονομία και την ελληνική κοινωνία.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ ( Άννα Μπενάκη - Ψαρούδα): Ο κ. Λυκουρέντζος έχει το λόγο.
     ΑΝΔΡΕΑΣ ΛΥΚΟΥΡΕΝΤΖΟΣ: Κυρία Πρόεδρε, κύριοι Υπουργοί, κυρίες και κύριοι συνάδελφοι, θα ξεκινήσω την ομιλία μου με δύο παρατηρήσεις. Πρώτα απ’ όλα θεωρώ πολύ σημαντικό, για να μη χάνει την επαφή ο πολιτικός μας λόγος με την πραγματικότητα, να θέσω το ερώτημα: Εμείς φταίμε, όπως ακούστηκε στην Αίθουσα, για το ξεθεμελίωμα της εθνικής οικονομίας ή όσοι κυβέρνησαν επί είκοσι χρόνια αυτήν τη χώρα και δεν αναλαμβάνουν ακόμη και σήμερα τις ευθύνες τους; Και το λέω αυτό, γιατί είναι κατώτερο ενός πρώην Υπουργού Εθνικής Οικονομίας να έρχεται στην Αίθουσα με περιπτωσιολογικά επιχειρήματα, αγνοώντας τις βαρύτατες ευθύνες και τις προσωπικές του και των κυβερνήσεων στις οποίες συμμετείχε, και να αναφέρεται με ελαφρότητα στη σημερινή κατάσταση της εθνικής οικονομίας.
     Το δεύτερο που θέλω να πω, είναι: Επειδή ακούστηκαν ορισμένες θέσεις περί της εξωτερικής πολιτικής, δεν γνωρίζω εάν η κυρία συνάδελφος η οποία μίλησε, γοητεύεται από τα μηνύματα τα οποία υπήρχαν στα πανό των οπαδών του Τούρκου Πρωθυπουργού κατά την υποδοχή του στο αεροδρόμιο στην Άγκυρα και αν αυτό, λοιπόν, την οδηγεί σε μελαγχολικές σκέψεις. Εμείς δεν γοητευόμαστε απ’ αυτές τις εκδηλώσεις. Γοητευόμαστε και αισθανόμαστε υπερήφανοι για τη διαδρομή του Καραμανλή και της Κυβέρνησής μας από τη Λουκέρνη μέχρι τις Βρυξέλλες, όπου υπερασπιστήκαμε τον ευρωπαϊκό μας προσανατολισμό χωρίς ταλαντεύσεις, με αυστηρή προσήλωση στην ευρωπαϊκή ιδέα και στο αξιακό πλαίσιο, το οποίο αντιπροσωπεύει και βεβαίως χωρίς να υποχωρούμε στα θέματα που μας απασχολούν, στα θέματα της εξωτερικής μας πολιτικής ούτε από το ευρωπαϊκό κεκτημένο ούτε από τους κανόνες του Διεθνούς Δικαίου.
     Κυρίως το μήνυμα που εκπέμπουμε στη διεθνή κοινότητα, σε φίλους και εταίρους, είναι ότι στην Ελλάδα δεν υπάρχουν πρόθυμοι να συμφωνήσουν με τρίτους. Είμαστε αποφασισμένοι να υπερασπιστούμε τα εθνικά μας συμφέροντα, να υπερασπιστούμε τον προσανατολισμό της Ελλάδας και της Κύπρου στην Ευρώπη.
     Τώρα θα πω γιατί λέω ναι στον Προϋπολογισμό. Ψηφίζουμε ναι στον Προϋπολογισμό για τη νέα οικονομική πολιτική που ακολουθεί η Κυβέρνηση της Νέας Δημοκρατίας, πολιτική ανάπτυξης, πολιτική που οδηγεί στην αύξηση της απασχόλησης, πολιτική που στοχεύει στην ενίσχυση της κοινωνικής συνοχής. 
     Και δεν μπορεί να γίνει αυτό διαφορετικά, παρά με το νέο ελκυστικό επενδυτικό περιβάλλον, το οποίο δομούμε στη χώρα με μία σειρά νομοθετημάτων. Διότι πιστεύουμε ότι το μέλλον της ανάπτυξης ανήκει στην ιδιωτική πρωτοβουλία.
      Και εδώ είναι που πρέπει να διαμορφώσουμε τους όρους και τις προϋποθέσεις, οι οποίες απαιτούνται, ώστε η ιδιωτική πρωτοβουλία να εκδηλώσει τις ικανότητές της και να μπορέσουμε να τροχιοδρομήσουμε στην προοπτική της ανάπτυξης. Διότι δεν υπάρχει στην εποχή μας άλλη μαγική συνταγή για την οικονομία, παρά μονάχα οι δυνατότητες της ιδιωτικής πρωτοβουλίας. Κάθε άλλη συνταγή, η οποία δοκιμάστηκε, δημιούργησε το αδιαφανές, σπάταλο και διεφθαρμένο κράτος, το κράτος των ελλειμμάτων, το κράτος του μεγάλου χρέους. 
     Ακούσαμε, κύριε Υπουργέ, το επιχείρημα γιατί έμεινε η Ελλάδα ένα χρόνο χωρίς αναπτυξιακό νόμο. Ποιοι το λένε; Αυτοί οι οποίοι ψήφισαν αναπτυξιακό νόμο λίγες βδομάδες πριν τις εκλογές, για να έλθει η Ευρωπαϊκή Ένωση και να απαντήσει ότι αυτός ο αναπτυξιακός νόμος είναι άχρηστος και έξω από την ευρωπαϊκή λογική. 
     Ποια ήταν η σχέση του δικού μας αναπτυξιακού νόμου με την κοινωνία; Σας κατέθεσα προ ημερών την απάντηση του επιμελητηρίου της πατρίδας μου, της Αρκαδίας, που επαινεί αυτόν τον αναπτυξιακό νόμο. Κύριε Υπουργέ, δεν είναι μόνο οι έπαινοι των επιμελητηρίων που έρχονται να στηρίξουν την πολιτική την οποία ακολουθείτε. Αυτό συνεπάγεται υψηλή ευθύνη, να μη διαψεύσουμε αυτές τις προσδοκίες, να μην επιστρέψουμε στα αρνητικά φαινόμενα του παρελθόντος, με την γραφειοκρατία, με το μεγάλο κράτος που δυσχεραίνει την ανάπτυξη και εμποδίζει την ιδιωτική πρωτοβουλία. 
     Απαντήσαμε επίσης, με το νέο φορολογικό νόμο, με τη σταδιακή μείωση των φορολογικών συντελεστών. Και ναι, κυρίες και κύριοι συνάδελφοι, μπορεί να είναι στόχος το 2007, που και αυτό αμφισβητήθηκε. Γιατί όχι; Δύο χρόνια σκληρής δουλειάς, δύο χρόνια εντιμότητας, δύο χρόνια διαφάνειας, δύο χρόνια επενδύσεων, δύο χρόνια αναπτυξιακής διαδικασίας. Βεβαίως και θα είναι το 2007 ένας μεγάλος στόχος και τότε πάλι θα είμαστε εδώ και θα εμφανιστούμε σ’ αυτήν την Αίθουσα με το μέτωπο υψηλά και οι Υπουργοί της Νέας Δημοκρατίας και εμείς οι Βουλευτές που έχουμε την τιμή να στηρίζουμε αυτήν την Κυβέρνηση.
     Αναφορικά με την απογραφή, με λύπη μου θα διαπιστώσω, κυρία Πρόεδρε, κυρίες και κύριοι συνάδελφοι, ότι πρώτη φορά, αγαπητοί φίλοι της Μειοψηφίας, πρώτη φορά στη δημόσια ζωή της χώρας ένα κόμμα προσκαλεί τους Έλληνες να ζήσουμε στο ψέμα. 
     Είναι πρωτοφανές! Γνωρίζετε ποια είναι η αλήθεια και έρχεστε εδώ και δεν τολμάτε να πείτε ότι δεν είναι αυτή η πραγματικότητα, αλλά μας κατηγορείτε με επιχειρήματα παράπλευρης σημασίας και αξίας, γιατί αποκαλύψαμε την αλήθεια. 
     Δεν σας ενοχλεί, λοιπόν, το βάρος των ευθυνών που έχετε για την οικονομία, αλλά προσπαθείτε να μη γκρεμιστεί ο μύθος, τον οποίο κατασκευάζατε. Ο μύθος, το ισχυρό χαρτί του ΠΑΣΟΚ, η οικονομία. Ο «καταλληλότατος» Πρωθυπουργός, ο κ. Σημίτης, στον οποίο δεν επιτρέψατε να φτάσει στις εκλογές –τον διαδέχθηκε ο σημερινός Πρόεδρος του ΠΑΣΟΚ– προφανώς αντιλαμβανόμενοι και εσείς ότι δεν ήταν και τόσο «υπερκατάλληλος» για να αντιμετωπίσει τις ευθύνες του απέναντι στο εκλογικό σώμα. 
     Τι απαντάτε όμως στους μικρομεσαίους, τι απαντάτε στους ανέργους; Έχουμε το υψηλότερο ποσοστό στην ανεργία από όλες τις άλλες χώρες μέλη της Ευρωπαϊκής Ένωσης. Και αφήστε αυτές τις αστειότητες περί των δικών μας παιδιών, που κάπου-κάπου τις επαναλαμβάνετε σ’ αυτήν την Αίθουσα.
     ΔΗΜΗΤΡΙΟΣ ΠΙΠΕΡΓΙΑΣ; Εσείς κυβερνάτε.
     ΑΝΔΡΕΑΣ ΛΥΚΟΥΡΕΝΤΖΟΣ: Γνωρίζετε πολύ καλά ότι εμείς απαντάμε με συναίνεση, με διαφάνεια, με αξιοκρατία, με σεβασμό στις διαδικασίες, στη λειτουργία της Δημόσιας Διοίκησης.  Μην επικαλείστε, λοιπόν, τέτοια αβάσιμα επιχειρήματα, διότι αν η πολιτική σας δεν είχε οδηγήσει σ’ αυτά τα ελλείμματα, σ’ αυτά τα χρέη, θα είχαμε  πολύ καλύτερες δυνατότητες και για τη μείωση των φόρων και για άλλες επενδύσεις, τις οποίες θα θέλαμε κι εμείς να κάνουμε και γιατί όχι και για την κάλυψη των αναγκών του ευρύτερου δημόσιου τομέα. Δεν είναι μια ανάγκη, όταν ταλαιπωρείται ο πολίτης και δεν μπορούμε να προχωρήσουμε σε νέες προκηρύξεις θέσεων διότι δεν έχουμε να καλύψουμε το κόστος; Δεν φταίμε εμείς, λοιπόν, με τους εννέα μήνες διακυβέρνησης.
      Σας καλούμε να μην «κάψετε» αυτήν τη μεγάλη ευκαιρία που η σημερινή Κυβέρνηση προσφέρει, να συνεργαστούμε για την Ελλάδα του μέλλοντος, για την Ελλάδα της αλήθειας, αλλά και της αυτογνωσίας. Σας καλούμε να συνεργαστούμε για την Ελλάδα της ορθολογικοποίησης, της συναίνεσης και της διαφάνειας. Μην κάνετε το λάθος να υπερασπίζεστε ένα παρελθόν και να επιμένετε να γυρίσουμε την Ελλάδα ορισμένες δεκαετίες πίσω. Το μέλλον του τόπου δεν παίζεται στα πεζοδρόμια. Παίζεται στην ανταγωνιστικότητα, παίζεται στην παραγωγικότητα, παίζεται στην ανάπτυξη, παίζεται στην αλήθεια: Να πούμε στη νέα γενιά ότι έρχεται να ζήσει σ’ ένα πραγματικά δύσκολο κι ανταγωνιστικό περιβάλλον. Ακριβά πληρώσαμε τα πειράματά σας. 
      Θα καταλήξω, κυρία Πρόεδρε, δηλώνοντας κι εγώ με τη σειρά μου ότι η Αρκαδία λέει «ναι» στον Προϋπολογισμό και είμαι υπερήφανος που έχω την τιμή ως εκπρόσωπός της να πω αυτό το «ναι», όπως «ναι» θα πει την Τετάρτη το βράδυ όλη η Ελλάδα στον Προϋπολογισμό γιατί λέει «ναι» στη Νέα Δημοκρατία, γιατί λέει «ναι» στον Καραμανλή, διότι η ελληνική κοινωνία διατηρεί αλώβητη την εμπιστοσύνη της απέναντι στην Κυβέρνησή μας.
      Θερμά σας ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε. 
      Αγαπητές συναδέλφισσες και συνάδελφοι, με τον Προϋπολογισμό του 2005, τον πρώτο Προϋπολογισμό της Κυβέρνησης της Νέας Δημοκρατίας, έχουμε ακόμη ένα δείγμα του πώς αυτή εννοεί τη διαφάνεια και το νοικοκύρεμα των δημοσιονομικών μεγεθών αφ΄ενός και του πόσο τηρεί τις προεκλογικές υποσχέσεις και δεσμεύσεις της αφ΄ετέρου.
      Η υλοποίηση των προεκλογικών της δεσμεύσεων για ανάπτυξη, για πραγματική σύγκλιση, για ενίσχυση των ασθενέστερων τάξεων, για βελτίωση της καθημερινότητας του λαού μας, παραπέμπεται στις καλένδες. 
     Αποδεικνύεται σήμερα ότι η διαφάνεια και το νοικοκύρεμα των δημοσιονομικών μεγεθών, που υποτίθεται ότι ήθελε να κάνει με την περιβόητη απογραφή, είναι ζητούμενο ακόμη και μέσα από τον Προϋπολογισμό. 
     Αποκαλύπτεται σήμερα ότι η αποκαλούμενη απογραφή δεν είναι τίποτα άλλο παρά το όχημα και το πρόσχημα για την εγκατάλειψη των προεκλογικών δεσμεύσεων και υποσχέσεων της Νέας Δημοκρατίας. Είναι εκείνη και είστε εσείς, κύριε Υπουργέ, που διασύρατε το κύρος της χώρας στο εξωτερικό. Και αυτό δεν σας το λέμε μόνον εμείς. Σας το είπε ο Ευρωβουλευτής σας, ο κ. Δημητρακόπουλος. 
     Υποβαθμίσατε την πιστοληπτική ικανότητα της χώρας μας στο εξωτερικό. Υπονομεύσατε τη διαπραγματευτική μας δυνατότητα, ιδιαίτερα ενόψει της διεκδίκησης του Γ΄ Κοινοτικού Πλαισίου Στήριξης και υποβαθμίσατε και αμφισβητήσατε τις κατακτήσεις και τις θυσίες του λαού μας για την ένταξη της χώρας μας στην Οικονομική και Νομισματική Ένωση. Δυστυχώς, ακόμη και σήμερα επιμένετε. Είστε αμετανόητοι, κύριοι της Κυβέρνησης. 
      Λέει ωστόσο η Κυβέρνηση πως ήρθε η ώρα της περιφέρειας. Μάλλον η ώρα της αλήθειας για τα μεγάλα λόγια σας ήρθε. Στην περίοδο 1994-2004 είχαμε τετραπλασιασμό των δαπανών του Προγράμματος Δημοσίων Επενδύσεων. Τώρα ο Προϋπολογισμός τις μειώνει κατά 16%. Πάνω από 1,5 δισεκατομμύριο ευρώ είναι η μείωση. Αυτό σημαίνει καθήλωση του ρυθμού συνολικής ανάπτυξης. Σημαίνει άγρια περικοπή στα απαραίτητα έργα υποδομής για την περιφέρεια. 
      Στο σκέλος του Προγράμματος Δημοσίων Επενδύσεων που χρηματοδοτείται αποκλειστικά από εθνικούς πόρους η μείωση αγγίζει το 50%, οι δε χρηματοδοτήσεις έργων της περιφέρειας από εθνικούς πόρους μειώνονται κατά 24%.
      Αξίζει να υπογραμμίσουμε ότι όχι μόνο δεν προγραμματίζονται νέα έργα, αλλά ακυρώνονται και τα έργα που είχε σχεδιάσει το ΠΑΣΟΚ. 
     Χαρακτηριστικό παράδειγμα αποτελεί η Ιόνια Οδός, ένας δρόμος που αφορά την ανάπτυξη ολόκληρης της νοτιοδυτικής Ελλάδας. Ενώ ο κύριος Πρωθυπουργός πριν από δέκα μήνες, το Φεβρουάριο διακήρυττε στην Καλαμάτα ότι θα προχωρήσει άμεσα μέχρι τη Μεσσηνιακή πρωτεύουσα, τώρα την ευνουχίζουν. Θα πάει μέχρι τον Πύργο, μας λέει ο κ. Σουφλιάς, επειδή δε συμφέρει τους εργολάβους ιδιώτες. Τι να περιμένουμε άραγε από τα έργα του Κοινοτικού Πλαίσιου Στήριξης, όταν τα περί επιτάχυνσής τους από τη νέα Κυβέρνηση αποτελούν και αποδεικνύονται φρούδες ελπίδες, όταν κινδυνεύουμε να χάσουμε 500.000.000 ευρώ, όπως μας προειδοποίησε η ίδια η Ευρωπαϊκή Επιτροπή; 
     Αγαπητές συναδέλφισσες και συνάδελφοι με το φορολογικό και τον αναπτυξιακό νόμο και τις ρυθμίσεις που περάσατε το καλοκαίρι επιδοτείτε τους μερισματούχους, την παραοικονομία και τις επενδύσεις της «αρπαχτής». Χαρίζετε, κύριε Δούκα, 700.000.000.000 δραχμές στην τριετία στους μερισματούχους και την ίδια στιγμή καταδικάζετε τους δικαιούχους του ΕΚΑΣ να πάρουν αύξηση μισό ευρώ την ημέρα. Αυτή είναι η πολιτική σας και αυτό είναι το κλείσιμο της ψαλίδας που θέλετε να κάνετε; 
     Καθιερώνετε φορολογικού, συντελεστές κατά 10% κάτω από το μέσο όρο της Ευρωπαϊκής Ένωσης, αλλά χωρίς καμία στρατηγική ενίσχυση εκείνων που πραγματικά επενδύουν στην ποιότητα, στην έρευνα, στην καινοτομία. Γι’ αυτούς που δημιουργούν ουσιαστικές ευκαιρίες απασχόλησης. Για τις μικρομεσαίες επιχειρήσεις που αναφέρθηκε πριν επαναφέρετε αυτά που είχατε καταδικάσει, τη συνάφεια, δηλαδή, και μάλιστα μία φορά κάθε χρόνο. Για τους μισθωτούς, τους συνταξιούχους, τους αγρότες και τους ελεύθερους επαγγελματίες ισχύουν άλλα μέτρα και άλλα σταθμά. Γι΄ αυτούς και τις ανάγκες οι πόροι δεν περισσεύουν. Τους ζητάτε αντίθετα να σηκώσουν το τεράστιο βάρος της αύξησης των εσόδων κατά 3,4 δισεκατομμύρια ευρώ μέσα από ακόμη περισσότερους φόρους και μάλιστα έμμεσους φόρους, που πλήττουν όπως γνωρίζετε τα λαϊκά στρώματα.
     Στη θέση της πραγματικής σύγκλισης που δεσμεύτηκε ο Πρωθυπουργός στις προγραμματικές του δηλώσεις ότι θα κάνει πράξη στην ερχόμενη οκταετία, έχουμε μία εισοδηματική πολιτική που δίνει αυξήσεις 3,2%, ενώ πέρσι οι αυξήσεις ήταν της τάξης του 6%. Στη θέση της αναδιανομής και της στήριξης των ασθενέστερων οικονομικά τάξεων έχουμε μία αύξηση των έμμεσων φόρων στα τέλη κυκλοφορίας, στα τσιγάρα και στα ποτά. 
     Δεσμευτήκατε από την άλλη πλευρά για το επίδομα πολύτεκνης οικογένειας με τρία παιδιά. Στον Προϋπολογισμό δεν υπάρχει ούτε ένα ευρώ για την υλοποίηση αυτής σας της δέσμευσης. Μειώνετε μάλιστα κατά 4.000.000 ευρώ τις πιστώσεις για τα επιδόματα οικογενειών με τέσσερα παιδιά.
     Σε ό,τι αφορά τους αγρότες δεσμευτήκατε για αύξηση των αγροτικών συντάξεων κατά 32 ευρώ το μήνα, όμως οι πιστώσεις που έχετε εγγράψει στον Προϋπολογισμό για τον ΟΓΑ, δεν επαρκούν παρά για αυξήσεις μόνο 17 ευρώ το μήνα. Ένα σωστό μέτρο – έλεγε ο κύριος Πρωθυπουργός και το είχε πει πολλές φορές – ήταν η μείωση του ΦΠΑ για την αγορά αγροτικών μηχανημάτων από 18% σε 8%. Αλήθεια, πού βρίσκεται η περίφημη αυτή μείωση; 
     Δεσμευτήκατε, κύριε Υπουργέ, για αύξηση των δαπανών υγείας. Αντί για αύξηση έχουμε μείωση από το 2,8% το 2004 στο 2,77% του ΑΕΠ το 2005. Τα ποσά που προβλέπονται δεν καλύπτουν ούτε τις εφημερίες, πολύ περισσότερο δεν καλύπτουν τις αναγκαίες προσλήψεις για προσωπικό. Για παράδειγμα, το Νοσοκομείο Καλαμάτας  έχει φτάσει σε τραγικά αδιέξοδα από την έλλειψη προσωπικού.
     Αγαπητές συναδέλφισσες και συνάδελφοι, ο Προϋπολογισμός του 2005 είναι στην πραγματικότητα Προϋπολογισμός ύφεσης, Προϋπολογισμός αδιαφάνειας και ακύρωσης δεσμεύσεων. Είναι Προϋπολογισμός που οδηγεί σε ένα μακρύ πολιτικό χειμώνα. Οι βασικές υποθέσεις και οι κεντρικοί του στόχοι, που ήδη αμφισβητούνται από την Ευρωπαϊκή Ένωση, αλλά και από έγκυρους διεθνείς οργανισμούς, παραμένουν μετέωροι. Δεν προσδιορίζονται ούτε διασφαλίζονται τα μέσα της επίτευξής τους.  Φοβάμαι πως πολύ σύντομα θα χρειαστεί να αναθεωρηθεί προς το χειρότερο. Ούτως ή άλλως τα περί ήπιας προσαρμογής ανήκουν στη σφαίρα της εικονικής πραγματικότητας. 
      Για όλα τα παραπάνω καταψηφίζω τον Προϋπολογισμό του 2005, έναν Προϋπολογισμό μονομερούς λιτότητας, διάψευσης των δεσμεύσεων, όξυνσης των ανισοτήτων, αναπτυξιακής και κοινωνικής οπισθοδρόμησης. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε συνάδελφε. 
      Το λόγο έχει ο Υπουργός Αγροτικής Ανάπτυξης, κ. Μπασιάκος. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, θα αρκούσε η αναφορά σε ένα ίσως μέγεθος από τις προβλέψεις του Κρατικού Προϋπολογισμού για αύξηση των δαπανών στο Υπουργείο Αγροτικής Ανάπτυξης κατά 10,6% ή για αύξηση του Προγράμματος Δημοσίων Επενδύσεων του Υπουργείου Αγροτικής Ανάπτυξης κατά 16,6%, για να επιβεβαιωθεί το ιδιαίτερο βάρος που αποδίδει η Κυβέρνηση της Νέας Δημοκρατίας στον αγροτικό τομέα και στην περιφέρεια. Θα έχω την ευκαιρία στην ομιλία μου να αναφερθώ και σε άλλα συγκριτικά στοιχεία που επιβεβαιώνουν αυτόν τον ισχυρισμό. 
      Νομίζω ότι ορισμένες από τις διαπιστώσεις των συναδέλφων της Αντιπολίτευσης είναι άδικες. Ορισμένες απ΄ αυτές είναι σωστές βέβαια και αποδεικνύουν την κρίση στην οποία είχε περιέλθει ο αγροτικός τομέας λόγω της δεκαετούς διακυβέρνησης του ΠΑΣΟΚ. Θέλω να πω ότι ορισμένες από τις αναφορές σε μείωση του αγροτικού εισοδήματος είναι το λιγότερο ανεύθυνες. Δεν υπάρχουν στοιχεία που να επιβεβαιώνουν έναν τέτοιο ισχυρισμό. 
      Εάν θέλουμε να πούμε κάποιες αλήθειες, πρέπει να υπογραμμίσουμε το γεγονός ότι το σύνολο των κοινοτικών κανονισμών που ισχύουν σήμερα και που αφορούν τη διαχείριση συγκεκριμένων προϊόντων, όπως είναι το βαμβάκι, όπως είναι ο καπνός, όπως είναι το ελαιόλαδο όπως είναι το σύνολο των προϊόντων έχουν εγκριθεί από την Κυβέρνηση του ΠΑΣΟΚ και αναγκαστικά εφαρμόζονται από εμάς, έστω και αν έχουμε ζωηρές επιφυλάξεις τις οποίες έχουμε διατυπώσει διαχρονικά με αξιόπιστα στοιχεία. 
      Είμαστε αναγκασμένοι, λοιπόν, να εφαρμόσουμε αυτούς τους δυσμενείς κανονισμούς, όπως είχαμε πάντοτε επισημάνει, και δεν είναι δυνατόν οι Βουλευτές της Αντιπολίτευσης -του τότε κυβερνώντος κόμματος- κατά κύριο λόγο να μας καταλογίζουν ευθύνες γιατί τα αποτελέσματα της εφαρμογής δυσμενών ρυθμίσεων των κοινοτικών κανονισμών έχουν φέρει σε δύσκολη θέση πολλούς από τους αγρότες μας. 
      Πρέπει να τονίσω, κύριοι συνάδελφοι, ότι οι πρώτες και μόνο ρυθμίσεις στα πλαίσια της Ευρωπαϊκής Ένωσης που εγκρίθηκαν τον Απρίλιο του τρέχοντος έτους, του 2004, από τον κ. Τσιτουρίδη και εμένα ως βασικούς διαπραγματευτές στα πλαίσια του Συμβουλίου Υπουργών Γεωργίας μετά από την καθοριστική σημασίας παρέμβαση του Πρωθυπουργού κ. Καραμανλή στο πρώτο Συμβούλιο Κορυφής του Μαρτίου και που αφορούν το βαμβάκι, το λάδι και τον καπνό, θα εφαρμοστούν καλώς ή κακώς από το 2006. 
      Είναι πολύ θετικές αυτές οι ρυθμίσεις, γιατί όπως είχαμε επισημάνει και τότε, επτά από τους στόχους μας έχουν εκπληρωθεί. Θέσαμε επτά συγκεκριμένους στόχους για τα τρία αυτά προϊόντα, για τις τρεις αυτές κοινοτικές ρυθμίσεις και πετύχαμε και στα επτά σημεία. Αυτή είναι η διαφορά πολιτικής, αυτή είναι η διαφορά των επιπτώσεων που θα τις ζήσουμε προφανώς μετά το 2006.
      Θέλω εδώ να σας πω ότι η Κυβέρνηση της Νέας Δημοκρατίας έθεσε συγκεκριμένους στόχους από το Μάρτιο μετά την εκλογική νίκη. Οι στόχοι αυτοί ήταν να διαχειριστούμε σωστά αυτήν τη χρονιά που απεδείχθη ιδιαίτερα δύσκολη –πραγματικά από τις δυσκολότερες χρονιές- αφού είχαμε βεβαιωμένη υπερπαραγωγή και είχαμε και συμπίεση των τιμών εξ αυτού του λόγου. Ανάλογα φαινόμενα έχουν παρατηρηθεί, όπως είναι γνωστό, στο σύνολο των χωρών του Νότου, της μεσογειακής λεκάνης, αφού οι καιρικές συνθήκες αλλά και άλλοι παράγοντες οδήγησαν σε υπερπαραγωγή και συμπιέστηκαν οι τιμές. Αυτά, λοιπόν, τα σοβαρά προβλήματα πιστεύω ότι τα αντιμετωπίσαμε με σημαντική επιτυχία, αν σκεφτεί κανείς ότι για πολλά από αυτά τα προϊόντα το τελικό εισόδημα θα είναι μεγαλύτερο. 
      Το λέω αυτό, κύριοι συνάδελφοι, διότι έχει σημασία να εξηγήσουμε στον ελληνικό λαό και στους αγρότες ότι το εισόδημα των αγροτών προέρχεται κυρίως από τρεις παράγοντες. Ο ένας παράγοντας είναι η διαφύλαξη των κοινοτικών ενισχύσεων, που παρά τις δυσμενείς κοινοτικές ρυθμίσεις που απεδέχθη η προηγούμενη κυβέρνηση, χάρη στην προνοητικότητα του Κωνσταντίνου Καραμανλή όταν ενέταξε τη χώρα στην ΕΟΚ φθάνουν ετησίως το 1.100.000.000.000 δραχμές και αποτελούν περίπου το μισό εισόδημα των αγροτών. 
      Τώρα απευθύνομαι στους συναδέλφους του Κομμουνιστικού Κόμματος Ελλάδος και τους λέω ότι εάν δεν είχαμε αυτήν την πολύ σημαντική οικονομική στήριξη από την Ευρωπαϊκή Ένωση, δεν θα μπορούσαμε να στηρίξουμε –από εθνικούς πόρους προφανώς- το μισό αγροτικό εισόδημα. 
      Αυτό, λοιπόν, το αγροτικό εισόδημα αποτελεί ένα βασικό παράγοντα για τη στήριξη του αγρότη. Οι άλλοι δύο παράγοντες είναι οι τιμές που πρέπει να είναι ικανοποιητικές –αλλά αυτός ο παράγων εξαρτάται από την ικανότητα ανταγωνιστικότητας της ελληνικής γεωργίας- και η δυνατότητα διακίνησης των προϊόντών μας και διάθεσης αυτών με ικανοποιητικούς όρους στην εσωτερική και διεθνή αγορά. 
      Η Κυβέρνησή μας, λοιπόν, έθεσε βασικούς στόχους και προσπάθησε την περίοδο του εννεαμήνου που διανύσαμε, να βελτιώσει τη διαχείριση των κοινοτικών κανονισμών αξιοποιώντας το σύνολο των δυνατοτήτων που παρέχονται από αυτούς τους κανονισμούς, πάντοτε σε απόλυτη ταύτιση, σε συνεργασία και με ευρύτατο διάλογο και συναπόφαση με όλους τους αρμόδιους φορείς των αγροτών, με τους οποίους είχαμε πολύωρες –εκατοντάδες, θα έλεγα- συσκέψεις, είτε κατά νομό είτε κατά προϊόν. Προσπάθησε να διαχειριστεί καλύτερα το σύστημα καταβολής επιδοτήσεων και αποζημιώσεων που για πρώτη φορά έχουν καταβληθεί τόσο γρήγορα. 
      Εγώ πραγματικά είμαι περήφανος ως Υπουργός αυτού του πολύ κρίσιμου και δύσκολου Υπουργείου. Θα ήθελα να βεβαιώσω το Σώμα ότι οι κοινοτικές ενισχύσεις αυτήν την περίοδο είναι υπερδιπλάσιες σε σχέση με την αντίστοιχη περσινή ημερομηνία. Και επικαλούμαι συγκεκριμένα στοιχεία είτε για το βαμβάκι, όπου έχουμε αύξηση κατά 130% σε σχέση με πέρυσι, είτε για το σκληρό σιτάρι και το καλαμπόκι, όπου οι στρεμματικές ενισχύσεις δόθηκαν για πρώτη φορά αρχές Δεκεμβρίου, όταν άλλες χρονιές εδίδοντο Φεβρουάριο ή Μάρτιο χάρη στη δανειακή διευκόλυνση από την Αγροτική Τράπεζα.
      Έτσι, διακόσιες τριάντα δύο χιλιάδες παραγωγοί εισέπραξαν 102.000.000.000 φέτος στις 7 Δεκεμβρίου. Όσον αφορά στα αιγοπρόβατα, δόθηκαν στις 7 Δεκεμβρίου 12,5 εκατομμύρια ευρώ έναντι μισού περίπου εκατομμυρίου ευρώ την αντίστοιχη περυσινή ημερομηνία, δηλαδή, μιλούμε για τριάντα πέντε φορές παραπάνω επιδοτήσεις την ίδια ημερομηνία. Η καταβολή επιδοτήσεων στον καπνό ήταν είκοσι μέρες νωρίτερα από πέρυσι ή για τα άλλα προϊόντα, όπως είναι το ρύζι, μιλάμε για προκαταβολή 50% και με εξόφληση στις 20 Δεκεμβρίου –αύριο δηλαδή κιόλας- στους είκοσι πρώτους νομούς. 
      Αυτό ήταν κάτι το οποίο μπορούσαμε να επιτύχουμε, ακριβώς γιατί ενεργοποιήσαμε το σύνολο των κρατικών υπηρεσιών, ακριβώς γιατί συνεργαστήκαμε –και πιέσαμε, θα έλεγα- τους φορείς που είναι αρμόδιοι για τους ελέγχους σε περιφερειακό επίπεδο, όπως είναι και οι Ενώσεις Αγροτικών Συνεταιρισμών, όπως είναι η Ελαιουργική όταν μιλούμε για το λάδι ή όπως είναι οι Διευθύνσεις Αγροτικής Ανάπτυξης, όταν μιλάμε για έγκριση ορισμένων καθεστώτων, των Νομαρχιακών Αυτοδιοικήσεων, για να υπάρξει ταχύτερη καταβολή των επιδοτήσεων. 
      Είμαι ευτυχής, διότι εξασφαλίσαμε αυτήν τη στιγμή να μην υπάρχει στον ΟΠΕΚΕΠΕ, στον αρμόδιο φορέα πληρωμών του Υπουργείου Αγροτικής Ανάπτυξης, ούτε ένας εκκρεμής φάκελος. Για το ελαιόλαδο, για παράδειγμα, το οποίο το βρήκαμε σε μεγάλη κρίση λόγω της κακής προβληματικής διαχείρισης του 2002-2003, φτάσαμε σε σημείο να δανειστούμε από την Αγροτική Τράπεζα και να εξοφλήσουμε περίπου εκατό χιλιάδες αγρότες. 
      Αυτές ήταν οι εκκρεμότητες που πήραμε από το Μάρτιο, όταν ανάλογος αριθμός εκκρεμοτήτων υπάρχει σήμερα. Είναι βέβαιο ότι εάν ενεργοποιηθούν οι αρμόδιοι περιφερειακοί φορείς, ακόμη και οι υπόλοιποι εκατόν τριάντα χιλιάδες ελαιοπαραγωγοί που περιμένουν την επιδότηση αυτής της χρήσης, θα πληρωθούν άμεσα. 
      Είναι πολύ σημαντικό ότι τριακόσιες τριάντα χιλιάδες ελαιοπαραγωγοί, δηλαδή, το 70% του συνόλου των ελαιοπαραγωγών της χώρας, έχουν εισπράξει για πρώτη φορά τόσο γρήγορα τις επιδοτήσεις τους ύψους τετρακοσίων δραχμών κατά κιλό. Αυτό το λέω επανερχόμενος στην προβληματική χρήση του 2002-2003, για να εξηγήσω ότι σ΄ αυτήν τη χρήση είχαν εξαντληθεί οι κοινοτικοί πόροι που αφορούσαν τις προκαταβολές και παρέμεναν απλήρωτοι εκατό χιλιάδες αγρότες και άλλες σαράντα πέντε χιλιάδες περιπτώσεις, λόγω δυσλειτουργίας του όλου συστήματος. Και δανειστήκαμε, αγαπητοί συνάδελφοι, ένα ποσό ύψους τριάντα δισεκατομμυρίων δραχμών για να εξοφλήσουμε αυτούς οι οποίοι εδικαιούντο επιδοτήσεις και τους οποίους η προηγούμενη Κυβέρνηση –μπορεί και συνειδητά λόγω των εκλογών- δεν είχε εξοφλήσει. 
      Αυτά τα συγκριτικά μεγέθη, τα οποία παραθέτω στο Σώμα, έχουν μεγάλη σημασία, εάν σκεφτεί κανείς ότι πέρυσι ήταν προεκλογική περίοδος και προφανώς η Κυβέρνηση είχε κάθε λόγο να επιταχύνει την καταβολή των επιδοτήσεων, ακριβώς για να κλείσει μέτωπα και να ικανοποιήσει τους αγρότες εν όψει και των επικείμενων τότε εκλογών. 
      Όμως, αντίστοιχη εικόνα της επίσπευσης της καταβολής των επιδοτήσεων για τη στήριξη του εισοδήματος των αγροτών, οι οποίοι αντιμετωπίζουν κρίση ετών, έχουμε και στο θέμα των αποζημιώσεων του ΕΛΓΑ, αλλά και της καταβολής των εθνικών ενισχύσεων του ΠΣΕΑ. Σε αυτό το σημείο γίνεται μία ηθελημένη σύγχυση, διότι δυστυχώς συγχέουμε τις αποζημιώσεις του ΕΛΓΑ με τις εθνικές ενισχύσεις του ΠΣΕΑ. 
      Με την ευκαιρία αυτή, θα ήθελα να εξηγήσω τη διαφορά που υπάρχει. Ο ΕΛΓΑ αποζημιώνει την παραγωγή και μόνο. Σε αυτό το θέμα τηρείται απαρέγκλιτα το τρίμηνο στην καταβολή των αποζημιώσεων από τη συγκομιδή, όπως είχαμε επισημάνει ρητά στο κυβερνητικό μας πρόγραμμα, και όχι από την εκδήλωση του φυσικού φαινομένου και της καταστροφής, όπως ηθελημένα διαστρεβλώνεται και παρουσιάζεται από ορισμένες πλευρές της Αντιπολίτευσης. Το τρίμηνο τηρείται απαρέγκλιτα με δύο μόνο εξαιρέσεις, όπου έχουμε καθυστέρηση ολίγων εβδομάδων. Για ποιους λόγους; 
      Ο πρώτος λόγος αφορά τον περονόσπορο του αμπελιού που είναι ένας καινούργιος κίνδυνος, ο οποίος μπήκε για πρώτη φορά φέτος στον κανονισμό του ΕΛΓΑ και αποζημιώνει αρκετούς, χιλιάδες αγρότες που υπέστησαν αυτήν την ζημιά. 
      Η δεύτερη περίπτωση αφορά το κλαδοσπόρι του ροδακίνου πολλών νομών της Μακεδονίας που, με πρόταση και συναδέλφων της Αντιπολίτευσης, καθυστέρησε επίτηδες η εκτίμηση των ζημιών, για να υποχρεωθούν οι μεταποιητές να παραλάβουν και να αποδεχθούν συγκεκριμένη ποσότητα ροδάκινου λόγω της υπερπαραγωγής που παρατηρήθηκε φέτος. 
      Κύριοι συνάδελφοι, αυτές οι εξοφλήσεις θα γίνουν τις επόμενες εβδομάδες, αλλά νομίζω ότι είναι απαράδεκτο να διαστρεβλώνουν την κατάσταση οι ίδιοι οι συνάδελφοι, που ζητούσαν την καθυστέρηση των ελέγχων και της καταβολής των αποζημιώσεων λόγω της αναγκαίας πίεσης στους μεταποιητές, και να κατηγορούν την Κυβέρνηση, γιατί καθυστέρησε για λίγες εβδομάδες την καταβολή των αποζημιώσεων.
      Επανέρχομαι στη διάκριση με τα ΠΣΕΑ. Πρέπει να σας πω ότι τα ΠΣΕΑ προϋποθέτουν έγκριση από την Ευρωπαϊκή Ένωση της καταβολής αυτών των εθνικών ενισχύσεων, όπως είχε αποφασίσει η προηγούμενη Κυβέρνηση. Προϋποθέτουν, ακόμα, τήρηση ορισμένων διαδικασιών και την αποκατάσταση των ζημιών του φυτικού κεφαλαίου και της υποδομής, όπως προβλέπουν οι συγκεκριμένοι κανονισμοί και οι υπουργικές αποφάσεις. 
      Αυτή, λοιπόν, η χρονοβόρα διαδικασία των τριών ετών, και όχι των τριών μηνών, που είχε παρατηρηθεί στο παρελθόν, γίνεται προσπάθεια σε συνεργασία με τα αρμόδια κοινοτικά όργανα και τον Επίτροπο, τον κ. Φίσερ, που είχαμε συναντήσει αρχικά μαζί με τον κ. Τσιτουρίδη, αλλά και με την κ. Μπόελ, η οποία τώρα τον αντικατέστησε, να μας επισπευσθούν ακόμα περισσότερο. Καταρτίστηκε ένας συγκεκριμένος κανονισμός, ο οποίος προβλέπει κατευθυντήριες γραμμές για την καταβολή εθνικών ενισχύσεων των ΠΣΕΑ, έστω και αν δεν έχουμε καταθέσει το σύνολο των δικαιολογητικών, ώστε να επιτύχουμε την έγκριση της καταβολής των εθνικών ενισχύσεων στους πληγέντες αγρότες για το φυτικό κεφάλαιο και την υποδομή. 
      Θα πρέπει να παραθέσω στο Σώμα τα συγκριτικά στοιχεία, για να αντιληφθείτε το μέγεθος της προόδου που έχει σημειωθεί στην καταβολή των αποζημιώσεων. Φέτος καταβλήθηκαν 536.000.000 ευρώ. Έχουμε, δηλαδή, αύξηση κατά 34% σε σχέση με τις περσινές και προπέρσινες αποζημιώσεις και εθνικές ενισχύσεις από τον ΕΛΓΑ και τα ΠΣΕΑ αντίστοιχα. Αυτό το ποσό προέρχεται κυρίως από κρατικές ενισχύσεις από τον Κρατικό Προϋπολογισμό και από δανεισμό της Αγροτικής Τράπεζας. 
      Κύριοι συνάδελφοι, θα πρέπει να γνωρίζετε ότι οι αγρότες εισφέρουν 100.000.000 ευρώ κατ’ έτος και εισπράττουν ως αποζημιώσεις 536.000.000 ευρώ. Δηλαδή, οι αγρότες πληρώνουν με τις εισφορές τους λιγότερο και από το 20% των συνολικών δαπανών για αποζημιώσεις και εθνικές ενισχύσεις. Γι’ αυτόν το λόγο, δεν είναι σωστό οι αγρότες να παραπονούνται ορισμένες φορές ότι πληρώνουν εισφορές και ότι δεν ανταποκρίνεται η αποζημίωση σε αυτό το οποίο πληρώνουν, γιατί υπάρχει υπερπενταπλάσια κάλυψη αποζημιώσεων και εθνικών ενισχύσεων από τον ΕΛΓΑ.
      Νομίζω ότι είναι πολύ σημαντικό ότι σε μία κρίσιμη περίοδο, όταν οι εκκρεμότητες από το παρελθόν ήταν πάρα πολλές, όταν σε κάθε γωνιά της χώρας υπήρχαν προβλήματα μεγάλων καθυστερήσεων στις αποζημιώσεις, η Κυβέρνηση της Νέας Δημοκρατίας, παρά το ότι εφάρμοσε έναν προβληματικό προϋπολογισμό κατά την τρέχουσα χρονιά, βρήκε την ευκαιρία, ακόμα και με δανεισμό από την Αγροτική Τράπεζα, να ανταποκριθεί στις υποχρεώσεις και στις ανάγκες των αγροτών και να πληρώσει τα ποσά που πλήρωσε.
      Θα πρέπει να αναφερθώ και σε άλλα θετικά μεγέθη, όπως είναι η πορεία του Γ΄ Κοινοτικού Πλαισίου Στήριξης. Εδώ έχουμε μία εντυπωσιακή βελτίωση των μεγεθών στα προγράμματα αγροτικής ανάπτυξης του Υπουργείου. Σας επισημαίνω ότι το βασικό πρόγραμμα του Υπουργείου, που είναι το πρόγραμμα «Αγροτική Ανάπτυξη-Ανασυγκρότηση της υπαίθρου» παρουσιάζει σημαντική βελτίωση.
    Το παραλάβαμε στο 22,5%. Τέσσερα χρόνια λοιπόν ΠΑΣΟΚ 22,5%. Και άρκεσαν εννέα μήνες της Νέας Δημοκρατίας να το ανεβάσουμε πάνω από 30% και να καλυφθεί ο κανόνας ν+2 ώστε να μην υπάρχει κανένας κίνδυνος απώλειας.
    Να αναφερθώ και στο πρόγραμμα της αλιείας όπου από το 21,5% που παραλάβαμε –τέσσερα χρόνια ΠΑΣΟΚ- το φθάσαμε στο 35% και καλύψαμε και εκεί τον κανόνα ν+2. 
    Έχουμε και το πρόγραμμα «LEADER» που το παραλάβαμε στο 9% με τέσσερα χρόνια ΠΑΣΟΚ και το φθάσαμε στο 20%. Αυτό ενδεχομένως να παρουσιάσει κάποιο πρόβλημα, αλλά αντιλαμβάνεσθε ότι ακόμα και ο ρυθμός βελτίωσης που παρουσίασε επί Νέας Δημοκρατίας πάνω από 100% αύξηση των απορροφήσεων στο εννεάμηνο και μόνο του 2004, δίνει το μέγεθος της προσπάθειας, της πίεσης που ασκήσαμε και το αποτέλεσμα που φέραμε.
    Πρέπει ακόμα να τονίσω ότι εξασφαλίστηκαν 360.000.000 ευρώ πρόσθετοι πόροι για την ενίσχυση των προγραμμάτων της αγροτικής ανάπτυξης και ανασυγκρότησης της υπαίθρου. Και είμαι υπερήφανος γιατί το πρόγραμμα αυτό του Υπουργείου Αγροτικής Ανάπτυξης είναι εκείνο το οποίο εγκρίθηκε ως αναθεώρηση από τα αρμόδια κοινοτικά όργανα πρώτο απ΄ όλα τα άλλα προγράμματα και είναι το πρώτο σε νομικές δεσμεύσεις πρόγραμμα της χώρας. Και αυτό δείχνει το μέγεθος της προσπάθειας για την ανάπτυξη της υπαίθρου το οποίο καταβάλλεται με απόλυτη επιτυχία από την Κυβέρνηση της Νέας Δημοκρατίας.
    Ας έλθω στο πολύ σημαντικό θέμα που αντιμετωπίζουν τον τελευταίο καιρό οι αγρότες, δηλαδή το πρόβλημα της υπερπαραγωγής και της εξ αυτού του λόγου συμπίεσης των τιμών. Αυτό το πρόβλημα, αγαπητοί συνάδελφοι, παρατηρείται περιοδικά. Είναι γνωστό ότι κανείς δεν μπορεί να προβλέψει αν θα έχουμε υπερπαραγωγή ή θα έχουμε μειωμένη παραγωγή. Όταν έχουμε μειωμένη παραγωγή έχουμε την αύξηση των ζημιών, γι’ αυτό και πληρώνουμε αυτά από το παρελθόν λόγω του ότι είχαν σημειωθεί ζημιές, αλλά είναι ένα πρόβλημα το οποίο παρατηρείται γενικότερα διεθνώς. Και κατηγορούν πολλοί την Κυβέρνηση ότι ευθύνεται για τις αθρόες εισαγωγές, όπως λένε, από το εξωτερικό.
    Εδώ θέλω να παρατηρήσω, κυρίως στους συναδέλφους της Αξιωματικής Αντιπολίτευσης, ότι οι εισαγωγές ενθαρρύνθηκαν λόγω συγκεκριμένων κανονισμών που αποδέχθηκε ο κ. Παπανδρέου ως Υπουργός Εξωτερικών το 2001 και το 2003, όταν μειώθηκαν οι δασμοί και όταν ενθαρρύνθηκε η εισαγωγή από τρίτες χώρες συγκεκριμένων προϊόντων. Και παρά το ότι είχαμε αυξημένες εισαγωγές στο παρελθόν, επί Κυβερνήσεως Νέας Δημοκρατίας τα στοιχεία για να αναφέρω μόνο το σκληρό σιτάρι ως ενδεικτικό προϊόν λένε ότι οι εισαγωγές μειώθηκαν. Είχαμε συγκεκριμένα το πρώτο εξάμηνο του 2004 εκατόν ογδόντα πέντε χιλιάδες τόνους σιτηρών εισαγωγή από τρίτες χώρες και το ίδιο εξάμηνο επί ΠΑΣΟΚ το 2003 είχαμε τετρακόσιες έντεκα χιλιάδες τόνους. Περί ποιας διευκόλυνσης εισαγωγών από τη Νέα Δημοκρατία ομιλούν οι κύριοι συνάδελφοι;
    Και βέβαια πρέπει να τονίσουμε ότι το φαινόμενο των εισαγωγών οφείλεται σε έναν και μόνο λόγο, ότι δηλαδή οι τιμές σε άλλες χώρες είναι χαμηλότερες ακόμη και από τις δικές μας, διότι διαφορετικά δεν υπάρχει κανένα κίνητρο εισαγωγής ενός προϊόντος αν εκεί η τιμή του είναι μεγαλύτερη. Η τιμή του, λοιπόν, είναι μικρότερη είτε αυτό αφορά τρίτη χώρα είτε αφορά χώρα της Ευρωπαϊκής Ένωσης. Μάλιστα, όπως πολύ σωστά λέτε, συνδέεται και με την ποιότητα, διότι είχαμε και ορισμένα προϊόντα με προβληματική ποιότητα λόγω συγκεκριμένων παραγόντων. Μη μας παραθέτουν, λοιπόν, παραδείγματα στα οποία τα στοιχεία τους διαψεύδουν. 
    Και ειδικά επειδή έγινε μια αναφορά σε μερικά προϊόντα, όπως την πατάτα και το κρεμμύδι, γνωρίζουμε όλοι και εγώ ως παραγωγός πατάτας και κρεμμυδιού ξέρω από την ιδιαίτερη περιοχή μου τη Θήβα ότι πέντε χρόνια πετάμε την πατάτα και το κρεμμύδι και μία χρονιά περιμένουμε να πάρουμε τιμή. Και αυτή η εξέλιξη είναι συνάρτηση όχι μόνο της υπερπαραγωγής, αλλά και του τρόπου διάθεσης. Αν συμπίπτουν οι παραγωγές σε συγκεκριμένη χρονική περίοδο, προφανώς οι τιμές συμπιέζονται. Άρα, λοιπόν, υπάρχουν συγκεκριμένα προϊόντα και αναφέρομαι και στην πατάτα και στο κρεμμύδι όπου έχουμε ραγδαία αύξηση των τιμών σε σχέση με τις αρχικές προβληματικές πράγματι τιμές. 
    Άρα, λοιπόν, αυτά δεν παρέχονται ως παραδείγματα για να πειστεί ο ελληνικός λαός και οι αγρότες ότι ξαφνικά εννέα μήνες άρκεσαν ώστε να έρθουν τα πάνω κάτω, η γεωργία να αντιμετωπίσει τεράστιο πρόβλημα και ειδικότερα οι παραγωγοί αυτών των προϊόντων να αντιμετωπίζουν μια κρίση. 
    Πρέπει δε ακόμα να σας πω ότι γι’ αυτά τα προϊόντα στα οποία αναφέρεσθε, δεν υπάρχει κοινοτική στήριξη. Ούτε η πατάτα ούτε το κρεμμύδι, έχουν κοινοτική στήριξη, όπως και άλλα προϊόντα. 
    Φέτος πράγματι είχαμε υπερπαραγωγή –το αναφέρω απλώς για την ενημέρωση των Ελλήνων που μας ακούν- και στη βιομηχανική ντομάτα και στο ροδάκινο και στο σιτάρι και στο ρύζι και στο καλαμπόκι και στο σταφύλι και σε μια σειρά άλλα προϊόντα. Και η κρίση που αντιμετωπίζουμε ανάγεται σ’ αυτό. 
	Εμείς εξαντλήσαμε κάθε περιθώριο φυτοϋγειονομικών και ποιοτικών ελέγχων τόσο στην εισαγωγή, όσο και στη διακίνηση. Είναι μία θεμιτή διαδικασία για την οποία πολλές φορές κατηγορηθήκαμε από εισαγωγείς ή από πρέσβεις άλλων χωρών γι’ αυτό το ζήτημα, γιατί εξαντλήσαμε με αυστηρότητα κάθε διάταξη, κάθε διαδικασία και κάθε δυνατότητα παρεμπόδισης –με θεμιτό τρόπο όμως- των εισαγωγών από τρίτες χώρες. Όμως, από το σημείο αυτό μέχρι το να λένε εκπρόσωποι της Αξιωματικής Αντιπολίτευσης που άσκησαν την εξουσία, που βρέθηκαν στην κυβέρνηση, ότι πρέπει να εμποδίσουμε τις εισαγωγές, υπάρχει πολύ μεγάλη απόσταση. 
	Πρέπει να αντιληφθούμε ότι η Ευρωπαϊκή Ένωση στηρίζει με συγκεκριμένες κοινοτικές εισροές τα προϊόντα μας, αλλά απαγορεύει κάθε εθνική στήριξη. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
	Τελειώνω μ’ αυτό, κυρία Πρόεδρε. Λέει: «Θα σας δίνω το μισό σας εισόδημα από κοινοτικές επιδοτήσεις, αλλά απαγορεύεται να δώσετε εθνικές ενισχύσεις». Αυτές, πέραν των άλλων, συνεπάγονται υψηλά κοινοτικά πρόστιμα, πολύ μεγαλύτερα από το ποσό της εθνικής ενίσχυσης και αποδυναμώνουν τη διαπραγματευτική μας ικανότητα τώρα που δίνουμε σημαντικές μάχες στις Βρυξέλλες. Τις δίνουμε μαζί με τους συναδέλφους μας Υπουργούς που έχουμε ομοειδή προβλήματα, της Γαλλίας που συνάντησα προχθές, της Ιταλίας, της Ισπανίας, της Πορτογαλίας και όλων των χωρών για να επιτύχουμε σημαντικότερη, ουσιαστικότερη στήριξη του αγροτικού εισοδήματος μέσω της βελτίωσης των κοινοτικών ενισχύσεων. 
	Αυτή είναι η απάντηση σε όσους μιλούν για εθνικές ενισχύσεις. Ποτέ η Νέα Δημοκρατία, κύριοι συνάδελφοι, δεν είπε για το βαμβάκι «όλα τα κιλά, όλα τα λεφτά». Να βρουν δήλωση του κ. Τσιτουρίδη, του Μπασιάκου ή του κ. Κοντού, που έχουμε απόλυτη συνεργασία και που έχουμε απόλυτη ταύτιση σε θέσεις, που να λέει κάτι τέτοιο. Όμως, μη έχοντας επιχειρήματα, προσπαθείτε με ψεύδη να παραπληροφορήσετε. 
	ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ να ολοκληρώσετε.
	ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τελειώνω, κυρία Πρόεδρε.
      Για το θέμα του βάμβακος, μιας και είναι κρίσιμο και επίκαιρο, θέλω να πω ότι σε όλες τις αποφάσεις μέχρι σήμερα καθ’ όλη τη διαδικασία διαχείρισης του κανονισμού για το βαμβάκι, φέτος έχουμε την απόλυτη συμφωνία της μεγάλης πλειοψηφίας ή ομοφωνία των φορέων. Αυτό θα κάνουμε και τις επόμενες μέρες που θα έχουμε μία σύσκεψη την Τετάρτη με τα νέα δεδομένα κατά πλειοψηφία, με απόλυτα δημοκρατικό τρόπο, που ήταν άγνωστος στην κυβέρνηση του ΠΑΣΟΚ, να επιλύσουμε τα προβλήματα και να πάρουμε αποφάσεις οι οποίες θα τύχουν της στήριξης όλων.
	Κυρία Πρόεδρε, θέλω να καταλήξω με μία αναφορά ότι στις αρχές του χρόνου θα καταθέσουμε ένα συγκεκριμένο πολυνομοσχέδιο μετά από συγκεκριμένη και εκτενή συζήτηση και μετά από διάλογο με τους αρμόδιους φορείς, για να προσαρμοστούμε στη νέα ΚΑΠ, αφού ήδη αύριο-μεθαύριο υπογράφουμε την απόφαση για τα νέα μέτρα (πολλαπλή συμμόρφωση, δυναμική διαφοροποίηση), ώστε από την πρώτη του έτους να είμαστε πανέτοιμοι να εφαρμόσουμε με επιτυχία τη νέα Κοινή Αγροτική Πολιτική.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Μανώλης.
	ΙΩΑΝΝΗΣ ΜΑΝΩΛΗΣ: Κυρίες και κύριοι συνάδελφοι, οι συνάδελφοι της Αντιπολίτευσης θεωρώντας ότι η καλύτερη άμυνα είναι η επίθεση –αυτά τα ξέρει καλά ο coach κ. Ιωαννίδης- επιχειρούν σήμερα από κατηγορούμενοι να παρουσιαστούν ως κατήγοροι. Βεβαίως, θέλουν να ξεχάσουν ένα παρελθόν που έχουν. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Είκοσι χρόνια είναι πολλά, πάρα πολλά, κούρασαν τον ελληνικό λαό. Κουράστηκε ο ελληνικός λαός να βλέπει τις ίδιες φάτσες στα κανάλια, τις ίδιες φάτσες Υπουργών, γι’ αυτό και τις καταδίκασε, αγαπητοί συνάδελφοι, και τις καταδίκασε πρόσφατα. Αυτό δεν το καταλάβατε και καλά κάνετε και δεν το καταλαβαίνετε γιατί όταν τα ίδια πρόσωπα βγαίνουν να το παίζουν κατήγοροι, αυτό μας κάνει πολύ καλό και πρέπει να το καταλάβετε κάποια στιγμή. Λες και δεν έχετε παρελθόν, λες και πέσατε από τον Άρη σ’ αυτήν την Αίθουσα του Κοινοβουλίου και αρχίσατε να μας κατηγορείτε γι’ αυτά που κάνατε εσείς εδώ και είκοσι χρόνια. Μας εγκαλείτε για ό,τι κάνατε εσείς, για ό,τι κακό κάνατε, γιατί δυστυχώς κάνατε πολύ μεγάλο κακό στην ελληνική κοινωνία. 
      Θα κάνω μόνο μερικές αναφορές. Υποστηρίζατε ότι η ανεργία στην Ελλάδα πέφτει και τη ρίξατε στο 8,6% και ξαφνικά η ανεργία παρουσιάζεται στο 11,3% για το πρώτο τρίμηνο του 2004. Είχατε μάθει καλά να κάνετε τις κομπίνες και τις αλχημείες σας. Βάζατε τη Στατιστική Υπηρεσία να βγάζει το δείγμα με βάση την απογραφή του 1991, λες και δεν έγινε το 2001 απογραφή. 
    Για σας δεν έγινε. Έτσι σας βόλευε. 
    Μιλούσατε για μια πολύ ισχυρή οικονομία. Τα ακούσατε από τον κ. Δούκα τι οικονομία παραδώσατε. Ελλείμματα, χρέη μεγάλα. Το ΠΑΣΟΚ ισχυριζόταν ότι είναι το κόμμα του μη προνομιούχου ΄Ελληνα όλα αυτά τα χρόνια, το σοσιαλιστικό κόμμα. Να σας θυμίσω τι πετύχατε γι’ αυτούς τους συμπολίτες μας; Το 20% των Ελλήνων ζουν κάτω από τα όρια της φτώχειας σήμερα. Και δεν έγιναν ξαφνικά φτωχοί στις 7 Μαρτίου, γιατί αυτό θέλετε εσείς να παρουσιάσετε. Τους κάνατε εσείς φτωχούς. Τους εγκαταλείψατε στο έλεος του Θεού. 
    Ο κ. Σημίτης παραμονές των προηγούμενων εκλογών  μιλούσε για σύνταξη 152.000 δραχμών, γιατί τότε ο κ. Καραμανλής είχε μιλήσει για 150.000 και εσείς πλειοδοτήσατε και το πήγατε 152.000. Σήμερα όμως υπάρχουν συντάξεις ακόμα 100.000 δραχμών, γιατί εσείς τους οδηγήσατε εκεί αυτούς τους συνταξιούχους. 
    Διευρύνατε τις κοινωνικές ανισότητες. Πράγματι κάνατε αναδιανομή του εισοδήματος, αλλά όχι υπέρ των χαμηλών στρωμάτων, αλλά υπέρ των ολίγων. Και αυτό το κάνατε μέσω του Χρηματιστηρίου. Βάλατε το χέρι στην τσέπη του αγρότη, του μικρομεσαίου, του συνταξιούχου στις οικονομίες του και δώσατε τα χρήματά του στους εκλεκτούς, τους ολίγους. Παγιδεύσατε όλους αυτούς, τους βάλατε να εναποθέσουν τις οικονομίες τους στο χρηματιστήριο και μέσα σε κάποιους μήνες τα λεφτά έκαναν φτερά. Μετά είχατε το θράσος να βγείτε και να πείτε, ας πρόσεχαν, γιατί σας άκουσαν. 
    Χτίσατε νέα οικονομικά τζάκια από το πουθενά και τα στηρίξατε μέχρι τέλους. Χαρίσατε εκατοντάδες δισεκατομμύρια σε δικούς σας μεγαλοεπιχειρηματίες. Σας ανάγκασαν να βάλετε τον ΟΤΕ να κάνει επενδύσεις σε χώρες που οι ίδιοι είχαν πουλήσει υλικά -και οι χώρες αυτές δεν είχαν χρήματα να τους δώσουν- για να πάρουν τα λεφτά τους και σας υποχρέωναν στις συμβάσεις να βάλετε και παραγράφους ότι μαζί με την επένδυση που γίνεται εκεί υποχρεούνται να πάρουν από συγκεκριμένες εταιρείες συγκεκριμένο υλικό. 
    Επίσης ξεπουλήσατε και τη «SOFTEX». Ως γραμματέας της ΓΣΕΕ όσες φορές πήγα στον κ. Χριστοδουλάκη ή στον κ. Τσοχατζόπουλο, με τους εργαζόμενους της «SOFTEX» σήκωναν τα χέρια ψηλά και έλεγαν μας δένει χειροπόδαρα η σύμβαση που υπέγραψε η κ. Διαμαντοπούλου. Κατάντησε να κλείσει η επιχείρηση αυτή γιατί δεν έκανε τις επενδύσεις που υποτίθεται ότι έπρεπε να κάνει, απέλυσε όλους τους εργαζόμενους και από τα οικόπεδα που πούλησε εισέπραξε πολύ περισσότερα χρήματα απ’ αυτά που έδωσε για να πάρει την επιχείρηση. 
    Μόλις προχθές, πριν φύγετε από την κυβέρνηση κάνατε και ένα άλλο έγκλημα που δείχνει πώς σκέπτεσθε. Δείχνει αν είσαστε κόμμα του λαού ή κόμμα των ολίγων. Χαρίσατε 200.000.000.000 δραχμές σε μεγάλη ιδιωτική τράπεζα. Και αυτό δεν μπορείτε να το αρνηθείτε. Σας έχω προκαλέσει πολλές φορές. Και δεν τα χαρίσατε από τα δικά σας λεφτά ή από τον προϋπολογισμό, αλλά τα φορτώσατε στο ΙΚΑ, στις πλάτες του χαμηλοσυνταξιούχου, αυτόν που έχετε καταδικάσει να παίρνει σύνταξη 300 ευρώ. Του φορτώσατε έτσι 200.000.000.000 με αποτέλεσμα να έχουμε πρόβλημα στο ΙΚΑ. 
    Αυτά είναι όλες αλήθειες και θα παρακαλέσω όποιος έχει αντίρρηση να διαφωνήσει. 
    Σοσιαλιστικό κόμμα άκουγα τόσα χρόνια και διαπίστωνα όταν έκανα μία καταγραφή ότι το 90% των μελών της κεντρικής επιτροπής του σοσιαλιστικού κόμματος που έπρεπε να ζουν φτωχά και ταπεινά είχαν και δύο και τρεις και δέκα θέσεις στο δημόσιο τομέα αμειβόμενες. Αυτό σημαίνει σοσιαλισμός. Σας καταλαβαίνω απόλυτα. 
     Χάσατε αυτό που είχατε. Χάσατε την εξουσία και αυτό πονάει, πονάει πολύ. Γιατί το είχατε στα χέρια σας και το χάσατε ξαφνικά. Μόνο από το Κτηματολόγιο ακούσατε ότι ένα χιλιόμετρο στοίχιζε 32.000 ευρώ. Αυτό είναι πρωτάκουστο. 
     Βέβαια μιλάτε για την απογραφή και λέτε ότι ξεφτιλίσαμε τη χώρα. Τη χώρα την ξεφτιλίσατε εσείς, αγαπητοί φίλοι. Και να σας πω και κάτι άλλο κύριοι συνάδελφοι; Ταυτίζετε την Ελλάδα με τον εαυτό σας. Τη χώρα την ξεφτίλισαν τρεις, τέσσερις, πέντε Υπουργοί, που σήμερα φωνάζουν. Εγώ είμαι βέβαιος ότι ούτε το ΠΑΣΟΚ ούτε η κυβέρνηση ολόκληρη γνώριζε την απάτη που κάνατε όλα αυτά τα χρόνια. Και θέλετε σήμερα να πείτε ότι ξεφτιλίζεται η χώρα. Όχι. Αυτοί που διαμαρτύρονται λένε ότι η σοσιαλιστική ελληνική κυβέρνηση, οι συγκεκριμένοι Υπουργοί, ο συγκεκριμένος Πρωθυπουργός, έκαναν αυτήν την απάτη. Και μας κατηγορείτε εμάς, γιατί λέμε την αλήθεια. 
     Βέβαια εσείς ξέρετε το παραμύθι και θέλετε να το πετύχετε και το επόμενο διάστημα. Εσείς τι περιμένετε; Γκρεμίζετε τη χώρα, διορίζετε από τα παράθυρα και τις κλειδαρότρυπες κόσμο και περιμένετε να έρθει μετά από δέκα, δεκαπέντε χρόνια μια άλλη κυβέρνηση να μαζέψει αυτά που δεν μαζεύονται, γιατί τότε θα γίνει δυσάρεστη στον ελληνικό λαό και θα ξαναπάει στην αντιπολίτευση. Και τώρα, που εμείς ακολουθούμε μια άλλη πολιτική, μια πολιτική όχι λιτότητας που μας ζητάτε εσείς να την κάνουμε αλλά ήπιας προσαρμογής, στεναχωριέστε.
     Όταν λέτε ότι η Ευρωπαϊκή Ένωση μας ελέγχει –άκουσα τον κ. Παπουτσή προχθές- τι θέλατε δηλαδή να κάνουμε; Να πάρουμε σκληρότερα μέτρα; Να το πείτε αν έχετε την τόλμη, γιατί αυτό λέει η Ευρωπαϊκή Ένωση, αν το λέει, να πάρουμε σκληρότερα μέτρα. Όχι. Δεν θα πάρουμε σκληρότερα μέτρα, γιατί ακριβώς εμείς είμαστε με το λαό. Αυτό που ξεχάσατε εσείς όλα αυτά τα χρόνια εμείς δεν θα το ξεχάσουμε. Θα υλοποιήσουμε όλες μας τις υποσχέσεις.  Και να σας θυμίσω ότι όσα χρόνια προκαλούσατε κακό στους Έλληνες πολίτες, τόσα χρόνια θα χρειαστούν οι Έλληνες για να ξεχάσουν αυτά που κάνατε. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Μπένος.
     ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι φοβάμαι ότι και αυτήν τη φορά όπως και τα προηγούμενα χρόνια, δεν ξεφύγαμε από τα γνωστά στερεότυπα μεγάλων συζητήσεων, όπως είναι μια συζήτηση για τον Προϋπολογισμό. Μαύρο από τη μια πλευρά, άσπρο από την άλλη, λόγος καταγγελτικός. Και όμως αυτή η χώρα έχει διαπρέψει τα τελευταία τριάντα χρόνια και οφείλει το γεγονός αυτό κυρίως στις αλλεπάλληλες υπερβάσεις που έχουν γίνει και από τους πολίτες της αλλά και από τον πολιτικό κόσμο. Για σκεφτείτε: Ο Κωνσταντίνος Καραμανλής, αποκατάσταση της δημοκρατίας, προσανατολισμός της χώρας στην τότε ΕΟΚ, αντίθετο το ΠΑΣΟΚ. Ο Ανδρέας Παπανδρέου βαθαίνει τη δημοκρατία, υιοθετεί αυτόν το μεγάλο ευρωπαϊκό στόχο, προχωρά ζητήματα για την αποκέντρωση, το κοινωνικό κράτος, την αναγνώριση της Εθνικής Αντίστασης. Στα περισσότερα από αυτά αποχωρεί η Νέα Δημοκρατία, έρχεται εν συνεχεία και τα υιοθετεί. Αυτά είναι τα ωραία υπερβατικά άλματα που έχει κάνει αυτή η χώρα. 
     Γιατί, λοιπόν, ανακόπτεται –και αναφέρομαι τώρα στην πολιτική ηγεσία και μέσα από εσάς κύριοι συνάδελφοι και στον Πρωθυπουργό σας- αυτή η καλή παράδοση; Εγώ ρωτώ τον κ. Αλογοσκούφη ειλικρινά και το επιτελείο του. Υπήρξε ή δεν υπήρξε η μεγάλη αυτή δεκαετία στην οικονομία; Έφερε ή δεν έφερε την ΟΝΕ; Εγώ, κύριε Αλογοσκούφη και κύριε Δούκα, δεν έχω αντίρρηση να πω συγγνώμη για πολλά επιμέρους πράγματα στην οικονομία. Πολλά απ΄ αυτά που είπατε με άγγιξαν. Αυτά όμως σας νομιμοποιούν να κάνετε μια τομή σε αυτά τα υπέροχα άλματα της χώρας; Αν κατέκτησε δυο μεγάλα πράγματα αυτή η χώρα -και τα οφείλει και στην Κυβέρνηση Μητσοτάκη- είναι τα κεκτημένα στην εξωτερική πολιτική και στην οικονομία, που αποτυπώνονται στο Ελσίνκι και στην ΟΝΕ. Δεν ακούγονται αυτά εδώ. Εδώ είμαστε μαύρο άσπρο. Και ζείτε σε μια αυταρέσκεια, επειδή κάνετε δημοσκοπήσεις και λέτε ότι ο κόσμος λέει ναι στην απογραφή. Βέβαια θα πει ναι ο κόσμος στην απογραφή, όπως έλεγε ναι και στο Σκοπιανό και στη μικτή ονομασία, όπως λέει και στο Κυπριακό. Συνεπώς εμείς οι πολιτικοί τι καλούμεθα να κάνουμε; 
     Κύριε Αλογοσκούφη είμαι βέβαιος ότι σιγά σιγά θα συνειδητοποιήσετε το μέγα λάθος που έγινε όχι της καταγραφής που θα μπορούσε να γίνει με κάποιο τρόπο και να τον αποδεχθούμε όλοι μας και να αποδεχθούμε και τα λάθη μας. Άλλωστε ξέρετε ότι ο Παπανδρέου έχει τη γενναιότητα και έχει ζητήσει πολλές φορές συγγνώμη για όλα αυτά.
     Αντί γι’ αυτό λοιπόν βλέπουμε έναν Προϋπολογισμό, ο οποίος είναι ένα πραγματικό αποτύπωμα αυτής της μεγάλης παγίδας στην οποία κυρίως εσείς έχετε πέσει μέσα. Εγώ, πραγματικά, δεν θέλω να μπω σε αριθμούς. Άλλωστε έχουν τόσο πολύ τονιστεί και φαντάζομαι ότι θα έχουν κουράσει τον κόσμο και θα τον έχουν ζαλίσει. Εγώ προσπαθώ να δω τους πολίτες της χώρας μέσα σ’ αυτόν τον Προϋπολογισμό. Ποιοι πολίτες μπορούν να δουν τη φωτογραφία τους και να πουν ότι είναι ωφελημένοι, αγαπητοί συνάδελφοι της Νέας Δημοκρατίας; Μπορείτε να μου πείτε κατηγορίες πολιτών; Είναι ωφελημένοι οι μικροσυνταξιούχοι; Είναι οι αγρότες μας; Είναι ωφελημένη η περιφερειακή ανάπτυξη σ’ αυτόν τον Προϋπολογισμό με τη μείωση των…
     ΙΩΑΝΝΗΣ ΙΩΑΝΝΙΔΗΣ: Είναι οι συμβασιούχοι που ήταν πεθαμένοι. 
     ΣΤΑΥΡΟΣ ΜΠΕΝΟΣ: Οι συμβασιούχοι ναι, κύριε Ιωαννίδη, κατά ένα μέρος, αλλά όχι στο σύνολο. Και ήταν καλό και θετικό βήμα αυτό που κάνατε αλλά δεν ήταν συνολικό βήμα. Οι μόνοι που είναι εμφανώς ωφελημένοι είναι οι μερισματούχοι. Μόνο αυτοί θα δουν τη φωτογραφία τους μέσα σ’ αυτόν τον Προϋπολογισμό και θα ευχαριστηθούν. 
     Κατά τα άλλα, εξ αιτίας της παγίδας στην οποία εσείς έχετε πέσει μέσα και δυστυχώς έχει πέσει και όλη η χώρα, έχουμε έναν Προϋπολογισμό ο οποίος δεν είναι αντάξιος αυτής της εικόνας της χώρας.
     Εγώ πάντα είχα την απορία γιατί δεν πάτησε η Νέα Δημοκρατία, που ήρθε μετά από τόσα χρόνια και δημιούργησε τόσες προσδοκίες στον κόσμο, πάνω στα κεκτημένα και να δώσει και το δικό της όραμα και το δικό της άρωμα σε όλα αυτά τα πράγματα. Γιατί κατεδαφίζετε τα κεκτημένα αυτής της χώρας; Αυτήν την απορία πραγματικά δεν την έχω λύσει. 
     Άραγε –συνεχίζω το συλλογισμό μου- έχει άλλα στοιχεία, όπως θα όφειλε να έχει, ένας Προϋπολογισμός μιας νέας Κυβέρνησης; Στοιχεία καινοτομίας; Θα σας πω εγώ ένα στοιχείο καινοτομίας. Το άκουσα από το Συνασπισμό και μου άρεσε πάρα πολύ: να υπάρχει μια επιτροπή προϋπολογισμού στη Βουλή. Ή του καθορισμού του ελλείμματος από τη Βουλή. Ή ένα άλλο στοιχείο καινοτομίας που έχει καθιερωθεί σε όλες τις χώρες της Ευρωπαϊκής Ένωσης: να υπάρχει σύνδεση οικονομικών στόχων με αποτέλεσμα για τις διάφορες δράσεις του προϋπολογισμού. Έχουμε καθηλωθεί σε μια κάστα γραφειοκρατών και απλώς αλλάζουμε λίγο τους κωδικούς. Αυτό γίνεται. Έχουμε τέτοια στοιχεία καινοτομίας; Έχουμε στοιχεία οραματικά, να πούμε ότι αυτή η καινούργια Κυβέρνηση έχει βάλει τρεις-τέσσερις μεγάλους στόχους και τους βάζει μπροστά. Για παράδειγμα: πολιτισμός. Έχουμε και τον Πρωθυπουργό που είναι Υπουργός Πολιτισμού. Εγώ πολλές φορές έχω πει σ’ αυτήν την Αίθουσα ότι το Υπουργείο Πολιτισμού της χώρας θα έπρεπε να είναι το πρώτο τη τάξη, αγαπητοί συνάδελφοι. Θα ήταν δύσκολο, κύριε Αλογοσκούφη, να διπλασιάσουμε τους πόρους για τον πολιτισμό; Θα ήταν δύσκολο να πούμε, κύριε Φώλια, «κάνουμε ένα πρόγραμμα για τα αρχαία θέατρα της χώρας, για τους νέους δημιουργούς για να ανοίξουν τα φτερά τους στον κόσμο»; Θα ήταν δύσκολο να πούμε «κάνουμε ένα πρόγραμμα για την πρωτοβάθμια περίθαλψη»; Θα ήταν δύσκολο να έχει τέτοια επιμέρους στοχοθεσία ο Προϋπολογισμός; 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μου επιτρέπετε;
     ΣΤΑΥΡΟΣ ΜΠΕΝΟΣ: Παρακαλώ.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Γιατί τόσα χρόνια δεν τα κάνατε, κύριε Μπένο; Αυτή είναι η απορία μας. Αφού δεν είναι δύσκολο –εγώ συμφωνώ- γιατί τόσα χρόνια δεν τα κάνατε; 
     ΣΤΑΥΡΟΣ ΜΠΕΝΟΣ: Μεγάλο λάθος μας. Αυτή είναι η απάντησή μου.
     Να σας πω, κύριε Αλογοσκούφη. Εγώ έκανα τα ΚΕΠ και τα έφερα και εσείς τα έχετε υιοθετήσει με τροπολογία. Προσπάθησα να τα βάλω στον Προϋπολογισμό και δεν τα κατάφερα. Αυτά συνέβαιναν και με το ΠΑΣΟΚ. 
     Εγώ τα έχω πει πολλές φορές, κύριε Αλογοσκούφη. Η έκκληση που κάνω είναι να υπερβούμε όλοι τον εαυτό μας. Δηλαδή μαύρο-άσπρο είναι σήμερα αυτή η συζήτηση; Υπάρχουν, δηλαδή, από τη μια μεριά οι μεν και από την άλλη οι δε; Δεν υπάρχει τίποτα το ενδιάμεσο τίποτα το προωθητικό που να μας ωθεί όλους προς τα μπρος; 
     Θέλοντας να κλείσω -θα μου επιτρέψετε λίγο την εκτροπή, κύριε Πρόεδρε- θέλω να καταθέσω κάτι, επειδή χρησιμοποιείται πάρα πολύ τελευταία, στο χώρο της διαφάνειας, του βασικού μετόχου.
     Κυρίες και κύριοι συνάδελφοι, θα το υποστηρίξω και στο νομοσχέδιο του βασικού μετόχου, δεν υπάρχει μεγαλύτερο σφάλμα του πολιτικού κόσμου που καθιέρωσε στο Σύνταγμα το ασυμβίβαστο ανάμεσα στα Μέσα Μαζικής Ενημέρωσης και στους επιχειρηματίες. Και έχουμε παγιδευτεί όλοι –παγιδεύτηκε και το ΠΑΣΟΚ, παγιδεύεστε τώρα και εσείς- και έχουμε δημιουργήσει σωρεία επιτροπών, ανεξάρτητων αρχών, δικαστικών και τελικά παραιτούμεθα οι ίδιοι από το πολιτικό έργο μας και θα δείτε σε τι παγίδα πρόκειται σύντομα να βρεθούμε. 
     ΙΩΑΝΝΗΣ ΙΩΑΝΝΙΔΗΣ: Για το ασυμβίβαστο στη Βουλή. 
     ΣΤΑΥΡΟΣ ΜΠΕΝΟΣ: Ναι, κύριε Ιωαννίδη, αυτό λέω. Ότι τα ασυμβίβαστα εκδηλώνουν φοβία του πολιτικού κόσμου. Εκδηλώνουν ενοχές που αυτές τις ενοχές τις πας κάπου αλλού. Πού αλλού; Πού αλλού από τους πολιτικούς; Εμείς είμαστε υπαίτιοι και υπεύθυνοι να διαχειριζόμαστε αυτά τα ζητήματα. Εγώ πιστεύω ότι θα βρεθούμε σε μεγάλη δυσκολία. 
     Εγώ δεν κρύβω να σας πω ότι αυτά που ανακοινώσατε είναι καλύτερα απ’ αυτά που είχε το ΠΑΣΟΚ. Αλλά και τα δυο όμως είναι λάθος. Είναι σε λάθος κατεύθυνση. Απλώς θα δημιουργήσουν μια γενιά αχυρανθρώπων. Το λέω αυτό γιατί θα έχει μεγάλες επιπτώσεις η εξέλιξη αυτή και στα θέματα της διαφάνειας που έχουν σχέση με την οικονομία. 
     Κλείνοντας, εξ αιτίας όλων αυτών των λόγων λυπάμαι, κύριοι συνάδελφοι. Και αναφέρομαι σε εσάς, κύριε Αλογοσκούφη και στο επιτελείο σας. Το λέω με πόνο ψυχής. Σε πολλά πράγματα έχετε δίκιο. Ο Προϋπολογισμός που προσδοκούσε από εσάς, μια νέα Κυβέρνηση, ο λαός μας και η χώρα μας,
λέτε ότι είναι ένας Προϋπολογισμός ήπιας προσαρμογής. Εγώ πιστεύω, γιατί δεν θέλω να λέω βαρείς χαρακτηρισμούς, ότι είναι ένας Προϋπολογισμός ήπιας λιτότητας. Αυτό είναι ο Προϋπολογισμός σας. Και αυτή η ήπια λιτότητα θα ακολουθήσει και τα επόμενα χρόνια. Και είναι δυστυχώς και χαμηλών προσδοκιών. Δηλαδή, τι θέλετε; Μία Ελλάδα ήπιας λιτότητας και χαμηλών προσδοκιών τα επόμενα χρόνια; Αυτή θα έχετε, αγαπητοί συνάδελφοι.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε. 
      Πράγματι, βρέθηκα στη δύσκολη θέση, εάν θα έπρεπε να πάρω το λόγο και να αναπτύξω τις απόψεις μου από τη θέση μου, όπως έκανε ο κ. Μπένος, ή αν θα έπρεπε να ακολουθήσω ό,τι έκαναν όλοι οι συνάδελφοί μου μέχρι σήμερα. Εκτιμώ ότι η σοβαρότητα του θέματος μου επιβάλλει να πάρω το λόγο από το κυρίως Βήμα της Βουλής και κατ’ αρχήν να σημειώσω τα εξής:
      Θεωρώ, κύριε Μπένο, ευτύχημα, που σας διαδέχομαι στο Βήμα, διότι για μια ακόμη φορά, αποδείξατε ότι είστε ανώτερος άνθρωπος και ότι δεν στέκεστε σε μικρότητες. Δείξατε και μια γενναιότητα με το να ζητήσετε συγγνώμη για ό,τι δεν έκανε το κόμμα σας και οι κυβερνήσεις σας. Δεν θέλω να ασχοληθώ περισσότερο μ’ αυτό, γιατί μπορεί να σας φέρω και σε δύσκολη θέση, αν κι εσείς δεν έχετε ανάγκη απ’ αυτό.
      Θα ήθελα όμως να σας πω στο ερώτημά σας, το εύλογο κατ’ αρχήν, απ’ αυτόν τον Προϋπολογισμό, δηλαδή, τι διαφορετικό βλέπει ο πολίτης. Και το κάνατε αυτό έξυπνα, αφού πρώτα τοποθετηθήκατε γενικώς για να δώσετε και μία διαφορά. Θα σας πω, λοιπόν, ότι πράγματι, όπως είπατε, οι συμβασιούχοι ωφελούνται και είναι αυτό μια μεγάλη υπόθεση. Δέστε όμως ότι το κόμμα σας, θέλοντας να αποδυναμώσει και να μειώσει αυτήν τη μεγάλη απόφαση του κόμματός μας και της Κυβέρνησής μας, κάτι που επί τόσα χρόνια δεν έκανε η δική σας κυβέρνηση, καθημερινώς ομιλεί, πως, τάχα ο Πρωθυπουργός είπε για διακόσιες πενήντα χιλιάδες, κάτι το οποίο δεν είπε ποτέ. Είπε ο Πρωθυπουργός –και αυτοί ωφελούνται- ότι θα μονιμοποιηθούν εκείνοι που έχουν τα κριτήρια, τις προϋποθέσεις, όσοι κι αν είναι αυτοί.
      Δεύτερο θέμα: Ήθελα να σας πω ότι επί χρόνια αγωνίζομαι στην Αίθουσα αυτή και εκτός της Αίθουσας, το φτωχότερο διαμέρισμα της Ευρωπαϊκής Ένωσης, η Ήπειρος και άλλα μέρη να έχουν επιτέλους αναπτυξιακά κίνητρα όμοια με εκείνα που υπήρχαν στη Θράκη, για να βγουν επιτέλους απ΄ αυτήν την τραγική κατάσταση. Πολλά χρόνια το ζητούσαμε και εγώ και άλλοι συνάδελφοί μου. Ήρθε, λοιπόν, αυτή η Κυβέρνηση, με το προ ολίγων ημερών αναπτυξιακό νομοσχέδιο και έδωσε –σημειώστε το- αναπτυξιακά κίνητρα σε όλη την Ήπειρο και σε άλλα μέρη, που φθάνουν μέχρι 50% ή 55% επιδότηση, στις παλιές και στις καινούργιες επιχειρήσεις. Θεωρώ, ότι αυτό το μέτρο είναι πολύ μεγάλο για την ελληνική περιφέρεια και όχι μόνο για την Ήπειρο. Ελπίζουμε, έτσι, ότι επιτέλους είναι δυνατόν να βγούμε απ΄ αυτήν την απομόνωση. Είναι και μία πράξη ασφαλώς και της Κυβέρνησης και του Πρωθυπουργού και του Υπουργείου Ανάπτυξης, που στηρίζει έμπρακτα την Ελληνική Περιφέρεια, την οποία το δικό σας κόμμα, όχι εσείς, είχε εγκαταλείψει και είχε καταδικάσει στην οικονομική, συγκοινωνιακή και αναπτυξιακή  απομόνωση, δυστυχώς.
      Να σημειώσω ακόμη: Θυμηθείτε ότι το 1996 μέχρι το 1998 είχατε επιβάλει στα δύο χρόνια, αν καλώς ενθυμούμαι, περίπου πενήντα έξι νέους φόρους και βεβαίως και άλλους αργότερα. Και αναφέρομαι τότε, γιατί τότε ήσασταν καινούργια κυβέρνηση. Η δική μας Κυβέρνηση, που έχει μόνο δέκα μήνες στην εξουσία, που έφερε ασφαλώς καινούργιο φορολογικό νόμο, έχει το μεγάλο πλεονέκτημα να μην επιβάλει ούτε έναν καινούργιο φόρο στον ελληνικό λαό.
Και αυτό ασφαλώς είναι πολύ σπουδαίο, πολύ θαυμάσιο, ενώ σε πολλές περιπτώσεις μειώνονται οι φόροι. Άρα, λοιπόν, ο Προϋπολογισμός έχει πολλά θετικά.
    Το κακό βέβαια είναι ότι τη δική σας στάση και συμπεριφορά εδώ, κύριε Μπένο, δεν την ακολούθησαν οι συνάδελφοί σας καθ’ όλη τη διάρκεια της συζήτησης. Όση φαντασία και αν έχει κανείς ή θέλει να επιστρατεύσει, πράγματι, δεν μπορεί να διανοηθεί ότι μετά από δύο ήττες του ΠΑΣΟΚ μέσα σε λίγο χρονικό διάστημα, θα έρχονταν άνθρωποί σας και δυστυχώς και ο γενικός εισηγητής σας, με τόση αμετροέπεια, με τόση αλαζονεία, με τόση οίηση, να θέλουν να καταδικάσουν αυτόν τον Προϋπολογισμό και να ξεχνούν ότι ο ελληνικός λαός καταδίκασε τη δική σας πολιτική των είκοσι χρόνων. Δηλαδή,  όσοι Βουλευτές του κόμματός σας μίλησαν, δεν κατάλαβαν, ότι, εάν πράγματι σήμερα υπάρχει κακή κατάσταση στη χώρα μας, υπεύθυνοι είναι ασφαλώς αυτοί που μας κυβέρνησαν επί είκοσι ολόκληρα χρόνια και έχουν τη μεγάλη ευθύνη και γι’ αυτό καταδίκασε δύο φορές ο ελληνικός λαός το κόμμά σας και τις κυβερνήσεις σας;
    Είναι ανάγκη, όμως, να σταθώ σε ένα πιο σοβαρό θέμα, που το θεωρώ πολύ πιο σπουδαίο και αποδεικνύει τη νοοτροπία  και την αλαζονεία του κόμματός σας. 
    Σημειώνω, κύριοι συνάδελφοι, ότι ο κ. Φλωρίδης στην αρχή της ομιλίας του χθες είπε: «Κυρίες και κύριοι συνάδελφοι, είναι τόσος ο ενθουσιασμός των Βουλευτών της Νέας Δημοκρατίας και αυτός ο ενθουσιασμός αποτυπώθηκε στην εισήγηση που ακούσαμε πριν από λίγο». Δεν συνηθίζονται τέτοιες φράσεις. Εμείς επιλέξαμε να έχουμε μια εισήγηση ήπια. Επιλέξαμε να έχουμε μια εισήγηση ουσιαστική. Επιλέξαμε να έχουμε μια εισήγηση, όπως ήταν πράγματι η εισήγηση του γενικού μας εισηγητή, ουσιαστική και με περιεχόμενο.
    Δείτε, όμως, τι είπε ο δικός σας εισηγητής, παρόντος του Πρωθυπουργού, καταλήγοντας, που είναι φαινόμενο αλαζονείας και αντιδημοκρατικότητας: «Ήρθε η ώρα να ξυπνήσετε. Η αλήθεια είναι, και πρέπει να το πούμε στον Πρωθυπουργό, ότι δεν είναι όνειρο. Επιτέλους, ξυπνήστε και κυβερνήστε».
    Είναι αυτή συμπεριφορά στο χώρο αυτό, όταν συζητούμε το κορυφαίο νομοθέτημα, που είναι ο Προϋπολογισμός; Επιτρέπονται τέτοιες φράσεις; Τι αποδεικνύει αυτό; Αποδεικνύει ασφαλώς πως δεν διδαχθήκατε. Αποδεικνύει, ότι, έχετε εξάρτηση από την εξουσία. Αποδεικνύει, ότι, πράγματι δείχνετε απαράδεκτη αλαζονεία, την οποία ο ελληνικός λαός δεν αποδέχεται και την καταδικάζει σε κάθε περίπτωση και είναι βέβαιο –το βλέπετε εξάλλου καθημερινά στις δημοσκοπήσεις- πως και αυτήν τη συμπεριφορά σας ως Αντιπολίτευση την απορρίπτει.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θα μπορούσα πολλά να αναφέρω και να επισημάνω -δυστυχώς, ο χρόνος δεν το επιτρέπει- αλλά θέλω για λίγο να σταθώ και σε ένα άλλο θέμα επίσης. Χθες ο Κυβερνητικός Εκπρόσωπος, παρόντος του Αρχηγού της Αξιωματικής Αντιπολίτευσης, αντίθετα μ΄ αυτά που ορίζει ο Κανονισμός της Βουλής, θέλησε να πάρει το λόγο. Ξέρετε, ο λαός κάνει και συνειρμούς και δεν θέλει να μειώνεται το κύρος και η αξιοπρέπεια κανενός πολιτικού Αρχηγού. Δεν έχει συμβεί άλλοτε παρόντος του πολιτικού Αρχηγού να επιχειρεί να ομιλεί ο Κοινοβουλευτικός Εκπρόσωπος. 
    Ήταν λάθος, όπως λάθος ήταν και η σημερινή και η χθεσινή συζήτηση, γιατί και το άρθρο 17 και το άρθρο 97 παράγραφος 4 του Κανονισμού μας δεν επιτρέπει παρόντος του Αρχηγού να ομιλεί ο Κοινοβουλευτικός Εκπρόσωπος.
    Εισηγούμαι, με ιδιαίτερη τιμή και χαρά προς όλους σας, να ψηφίσουμε αυτόν τον Προϋπολογισμό. Και εισηγούμαι, γιατί είναι ένας Προϋπολογισμός με κοινωνική ευαισθησία, που δίνει ελπίδες ανάπτυξης στην Περιφέρεια, κυρίως, όμως, ένας Προϋπολογισμός με διαφάνεια, με ειλικρίνεια, που επιχειρεί να λύσει όσα προβλήματα μπορεί περισσότερα και ελπίζω ότι θα το κάνει.
    Σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Η συνάδελφος κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Κύριε Πρόεδρε, κυρίες και κύριοι συνάδελφοι, θα σας παρακαλέσω να κοιτάξετε το ρολόι σας και μετά να ανοίξετε τα αυτιά σας. Οι δύο γάιδαροι που μαλώνανε στων εταιρειών μετρήσεων τον αχυρώνα αρχίζουν να τσακώνονται –έχω πέντε χρόνια κοινοβουλευτική πείρα και τριάντα δύο χρόνια πείρα στην επικοινωνία- στις 19.25΄ όταν αρχίζει το πρώτο δελτίο ειδήσεων και τελειώνουν στις 22.30΄ όταν έχει κλείσει και το κρατικό δελτίο ειδήσεων. Προ των 19.30΄ και μετά τις 22.30΄ η συζήτηση μπορεί να διεξαχθεί επί της ουσίας, με αριθμούς, με πολιτικές.
     Ο Προϋπολογισμός δεν είναι ένα τεφτέρι, όπου κάποιος πρέπει να διαχειριστεί αν έκανε καλύτερα ή χειρότερα το άθροισμα σε ένα τεφτέρι, έγραψε τα βερεσέδια και έχει άποψη για το εάν είναι λαδωμένο ή όχι. Είναι το πολιτικό κείμενο διαχείρισης του παραγόμενου πλούτου από τον ελληνικό λαό. 
     Σας άκουσα, κύριε Υπουργέ, χθες να λέτε φέρτε προτάσεις. Βεβαίως, απευθυνόσασταν μόνο στο κόμμα, το οποίο διαδεχθήκατε στην καρέκλα του καζίνο των Βρυξελλών για παράδειγμα με το σκληρό πόκερ. Για όποιον ζει σ’ αυτόν τον τόπο, σε κάθε συζήτηση για τον προϋπολογισμό, σε κάθε συζήτηση για τα μείζονα θέματα, τα επιλεγόμενα και εθνικά ζητούμενα, στη συζήτηση για μείζονα, όπως είναι οι αμυντικές δαπάνες αυτού του τόπου εδώ, πάντα ακούμε και βλέπουμε το ίδιο έργο. Κάποιος διαδέχεται κάποιον σε μία καρέκλα. Παίζει ακριβώς το ίδιο παιχνίδι με ακριβώς τους ίδιους παίκτες και δυστυχώς με ακριβώς την ίδια κατάληξη της παρτίδας. Το είδαμε στις Βρυξέλλες και ξέρουμε και το τίμημα: Πάρα πολύ περήφανοι σ’ αυτόν εδώ τον τόπο, που μας επέτρεψαν να μπούμε στο κλαμπ. Ποιο κλαμπ; 
     Θέλετε προτάσεις; Εγώ να σας μιλήσω για προτάσεις πολύ ουσιαστικές, αλλά δεν θα τις κάνει το Κομμουνιστικό Κόμμα εδώ, γιατί δεν πρόκειται να γίνει τίποτα μ΄ αυτήν την πολιτική, που είναι απολύτως ίδια με του ΠΑΣΟΚ στα μείζονα ζητήματα, όπως οι Ένοπλες Δυνάμεις και τα Σώματα Ασφαλείας. Είναι απολύτως ίδια. Δεν έχετε αλλάξει καμία κεντρική επιλογή. Θέλετε τη χώρα να της καθορίζουν τα κυριαρχικά της δικαιώματα το ΝΑΤΟ και η ΕΕ, από τα δημοσιονομικά μέχρι τα εξοπλιστικά, από τα αμυντικά μέχρι τα σύνορα. Κανένας σ’ αυτόν τον τόπο δεν ξέρει, ούτε τι σύνορα έχει στον αέρα ούτε στη θάλασσα ούτε στην ξηρά και περιμένει να του το καθορίσουν κάποιοι άλλοι μέσα σε μία δεκαετία, μία πενταετία, μία τριετία, ανάλογα με τα δικά τους συμφέροντα. Δεν αλλάξατε πολιτική σ’ αυτό το θέμα.
     Ερχόμαστε εμείς και σας λέμε –δεν το λέμε σε σας, το λέμε στον ελληνικό λαό να το διεκδικήσει- για ποιες αμυντικές δαπάνες μιλάτε, που θα μειώσετε; Και πώς θα τις μειώσετε; Δεν έχετε χρήματα να δώσετε. Έχουμε εξεταστικές επιτροπές, εξοπλιστικά προγράμματα. Γιατί; Για ποιον τόπο; Για την άμυνα του τόπου; Όχι, κυρίες και κύριοι συνάδελφοι Βουλευτές. Δεν είναι για την άμυνα του τόπου. Είναι για να καλυφθούν πολύ συγκεκριμένες ανάγκες. 
     Θα σας πω μόνο ένα κονδύλι από τον Προϋπολογισμό, συνολικό. Το 10,2% του Προϋπολογισμού πηγαίνει για τις αμυντικές δαπάνες. Και το χρέος μόνο στις αμυντικές δαπάνες για το 2004 είναι στο 4,35% του ΑΕΠ. Εκεί πάει ο κόπος του ελληνικού λαού. Και έρχεται ο κληρωτός και του δίνετε 8 ευρώ το μήνα. Δίνετε όλα και όλα 12.000.000 ευρώ για τους κληρωτούς αυτού του τόπου, για να διαβιούν, όπως διαβιούν, για να μην έχουν ούτε ένα τσιγάρο να καπνίσουν –και μη μου πείτε ότι προστατεύετε την υγεία τους- για να ζουν κάτω από άθλιες συνθήκες και να υπηρετούν την πατρίδα, όταν δίνετε 17.000.000 ευρώ για να τσοντάρετε στους αξιωματικούς του ΝΑΤΟ, όταν δίνετε 147.000.000 ευρώ από αυτόν τον ταπεινό Προϋπολογισμό μόνο για τις ανάγκες του ΝΑΤΟ. 
     Συνολικά θα μπορούσατε να εξασφαλίσετε με τους μισθούς μόνο των αξιωματικών, που τους έχετε να σέρνονται στο Κόσοβο, στο Αφγανιστάν, στη Βοσνία – Ερζεγοβίνη.  Και δε φθάνει που δίνετε 8 ευρώ, εμείς ερχόμαστε και σας λέμε ευθέως να δώσετε 200 ευρώ στον κάθε κληρωτό. Τόσα οφείλετε να δώσετε για να περνάνε μία αξιοπρεπή θητεία. 
     Τη θητεία τη μειώνετε. Γιατί; Για να αυξήσετε όλα τα διαφορετικά σώματα που φτιάχνετε από τη σάρκα εκ σαρκός μας του ελληνικού λαού με εθελοντές άνεργους και δυστυχισμένους, με διαφορετικές ασφαλίσεις και διαβαθμίσεις με θύμα τη ζωή τους. Και δε φθάνει αυτό, αλλά στους πάτρωνες τους ξένους, έρχεστε να δώσετε χίλια πεντακόσια άτομα, ένα αρματαγωγό, εκατόν τριάντα πέντε εμπορικά πλοία, το Κέντρο Έρευνας στη Μεσόγειο, τριακόσιους είκοσι αστυνομικούς, για να πάνε να αντιμετωπίσουν τις εστίες κρίσεων. Δεν είναι κρίση, να είσαι κληρωτός σ’ αυτόν εδώ τον τόπο και να παίρνεις 8 ευρώ το μήνα, για να υπερασπίζεσαι την πατρίδα; Δεν είναι κρίση αυτό; 
    Θέλετε να πάτε να λύσετε τις κρίσεις στην Ουκρανία, όπως πήγατε κάποτε στην Κριμαία. Όπως δεχθήκατε βοήθεια, πήγατε να αντιμετωπίσετε τη μεγάλη λαίλαπα, με τους καινούριους αποικιοκράτες που μπάζουν τις χώρες μέσα σαν τα τσουβάλια και που είναι πάρα πολύ ευχαριστημένοι τώρα που θα έχουν φτηνά εργατικά χέρια και φτηνές διακοπές στις τουρκικές ακτές. Αυτό θα κάνουν, τίποτε άλλο. 
    Και, ταυτόχρονα, θα δέχονται και συζητήσεις αν είναι μικρό οικόπεδο η Κύπρος ή μεγάλο και αν είναι μικρό ή μεγάλο το «Ναι». Για να πάτε, πού; Να εξυπηρετήσετε με τι αυτές τις Ένοπλες Δυνάμεις; Το δικαίωμα των Ελλήνων της Κύπρου, για παράδειγμα, που θέλουν να λένε «Όχι» στο σχέδιο Ανάν; Μα θα το επανενεργοποιήσετε. Και πως θα το αντιμετωπίσετε; Δεν είναι πολύς καιρός. Στις αρχές του χρόνου θα κλείνουμε εννιά χρόνια από τα Ίμια. 
    Και πού θα βρείτε τις δυνάμεις; Με τι ενοποιημένο ρυθμό; Κάνατε επάγγελμα σε αυτόν εδώ τον τόπο με αυτήν την ιστορία και με ελάχιστα λεφτά το γεγονός ότι υπηρετεί κάποιος την πατρίδα πηγαίνοντας έξω και κάνοντας τη δουλειά για μεγάλους πάτρωνες και μεγάλες πολυεθνικές. Αυτή είναι η δουλειά των Βρυξελλών και αυτή είναι η δουλειά του ΝΑΤΟ. Το έκανε το ΠΑΣΟΚ, το συνεχίζετε εσείς. Ο ένας το έκανε με ζεϊμπέκικο, ο άλλος το έκανε με μπακλαβάδες, μικρή σημασία έχει. Τα 8 ευρώ για τον κληρωτό παραμένουν στη θέση τους. 
    (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Πάμε στα Σώματα Ασφαλείας; Βγαίνατε και λέγατε στους αστυνομικούς, όταν κοπτόσασταν, όταν έβγαιναν στο δρόμο –εργαζόμενοι είναι και αυτοί- «Τι ωραία και μεγάλη ισχυρή ΕΛΑΣ! Πενήντα χιλιάδες αστυνομικούς έχει η χώρα». Και παίρνετε από τον Προϋπολογισμό λεφτά να τελειώσετε και το C4I. Δεν φθάσανε. Τα τελευταία οκτώ χρόνια αυξήθηκε ο τακτικός προϋπολογισμός του Υπουργείου Δημόσιας Τάξης κατά 150%. Ξέρετε κάτι άλλο που να έχει αυξηθεί κατά 150% στην Ελλάδα; 
    ΔΗΜΗΤΡΙΟΣ ΤΣΙΟΓΚΑΣ: Τα κέρδη των βιομηχάνων. 
    ΛΙΑΝΑ ΚΑΝΕΛΛΗ: Μόνο τα κέρδη των βιομηχάνων. Που έχουν ξεπεράσει κατά πολύ το 150%, έχουν φθάσει στο 1.500%, στο 2.000%. Υπάρχουν επιχειρήσεις με 4.000% κέρδος. Μόνο αυτό. Τους πενήντα χιλιάδες αστυνομικούς που τους κατευθύνετε; Στο κοινό έγκλημα; Έλεος! Ποιο κοινό έγκλημα; Εδώ τους βάζετε τώρα τους αστυνομικούς, οι περισσότεροι με απλήρωτη δουλειά, με απλήρωτα νυκτερινά. Τους υποσχεθήκατε τα 720 ευρώ να τα κάνετε 840 στην αρχή και με την έναρξη της θητείας σας. Τώρα το πάτε στο τέλος της τετραετίας και βρίσκετε κάτι ψιλοεπιδόματα και τους δίνετε. Δεν έχουν ωράρια, τίποτα δεν έχουν στην πραγματικότητα, γιατί σας συνέφερε να έχετε αστυνομικούς να δουλεύουν με τα ωράρια που δούλευαν στην Ολυμπιάδα. 
    Ο στόχος σας είναι πολύ συγκεκριμένος. Πρέπει να εφαρμόσετε το πρόγραμμα της Χάγης, το οποίο είναι πενταετές, συνάδελφοι, και κανένας δεν σας το έδωσε να το διαβάσετε. Κανένας. Ενδεχομένως μόνο οι αναγνώστες του «ΡΙΖΟΣΠΑΣΤΗ» θα έχουν καταλάβει, έστω και από περίληψη, τι είναι το πρόγραμμα της Χάγης. Το ΤΑΜΠΕΡ 2: Πέντε χρόνια πάταξη κάθε ριζοσπαστικής σκέψης και κίνησης σε οποιαδήποτε χώρα της Ευρώπης. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Κύριε Πρόεδρε, σας παρακαλώ ένα λεπτό την ανοχή σας κατ’ ισομέριαν με τον κ. Φούρα, 09.14΄ λεπτά. 
    ΠΡΟΕΔΡΕΥΩΝ (Γεώργιος Σούρλας): Όχι περισσότερο, κυρία Κανέλλη. 
    ΛΙΑΝΑ ΚΑΝΕΛΛΗ: Σας παρακαλώ, πάρα πολύ. Τελειώνω αμέσως σε 30 δευτερόλεπτα. Είμαι σε θέση να κοντρολάρω το χρόνο και να μιλάω ακόμα και όταν κτυπάει το κουδούνι. 
    ΑΝΤΩΝΙΟΣ ΦΟΥΣΑΣ: Λέγομαι Φούσας, όχι Φούρας, κυρία Κανέλλη.
    ΛΙΑΝΑ ΚΑΝΕΛΛΗ: Κύριε Φούσα, σας ζητώ συγγνώμη. Αν θέλετε να φάω δέκα δευτερόλεπτα για να διορθώσω το όνομά σας, επειδή το έχω υποστεί, ευχαρίστως σας χαρίζω δεκαπέντε δευτερόλεπτα από τον πολύτιμο χρόνο μου. 
    Και δεν πρόκειται να σας αλλάξω εσάς κόμμα, όπως δεν πρόκειται και το Κομμουνιστικό Κόμμα να ψηφίσει ποτέ τέτοιου είδους αμυντικές δαπάνες. 
    Θα καταλήξω μόνο με δυο κουβέντες. Νοιάζεστε εσείς για τον ελληνικό λαό παρά μόνο για να τον καταπιέσετε με βάση τα αντιτρομοκρατικά, καπιταλιστικά και ιμπεριαλιστικά σχέδια άλλων. Αν νοιαζόσασταν, δεν θα παίρνατε τριακόσιους πυροσβέστες. Η πυροσβεστική έχει τρεισήμισι χιλιάδες άτομα κενό. Και παίρνετε τριακόσιους πυροσβέστες που δεν φθάνουν για να αντικαταστήσετε ούτε καν αυτούς που συνταξιοδοτούνται. Χρησιμοποιείτε αντ’αυτού πέντε χιλιάδες εποχικούς, χωρίς ασφάλιση, χωρίς δικαιώματα, χωρίς τίποτα. Τα ίδια στο Λιμενικό, τα ίδια παντού. Δεν δώσατε μία δεκάρα από τον Προϋπολογισμό. Δεν δίνετε για την ανάπτυξη της εκπαίδευσης των πυροσβεστών. Θα καίγονται τα δάση και θα βρίσκουν προσφορότερο έδαφος οι οικοπεδοφάγοι και οι λαοφάγοι των καιρών. Τέτοιες αμυντικές δαπάνες και τέτοια συμπεριφορά απέναντι στα Σώματα Ασφαλείας μόνο ανησυχία μπορούν να προξενούν στον ελληνικό λαό. 
    Οι δικές μας προτάσεις για μια αξιοπρεπή θητεία, για μόνιμα στελέχη, αν τα θέλετε στις Ένοπλες Δυνάμεις, είναι να μη τα πάρετε μισθοφόρους. Πάρτε τα από τις παραγωγικές σχολές, βγάλτε τα από τη σάρκα αυτού του λαού, δώστε τους 1.200 ευρώ και αξιοπρέπεια για να ξεκινάνε, αν θέλετε κάποτε να φυλάτε Θερμοπύλες. Αν και αυτές θέλετε να τις ιδιωτικοποιήσετε, θα πληρώνουμε διόδια, όπως πληρώνουμε στην Αττική Οδό. Αλλά σε αυτά τα διόδια κομμουνιστές και Έλληνες πατριώτες δεν πρόκειται να βρεθούν ποτέ να σας πληρώσουν ούτε μία δραχμή. Θα πληρώσουν με το αίμα τους για να τις κρατήσουν.
      ΠΡΟΕΔΡΕΥΩΝ (Γεώργιος Σούρλας): Θα παρακαλέσω να μην επικαλείσθε τον προηγούμενο χρόνο που ενδεχομένως διετέθη στον συνάδελφο. Ο κατάλογος είναι μεγάλος. Να περιορισθείτε στο οκτάλεπτο. Άλλωστε εδώ δεν μιλάμε για δεδικασμένο, δεν είναι δικαστήριο, εδώ είναι Βουλή. Πιστεύω να το κάνει αυτό ο κ. Αλιβιζάτος που έχει το λόγο.
      Ορίστε, κύριε Αλιβιζάτο, έχετε το λόγο.
      ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Κύριε Πρόεδρε, κυρίες και κύριοι συνάδελφοι, ο Προϋπολογισμός του 2005 είναι ο πρώτος, ουσιαστικά, Προϋπολογισμός που καταρτίζει η Κυβέρνηση της Νέας Δημοκρατίας. Γιατί δεν πρέπει να ξεχνάμε ότι το 2004 κληθήκαμε να εκτελέσουμε  ένα προϋπολογισμό που κατήρτισε η προηγούμενη κυβέρνηση του ΠΑΣΟΚ, ο οποίος αποδείχθηκε πέρα για πέρα πλασματικός. Και αποδείχθηκε πλασματικός για μια σειρά από λόγους: Η μη εγγραφή αναγκαίων πιστώσεων για την κάλυψη τόσο των τρεχουσών όσο και υποχρεώσεων προηγουμένων ετών, μισθολογικές, συνταξιοδοτικές δαπάνες, δαπάνες κοινωνικής πολιτικής και λειτουργικές δαπάνες. Οι αυξημένες υποχρεώσεις για τη διεξαγωγή των Ολυμπιακών Αγώνων. Οι εκλογικές δαπάνες. Η υπερεκτίμηση των εσόδων του τακτικού προϋπολογισμού και η υποεκτίμηση των δαπανών του ΠΔΕ για τα Ολυμπιακά έργα και η υπερεκτίμηση της εισροής πόρων από την Ευρωπαϊκή Ένωση.
      Ο κατατεθειμένος Προϋπολογισμός καλείται να αντιμετωπίσει μια σειρά από προβλήματα, τα οποία ουδείς αμφισβητεί. Προβλήματα όπως η υψηλή ανεργία, η μείωση της αγοραστικής δύναμης των ελληνικών νοικοκυριών, το υψηλό δημόσιο χρέος, η συρρίκνωση της πραγματικής οικονομίας, οι περιφερειακές και εισοδηματικές ανισότητες, η αδυναμία αξιοποίησης των κοινοτικών πλαισίων στήριξης. 
      Ο νέος Προϋπολογισμός στηρίζεται σε στέρεες βάσεις και όχι σε πλασματικά στοιχεία, όπως είχαν επιλέξει να κάνουν οι κυβερνήσεις του ΠΑΣΟΚ. Ο νέος Προϋπολογισμός στηρίζεται σε τρεις βασικούς πυλώνες:
      Ο πρώτος πυλώνας αφορά τη δημοσιονομική εξυγίανση των οικονομικών του κράτους, μέσα από την εφαρμογή ενός προγράμματος ήπιας δημοσιονομικής προσαρμογής.
      Ο δεύτερος πυλώνας αφορά την αναπτυξιακή διάσταση. Στόχος μας είναι να δημιουργηθεί ένα νέο περιβάλλον ανάπτυξης που να προσελκύσει ξένες και εγχώριες επενδύσεις, να στηρίζει τις χιλιάδες μικρές και μεσαίες επιχειρήσεις, να δημιουργεί νέες θέσεις εργασίας, να οδηγεί τους πολίτες και τις περιφέρειες της χώρας στην εισοδηματική και περιφερειακή σύγκλιση.
      Ο τρίτος πυλώνας αφορά την ανάδειξη και την ενίσχυση μέσα από το νέο Προϋπολογισμό του κοινωνικού ρόλου του κράτους. 
      Για να αντιμετωπίσουμε τις μεγάλες δημοσιονομικές δυσκολίες που κληρονομήσαμε από τις κυβερνήσεις του ΠΑΣΟΚ, καταρτίσαμε έναν Προϋπολογισμό που στηρίζεται στην ήπια δημοσιονομική προσαρμογή. Αποκλείσαμε το ενδεχόμενο να επιβάλουμε μια νέα πολιτική λιτότητας στους μισθούς και στις συντάξεις. Αποκλείσαμε το ενδεχόμενο να επιβάλουμε νέους αμέσους και εμμέσους φόρους. Αποκλείσαμε με λίγα λόγια να επαναλάβουμε τις αποτυχημένες πολιτικές των κυβερνήσεων του ΠΑΣΟΚ, τις οποίες και καταδίκασε ο ελληνικός λαός στις 7 Μαρτίου. Γι’ αυτό προχωράμε σε πραγματικές αυξήσεις μισθών και συντάξεων, στις βασικές αποδοχές των δημοσίων υπαλλήλων από 3,3% έως 3,7%, στις συντάξεις του δημοσίου 4% ενώ η δαπάνη για τις συντάξεις των αγροτών είναι αυξημένη κατά 9,3% σε σχέση με το 2004. 
      Προχωράμε σε σημαντικές φορολογικές ελαφρύνσεις. Αυξάνεται το αφορολόγητο από 10.000 ευρώ σε 11.000 ευρώ για τους μισθωτούς και συνταξιούχους και από 8.400 ευρώ στα 9.500 ευρώ για τις λοιπές κατηγορίες φορολογούμενων.
      Εντείνουμε τη μάχη κατά της ακρίβειας με μικρές αυξήσεις στα τιμολόγια των ΔΕΚΟ κάτω από τον πληθωρισμό με την ενεργοποίηση της Επιτροπής Ανταγωνισμού, η οποία έχει αρχίσει να βάζει στο στόχαστρο και να ελέγχει τις μεγάλες επιχειρήσεις και τα καρτέλ στην αγορά και όχι τις μικρές επιχειρήσεις, όπως γινόταν επί κυβερνήσεων ΠΑΣΟΚ.
      Είναι πολιτική μας επιλογή το βάρος της δημοσιονομικής εξυγίανσης να το σηκώσει το σπάταλο και αναποτελεσματικό κράτος και όχι οι πολίτες. Και με το νέο Προϋπολογισμό επιχειρούμε: Τη συγκράτηση των καταναλωτικών δαπανών του δημοσίου. Τη μείωση των εξοπλιστικών προγραμμάτων. Την ανάπτυξη ενός προγράμματος αποκρατικοποιήσεων και διαρθρωτικών αλλαγών με στόχο τη μεγιστοποίηση του οφέλους για την οικονομία. 
      Επίσης, επιχειρούμε τον εξορθολογισμό του εθνικού σκέλους του προγράμματος δημοσίων επενδύσεων με έμφαση στη χρηματοδότηση των έργων της περιφέρειας. Για παράδειγμα, η περιφέρεια των Ιονίων Νήσων έχει προφανή αύξηση πιστώσεων στον Προϋπολογισμό που ανέρχεται σε 38.000.000 ευρώ ενώ είχε λάβει 29.000.000 ευρώ για το 2004 και μόνο 21.367.000 ευρώ το 2003. Στηριζόμενοι σ’ αυτά τα εργαλεία πολιτικής επιδιώκουμε πρώτον, να μειώσουμε το έλλειμμα της γενικής κυβέρνησης στο 2,8% του Α.Ε.Π. από το 5,3% που θα κλείσει το 2004. Δεύτερον, να μειώσουμε το δημόσιο χρέος. Τρίτον, να μειώσουμε τον πληθωρισμό στο χαμηλότερο επίπεδο της τελευταίας τετραετίας.
    Είναι επιτακτική η ανάγκη να μειωθεί το δημόσιο χρέος της χώρας. Σήμερα από τα 100 ευρώ των δαπανών του δημοσίου τα 68,5 πηγαίνουν για την πληρωμή τόκων και χρεολυσίων. Όσο λιγότερα πληρώνουμε στο μέλλον για τα χρέη του παρελθόντος, τόσα περισσότερα θα μας περισσεύουν για να αυξήσουμε τις δαπάνες για τις συντάξεις για την υγεία, για τη δημόσια εκπαίδευση.
    Ο νέος Προϋπολογισμός έχει αναπτυξιακή διάσταση αφού προωθεί συγκεκριμένα μέτρα με στόχο να δημιουργηθεί ένα ευνοϊκότερο δυναμικό περιβάλλον που θα επηρεάσει όλους τους τομείς της οικονομικής δραστηριότητας. Θα βελτιώσει την ανταγωνιστικότητα της ελληνικής οικονομίας ώστε να ενισχυθούν οι επενδύσεις και οι εξαγωγές και να δημιουργηθούν νέες θέσεις εργασίας. Προχωράμε σε ουσιαστικές πολιτικές πρωτοβουλίες. Η φορολογική μεταρρύθμιση, η σταδιακή μείωση των φορολογικών συντελεστών, ο νέος αναπτυξιακός νόμος παρέχουν αυξημένες ενισχύσεις και σημαντικά κίνητρα για την τόνωση των επενδύσεων και την εξομάλυνση των περιφερειακών ανισοτήτων. Ο νέος αναπτυξιακός νόμος είναι το κλειδί που αν σωστά εκτιμηθεί θα ανοίξει την πόρτα μιας άλλης αναπτυξιακής πραγματικότητας για την Κεφαλλονιά και την Ιθάκη, τα δύο νησιά που έχω την τιμή να εκπροσωπώ στη Βουλή των Ελλήνων.
    Είναι απαραίτητη η  επίσπευση της απορρόφησης των πόρων του Γ΄ Κοινοτικού Πλαισίου Στήριξης, η ορθολογικότερη αξιοποίησή τους, η ενίσχυση της διεθνούς προβολής του ελληνικού τουρισμού με στόχο την ανάκαμψη μετά από την εξαιρετικά άσχημη χρονιά του 2004. Επίσης, είναι απαραίτητη η υιοθέτηση εθνικής στρατηγικής για την περιφερειακή ανάπτυξη με άμεση προτεραιότητα την ενίσχυση της ορεινής και νησιωτικής Ελλάδας.
    Με το νέο Προϋπολογισμό επιχειρούμε την ήπια δημοσιονομική προσαρμογή με πραγματικές αυξήσεις μισθών και συντάξεων χωρίς νέους φόρους, με το βάρος να πέφτει στον περιορισμό και σπάταλου και αναποτελεσματικού κράτους. Επιχειρούμε τη δημιουργία ενός αναπτυξιακού περιβάλλοντος προκειμένου να αυξηθεί το εθνικό εισόδημα και να χρηματοδοτηθούν πολιτικές ενίσχυσης των ασθενεστέρων οικονομικά και κοινωνικά ομάδων. Επιχειρούμε την ενίσχυση του κοινωνικού κράτους μέσα από τη σημαντική ενίσχυση των κοινωνικών δαπανών και την εφαρμογή νέων πολιτικών στους τομείς της παιδείας, της υγείας, της απασχόλησης, της αγροτικής παραγωγής και της κοινωνικής ασφάλισης. Συνεπείς στις προεκλογικές μας δεσμεύσεις προχωρούμε μπροστά. Ο νέος Προϋπολογισμός αποτελεί άλμα φερεγγυότητας, βήμα σταθερότητας και ανάπτυξης. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλιβιζάτο διότι υπήρξε συνεπής στο χρόνο και στους τόνους που υπαγορεύονται στη Βουλή, και μάλιστα στην πρώτη ομιλία σε προϋπολογισμό.
    Ο κ. Παπουτσής έχει το λόγο.
    ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, ο Προϋπολογισμός του 2005, ο πρώτος Προϋπολογισμός της Κυβέρνησης της Νέας Δημοκρατίας είναι ένας Προϋπολογισμός στον αέρα βασισμένος σε δημοσιονομικές προβλέψεις που αμφισβητούνται έντονα.
      Είναι προβλέψεις που αποτυπώνουν την αδυναμία και την αβεβαιότητα της κυβερνητικής πολιτικής, γι’ αυτό έχει εξαιρετικά περιορισμένη αξία η συζήτηση με αριθμούς και ποσοστά. Πολύ περισσότερο μάλιστα όταν πρόκειται να αλλάξουν όλα τα βασικά μεγέθη, όπως προανήγγειλε ο Υπουργός Οικονομικών κ. Αλογοσκούφης, προτρέχοντας για να μας ενημερώσει ότι η Ευρωπαϊκή Επιτροπή εκτιμά ως ανεπαρκή τα μέτρα της Κυβέρνησης της Νέας Δημοκρατίας για τη μείωση του ελλείμματος.
      Η μεθαυριανή μάλιστα απόφαση της επιτροπής αλλά και του ΕΚΟΦΙΝ τον Ιανουάριο αφορούν την τρέχουσα διαχείριση των δημοσιονομικών από την Κυβέρνηση της Νέας Δημοκρατίας, η οποία, σύμφωνα με την επιτροπή και τα ευρωπαϊκά όργανα, δεν έλαβε τα απαραίτητα μέτρα μετά τη σύσταση του ΕΚΟΦΙΝ της 5ης Ιουλίου του 2004. Ήταν εκείνη –θυμάστε- η συνεδρίαση στην οποία ο κ. Αλογοσκούφης δεν έδωσε καμία μάχη, δεν έκανε καμία προσπάθεια για να αποφύγει τη σύσταση της επιτροπής, σε μία συζήτηση που δεν αφορούσε μόνο την Ελλάδα, αλλά αφορούσε και τις άλλες χώρες, την Ιταλία, τη Γαλλία, την Ολλανδία, τη Γερμανία, τη Μεγάλη Βρετανία, όπου για όλες τις άλλες χώρες αποφασίστηκε μια πιο ευέλικτη, μια πολιτική προσέγγιση εκτός της Ελλάδος, γεγονός που δεν παρέμεινε και ασχολίαστο στους ευρωπαϊκούς κύκλους.
      Στις 6 Ιουλίου, την επόμενη ημέρα, ο ανταποκριτής από τις Βρυξέλλες της μεγάλης γαλλικής εφημερίδας «ΛΙΜΠΕΡΑΣΙΟΝ» έγραφε για την επιτυχία της Ιταλίας σε εκείνη τη συνεδρίαση να αποφύγει την ευρωπαϊκή επιτήρηση στην οικονομία της. Και κατέληγε, σας διαβάζω το σχόλιο: «αντίθετα η Ελλάδα δεν απέφυγε την έναρξη της διαδικασίας για υπερβολικό έλλειμμα. Προκλητική διαφορά στη μεταχείριση με τα άλλα κράτη; Όχι ακριβώς, γιατί η ίδια η ελληνική συντηρητική Κυβέρνηση το ζήτησε έτσι ώστε να αποδώσει την ευθύνη του σχεδίου στη σοσιαλιστική κληρονομιά». Αυτά έγραφε η «ΛΙΜΠΕΡΑΣΙΟΝ» την επόμενη ημέρα. Δηλαδή, σας πήραν είδηση και στην Ευρώπη, για την πολιτική στόχευση των ενεργειών σας. 
      Δυστυχώς για το λαό, το κόστος της νεοδημοκρατικής διακυβέρνησης θα είναι μεγάλο. Δυστυχώς, για τη χώρα θα είναι μακροχρόνιες και οι επιπτώσεις από την αλόγιστη μεθοδολογία, αλλά και την ανευθυνότητα των επιλογών σας γύρω από την απογραφή. 
      Αναρωτήθηκε μάλιστα ο παριστάμενος Υφυπουργός Οικονομικών, ο κ. Δούκας, τι έκανε το ΠΑΣΟΚ για να αποτρέψει τις δυσμενείς επιπτώσεις στη χώρα μας από την απογραφή. Κάναμε το ίδιο ακριβώς που έκανε και ο διακεκριμένος Ευρωβουλευτής σας κ. Δημητρακόπουλος, όπου με ευθύνη και ανησυχία σας προειδοποιούσαμε ότι αυτό που κάνετε είναι ανεύθυνο και βλάπτει τα συμφέροντα της χώρας. Και κωφεύσατε. 
      Η Νέα Δημοκρατία, κυρίες και κύριοι συνάδελφοι, θα απολογείται για πολλά χρόνια στον ελληνικό λαό για την επιλογή της. Ήδη τα αποτελέσματα αρχίζουν και φαίνονται. Η ελληνική οικονομία εισέρχεται στη φάση ενός νέου αντιαναπτυξιακού κύκλου, με δυσμενέστατες επιπτώσεις για την κοινωνία, την οικονομία και τις επιχειρήσεις. Με ευθύνη της Νέας Δημοκρατίας καταρρακώνεται το κύρος της Ελλάδος. Μειώθηκε η πιστοληπτική ικανότητα και κατά συνέπεια αυξήθηκε το κόστος εξυπηρέτησης του χρέους. Με ευθύνη της Νέας Δημοκρατίας επιβραδύνεται η πορεία της σύγκλισης. Και βεβαίως, προαναγγέλλεται μία μακρά λιτότητα.
      Μέσα σε εννέα μήνες –αυτό είναι το κατόρθωμα- οδηγήσατε στη μείωση του ρυθμού ανάπτυξης και τις δυνάμεις της οικονομίας στην αβεβαιότητα και την ανασφάλεια. Βάλατε, δηλαδή, με δύο λόγια την Ελλάδα στο γύψο. 
      Ποιες είναι οι επιπτώσεις; Να τις δούμε. Μεγάλη επιφύλαξη του ιδιωτικού τομέα για επενδύσεις. Εμφανής ύφεση της οικονομικής δραστηριότητας και παρ’ όλα αυτά, το τονίζω αυτό, παρ’ όλη την ύφεση στην οικονομική δραστηριότητα, μεγάλη ακρίβεια στην αγορά -φανταστείτε τι θα γινόταν αν δεν υπήρχε η ύφεση στην οικονομική δραστηριότητα- μία κατάσταση που πλήττει ιδιαίτερα τις μικρομεσαίες επιχειρήσεις και το εμπόριο. 
     Προσπαθεί η Κυβέρνηση να πάρει μέτρα με τον αναπτυξιακό νόμο, μέτρα ημίμετρα, άτολμα και αναποτελεσματικά, αλλά μέτρα. Γίνεται προσπάθεια. Την ίδια στιγμή ακόμη και αυτή η προσπάθεια υπονομεύεται από το γενικότερο κλίμα που δημιουργείται στην οικονομία, την ανεύθυνη καταγραφή της κομματικής σας εμπάθειας και την προγραφή των προοπτικών της ελληνικής οικονομίας. 
     Η αβεβαιότητα και η ακρίβεια, όπως πολύ καλά γνωρίζετε, πλήττουν ολόκληρο τον κύκλο της παραγωγής και του εμπορίου και έχουν άμεση επίπτωση στο εισόδημα των πολιτών, στους οικογενειακούς προϋπολογισμούς, στο καλάθι της νοικοκυράς, αλλά βεβαίως και στην ποιότητα ζωής των πολιτών. Υπάρχουν αυξήσεις παντού. Δεν υπάρχει ούτε ένας τομέας που να κρατήθηκαν χαμηλά οι τιμές. Και δεν είναι λόγω του κλίματος. Είναι γιατί οργιάζει η κερδοσκοπία. Γιατί η Νέα Δημοκρατία ήδη από την προεκλογική περίοδο έκλεινε το μάτι στους κερδοσκόπους. Μάλιστα, ο κ. Ρεγκούζας σε μια ραδιοφωνική συνέντευξη στον 9.84, που έτυχε να τον ακούω, ομολόγησε ότι δεν μπορούμε να κάνουμε ελέγχους, γιατί πρέπει να αλλάξουμε πρώτα τους διευθυντές. Οι διευθυντές ήταν οι προηγούμενοι του ΠΑΣΟΚ. 
     Επιπλέον, η Νέα Δημοκρατία επιτρέπει την κερδοσκοπία, γιατί αρνείται την εποπτεία και τον έλεγχο στην αγορά. Και επειδή, ήδη, έχετε προαναγγείλει τον δρόμο μέσα από τον οποίο θα αναζητήσετε λύσεις για τη χρηματοδότηση του Προϋπολογισμού, θέλω να κάνω ένα σχόλιο, για να μην έχουμε παρεξηγήσεις στο μέλλον. 
     Οι μεταβιβάσεις μετοχών του δημοσίου, ιδιαίτερα, στον στρατηγικής σημασίας ενεργειακό χώρο πρέπει να πραγματοποιούνται μόνο όταν διασφαλίζεται η διαφάνεια, η προστασία του καταναλωτή, η διασφάλιση των εργαζομένων, η ανταγωνιστικότητα των επιχειρήσεων στο ελληνικό και στο διεθνές περιβάλλον, μα πάνω απ’ όλα το δημόσιο συμφέρον. Θα μας βρείτε αποφασιστικά αντίθετους, αν επιχειρήσετε να βελτιώσετε τους οικονομικούς δείκτες με τη ρευστοποίηση του εθνικού πλούτου. 
     Στον αγροτικό τομέα η Κυβέρνηση της Νέας Δημοκρατίας σε εννέα μήνες κατάφερε το ακατόρθωτο. Από τη μια μεριά κατάφερε να μειώσει δραματικά το εισόδημα των αγροτών και ταυτόχρονα να αδειάσει το καλάθι της νοικοκυράς από τη μεγάλη ακρίβεια. Άκουσα, προηγουμένως, τον Υπουργό κ. Μπασιάκο να λέει: «Μα, είναι ψεύδος και ανευθυνότητα να λέτε ότι μειώθηκε το εισόδημα, γιατί δεν ξέρουμε τα στοιχεία.» Εγώ ρωτώ: Υπάρχει ένας Έλληνας αγρότης σε ολόκληρη την ελληνική επικράτεια, ο οποίος να λέει αυτήν τη στιγμή ότι το εισόδημά του είναι μεγαλύτερο απ’ ό,τι τα προηγούμενα χρόνια; Δεν υπάρχει, επίσης, κανένας Έλληνας πολίτης που να βρίσκει τις τιμές στην αγορά χαμηλότερες από τα προηγούμενα χρόνια. 
     Η Νέα Δημοκρατία, αντί να εργάζεται πυρετωδώς προετοιμάζοντας το μέλλον της ελληνικής γεωργίας και την εφαρμογή των νέων μεταρρυθμίσεων της κοινής αγροτικής πολιτικής, συνεχίζει να αντιπολιτεύεται το ΠΑΣΟΚ, όπως ακούσαμε και σήμερα ακόμη τον Υπουργό Αγροτικής Ανάπτυξης, δηλώνοντας για μια ακόμη φορά ότι η Νέα Δημοκρατία είναι κολλημένη στο παρελθόν. 
     Κυρίες και κύριοι συνάδελφοι, επί εννέα μήνες μετά τις εκλογές η Νέα Δημοκρατία δεν κυβερνά. Ερευνά και απογράφει. Αυτή είναι η αλήθεια. Όμως η περίοδος χάριτος τελείωσε. Είναι κοινό μυστικό η διάψευση, η απογοήτευση και η δυσφορία που επικρατεί ανάμεσα στους ψηφοφόρους και τα στελέχη της Νέας Δημοκρατίας. Και μπορεί η προσέγγιση των μακροοικονομικών μεγεθών να χωράει πολύ μεγάλη συζήτηση. Στο πεδίο, όμως, της πραγματικής οικονομίας κανείς δεν μπορεί να ξεγελάσει το λαό. Γιατί είναι ο ίδιος ο πολίτης που βιώνει την καθημερινή πραγματικότητα. Και αυτή η καθημερινή πραγματικότητα είναι πολύ βαριά. Γι’ αυτό είναι και βαριά η ευθύνη της Νέας Δημοκρατίας. 
     Σας ευχαριστώ, κύριε Πρόεδρε. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπουτσή. 
     Το λόγο έχει ο κ. Ξενοφών Βεργίνης. 
     ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κύριοι Υπουργοί, κυρίες και κύριοι, πράγματι μέχρι αυτήν τη στιγμή ακούσαμε τόσα πράγματα με τα οποία μπορεί όλοι μας να μη συμφωνούμε. Σίγουρα, όμως, κυρίες και κύριοι, δεν μπορούμε να συμφωνήσουμε με λέξεις σαν τη λέξη «γύψος», ότι, δηλαδή, πρόκειται η Νέα Δημοκρατία να βάλει στο γύψο τον ελληνικό λαό, κάτι που θυμίζει παλιές εποχές. Δεν θα περίμενα αυτό να το ακούσουμε, κυρίως, από τον προλαλήσαντα. 
     Δεύτερον, θα ήθελα να κάνω μια σαφή παρατήρηση παραβιάζοντας τη σειρά της ομιλίας μου. Ακούω συχνά γι’ αυτήν την απογραφή. Όμως, φαίνεται ότι πονάει το ΠΑΣΟΚ και την Αξιωματική Αντιπολίτευση η απογραφή. 
      Ακούσαμε εδώ τον Εισηγητή της Αξιωματικής Αντιπολίτευσης να λέει ότι τελικά η πιστοληπτική ικανότητα της χώρας χάνεται από την απογραφή που έκανε η Κυβέρνηση. Και βεβαίως, μας είπε ότι οι δύο από τους τρεις διεθνείς οίκους, η Standard and Poors και Fitch, αποφάσισαν να υποβαθμίσουν τη διαβάθμιση της πιστοληπτικής ικανότητας της χώρας και από «Α+» να την πάνε «Α».
      Τους θυμίζω όμως το εξής – και θα καταθέσω στη συνέχεια αυτό το έγγραφο στα Πρακτικά της Βουλής. Τους θυμίζω ότι το 2000 και οι τρεις οίκοι πράγματι αναβάθμισαν την πιστοληπτική ικανότητα της χώρας. Το 2000 ο Moody’s αποφάσισε να αναβαθμίσει περαιτέρω την αναβάθμιση της πιστοληπτικής ικανότητας της χώρας  στο «Α» και ακολούθησαν το 2001 οι οίκοι Standard and  Poors και Fitch.
      Το 2002 o Moody’s έκανε νέα αναβάθμιση σε Α+ και οι άλλοι δύο ακολούθησαν το 2003. Μετά την απογραφή, πράγματι, οι δύο οίκοι Standard and Poors και Fitch υποβάθμισαν τη διαβάθμιση της χώρας από Α+ σε Α.
      Όμως, τους διαφεύγει μια τελευταία ανακοίνωση στις 17/12/2004 της Moody’s, που είναι ο καλύτερος από τους τρεις οίκους σε ό,τι αφορά τουλάχιστον την ελληνική πραγματικότητα. Ο Moody’s ασχολείται ειδικότερα με τα δημοσιονομικά στοιχεία της χώρας μας και συγκρίνει, απ’ ό,τι γνωρίζετε, κύριε Παπουτσή, τα ομόλογα, την απόδοση διαφοράς ομολόγων δεκαετούς διάρκειας του ελληνικού Δημοσίου με τα αντίστοιχα δεκαετή ομόλογα του γερμανικού Δημοσίου. Και τι αναφέρει στις 17/12; Αναφέρει ότι η διαφορά απόδοσης μεταξύ των δύο ομολόγων έχει παραμείνει το τελευταίο εξάμηνο, κύριε Υπουργέ, όχι μόνο σταθερή, αλλά και αναβαθμισμένη.
      Συνεπώς δεν έχετε κανένα δικαίωμα προς τον ελληνικό λαό να υποβαθμίζετε την πιστοληπτική ικανότητα της χώρας. Είστε εσείς, λοιπόν, που υποβαθμίζετε την πιστοληπτική ικανότητα της χώρας με το θόρυβο που προκαλείτε και όχι η ελληνική Κυβέρνηση.
      Το καταθέτω αυτό στα Πρακτικά της Βουλής.
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Πρόεδρε, η Κυβέρνηση με τον Προϋπολογισμό της δίνει, πράγματι, έμφαση σε αυτά που το ΠΑΣΟΚ είχε ξεχάσει για χρόνια τώρα διακυβέρνησης. Διότι ο υπό ψήφιση Προϋπολογισμός του Κράτους διακρίνεται από τη σαφή για πρώτη φορά αποτύπωση των μεγεθών, τη σαφήνεια των διαδικασιών διαχείρισης και τη σταθερότητα του προσανατολισμού των στόχων.
      Δίνει έμφαση στην ελεύθερη λειτουργία της αγοράς, αλλά και στις ενεργητικές παρεμβάσεις για διόρθωση των ατελειών του ανταγωνισμού. Διακρίνει σαφώς βασικές αρχές διαχείρισης ως την αναδιανεμητική αποτελεσματικότητα και τη δημοσιονομική πειθαρχία, κάτι που, πραγματικά, ήταν άγνωστο για τους προϋπολογισμούς του ΠΑΣΟΚ. Παράλληλα, δίνει προτεραιότητα στην ενθάρρυνση της παραγωγής συλλογικών αγαθών και τη μεγέθυνση ανάπτυξης της οικονομίας για την αύξηση της κοινωνικής ευημερίας. Ιδιαίτερες δράσεις δε αναφέρονται στην ανάπτυξη της ανταγωνιστικότητας μέσα από την παραγωγικότητα, την καταπολέμηση του πληθωρισμού, της ανεργίας, της αδιαφάνειας και της σπατάλης.
      Θέλω όμως να σημειώσω και το εξής: πρέπει κάποτε οι κυβερνήσεις πράγματι, να δημιουργήσουν έναν διορθωτικό κρατικό προϋπολογισμό. Διότι πράγματι, απαιτούνται δομικές αλλαγές. Δηλαδή, να περιοριστεί το χάος των εγγραφών, των κωδικών και των πολλών λογαριασμών, να δοθεί έμφαση στον έλεγχο των δαπανών με την καθιέρωση αυστηρότερων προδιαγραφών, με τον προγραμματισμό καταγεγραμμένων προτεραιοτήτων και την καθιέρωση ειδικότερα συστημάτων πρόβλεψης για την εξέλιξή τους.
      Και επιτέλους, καμιά δαπάνη να μην μπορεί να γίνεται πραγματικότητα, αν δεν έχει πρώτα συμπεριληφθεί στον Προϋπολογισμό και το νομικό πλαίσιο που την προβλέπει, αλλά και κυρίως να καταγράφεται στον Προϋπολογισμό, ώστε να καλύπτεται από την πλευρά των εγγεγραμμένων εσόδων. Πρέπει να λείψουν, κυρίες και κύριοι, οι λεγόμενες κομματικές ευαισθησίες, που οδηγούσαν στο παρελθόν σε απαράδεκτα μεγέθη αποκλίσεων μεταξύ προϋπολογισμών και απολογισμού.
      Και, κυρίως, πρέπει να θυμίσω εδώ ότι αυτή η απόκλιση, κυρίες και κύριοι, το 1994 ήταν 60%, το 1997 51% και το 2000 19%. Τι σημαίνει αυτό, κύριοι συνάδελφοι της Αξιωματικής Αντιπολίτευσης; Δεν είναι απαράδεκτο φαινόμενο; Μήπως, λοιπόν, πραγματικά πρέπει κανείς να παρατηρήσει ότι με κάποια ελαφρότητα, αλλά και αναποτελεσματικότητα εκτελούνταν οι προϋπολογισμοί που καταθέτατε; Και τώρα βεβαίως θορυβούντες έρχεστε να κατηγορήσετε τη νέα Κυβέρνηση γιατί δεν πράττει το ίδιο. Δηλαδή κάπου γάμοι γένονται, κάπου άργανα λαλούνε! ‘Ετσι λέγανε στο χωριό μου. Επομένως, το έλλειμμα και το δημόσιο χρέος που έχετε δημιουργήσει στην οικονομία σε όλους τους τομείς, που αναφέρθηκαν από τον κ. Δούκα, δεν έχουν τελειωμό. Ελλείμματα παντού, χρέη παντού.
      Αναφέρθηκε, κυρίες και κύριοι, ότι πράγματι 32.000.000.000 τοκοχρεολύσια χρειάζεται να πληρώσει η Κυβέρνηση το 2005. Δηλαδή  θα χρειαστεί να πληρώσει το δημόσιο τόσα χρήματα, όσα για μισθούς, συντάξεις, δαπάνες, περίθαλψη, επιχορήγηση ασφαλιστικών ταμείων.  Και ρωτάει κανείς: Δεν είναι έτσι το κράτος σπάταλο; Αλλά το κράτος, δεν είναι σπάταλο, οι κυβερνήσεις είναι σπάταλες, όταν δεν σέβονται τον προϋπολογισμό που καταθέτουν στην Εθνική Βουλή, όταν διορίζουν και τοποθετούν ανθρώπους σε διοικητικές και διαχειριστικές θέσεις μη ικανούς, ανθρώπους που δεν σέβονται το δημόσιο χρήμα και δεν εφαρμόζουν το νόμο και τους κανονισμούς. Επομένως, πού πρέπει, λοιπόν, κανείς να εστιάσει αυτήν την κριτική; Στο πρώτο μέρος της διακυβέρνησης της χώρας που είχατε από το 1981 έως το 1989; Τότε που ήμουν Γενικός Γραμματέας των ΔΕΚΟ και κάναμε απογραφή των ελλειμμάτων σε όλες τις ΔΕΚΟ και βρήκαμε τεράστια έξοδα, τεράστια ελλείμματα, τεράστια χρέη, περίπου το 80% και 90% των χρεών; Αυτό, δυστυχώς, σαν πολιτική ακολουθήσατε και στη δεύτερη περίοδο της διακυβέρνησης της χώρας. Όλα αυτά τι σημαίνουν; Σημαίνουν ότι δεν μπορείτε να κάνετε αυτήν την κριτική σε μορφή θορύβων, αλλά θα πρέπει  να κάνετε μια εποικοδομητική κριτική πάνω στον Προϋπολογισμό  που έχει κατατεθεί. Και ιδιαίτερη σημασία η Κυβέρνηση δίνει –και πρέπει να το καταλάβετε- στο νοικοκύρεμα που μέχρι τώρα δεν γινόταν από τις προηγούμενες κυβερνήσεις. 
      Αυτό το νοικοκύρεμα, κυρίες και κύριοι, θέλησε η Κυβέρνηση της Νέας Δημοκρατίας να εφαρμόσει με την απογραφή και αυτό ακριβώς κατέθεσα. Κανένας λοιπόν από τους οίκους, και ιδιαίτερα o Moody’s, δεν υποβάθμισε την πιστοληπτική ικανότητα της χώρας. Αντιθέτως την κρατά και φαίνεται αναβαθμισμένη στο έγγραφο που κατέθεσα. 
      Ευχαριστώ, κύριε Πρόεδρε. Πιστεύω ότι όλοι μας θα υπερψηφίσουμε τον Προϋπολογισμό της Νέας Δημοκρατίας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ο κ. Πιπεργιάς έχει το λόγο. 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, με το που ανέλαβε τη διακυβέρνηση της χώρας η Νέα Δημοκρατία, αντί να αξιοποιήσει τις μεγάλες υποδομές που δημιουργήθηκαν στη χώρα μας από τις κυβερνήσεις του ΠΑΣΟΚ και να προχωρήσει σε διαρθρωτικές αλλαγές, ώστε να συνεχίσουμε όπως την τελευταία εξαετία με υψηλούς ρυθμούς ανάπτυξης, θεώρησε σαν πρώτο μέλημά της να προχωρήσει στην απογραφή. Απώτερος στόχος της, όπως αποδεικνύεται, ήταν να απαξιώσει την οικονομική πολιτική των κυβερνήσεων του ΠΑΣΟΚ, να αποδομήσει την εικόνα της ισχυρής Ελλάδας, να αποκτήσει άλλοθι για την ενδεχόμενη και πλέον, όπως εξελίσσονται τα πράγματα, πολύ πιθανή αποτυχία της στην οικονομική διαχείριση και να δημιουργήσει πρόσχημα για να μην υλοποιήσει τις προεκλογικές υποσχέσεις προς τον ελληνικό λαό. 
      Η Κυβέρνηση της Νέας Δημοκρατίας, παίζοντας στενοπαραταξιακά με την οικονομία, διέσυρε τη χώρα διεθνώς και υπονόμευσε τη φερεγγυότητά της. Με τον Προϋπολογισμό του 2005 εξαπατά τον ελληνικό λαό, όπως το έπραξε προεκλογικά, δεν εκπληρώνει τις προεκλογικές της υποσχέσεις για ανάπτυξη, σύγκλιση και πρόοδο. Αντίθετα οδηγεί τη χώρα σε στασιμότητα, απόκλιση από τους μέσους ευρωπαϊκούς όρους και οπισθοδρόμηση. 
      Ο Προϋπολογισμός υπερεκτιμά τα έσοδα και υποεκτιμά τις δαπάνες. Είναι εικονικός και προσαρμοσμένος στο σύνθημα της ήπιας προσαρμογής. Ένας Προϋπολογισμός που δεν πρόκειται να επαληθευθεί, πολύ δε περισσότερο να εφαρμοστεί, αφού πρόκειται να ζητηθούν πρόσθετα μέτρα μιας και ο προτεινόμενος Προϋπολογισμός έχει κριθεί και κρίνεται από τις Βρυξέλλες ανεπαρκής. 
      Οι αυθαίρετες προβλέψεις του Προϋπολογισμού είναι ορατές δια γυμνού οφθαλμού. Παράδειγμα αποτελεί η πρόβλεψη για την αύξηση του Ακαθάριστου Εθνικού Προϊόντος. Η πρόβλεψη είναι ότι θα αυξηθεί το ΑΕΠ στο 3,9% από το 3,7% του 2004. 
      Πώς όμως θα επιταχυνθεί ο ρυθμός ανάπτυξης όταν οι δημόσιες επενδύσεις μειώνονται κατά 16,1%, όταν εδώ για πολλούς μήνες δεν έχει δημοπρατηθεί ούτε ένα έργο, αντίθετα ακυρώθηκαν δημοπρασίες που είχαν γίνει στο παρελθόν για κρίσιμα έργα, όπως του αυτοκινητόδρομου Σχηματαρίου-Χαλκίδας και όταν προβλέπονται μειώσεις τόσο στις εξαγωγές αγαθών και υπηρεσιών όσο και στη δημόσια κατανάλωση; 
      Η υποκρισία και ο εμπαιγμός της Κυβέρνησης δεν έχει όρια. Ενώ υποστηρίζει ότι θα μειώσει το έλλειμμα στο 2,8% του ΑΕΠ, την ίδια στιγμή διαπραγματεύεται με την Ευρωπαϊκή Ένωση τη μείωση του ελλείμματος σε ποσοστό κάτω από το 3% να γίνει αργότερα, να γίνει μετά το 5, ενδεχόμενα το 6 ή το 7. Υποστηρίζει ότι δεν θα επιβληθούν νέοι φόροι. Αλήθεια, πώς μπορεί να υλοποιηθεί αυτή η πρόβλεψη, ότι το 2005 θα έχουμε 3,4.000.000.000 ευρώ περισσότερα φορολογικά έξοδα, χωρίς νέους φόρους;
       Μια σειρά από δαπάνες δεν συνυπολογίζονται στο έλλειμμα. Οι ενισχύσεις στα ασφαλιστικά ταμεία, όπως ο ΟΑΠ ΔΕΗ, ο ΤΑΠΟΤΕ κλπ., προβλέπεται να χρηματοδοτηθούν -κατά παράβαση των σχετικών οδηγιών- από έσοδα των αποκρατικοποιήσεων. 
      Η Νέα Δημοκρατία ακολουθεί πρακτικές που είχε καταδικάσει. Όλοι θυμόμαστε την κριτική που άσκησε στους ειδικούς λογαριασμούς. Στον Προϋπολογισμό του 2005 ειδικοί λογαριασμοί είναι ακριβώς οι ίδιοι με αυτούς του 2004. 
      Οι προεκλογικές υποσχέσεις με τον Προϋπολογισμό του 2005 αποδείχτηκαν ψεύτικα μεγάλα λόγια. Οι αυξήσεις των συντάξεων του ΟΓΑ και του ΕΚΑΣ περιορίστηκαν μεταξύ 21 και 15 ευρώ το μήνα, τη στιγμή που ο Πρωθυπουργός έλεγε τις περσινές αυξήσεις των 30 ευρώ το μήνα ψίχουλα και υποσχόταν γενναίες αναπροσαρμογές. Δεν προβλέπονται κονδύλια για αυξήσεις των συντάξεων των στρατιωτικών, των αστυνομικών, των δικαστικών και των άλλων πολιτικών υπαλλήλων, όπως είχε υποσχεθεί. 
      Οι δαπάνες για την παιδεία, σαν ποσοστό του ΑΕΠ, αντί να πηγαίνουν προς το 5%, μειώνονται από το 3,61% στο 3,58%. Το ίδιο μειώνονται οι δαπάνες για την υγεία, από το 2,8% στο 2,77%. Δεν υπάρχουν προβλέψεις για προσλήψεις νέου εκπαιδευτικού και νοσηλευτικού προσωπικού. Δεν προβλέπεται πουθενά απόδοση παλαιών οφειλών προς τους ΟΤΑ, όπως είχατε υποσχεθεί. 
      Πουθενά δε δεν φαίνονται τα 10.000.000.000 ευρώ από την εξοικονόμηση που θα έφερνε η διαφάνεια, η χρηστή διαχείριση και η αντιμετώπιση της διαπλοκής. Γιατί άραγε; Θα συνεχιστεί το ίδιο φαύλο καθεστώς που εσείς καταγγέλλατε; 
      Ο Προϋπολογισμός μαζί με το φορολογικό νομοσχέδιο δημιουργούν πρόσθετες φορολογικές επιβαρύνσεις για τα νοικοκυριά, των οποίων η αγοραστική δύναμη μειώνεται. Η επιβάρυνση των φυσικών προσώπων, των μισθωτών, των συνταξιούχων, όπως και των μικρομεσαίων επιχειρήσεων, είναι σημαντική.
      Αυθαίρετη είναι η πρόβλεψη για τη μείωση της ανεργίας. Αλήθεια, πώς θα μειωθεί η ανεργία όταν οι δημόσιες επενδύσεις μειώνονται, όταν με τον νέο αναπτυξιακό νόμο αποσυνδέθηκε η απασχόληση από τα κριτήρια των ενισχύσεων, όταν το αρμόδιο Υπουργείο δεν έχει προχωρήσει σε καμία ενέργεια για την μετατροπή των παθητικών επιδοματικών πολιτικών σε ενεργητικές πολιτικές απασχόλησης;  
      Κυρίες και κύριοι συνάδελφοι, πλησιάζουμε στις γιορτές των Χριστουγέννων και η ακρίβεια αποτελεί εφιάλτη για πολλά νοικοκυριά. Το εορταστικό τραπέζι ακρίβυνε σε σχέση με το 2003 κατά 20%, ενώ αναμένονται από τις αρχές του 2005 και νέες αυξήσεις στα βασικά είδη διατροφής. 
      Οι διακηρύξεις της Κυβέρνησης ότι από μόνοι τους οι μηχανισμοί της αγοράς και ο ανταγωνισμός θα ρίξουν τις τιμές εκλήφθηκαν σαν μια νέα κερδοσκοπική ευκαιρία. Η αγορά έχει γίνει τσιφλίκι των κερδοσκόπων. Χαρακτηριστικό παράδειγμα η αγορά των υγρών καυσίμων.  
      Όπως καταγγείλαμε και στη συζήτηση επερώτησης στη Βουλή, οι διεθνείς τιμές του πετρελαίου από τις 20/10 μέχρι τις 10/12 αποκλιμακώθηκαν κατά 30,44%. Την ίδια περίοδο οι μέσες τιμές αμόλυβδης βενζίνης μειώθηκαν κατά 11,28%, του ντίζελ κατά 9,32% και του πετρελαίου θέρμανσης κατά 14,4%. Τα στοιχεία αυτά αποκαλύπτουν τα κερδοσκοπικά παιχνίδια όσων εμπλέκονται στο κύκλωμα διύλισης, εμπορίας και διάθεσης υγρών καυσίμων, όπως και την αδυναμία της Κυβέρνησης να τα αντιμετωπίσει. 
     Η Κυβέρνηση με τον Προϋπολογισμό του 2005 απέρριψε την πρότασή μας για χορήγηση του επιδόματος θέρμανσης στα χαμηλού εισοδήματος νοικοκυριά. Βρήκε εύκολη λύση και την πρότεινε δια στόματος του κ. Δούκα: να μειώσουμε ακόμη και τη θέρμανση.
     Το άνοιγμα των μονοπωλιακών και ολιγοπωλιακών αγορών στον ανταγωνισμό, που θεωρητικά θα συνέβαλε στη μείωση των τιμών, παραπέμπεται στο μέλλον.
     Ο αναγκαίος για την ασφάλεια του εφοδιασμού της χώρας, την ανταγωνιστικότητα της εθνικής οικονομίας και την ισόρροπη περιφερειακή ανάπτυξη μακροχρόνιος ενεργειακός σχεδιασμός είναι ανύπαρκτος. Εκατοντάδες επενδυτικά σχέδια δεν προχωρούν εξαιτίας της έλλειψης χωροταξικού σχεδιασμού. Η γραφειοκρατία ζει και βασιλεύει.
     Τα ποσοστά απορρόφησης των κονδυλίων του Γ΄ Κοινοτικού Πλαισίου σε όλες τις περιφέρειες της χώρας κυμαίνονται από 13% έως 20%. Με πρωταθλητή τη Στερεά Ελλάδα, όλες οι περιφέρειες της χώρας αποδεικνύονται ανεπαρκείς  δομές υλοποίησης του Γ΄ Κοινοτικού Πλαισίου Στήριξης και αναδεικνύουν την ανικανότητα της Νέας Δημοκρατίας και τη μεγάλη αναντιστοιχία λόγων και πράξεων, ακόμα και σε τομείς όπου οι οικονομικοί πόροι είναι εξασφαλισμένοι και που η απορρόφησή τους θα συμβάλει και στην ανάπτυξη και θα ωφελήσει τα δημόσια οικονομικά.
     Κυρίες και κύριοι συνάδελφοι, η επιχείρηση εξαπάτησης του ελληνικού λαού με υποσχέσεις για παροχές, για ανάπτυξη και κοινωνική συνοχή, συνεχίζεται και σήμερα με την προσπάθεια που καταβάλλετε εσείς από το κόμμα της Νέας Δημοκρατίας να μετατοπίσετε τις ευθύνες σας στις κυβερνήσεις του ΠΑΣΟΚ. Έξω και πέρα όμως από τα νούμερα, και τις λογιστικές αποτυπώσεις, οι εργαζόμενοι, οι συνταξιούχοι, οι αγρότες, οι μικρομεσαίοι, οι καταναλωτές γνωρίζουν πολύ καλά το βιοτικό επίπεδο που κατέκτησαν τα προηγούμενα χρόνια, επίπεδο που επιθυμούν όχι μόνο να διατηρήσουν, αλλά και να βελτιώσουν. Δυστυχώς, με τον Προϋπολογισμό του 2005 και την αναμενόμενη αύξηση των έμμεσων φόρων που θα ακολουθήσει αντί για βελτίωση θα έχουμε υποβάθμισή του.
     Καταγγέλλουμε την επιχείρηση της Νέας Δημοκρατίας για διαρκή εξαπάτηση του λαού και καταψηφίζουμε τον Προϋπολογισμό του 2005. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Η κ. Σοφία Καλαντζάκου έχει το λόγο.
     ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κυρίες και κύριοι συνάδελφοι, καταρχήν θέλω να σας πω ότι αισθάνομαι για πρώτη φορά αισιοδοξία ότι συζητάμε για έναν αληθινό Προϋπολογισμό, ότι λέμε τα πράγματα με το όνομά τους, ότι δεν κρυβόμαστε αυτάρεσκα πίσω από το δάχτυλό μας.
     Δεσμευτήκαμε για απογραφή, υλοποιήσαμε τη δέσμευσή μας. Αλλά για μένα αυτό δεν είναι ίσως το πιο σημαντικό. Αυτό που είναι σημαντικό είναι ότι αποφασίσαμε να κάνουμε πράξη αυτό που όλοι γνωρίζουν. Ποιο είναι αυτό; Ότι οι επενδύσεις και η ανάπτυξη θα φέρουν πλούτο, ότι η ανάπτυξη και οι επενδύσεις θα αυξήσουν την «πίτα» του Προϋπολογισμού, θα δώσουν περαιτέρω κονδύλια για κοινωνικές πολιτικές. Στρεφόμαστε λοιπόν προς τον ιδιωτικό τομέα, στρεφόμαστε προς τη δημιουργία συνθηκών υγιούς ανταγωνισμού. 
     Παρακολούθησα την ερμηνεία των αριθμών από το ΠΑΣΟΚ. Υπάρχει μια ειδικότητα στην ερμηνεία και στην παρουσίαση των αριθμών. Ανάλωσαν έντεκα χρόνια στο ΠΑΣΟΚ για να αποκτήσουν αυτού του είδους την εξειδίκευση, αντί να προχωρήσουν στον πραγματικό εκσυγχρονισμό της ελληνικής οικονομίας. Έλεγαν, λοιπόν, ότι δεν γίνονται γενναίες επενδύσεις σε σημαντικούς τομείς. Θα διαφωνήσω. Θα διαφωνήσω γιατί η Κυβέρνηση αυξάνει τις δαπάνες για την παιδεία κατά 4,5% σε σχέση με το 2004, αυξάνει τις δαπάνες για την υγεία κατά 6,3% σε σχέση με το 2004, αυξάνει τις δαπάνες για την ανάπτυξη της περιφέρειας Πελοποννήσου από 43.000.000 ευρώ σε 64.000.000 ευρώ. Και αναφέρω τη δική μου περιφέρεια, την περιφέρεια Πελοποννήσου, γιατί κατρακυλούσε με τη δική σας εκδοχή της σύγκλισης και ουδέποτε στην πρώτη θητεία που ήμουν βουλευτής είδα εδώ να παίρνει η κυβέρνηση του ΠΑΣΟΚ στοχευμένα μέτρα για να αντιστραφεί η κατάσταση. Εμείς αποκλίναμε την προηγούμενη τετραετία αντί να συγκλίνουμε και δεν υπήρξε μία παρέμβαση! Μας αφήσατε χωρίς ένα οδικό έργο υποδομής. Το μόνο που μας παραδώσατε το 2000 κατέρρευσε στο γκρεμό.
    Όταν, λοιπόν, ακούω από τους συναδέλφους του ΠΑΣΟΚ να ανακαλύπτουν την περιφερειακή ανάπτυξη, πραγματικά, σας λέω πως εκπλήσσομαι γιατί οι πολίτες πείθονται από τις πράξεις και όχι από τα λόγια. 
    Θα παραδεχθώ πάντως, για να είμαι ειλικρινής, πως οι αριθμοί μπορούν να ερμηνευτούν κατά το δοκούν. Αυτό όμως δείχνει και το απαρχαιωμένο της σκέψης σας, δηλαδή ότι νομίζετε πως ακόμη τη διαφορά θα την κάνουν δεκαδικά ψηφία στις αυξήσεις των κονδυλίων του Προϋπολογισμού. Αλλά μη ξεχνάμε, κυρίες και κύριοι συνάδελφοι, ότι το δημόσιο δεν παράγει πλούτο. Υπηρεσίες υποχρεούται να δίνει στους πολίτες, υπηρεσίες σύγχρονες, ποιοτικές υπηρεσίες που θα αυξηθούν και θα διευρυνθούν εφόσον υπάρχει πραγματική ανάπτυξη. Και μιλώ ξανά για τις επενδύσεις γιατί εκεί είναι το μεγάλο στοίχημα. 
    Αυτός είναι ο κεντρικός μας στόχος, να προσελκύσουμε επενδύσεις στη χώρα μας. Τα νούμερα είναι αμείλικτα και το ξέρουμε όλοι, το έχουμε συζητήσει πολλές φορές εδώ. Η Ελλάδα δεν ήταν ποτέ ελκυστική τα τελευταία χρόνια, παρά τις οικονομικές αλλαγές που έχουν γίνει, για τους επενδυτές. Και εκεί είναι η ουσία. Γι’ αυτό και για εμάς το φορολογικό νομοσχέδιο και το αναπτυξιακό νομοσχέδιο είναι τα πραγματικά σημαντικά οικονομικά νομοθετήματα της νέας Κυβέρνησης. Γι’ αυτό και η συνέχιση του προγράμματος των αποκρατικοποιήσεων ύψους 1,6 δισεκατομμυρίων ευρώ με διαφάνεια θα φέρει αποτελέσματα. Γι’ αυτό και πρέπει να προχωρήσουν και όπως δεσμεύτηκε ο Υπουργός Εθνικής Οικονομίας, θα προχωρήσουν, στις αρχές του 2005 τα σχέδια για τη σύμπραξη ιδιωτικού και δημόσιου τομέα. Εκεί θα μετρηθεί η επιτυχία. Από εκεί από αυτό το σημείο θα προέλθει η ανάπτυξη και η δημιουργία θέσεων εργασίας για τους πολίτες που ζητούν ευκαιρίες. Οι πολίτες θέλουν να εργαστούν, θέλουν να νοιώσουν ότι μπορούν να σχεδιάσουν τη ζωή τους άφοβα, πως μπορούν να κοιτάξουν το μέλλον άφοβα, πως υπάρχει προοπτική γι’ αυτούς. Και νομίζω πως είναι η ώρα να φύγουμε από τη στείρα αυτή αντιπαράθεση και να δώσουμε όλοι, ο καθένας από εμάς με τον τρόπο του, έμφαση στην οικονομική διπλωματία εντός και εκτός της Ελλάδας. Αυτή είναι η κορυφαία μας προτεραιότητα.
    Κοιτάζοντας τις προβλέψεις για τα ποσοστά ανάπτυξης της Ευρωζώνης για το 2005 που είναι 2% θα ήθελα να ρωτήσω το εξής: Δεν ανησυχεί κανείς ότι υπάρχει, πραγματικά, ένα διεθνές πρόβλημα ότι και για να κερδηθεί αυτή η ανάπτυξη ο συναγωνισμός θα είναι τεράστιος; Αυτά είναι ποσοστά στην Ευρώπη και στην Ευρωζώνη που χρήζουν συγχαρητηρίων; Αυτή είναι η καρδιά της Ευρώπης; Κατά τη γνώμη μου αυτή η Ευρώπη χρειάζεται βηματοδότη και είναι ένα δύσκολο περιβάλλον, ένα περιβάλλον, πραγματικά, ανταγωνιστικό. Και όποιος πιστεύει ότι θα ξεφύγουμε –διότι αυτή δεν είναι ανάπτυξη αυτή είναι στην ουσία μια στασιμότητα- αν δεν παρθούν γενναίες αποφάσεις και δεν σταματήσουν οι φαντασιώσεις, η Ευρώπη πιστεύετε εσείς θα καταφέρει σε βάθος χρόνου να διατηρήσει την οικονομική της κυριαρχία; Θα είμαστε, δηλαδή, κατά τη γνώμη σας κυρίαρχοι του παιχνιδιού αν τελικά δεν παράγουμε τίποτα; 
    Θα ήθελα, λοιπόν, να θυμηθούμε, διότι έχουμε και την ευθύνη να παρακολουθούμε τι κάνουν και οι νέες χώρες της Ευρώπης. Οι νέες χώρες της Ευρώπης  όλα τα οικονομικά τους μέτρα, τους προϋπολογισμούς τους, τις πολιτικές τους, επειδή αντιλαμβάνονται πως εκεί θα είναι και η μεγάλη πρόκληση, τις κτίζουν γύρω από αυτήν την προοπτική. Κοιτάζουμε τη Λιθουανία, τη Λετονία, την Εσθονία, την Πολωνία. Αυτές οι χώρες έχουν αποφασίσει να καταφέρουν να προσελκύσουν τις ξένες επενδύσεις και σε μεγάλο βαθμό το κάνουν ήδη.
    Η Κυβέρνηση είναι αποφασισμένη να πετύχει και να τολμήσει εκεί που το ΠΑΣΟΚ αμφιταλαντεύονταν επί σειρά ετών. Προχωράει και προχώρησε ήδη στο αναγκαίο πλαίσιο αλλά πρέπει, να το τονίσουμε, να παταχθεί και η γραφειοκρατία που δυσκολεύει κάθε επενδυτική προσπάθεια και αυτή θα είναι η μεγάλη πρόκληση πιστεύω του 2005. Πρέπει να προχωρήσει γρήγορα αυτό. Η αλήθεια είναι πως στη ζωή τίποτα δεν μένει στατικό, αλλά όλα εξελίσσονται και πρέπει να παρακολουθούμε τα γεγονότα. Εμείς οι πολιτικοί πρέπει να είμαστε μπροστά από τα γεγονότα, όχι να ακολουθούμε τις εξελίξεις και μετά να απολογούμαστε και να αναλύουμε τι θα μπορούσε να είχε γίνει. Αλλά θα πω και μια προσωπική άποψη ότι η μεγαλύτερη ίσως πρόκληση για μας θα είναι να θυμίσουμε στους Έλληνες κάτι που το έχουν χάσει νομίζω τα τελευταία χρόνια, να θυμηθούν τις φιλοδοξίες τους, να αναζητήσουν ξανά τη διάκριση και την επιτυχία μέσα από την αξιοσύνη.
    Θα πω ότι το ΠΑΣΟΚ αυτό το στέρησε από τους πολίτες. Δημιούργησε ένα σύστημα από φρούδες ελπίδες, μια μοριοδότηση της κοινωνίας και καλλιεργήθηκε μια αποδοχή στον κόσμο ότι το μόνο που μπορούν πλέον να πετύχουν είναι η επιβίωση. Αυτή δεν ήταν ποτέ η Ελλάδα και μια τέτοια νοοτροπία είναι κοινωνικός θάνατος. Και η Ελλάδα ποτέ δεν πεθαίνει!
    (Χειροκροτήματα από την πτέρυγα της Νέας Δημοκρατίας)
    Ψηφίζουμε τον Προϋπολογισμό του 2005 με την αισιοδοξία ότι ξεκινά μια νέα περίοδος για την πατρίδα μας με τα μάτια στραμμένα στο μέλλον και όχι στις πρακτικές του παρελθόντος. 
    Σας ευχαριστούμε πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Κι εμείς ευχαριστούμε την κ. Καλαντζάκου που ήταν πολύ σύντομη και περιεκτική.
    Ο συνάδελφος κ. Κωνσταντίνος Σπηλιόπουλος έχει το λόγο.
    ΒΥΡΩΝ ΠΟΛΥΔΩΡΑΣ: Η απάντηση της Αχαΐας!
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θα προσπαθήσουμε, αγαπητέ συνάδελφε.
    Κυρίες και κύριοι συνάδελφοι, ο ρυθμός αύξησης του Ακαθαρίστου Εθνικού Προϊόντος είναι ίσως ο πιο σημαντικός παράγοντας για την επίλυση πολλών προβλημάτων της ελληνικής οικονομίας όπως η αύξηση των εισοδημάτων, η δημιουργία θέσεων εργασίας, η καταπολέμηση της ανεργίας, η δημιουργία των υποδομών, η περιφερειακή σύγκλιση και η σύγκλιση του βιοτικού επιπέδου των Ελλήνων με το μέσο ευρωπαϊκό όρο.
    Η Ελλάδα τα τελευταία χρόνια ευτύχησε να έχει υψηλούς ρυθμούς ανάπτυξης με το ΠΑΣΟΚ και κατέκτησε μεγάλους στόχους όπως είναι η ΟΝΕ, οι μεγάλες υποδομές, οι Ολυμπιακοί Αγώνες, η αύξηση του βιοτικού επιπέδου των Ελλήνων. 
    Η Κυβέρνηση της Νέας Δημοκρατίας είχε τη φιλοδοξία να διατηρήσει και να αυξήσει τους ρυθμούς ανάπτυξης. Ο κ. Καραμανλής στις προγραμματικές δηλώσεις της Κυβέρνησης είχε δηλώσει ότι θα πετύχουμε ρυθμό ανάπτυξης που θα υπερβαίνει το 5%. Δυστυχώς, όμως, ο ρυθμός ανάπτυξης για φέτος θα είναι κάτω του 3,7% και τον επόμενο χρόνο θα είναι ακόμα μικρότερος, σύμφωνα με τις προβλέψεις των διεθνών οργανισμών.
    Είναι όμως ενδιαφέρον, κύριοι συνάδελφοι, να δούμε και να εξηγήσουμε γιατί τόσο γρήγορα και τόσο έντονα διαψεύστηκαν οι εξαγγελίες αλλά και οι δεσμεύσεις του κυρίου Πρωθυπουργού. Προφανώς η θεωρία του «αυτόματου πιλότου», στην οποία πίστευε η Νέα Δημοκρατία, δεν ισχύει παντελώς. Υπάρχουν βέβαια πολλοί παράγοντες γι’ αυτό και στο λίγο χρόνο που έχω θα προσπαθήσω να αναλύσω έναν από τους παράγοντες που είναι η απορρόφηση των κοινοτικών πόρων του Γ΄ Κοινοτικού Πλαισίου Στήριξης και ιδιαίτερα η κατασκευή των δημοσίων έργων.
    Πριν από λίγες μέρες, κύριοι συνάδελφοι, εδώ στην Αθήνα η επιτροπή παρακολούθησης του Γ΄ Κοινοτικού Πλαισίου Στήριξης είπε τα αποτελέσματα για τη χώρα μας –διαβάζω τις δηλώσεις του εκπροσώπου της Κομισιόν του κ. Σλόιτερ- «Δεν τηρήσατε όσα συμφωνήσαμε τον περασμένο Μάρτιο» -είπε προς τους εκπροσώπους της Κυβέρνησης- «βρίσκεστε 25% έως 30% πίσω από τους στόχους και οι εξαιρέσεις που ζητήσατε από τον κανόνα «ν+2» για να μη χαθούν χρήματα, δεν σημαίνουν τίποτα άλλο από τη μεταφορά των προβλημάτων από το ένα έτος στο άλλο και πρέπει να διπλασιαστούν, να τριπλασιαστούν ακόμα και να εξαπλασιαστούν οι απορροφήσεις, για να μην υπάρξει απώλεια πόρων».
    450.000.000 ευρώ, αγαπητοί συνάδελφοι, είναι στον αέρα και υπάρχει μια αστοχία 40% από τον Προϋπολογισμό για το 2004. Αυτή είναι η εικόνα, δέκα μήνες αφότου ανέλαβε η Νέα Δημοκρατία τη διακυβέρνηση της χώρας. 
    Οι μεγαλύτερες βέβαια απώλειες του Γ΄ Κοινοτικού Πλαισίου Στήριξης είναι, όπως ακούστηκε πριν από λίγο, στα Περιφερειακά Προγράμματα –στα ΠΕΠ- που γνωρίζετε πόσο ανάγκη τα έχει η περιφέρεια για τη σύγκλιση. Και ξέρετε ποια είναι η άποψη των περιφερειών γιατί υπάρχει καθυστέρηση; Τι λένε, λοιπόν, οι περιφερειάρχες; «Μας εγκατέλειψε το Υπουργείο Οικονομίας και δεν μας έχει στείλει ακόμα τους συμβούλους που μας είχε υποσχεθεί από τον περασμένο Μάρτιο, με αποτέλεσμα τα προγράμματα και οι απορροφήσεις να βρίσκονται σε κακό σημείο». Αυτή είναι η πραγματικότητα. 
    Από τα Υπουργεία τελευταίο σε απορροφήσεις είναι το ΥΠΕΧΩΔΕ.
    Έχει ενδιαφέρον όμως να δούμε τι λένε οι κοινοτικοί για τα δημόσια έργα τα οποία  είναι τεράστιας σημασίας για την ανάπτυξη της χώρας και, κυρίως, της Περιφέρειας.
    «Ο Νέος Νόμος» του ΥΠΕΧΩΔΕ κ. Σουφλιά για την ανάθεση των δημοσίων έργων (σε αντικατάσταση του μαθηματικού τύπου), που ψηφίστηκε στο Γ΄ θερινό τμήμα δεν είναι προσαρμοσμένος στην ευρωπαϊκή νομοθεσία και πρέπει να γίνουν αλλαγές.
    Μάλιστα η νέα Επίτροπος Περιφερειακής Ανάπτυξης η κ. Χούμπνερ κατάθεσε στο κολέγιο των Επιτρόπων εισήγηση ότι η χώρα μας δεν έχει προσαρμόσει στο κοινοτικό καθεστώς το νόμο του ΥΠΕΧΩΔΕ για την ανάθεση των Δημοσίων Έργων και απειλεί με αναστολή πληρωμών από τα ταμεία της ΕΕ.
      Βέβαια, καταλαβαίνουμε όλοι, αγαπητοί συνάδελφοι, με το κλίμα που υπάρχει μετά την απογραφή στην Ευρωπαϊκή Ένωση, πόσο εύκολο θα είναι και ανώδυνο για την Ευρωπαϊκή Ένωση να κάνει περικοπές στη χώρα μας.
      Αξίζει όμως να θυμηθούμε τι έλεγε ο κ. Σουφλιάς στις 14 Μαρτίου του 2004 σχετικά με την κατάργηση του μαθηματικού τύπου για τα δημόσια έργα. Διαβάζω από τη συνέντευξή του στην εφημερίδα «ΕΛΕΥΘΕΡΟΤΥΠΙΑ»: «Στο κυβερνητικό μας πρόγραμμα…» -έλεγε ο κ. Σουφλιάς- «…έχουμε δεσμευτεί ότι θα προχωρήσουμε στην αντικατάσταση του ισχύοντος σήμερα μαθηματικού τύπου, στον οποίο αντιδρά η Ευρωπαϊκή Ένωση. Χρειάζεται ένα σύγχρονο και διαφανές θεσμικό πλαίσιο...», κλπ, «…και γι’ αυτό δεν θα καταργηθεί άμεσα ο μαθηματικός τύπος για να μην μπλοκαριστούν τα έργα που έχουν μπει σε διαδικασίες δημοπράτησης. Όμως στο πρώτο έργο –και ελπίζω σύντομα- στο οποίο θα υπάρχουν καλές μελέτες και καλή κοστολόγηση, θα εφαρμοστεί το σύστημα του μειοδοτικού διαγωνισμού».
      Ο βασικός λόγος, λοιπόν, για την αλλαγή ήταν οι υποτιθέμενες αντιδράσεις της Ευρωπαϊκής Ένωσης στο μαθηματικό τύπο, με τον οποίο κατασκευάστηκαν δεκάδες, εκατοντάδες έργα χωρίς ουσιαστικά προβλήματα, ενώ με το νόμο του κ. Σουφλιά κινδυνεύουμε σήμερα με αναστολή πληρωμών.
      Αυτή είναι, λοιπόν, η προσαρμογή, αυτό είναι το αποτέλεσμα. Κατέρρευσε βεβαίως το επιχείρημά σας, αλλά πολλές φορές είχατε πει και λέτε –είναι προσφιλής έκφραση του Πρωθυπουργού- «καταργούμε τον αμαρτωλό μαθηματικό τύπο που είναι αντίθετος με την ευρωπαϊκή νομοθεσία και τους κανόνες του υγιούς ανταγωνισμού». Έτσι λέγατε. 
      Όμως, αγαπητοί συνάδελφοι, θέλω να καταθέσω εδώ στη Βουλή μία έρευνα που έχει κάνει η Ευρωπαϊκή Επιτροπή και δημοσιεύτηκε πρόσφατα. Τι λέει αυτή η έρευνα; Στην πρώτη θέση βρίσκεται η Ελλάδα ως προς την τήρηση των ευρωπαϊκών κανόνων για την ανάθεση των δημοσίων έργων, όπως προκύπτει από τα σχετικά στοιχεία της Ευρωπαϊκής Επιτροπής. Κατά την περίοδο 1997-2001, μεταξύ 35,1 και 42,9 των δημοσίων έργων ανετέθησαν σύμφωνα με τους ευρωπαϊκούς κανονισμούς, ενώ η Ολλανδία και οι άλλες χώρες είναι μακράν πίσω. Αυτή είναι η πραγματικότητα.
      Καταθέτω για τα Πρακτικά της Βουλής το σχετικό πίνακα απ’ αυτήν την έρευνα της Κομισιόν. 
      Φαντάζομαι ότι τη γνωρίζετε, κύριε Υφυπουργέ.
      (Στο σημείο αυτό ο Βουλευτής κ. Κωνσταντίνος Σπηλιόπουλος                         καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα περιμέναμε όμως, όπως έλεγε τότε ο κ. Σουφλιάς, όταν έκανε αυτές τις εξαγγελίες, να περιμένει να έχουμε καλές μελέτες και μετά να αλλάξει αυτόν το νόμο. Βεβαίως είχαμε ψηφίσει νόμο για καλές μελέτες, τον οποίο ακύρωσε ο κ. Σουφλιάς. Τον ακύρωσε με μία τροπολογία και αναμένουμε τώρα τον καινούργιο. Ο Υπουργός ΠΕΧΩΔΕ γιατί βιάστηκε τόσο πολύ; Πιέστηκε μάλλον ενώ είχε πει άλλα πράγματα. Τι πέτυχε όμως μ’ αυτόν τον καινούργιο νόμο; Γυρίσαμε ασφαλώς στο παρελθόν, με τις μεγάλες εκπτώσεις, στην εποχή των συμφωνιών, στην εποχή του Κολόκουρου, για όσους γνωρίζουν. Αυτή είναι η αλήθεια.
      Αγαπητοί συνάδελφοι, ο Υπουργός ΠΕΧΩΔΕ και η Κυβέρνηση πρέπει να αναγνωρίσουν ότι πήραν λάθος δρόμο. Βραχυκύκλωσαν το ΠΕΧΩΔΕ, έδειξαν μία απερίγραπτη επιπολαιότητα και άγνοια και κινήθηκαν με επικοινωνιακά –ως συνήθως- κριτήρια. Το κόστος όμως για τη χώρα θα είναι τεράστιο. Τα δημόσια έργα που τόσο πολύ συνέβαλαν –και πρέπει να συμβάλουν στην ανάπτυξη της χώρας- με τις άστοχες ενέργειες του ΠΕΧΩΔΕ και της Κυβέρνησης, έγιναν ένα ακόμα πρόβλημα για την Κυβέρνηση και, δυστυχώς, ένα ακόμα πρόβλημα για τη χώρα μας.
      Κυρίες και κύριοι συνάδελφοι, σήμερα δέκα μήνες μετά, κατά τη συζήτηση του πρώτου Προϋπολογισμού που καταθέτει η Νέα Δημοκρατία, όλα είναι πιο μίζερα και πιο απαισιόδοξα. Οι υποσχέσεις σας ήταν δίχως αντίκρυσμα. Οι δυνατότητές σας αποδεικνύονται κάτω του αναμενόμενου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κερδίσατε την εμπιστοσύνη του ελληνικού λαού ότι θα πάτε τα πράγματα μπροστά. Δυστυχώς, όμως, αρχίζουν οι πολίτες να φοβούνται ότι πάμε γρήγορα πίσω και αυτό δεν αξίζει στον ελληνικό λαό. 
      Δεν κινδυνολογούμε. Μεταφέρουμε μία πραγματικότητα που αρνείστε να την κατανοήσετε, αναπαυμένοι στις δάφνες της εκλογικής σας επιτυχίας και της πλειοψηφίας την οποία έχετε. Ο λαός μας όμως, αγαπητοί της Κυβέρνησης, λέει «πίσω έχει η αχλάδα την ουρά».
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σπηλιόπουλο.
      Το λόγο έχει ο συνάδελφος κ. Κεδίκογλου.
      ΣΥΜΕΩΝ ΚΕΔΙΚΟΓΛΟΥ: Κυρίες και κύριοι συνάδελφοι, ο κρατικός προϋπολογισμός στις κοινοβουλευτικές δημοκρατίες είναι το ετήσιο πρόγραμμα, με το οποίο η κυβέρνηση παρεμβαίνει στο κοινωνικό και οικονομικό γίγνεσθαι. Ο προϋπολογισμός δίνει απαντήσεις. Τα έσοδα είναι η απάντηση στο ερώτημα του πολίτη από πού αντλούνται οι πόροι. Οι δαπάνες είναι η απάντηση στο ερώτημα πού διατίθενται. Είναι προφανές ότι η κατανομή των εσόδων και των εξόδων αναδεικνύει την κοινωνική ευαισθησία και αναπτυξιακή αντίληψη της Κυβέρνησης. 
      Άλλωστε, ο χαρακτήρας της κατανομής των εσόδων φάνηκε από το φορολογικό νόμο που πρόσφατα ψήφισε η Βουλή. Στο μέτρο του δυνατού και του συνετού ελαχιστοποιήθηκαν οι φορολογικές επιβαρύνσεις και μεγιστοποιήθηκαν τα φορολογικά κίνητρα για επενδύσεις. Και όλα αυτά σε μία περίοδο που, λόγω ελλειμμάτων και χρεών, έχουμε ανάγκη εσόδων. Ταυτόχρονα, προβλέπεται, επιτέλους, μακροχρόνια σταθερότητα της φορολογικής νομοθεσίας. 
      Το πρώτο και κύριο χαρακτηριστικό του φετινού Προϋπολογισμού είναι η διαφάνεια, η ειλικρίνεια, η αλήθεια. Η Κυβέρνηση, με τον Προϋπολογισμό που κατέθεσε, αποκαθιστά την αξιοπιστία των δημοσιονομικών μας στοιχείων, γεγονός που βεβαιώνει και η Ευρωπαϊκή Στατιστική Υπηρεσία. Η αξιοπιστία των στοιχείων είναι μέγα προσόν και το αντιλαμβάνεται η συντριπτική πλειονότητα των Ελλήνων, συμπεριλαμβανομένων και των περισσότερων ψηφοφόρων του ΠΑΣΟΚ, όπως έδειξαν πρόσφατες δημοσκοπήσεις. Ακόμα και οι ψηφοφόροι της Αξιωματικής Αντιπολίτευσης επικροτούν τη διενέργεια της απογραφής, παρά τους πύρινους λόγους των Βουλευτών του ΠΑΣΟΚ υπέρ της όμορφης, πλην όμως πλασματικής, εικόνας του παρελθόντος. Ο λαός μας ξέρει ότι η αλήθεια δεν μπορεί να κρύβεται για πάντα. 
      Αίτημα και ευχή είναι να διασφαλίσουμε εφεξής ότι τα στοιχεία του Προϋπολογισμού θα είναι αξιόπιστα. Η Κυβέρνηση θα προχωρήσει στις αναγκαίες θεσμικές μεταρρυθμίσεις, προκειμένου να παγιωθεί η διαφάνεια και η αξιοπιστία του Προϋπολογισμού. 
      Μιλώντας για διαφάνεια, θα ήθελα να αναφερθώ στη χθεσινή ομιλία του Προέδρου του ΠΑΣΟΚ προς την κοινοβουλευτική του ομάδα. Αν και όψιμο, είναι ευπρόσδεκτο το ενδιαφέρον του για τη διαφάνεια και την καταπολέμηση της διαφθοράς. Η Νέα Δημοκρατία άνοιξε πρώτη τον πόλεμο κατά της διαφθοράς και της αδιαφάνειας και μπορεί να είναι σίγουρος για τη διάθεση της συνεργασίας μας. Θα θέλαμε, όμως, κάποτε να γίνει πιο συγκεκριμένος στην αόριστη αυτοκριτική που διατυπώνει για λάθη των κυβερνήσεων του παρελθόντος. Θέλουμε να μάθουμε ποια λάθη εννοεί, για να φροντίσουμε από κοινού να μην επαναληφθούν.
      Επειδή ο κ. Παπανδρέου αναφέρθηκε και σε δήθεν απόπειρα ποινικοποίησης της πολιτικής ζωής με τις εξεταστικές επιτροπές της Βουλής, θα πρέπει να επισημανθεί ότι είναι χρέος του πολιτικού κόσμου να προασπίζεται την τιμή του, διερευνώντας κάθε υπόθεση που ρίχνει σκιές στην πολιτική μας ζωή.
       Έχω την τιμή να είμαι μέλος της Εξεταστικής Επιτροπής για τα εξοπλιστικά και η έρευνά μας επικεντρώθηκε στις διαδικασίες που ακολουθήθηκαν και όχι σε συγκεκριμένα πρόσωπα. Υπάρχει, ήδη, ένα μεγάλο κέρδος από την Εξεταστική Επιτροπή. Φωτίζοντας τον τρόπο, με τον οποίον εκτελούνται οι προμήθειες των Ενόπλων Δυνάμεων, έγινε αντιληπτό ότι υπάρχουν πολλά τρωτά έως και διαβλητά σημεία. Διαμορφώθηκε μία διακομματική συναίνεση για την ανάγκη δραστικών αλλαγών στον τομέα των εξοπλιστικών προμηθειών. Για παράδειγμα, τα περιβόητα αντισταθμιστικά ωφελήματα αποδεικνύονται ιδανικό περιβόλι για τα άνθη του κακού. Είναι μεγάλο κέρδος για την πολιτική μας ζωή αυτή η γνώση που αποκομίζεται, αυτή η διακομματική συναίνεση που διαμορφώνεται στον κρίσιμο αυτόν τομέα. Μακάρι αυτή η συναίνεση να επεκταθεί και σε άλλους τομείς.
      Κυρίες και κύριοι συνάδελφοι, η αλήθεια είναι μία και μοναδική και δεν αλλάζει κομματικά χρώματα. Το ποια είναι η αλήθεια για τη δήθεν ισχυρή οικονομία που διαφημιζόταν από τις κυβερνήσεις του παρελθόντος καταδεικνύεται στο φετινό Προϋπολογισμό. Με το δημόσιο χρέος πάνω από το 112% του ΑΕΠ και το έλλειμμα σχεδόν στο 7%, ποιος μπορεί να μιλήσει για ισχυρή οικονομία; 
      Τα προηγούμενα χρόνια οι Έλληνες απορούσαν πως ήταν δυνατόν να ευημερούν οι αριθμοί και η καθημερινότητά τους να χειροτερεύει. Τώρα ξέρουν το γιατί. Οι όμορφοι αριθμοί ήταν πλασματικοί. Η δημοσιονομική πραγματικότητα είναι, δυστυχώς, άσχημη, αρκεί να ρίξει κανείς μία ματιά στον πρώτο τόμο του τακτικού Προϋπολογισμού. Βλέπουμε ότι για τις δαπάνες του κρατικού Προϋπολογισμού, δηλαδή για τη λειτουργία της πολιτείας, το 40% θα προέλθει από δανεισμό. Το έλλειμμα του τακτικού Προϋπολογισμού αποδεικνύει με τον πλέον αδιάψευστο τρόπο ότι παραλάβαμε μία διαχείριση, σύμφωνα με την οποία καταναλώνουμε περισσότερα από όσα παράγουμε.
      Είναι πρωταρχική υποχρέωση της χώρας μας η περιφρούρηση της αξιοπιστίας της. Αυτό σημαίνει ότι πρώτη μας υποχρέωση είναι η εξόφληση των χρεών μας. Αν δει κανείς τα τεράστια ποσά που πρέπει να καταβληθούν για τους τόκους και τα χρεολύσια του δημοσίου χρέους, αντιλαμβάνεται τη δυσκολία της δημοσιονομικής διαχείρισης. Μόνο για το 2004 θα καταβάλλουμε σχεδόν 28.000.000.000 ευρώ για τόκους και χρεολύσια. Για την εξόφληση των οποίων πρέπει, επίσης, να δανειστούμε. Όσο μεγαλύτερο είναι το χρέος μας τόσο μειώνεται η πιστοληπτική μας ικανότητα, τόσο ακριβότερα, δηλαδή, παίρνουμε νέα δάνεια. Αυτός ο φαύλος κύκλος πρέπει να σπάσει.
      Η ειδοποιός διαφορά της πολιτικής της Κυβέρνησης του Κώστα Καραμανλή είναι στην αντιμετώπιση των δύο κλασμάτων που ταλανίζουν την οικονομία μας, το κλάσμα του ελλείμματος προς το ΑΕΠ και το κλάσμα του δημοσίου χρέους προς το ΑΕΠ. Ο Κώστας Καραμανλής δεν επιδιώκει τη μείωση του ποσοστού μόνο μέσα από την αριθμητική μείωση του ελλείμματος, πράγμα που θα σήμαινε λιτότητα. Πέρα από τη μείωση του αριθμητή του κλάσματος, η Κυβέρνηση Καραμανλή στοχεύει κυρίως στην αύξηση του παρονομαστή, στην αύξηση του Ακαθάριστου Εγχώριου Προϊόντος μέσα από  την ανάπτυξη.
      Η ανάπτυξη θα φέρει αύξηση της απασχόλησης, τη βελτίωση των υποδομών και, τελικώς, αύξηση των δημοσίων εσόδων και αντιστοίχως οικονομική εξυγίανση. Η διάρθρωση των εσόδων και των δαπανών αποτυπώνει τα χαρακτηριστικά του φετινού Προϋπολογισμού. Αναπτυξιακός, ειλικρινής, κοινωνικός, εξυγιαντικός, φιλολαϊκός.
      Επιπλέον ως Βουλευτής της περιφέρειας δεν μπορώ παρά να καλωσορίσω το βάρος που ρίχνει ο φετινός Προϋπολογισμός δημοσίων επενδύσεων στην ανάπτυξη της περιφέρειας. Να σταματήσουν επιτέλους εκατομμύρια Έλληνες να αισθάνονται ως πολίτες β΄ κατηγορίας ενός αθηνοκεντρικού κράτους. Η πατρίδα μου, η Εύβοια όχι μόνο έχει εγκαταλειφθεί πλήρως την τελευταία δεκαετία, αλλά με τις παραλείψεις των κυβερνήσεων του παρελθόντος οδηγήθηκε στην απερήμωση.
      Σήμερα δεν υπάρχει οριστική μελέτη εκσυγχρονισμού ούτε καν ενός χιλιομέτρου εθνικού οδικού δικτύου, αν και η σύνταξη των μελετών έχει ανατεθεί από το 1987. 
      Όσο για το επαρχιακό οδικό δίκτυο θα πω μόνο μια λέξη. Δράμα. Τα λιμάνια ξεχάστηκαν ή εγκαταλείφθηκαν. Πώς να αναπτυχθεί η τοπική οικονομία όταν η ραχοκοκαλιά της, το τοπικό δίκτυο, τα λιμάνια, είναι σε μαύρο χάλι. Δεν περιποιεί τιμή στις κυβερνήσεις του παρελθόντος να είναι η Ελλάδα εικοστό πέμπτο μέλος της Ευρωπαϊκής Ένωσης, να έχει ετήσια επιχορήγηση σε συνάλλαγμα περίπου το 5% του ΑΕΠ και να μην έχει στοιχειωδώς σύγχρονη οδική και σιδηροδρομική επικοινωνία μεταξύ ανατολικής και δυτικής Ελλάδας. Ό,τι κατασκευάστηκε είναι ελάχιστο σε σχέση με τους πόρους που απορροφήθηκαν. Δεκαπέντε χρόνια τώρα και ακόμα δεν έχει αποπερατωθεί ο ΠΑΘΕ ως τον Άγιο Κωνσταντίνο Φθιώτιδας. Είναι απαράδεκτο μετά από τόσους κοινοτικούς πόρους η Εύβοια και η Σκύρος να μην έχουν επικοινωνία με το ΠΑΘΕ. Είναι απαράδεκτο να μην υπάρχει στην Εύβοια ένα σύγχρονο οδικό δίκτυο από βορά προς νότο και από ανατολή προς δύση.
      Και επειδή μιλάμε για νησί στην Εύβοια θα πρέπει να αναπτυχθούν όλοι οι λιμένες. Τα λιμάνια του Μαντουδιού, της Κύμης, της Καρύστου κλπ. Ο Κώστας Καραμανλής είναι ο πρώτος Πρωθυπουργός που έχει περπατήσει την Εύβοια από άκρη σε άκρη.
      Υπενθυμίζω στους αρμόδιους Υπουργούς την αλγεινή εντύπωση που έκαν στον Πρωθυπουργό η κατάσταση των υποδομών στην Εύβοια και υπενθυμίζω και τις δεσμεύσεις που ανέλαβε. Βέβαια δεν είναι μόνον η Εύβοια. Σχεδόν όλη η περιφέρεια χειμάζεται και ο νέος προϋπολογισμός πρέπει να σημάνει την άνοιξη για τη ξεχασμένη Ελλάδα.
      Συμπερασματικά η σύνθεση και η διάρθρωση των στοιχείων του προϋπολογισμού ανταποκρίνονται στις προεκλογικές δεσμεύσεις του Πρωθυπουργού για ήπια προσαρμογή της οικονομίας προς την εξυγίανση και δρομολογεί την ανάπτυξη που τόσο χρειάζεται ο τόπος. Είναι μεγάλο επίτευγμα η διαφάνεια και η αξιοπιστία των στοιχείων του. Είναι μεγάλο επίτευγμα η δρομολόγηση ανάπτυξης μέσα από την εξυγίανση της οικονομίας. Ανοίγει μια νέα εποχή και την Τετάρτη η Ελλάδα θα ψηφίσει τον Προϋπολογισμό του 2005. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε και κύριοι συνάδελφοι, είχαμε μια πρωτοτυπία απόψε και δεν θα την ανέφερα αν δεν ήταν παρών ο αγαπητός κύριος Υφυπουργός. Αφιέρωσε ολόκληρο το χρόνο του, είκοσι λεπτά, αναφέροντας μόνον το χθες. Καμία αναφορά για το σήμερα, καμία αναφορά για το αύριο, καμία αναφορά για την προοπτική της χώρας μέσα από την ανάπτυξη και από τη διεύρυνση της παραγωγικής βάσης.
      Θέλω να πιστεύω ότι αυτό δεν θα είναι πλέον ένας μόνιμο και συνηθισμένος, ή μάλλον ο μοναδικός τρόπος που θα επιχειρεί η Νέα Δημοκρατία να απαντά στις αδυναμίες της, στο να δώσει λύσεις για το αύριο. 
      Ηγεμονεύεις στην κοινωνία όταν έχεις πολιτική και σχέδιο και όταν έχεις την τόλμη να κάνεις τις ρήξεις και να απαντήσεις το αύριο. Κανείς δεν ηγεμονεύει όταν μόνον παρατηρεί, όταν μόνο αναλώνεται για το χθες, όποιο και αν ήταν αυτό. 
      Και θα κάνω μία αναφορά για το χθες, γιατί νομίζω ότι ζούμε σε αυτήν τη χώρα και αυτή η αναφορά γίνεται γιατί επαναλαμβάνεται πέρα από τον βασικό σας ομιλητή, τον εισηγητή σας, που είπε με πολύ απλό τρόπο ότι ο μοναδικός αξιόπιστος προϋπολογισμός είναι ο δικός σας προϋπολογισμός.
      Αλήθεια, αυτή η πορεία της χώρας με τους συγκεκριμένους δείκτες, με τη μεγάλη αναπτυξιακή προοπτική που είχε, με την ολοκλήρωση των μεγάλων έργων πώς έγινε; Με αναξιόπιστους προϋπολογισμούς; Νομίζετε, αγαπητοί συνάδελφοι της Νέας Δημοκρατίας, ότι πείθετε την ελληνική κοινωνία κάνοντας αυτές τις αναφορές; Ο ίδιος ο ελληνικός λαός για τέσσερις συναπτές τετραετίες τιμούσε αυτούς τους προϋπολογισμούς που έφερναν συγκεκριμένες τομές, οδηγούσαν τη χώρα προς τα εμπρός και βεβαίως έφεραν πολύ σημαντικά αποτελέσματα, που όσο και να τα μηδενίσετε, δε θα καταφέρετε να μηδενιστούν. 
      Κύριοι συνάδελφοι, ο Προϋπολογισμός δεν είναι απλό τεχνικό εργαλείο, είναι η βάση, είναι το πλαίσιο, είναι η «πυξίδα» που βαθύτερα εκφράζει την πολιτική βούληση της Κυβέρνησης για την πορεία και τους στόχους που θέτει στα δημοσιονομικά της χώρας σε επίπεδο οικονομίας, αλλά και αναφορικά με τη ζωή του κάθε Έλληνα πολίτη για το εισόδημα, την ποιότητα ζωής του, την προοπτική και τις ευκαιρίες που θα έχει αύριο. 
      Ο συγκεκριμένος Προϋπολογισμός είναι σαφέστατα κατώτερος των προσδοκιών και της οικονομίας και των δυνατοτήτων της οικονομίας, αλλά ταυτόχρονα και απ’ αυτόν που ο ίδιος ο ελληνικός λαός αντιλαμβάνεται, αλλά και για τα ίδια τα συμφέροντά του. Στερείται, κατ’ αρχάς, αναπτυξιακής στόχευσης. Δεν έχετε στοχεύσει, παρ’ όλο που υπάρχει μία πολιτική ανακύκλωσης για την ανάπτυξη. Δεν είναι μόνο ότι ο Προϋπολογισμός στερείται στόχου, αλλά συνολικά η πολιτική σας στερείται στόχων. 
      Είχατε μία μεγάλη ευκαιρία, κύριε Υπουργέ. Τα μεγάλα έργα που έγιναν με τους Ολυμπιακούς Αγώνες έγιναν από εθνικούς πόρους. Αυτήν τη μεγάλη ευκαιρία, να κατευθύνετε αυτούς τους πόρους που είναι από τον εθνικό Προϋπολογισμό στην περιφέρεια, συνειδητά τα στερείτε από την περιφέρεια, που τόσα χρόνια περιμένει. Ο προϋπολογισμός δεν απαντά στις ανάγκες της περιφερειακής ανάπτυξης, που είναι και το στοίχημα της εποχής. Η περιφέρεια παραμένει καθηλωμένη και συνολικά η ύπαιθρος μαραζώνει. 
      Ο Προϋπολογισμός δεν κάνει αναδιανομή του πλούτου προς όφελος των μικρών και μεσαίων εισοδημάτων, κάτι που, πέραν της βελτίωσης της ποιότητας ζωής των πολιτών, θα απέδιδε και δικαιοσύνη, αλλά θα έδινε και ώθηση στο να υπάρχει αύξηση της ιδιωτικής κατανάλωσης, πράγμα που είναι πολύ σοβαρό για την ελληνική αγορά, για το εμπόριο και για τις μικρομεσαίες επιχειρήσεις. 
      Κάνετε λιτότητα και μάλιστα σκληρή. Μειώνετε τα πραγματικά εισοδήματα των συνταξιούχων και των εργαζομένων, αλλά ταυτόχρονα κάνετε αύξηση των έμμεσων φόρων, κάτι που είναι άδικο. Η πρόβλεψη που εσείς οι ίδιοι κάνετε για το αύριο είναι ότι θα οδηγηθείτε στο να καλύψετε τις όποιες διαφορές πάλι με την αύξηση των έμμεσων φόρων. 
      Δεν κάνατε καμία αναφορά για το κοινωνικό κράτος. Προσπαθήσατε, αλλά δεν τα καταφέρατε, γιατί οι δαπάνες και για την παιδεία και για την υγεία και για την περίθαλψη είναι μειωμένες. 
      Εγώ δεν θέλω να κάνω καμία αναφορά στις προεκλογικές σας υποσχέσεις. Αυτό είναι δικό σας θέμα. Η ελληνική κοινωνία υπάρχει και θα το κρίνει. Κάνω μία πρόβλεψη, όπως την κάνει και ο ελληνικός λαός, ότι όλα αυτά θα μείνουν υποσχέσεις. 
      Σε ό,τι αφορά τώρα την πρόβλεψη των στόχων σας, ας δούμε εάν αυτός ο προϋπολογισμός, που αντικειμενικά είναι κατώτερος των αναγκών και των προσδοκιών, είναι επιτεύξιμος. Νομίζω ότι και εδώ παγιδεύετε τον ελληνικό λαό. Μας είπατε ότι θα έχουμε ρυθμό ανάπτυξης 3,9%. Πώς θα το πετύχετε αυτό; Με μειωμένο το πρόγραμμα δημοσίων επενδύσεων κατά 16%, όταν γνωρίζετε, και γνωρίζουμε όλοι, ότι το μεγαλύτερο μέρος του ρυθμού ανάπτυξης προέρχεται από εκεί;
    Είπατε ότι η ανάπτυξη θα προέλθει από τις ιδιωτικές επενδύσεις. Έχετε φροντίσει να έχετε αρνητικό περιβάλλον. Υπάρχει αδυναμία να λειτουργήσει ο αναπτυξιακός νόμος. Από την αύξηση της ιδιωτικής κατανάλωσης; Μα, κάνετε περιστολή των δαπανών που κατευθύνονται στα εισοδήματα και στη διεύρυνση του πλούτου στους περισσότερους. 
    Από εξαγωγές των προϊόντων; Μα, δεν ξέρετε ότι όλα τα αγροτικά προϊόντα παραμένουν στις αποθήκες απούλητα; Θεωρείτε δηλαδή ότι με αυτά τα τρία ζητήματα θα δημιουργήσετε τις προοπτικές για αύξηση του ρυθμού ανάπτυξης; 
    Αναφορικά με τη μείωση του ελλείμματος κάτω του 2,8%, νομίζω ότι οι ίδιοι εσείς με την τακτική σας και τις τοποθετήσεις σας το έχετε ήδη ακυρώσει. Δεν κάνετε επίσης καμία αναφορά στο αγροτικό εισόδημα και στην ανάπτυξη της υπαίθρου. Ένα μεγάλο στοίχημα να ανοίξετε έναν νέο ιστορικό κύκλο για την αγροτική παραγωγή, το έχετε ήδη χάσει. Παρακολούθησα τον Υπουργό Γεωργίας.  Καμία αναφορά στο πώς θα πορευτεί η ύπαιθρος με ανάπτυξη και πώς θα βελτιώσει ο αγρότης το εισόδημά του. 
    Κλείνοντας, κύριε Πρόεδρε, αυτό που έχει βάση και αυτό που περιμένει η ελληνική κοινωνία είναι να δει. Ο χρόνος έρχεται και μπορεί να κρίνει. Εμείς θα είμαστε εδώ να αποκαλύπτουμε και την αλήθεια, να κάνουμε την κριτική μας και βεβαίως όπου μπορούμε να καταθέσουμε τις δημιουργικές μας προτάσεις, θα το κάνουμε. Σας ευχαριστώ. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Το λόγο έχει  ο συνάδελφος κ. Γιώργος Βασιλείου. 
    (Χειροκροτήματα από την πτέρυγα της Νέας Δημοκρατίας)
      Προκαταβολικό χειροκρότημα; Λίγο σπάνιο στη Βουλή. Αυτό σημαίνει ότι είναι πολύ δημοφιλής ο κ. Βασιλείου. 
    ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε. 
    Κυρίες και κύριοι συνάδελφοι, χθες ο εισηγητής της αξιωματικής αντιπολίτευσης, αφού πρώτα τον είδαμε να ανεμίζει απαξιωτικά τον προϋπολογισμό, τον ακούσαμε να τον χαρακτηρίζει «τρύπια κουρελού». 
    Επιτρέψτε μου. Μου έκανε εντύπωση όταν πριν από λίγους μήνες λέξη που ειπώθηκε -αν ειπώθηκε- σε ταβέρνα, σε φιλικό τραπέζι, χαρακτηρίστηκε τόσο πολύ αρνητικά, ενώ αυτή η δήλωση που έγινε από το επίσημο βήμα της Βουλής, αντιμετωπίστηκε με χειροκροτήματα και χάχανα! Εγώ, κύριοι συνάδελφοι, δεν θα αναφερθώ στον χαρακτηρισμό, πρώτον, για να μη διαπράξω το ίδιο ολίσθημα, δεύτερον, για να μη χάσω την αξιοπρέπειά μου, τρίτον, για να τιμήσω την ιδιότητά μου και τέταρτον, να τιμήσω τη θέση από την οποία αυτήν τη στιγμή σας ομιλώ. 
    Στη συνέχεια με ύφος, που θα έλεγα ότι ξεπερνάει τα όρια της αλαζονείας, αγγίζοντας μάλιστα τα όρια του θράσους, ακούσαμε το εξής ερώτημα: «Ξέρετε τι σημαίνει οικονομία, τι σημαίνει οικονομική πολιτική;». Όχι, κύριοι συνάδελφοι, δεν ξέραμε και περιμέναμε εσάς να μας το πείτε. Μόνο που περιμέναμε πολύ. Περιμέναμε είκοσι ολόκληρα χρόνια να μας πείτε το μυστικό και δεν μας το είπατε. Το πήρατε μαζί σας. Αν το ξέρατε γιατί δεν το κάνατε πρακτική πολιτική. Θα υπηρετούσατε την πατρίδα για ακόμα είκοσι χρόνια. Δεν θα ήσασταν στο καναβάτσο της πολιτικής σκηνής. 
    Θα σας πω, λοιπόν, εγώ τι είναι πολιτική και οικονομική πολιτική. Εγώ μέχρι χθες ήμουν πολίτης όταν εσείς κυβερνούσατε. Σας λέω ότι είναι αυτό που νοιώθει καθημερινά ο Έλληνας πολίτης στο πετσί του, στην καθημερινότητά του, κυρίες και κύριοι, αυτός ο πολίτης τον οποίο απαξιώσατε προεκλογικά και αντί να βγείτε με λεβεντιά και να απολογηθείτε για το μεγάλο σας οικονομικό έργο και την οικονομική σας πολιτική, δραπετεύσατε κυρίες και κύριοι συνάδελφοι της Αντιπολίτευσης. Εάν το γνωρίζατε θα έπρεπε να μας το πείτε τότε. Τώρα είναι λίγο αργά. Αφήστε να το πούμε εμείς. Όμως, μην έχετε απαίτηση να το πούμε μέσα σε οκτώ μήνες, διότι είσαστε πολύ απαιτητικοί. 
    Αν θέλετε, όμως, να δείτε τα αποτελέσματα της οικονομικής σας πολιτικής, δεν έχετε παρά να έλθετε στο Πέραμα και στη Σαλαμίνα, να δείτε την ανεργία να ξεπερνάει το 35%. Να ρωτήσετε τον Έλληνα πολίτη που δανείζεται για να σπουδάσει τα παιδιά του, που δανείζεται για να πάρει τα φάρμακά του, που δανείζεται για να ξοφλήσει δάνειο, που δανείζεται για να στρώσει ακόμη και το χριστουγεννιάτικο του τραπέζι. Τρελάθηκα όταν σήμερα άκουσα κρεοπώλη να διαλαλεί τα εμπορεύματά του λέγοντας ότι πουλάει με τέσσερις άτοκες δόσεις! Αυτά είναι τα αποτελέσματα της οικονομικής σας πολιτικής. 
    Λύστε μου και μία τελευταία απορία που έχω. Αυτούς τους οκτώ-εννέα μήνες που βρίσκομαι σ’ αυτόν το χώρο, ακούστηκαν πολλά και διάφορα. Έχω μία απορία. Τελικά, γνωρίζατε και δεν εφαρμόζατε την πολιτική που γνωρίζατε, ή τώρα τα  μάθατε, τώρα τα ανακαλύψατε; 
      Γιατί, αν συμβαίνει το πρώτο, αν γνωρίζατε και δεν κάνατε πολιτική πρακτική αυτά που γνωρίζατε τότε, αυτό δεν είναι μόνο κατακριτέο, αλλά είναι και εθνικά ύποπτο. Εάν δεν γνωρίζατε και τα μάθατε τώρα, τότε σημαίνει ότι τα έδρανα της Αντιπολίτευσης είναι ένα θαυμάσιο σχολειό και θα μάθετε και θα ανακαλύψετε πολλά ακόμα, αφού πρόκειται να καθίσετε πολλά χρόνια σ’ αυτά τα θρανία.
      Η Κυβέρνηση, κυρίες και κύριοι συνάδελφοι, της Νέας Δημοκρατίας και ο Πρωθυπουργός καλούνται να κερδίσουν ακόμα μία μάχη και να φέρουν σε πέρας ακόμα μία δύσκολη αποστολή. Με το σχέδιο που φέρεται προς ψήφιση η Κυβέρνηση της Νέας Δημοκρατίας, πιστή στις υποσχέσεις της, έρχεται να πραγματώσει τις προεκλογικές της εξαγγελίες. Ένας νέος άνεμος φυσάει, αυτός της διαφάνειας, της ανάπτυξης, του κοινωνικού κράτους, της δικαιοσύνης, της νομιμότητας και της δουλειάς, ιδιαιτέρως της δουλειάς.
      Όταν η Νέα Δημοκρατία ανέλαβε τη διακυβέρνηση της χώρας, τα οικονομικά δεδομένα που υπήρχαν αποδείχθηκαν τελικά μετέωρο βήμα προς την αβεβαιότητα. Πολλοί από αυτήν την Αίθουσα έσπερναν ελπίδες καταστροφολογίας ότι η οικονομία της χώρας μετά τους άριστα επιτυχημένους Ολυμπιακούς Αγώνες θα καταρρεύσει, δηλαδή με λίγα λόγια ότι έρχεται το τέλος του κόσμου. Δικαιολογημένα βέβαια, γιατί ενδεχομένως γνώριζαν καλά τους καρπούς που έσπειραν και την κατάσταση στην οποία είχε περιέλθει η χώρα. Τα μέχρι σήμερα όμως αποτελέσματα καταδεικνύουν μια συνεχή επιβράβευση του κυβερνητικού έργου και στο μικρό αυτό διάστημα η Νέα Δημοκρατία απέδειξε όχι μόνο ότι μπορεί να ισορροπήσει τα κακώς κείμενα που παρέλαβε, αλλά και να προχωρήσει μπροστά, να βελτιώσει, να προσφέρει, να βοηθήσει, να δώσει στη χώρα τη θέση που διεθνώς της αξίζει, να αγκαλιάσει τον Έλληνα και να αφουγκραστεί τα προβλήματά του.
      Η μελέτη του σχεδίου του προϋπολογισμού δείχνει ότι η Κυβέρνηση της Νέας Δημοκρατίας κατανοεί πλήρως το περιεχόμενο βασικών κοινωνικών και οικονομικών θεσμών και απαντά στα προβλήματα του Έλληνα όχι με πλασματικούς αριθμούς αλλά με σιγουριά. Η απρόσωπη αριθμολογία απεδείχθη, κυρίες και κύριοι συνάδελφοι, ότι βλάπτει σοβαρά την οικονομία και τον πολίτη και κάποια στιγμή εκδικείται. Κανείς δεν αμφισβητεί τη διόγκωση του τεράστιου ελλείμματος της γενικής διακυβέρνησης επί των ημερών σας, κυρίες και κύριοι συνάδελφοι του ΠΑΣΟΚ. Ξεπέρασε το 5,3% του ΑΕΠ και είχε καταντήσει λερναία ύδρα. Οι κυβερνήσεις του ΠΑΣΟΚ υιοθετούσαν μέτρα για την αντιμετώπιση ενός προβλήματος, αλλά οι λύσεις που επέλεγαν γεννούσαν περισσότερα προβλήματα και στο τέλος τα πλήρωνε ο ελληνικός λαός. 
      Η αρνητική οικονομική ανάπτυξη του παρελθόντος, στηριζόμενη μάλιστα σε κακή απορρόφηση εξωτερικών πόρων και κονδυλίων, εξομαλύνεται με την αύξηση της ανταγωνιστικότητας και της ιδιωτικής πρωτοβουλίας και των επενδύσεων. Ο προβλεπόμενος ρυθμός ανάπτυξης θα είναι από τους μεγαλύτερους στην Ευρωζώνη, γεγονός που αποδεικνύει την τεράστια και σοβαρή προσπάθεια που καταβάλατε. 
      Μοχλός της ανάπτυξης αναγνωρίζεται και η περιφέρεια με τη διαμόρφωση ενός σύγχρονου επενδυτικού πλαισίου με πραγματικά μακροπρόθεσμα και σταθερά αναπτυξιακά κριτήρια και βιώσιμες προτάσεις. Η χρηματοδότηση έργων που εκτελούνται από τις περιφέρειες αυξάνονται κατά 12,5%, ενώ για το 2004 υπήρξε μείωση κατά 3,6%. 
      Η συνταγματική αρχή ότι οι Έλληνες πολίτες συνεισφέρουν στα δημόσια βάρη ανάλογα με τις δυνάμεις τους αποτελεί τη ραχοκοκαλιά της φορολογικής μας προσπάθειας. Η αρχή της ανάλογης φοροδοτικής ικανότητας τίθεται επί τάπητος, κυρίες και κύριοι συνάδελφοι, και κατευθύνει αυτήν την προσπάθεια. 
      Μπαίνουν επιτέλους τα θεμέλια για το νοικοκύρεμα της χώρας. Η Νέα Δημοκρατία τολμά να προβλέπει με το σχέδιο του Προϋπολογισμού αύξηση των δαπανών για το κοινωνικό κράτος. Επιφυλάσσει το σχέδιο του κρατικού Προϋπολογισμού υπέρ της απασχόλησης και της κοινωνικής προστασίας.  14,9% αύξηση των κρατικών δαπανών συγκριτικά με το 2004 
      Η μεταρρύθμιση στην υγεία είναι ήδη εμφανής και τα κοινωνικά μηνύματα που λαμβάνουμε είναι η ικανοποίηση του Έλληνα. Η λέξη «ράντζο» δεν αποτελεί πλέον σήμα κατατεθέν των δημόσιων νοσοκομείων, καθώς οι δαπάνες για τη στήριξη της προσπάθειας αυτής αυξάνονται κατά 6,1% συγκριτικά με πέρυσι.
      Η εκπαιδευτική μεταρρύθμιση αποτελεί για τη Νέα Δημοκρατία θεμελιώδη αρχή και θεμέλιο για την κοινωνία του αύριο. Η εξομάλυνση του συστήματος αναγνώρισης πανεπιστημιακών τίτλων εξωτερικού, το ορθολογικό και αντικειμενικό σύστημα μετεγγραφών αποτελούν δείγματα πρώτης γραφής και έπεται η συνέχεια. Γιατί η Νέα Δημοκρατία έχει αυξήσει τις δαπάνες για την παιδεία κατά 7,2% συγκριτικά με το 2004. 
      Η Νέα Δημοκρατία αναγνωρίζοντας την πολιτισμική μοναδικότητα και παγκοσμιότητα της μεταολυμπιακής Ελλάδας στηρίζει τον πολιτισμό και τις τέχνες, την κουλτούρα και την ιστορία αυτού του τόπου. Προβλέπεται αύξηση των δαπανών για τον πολιτισμό, ενώ πριμοδοτεί πρωτοφανώς την ανύπαρκτη ως τώρα τουριστική ανάπτυξη με αύξηση των δαπανών κατά 61,7%. Η Ελλάδα, κυρίες και κύριοι συνάδελφοι, απέναντι στο βιομηχανικό βορά της γηραιάς ηπείρου αντιτάσσει τον ήλιο, τη θάλασσα, την ιστορία, τον πολιτισμό, το θέατρο, τον Ελύτη, τον Σεφέρη, τον Ρίτσο και τόσους άλλους.
    Όμως, η Νέα Δημοκρατία δεν ξεχνά και τον έλληνα αγρότη, την ναυτιλία και τη βιομηχανία και επιφυλάσσει προνομιακή αναπτυξιακή μεταχείριση συγκριτικά με τον περυσινό προϋπολογισμό. Οι δαπάνες στον προϋπολογισμό για το Υπουργείο Εμπορικής Ναυτιλίας αυξάνονται 10,8%, για τη γεωργία 7,3%, ενώ για την ανάπτυξη προβλέπεται αύξηση 11,3%. Η αναπτυξιακή πορεία της χώρας, η διαφάνεια, η δημοσιονομική προσαρμογή, οι αρχές ενός σύγχρονου κοινωνικού κράτους δικαίου αποτελούν το απάνθισμα μιας νέας εποχής για τη χώρα μας, όπου το κράτος θα σέβεται απόλυτα τον πολίτη αλλά και ο πολίτης θα ανακτήσει και πάλι την αξιοπιστία του απέναντι στο κράτος.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κύριε Πρόεδρε.
    Οι αυξήσεις που προβλέπονται συγκριτικά με τα παρελθόντα έτη αποδεικνύουν περίτρανα τη σταθερή βούληση και αποφασιστικότητα της Νέας Δημοκρατίας να προχωρήσει μπροστά και να βάλει τάξη. 
    Αποδίδοντας τα συγχαρητήρια μου στον Πρωθυπουργό κύριο Κώστα Καραμανλή και στον Υπουργό Οικονομίας και Οικονομικών με εμπιστοσύνη και σιγουριά θα ψηφίσω το σχέδιο του τακτικού προϋπολογισμού. 
    Ευχαριστώ πολύ.
    (χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βασιλείου. Το λόγο έχει η συνάδελφος κ. Ασημίνα Ξηροτύρη-Αικατερινάρη. 
    ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Κυρία και κύριοι συνάδελφοι της Κυβέρνησης και της Αξιωματικής Αντιπολίτευσης, είναι καιρός να προσγειωθούμε με την πραγματικότητα, να σταματήσουμε να παίζουμε με τις λέξεις και να παραδεχθείτε ότι οι ελληνικοί προϋπολογισμοί ήταν πάντοτε ελλειμματικοί. Ενώ το δημόσιο χρέος δεν εισήλθε ποτέ σε μια τροχιά αποκλιμάκωσης άλλα συνέχισε να διογκώνεται παρά τα σημαντικού ύψους κοινοτικά κονδύλια που εισέρευσαν τα τελευταία χρόνια στη χώρα, παρά την αύξηση του ΑΕΠ, παρά την πολιτική των ιδιωτικοποιήσεων χωρίς όρους και όρια από τη μια μεριά και τη συγκράτηση των μισθών και την ελαστικοποίηση των σχέσεων εργασίας από την άλλη. 
    Δυστυχώς το κράτος έγινε φτωχότερο και πιο χρεωμένο. Όπως ακριβώς και η πλειοψηφία των πολιτών. Η σημερινή οικονομία έχει τα τελευταία χρόνια στη διάθεση της ένα συνδυασμό ευνοϊκών παραγόντων όπως: οι ευρωπαϊκές χρηματοδοτήσεις, το άνοιγμα των βαλκανικών αγορών που θα έπρεπε να είχαν δημιουργήσει εξαιρετικά ευνοϊκές συνθήκες για την οικονομική και πολύ περισσότερο για την ισόρροπη ανάπτυξη. Δεν έδωσε, όμως, ο συνδυασμός αυτός αποτελέσματα ούτε στο πεδίο του παραγωγικού μετασχηματισμού της οικονομίας, ούτε στο πεδίο της εξασφάλισης απασχόλησης σε ικανό για εργασία πληθυσμό, της μείωσης των περιφερειακών ανισοτήτων, της ενίσχυσης των έργων και δράσεων για την προστασία του περιβάλλοντος, για το κοινωνικό κράτος. Δεν έδωσε αποτελέσματα για την καλυτέρευση της ζωής του εργαζόμενου, του έλληνα αγρότη, του μισθωτού, του συνταξιούχου. 
    Σ’ αυτήν τη σκληρή πραγματικότητα και καθημερινότητα του πολίτη πρέπει να στρέψουμε τη συζήτηση για τον Προϋπολογισμό του 2005. Πραγματικότητα που θέτει κρίσιμα ερωτήματα. Γιατί δεν απέδωσαν οι μέχρι τώρα πολιτικές; Η Κυβέρνηση της Νέας Δημοκρατίας θα συνεχίσει με μια πιο συντηρητική και με καθαρόαιμα νεοφιλελεύθερες επιλογές πολιτική; Ποιοι θα κληθούν να πληρώσουν και πάλι την ήπια προσαρμογή και τα νέα ελλείμματα; Οι εργαζόμενοι βέβαια. Ποιοι θα είναι οι ωφελημένοι; Το ιδιωτικό, τραπεζικό και χρηματοοικονομικό σύμπλεγμα συμφερόντων. 
    Ας δούμε, κύριοι συνάδελφοι, σε σχέση με τον προϋπολογισμό, ειδικότερα τους τομείς της αγροτικής ανάπτυξης, της περιφερειακής, των υποδομών και του περιβάλλοντος. 
    Ο αγροτικός τομέας εξακολουθεί να βρίσκεται σε κρίση. Παρατηρείται μια σταθερή μείωση των απασχολούμενων στη γεωργία κάθε χρόνο. Το αγροτικό εισόδημα στην Ελλάδα παραμένει καθηλωμένο στο 50% του μέσου κοινοτικού πλαισίου και το 35% των Ελλήνων αγροτών ζουν κάτω από το όριο της φτώχειας. 
    Το επόμενο ερώτημα, λοιπόν, που τίθεται είναι αν μπορεί η ελληνική γεωργία να γίνει βιώσιμη και ανταγωνιστική. Αν μπορεί, δηλαδή, να επιτευχθεί η σύγκλιση. Ο ίδιος ο προϋπολογισμός, όμως, απαντά αρνητικά. Αφού επιπλέον εθνικοί πόροι δεν διατίθενται, ενώ η απόφαση της Ευρωπαϊκής Ένωσης να περιορίσει την ποσοστιαία συμμετοχή των γεωργικών δαπανών στον προϋπολογισμό είναι γνωστή και δεδομένη. 
    Τρία Κοινοτικά Πλαίσια ξοδεύτηκαν χωρίς να προσφέρουν στη γεωργία τις διαρθρωτικές αλλαγές και τα έργα υποδομής που απαιτούνταν. Και αυτό έγινε γιατί τα κονδύλια για τη βελτίωση του αγροτικού τομέα αποτέλεσαν απλά παροχές κάθε είδους. 
     Οι ειδικές δράσεις του προϋπολογισμού για την αγροτική ανάπτυξη με δεδομένη την απουσία μιας εθνικής αγροτικής πολιτικής –άκουσα τον κύριο Υπουργό, τον κ. Μπασιάκο, και δεν διέβλεψα μια τέτοια εθνική αγροτική πολιτική, βιώσιμη για την ελληνική γεωργία και με τους όρους που τίθεται από την ΚΑΠ- φαίνεται ότι τελικά δεν θα επιτευχθούν. Οι καλλιέργειες πολλών ορεινών και μειονεκτικών περιοχών θα εγκαταλειφθούν γιατί δεν θα αντέξουν στους όρους της ανταγωνιστικής γεωργίας. Η Κυβέρνηση εξακολουθεί, όμως, να μην παίρνει αποφάσεις για τα ποσοστά της αποδέσμευσης στα βασικά αγροτικά μας προϊόντα, να μην αναλαμβάνει πρωτοβουλίες που απαιτούνται για τη δημιουργία υπηρεσιών και μηχανισμών στήριξης της αγροτικής πολιτικής.
     Τέλος, σ’ αυτόν τον Προϋπολογισμό δεν εξασφαλίζεται η σταθερή χρηματοδότηση στο ύψος των ετήσιων αναγκών του ΕΛΓΑ. Αντί αυτού, η Κυβέρνηση διατηρεί το καθεστώς ενός καταχρεωμένου οργανισμού.
     Όσον αφορά την περιφερειακή ανάπτυξη, οι χαμηλοί ρυθμοί απορρόφησης των κοινοτικών προγραμμάτων, αλλά και η ένδεια εθνικής χρηματοδότησης, φρενάρουν επικίνδυνα το Γ’ Κοινοτικό Πλαίσιο Στήριξης και η απώλεια κοινοτικών πόρων είναι πλέον δεδομένη. Με τον Προϋπολογισμό του 2005, παρά τις διακηρύξεις του κυρίου Πρωθυπουργού ότι ήρθε η ώρα της περιφέρειας, η κατάσταση όχι μόνο δεν είναι αναστρέψιμη, αλλά βαίνει επιδεινούμενη. 
     Οι ελληνικές περιφέρειες εξακολουθούν να παρουσιάζουν χαμηλούς δείκτες ανάπτυξης, με την ανεργία να αυξάνεται, αφού η περιβόητη ανάκαμψη από το Γ’ Κοινοτικό Πλαίσιο Στήριξης γονάτισε από το βάρος του διογκούμενου κόστους των Ολυμπιακών Αγώνων και από την ανεπάρκεια της διοίκησης και των δομών που είχαν επιλεγεί για τη διαχείριση και υλοποίηση των προγραμμάτων.
     Όπως είχαμε τονίσει και πέρσι, τα μεγαλύτερα προβλήματα του Προϋπολογισμού, τόσο για το 2004 όσο και για το 2005 και φοβάμαι για πολλά χρόνια ακόμη, εντοπίζονται στο πρόγραμμα των δημοσίων επενδύσεων σε σχέση με τις δαπάνες για τα έργα του Γ’ Κοινοτικού Πλαισίου Στήριξης, αλλά και τα άλλα περιφερειακά έργα που περιλαμβάνονται στο εθνικό σκέλος του Προγράμματος Δημοσίων Επενδύσεων. 
     Το πρόγραμμα δημοσίων επενδύσεων, όπως πέρσι έτσι και φέτος, μειώνεται σημαντικά. Κι έτσι η ένδεια εθνικής χρηματοδότησης, που άλλωστε πρέπει να προκαταβληθεί για τα έργα του Γ’ Κοινοτικού Πλαισίου Στήριξης, είναι πραγματικότητα πλέον ότι φρενάρει επικίνδυνα την πρόοδο υλοποίησής τους. Η Κυβέρνηση προσπαθεί να λύσει το πρόβλημα με την κατασκευή ακόμη και των μικρότερων έργων της περιφέρειας με τις συμβάσεις παραχώρησης, όταν ακόμη και αυτές που πρωτοδημοπρατήθηκαν το 2000 βρίσκονται σε χειμέρια νάρκη και όταν κανένα νομοθετικό πλαίσιο για τη διαχείρισή τους δεν έχει ακόμη κατατεθεί.
     Το δυστύχημα είναι ότι σύμφωνα με τα τελευταία στοιχεία του πληροφοριακού συστήματος του ΥΠΕΘΟ, εκτός από τους συνεχιζόμενους χαμηλούς ρυθμούς απορρόφησης των κοινοτικών κονδυλίων –30% για τα Υπουργεία και 22% μόλις για την περιφέρεια- μη ικανοποιητική κρίνεται και η πορεία των νομικών δεσμεύσεων σε πολλά προγράμματα του Γ’ Κοινοτικού Πλαισίου Στήριξης, ιδιαίτερα των φτωχότερων περιφερειών.
     Με τους ρυθμούς να επιβραδύνονται, αντί να αυξάνονται, χαμηλότερη θα είναι και η δημόσια δαπάνη και πολύ μεγάλη θα είναι η απώλεια των κοινοτικών πόρων. Τα προστιθέμενα, όμως, ελλείμματα στην ανάπτυξη της χώρας, ιδιαίτερα της περιφέρειας, αυξάνονται κατακόρυφα και μαζί μ’ αυτά η ανεργία, οι κοινωνικές και περιφερειακές ανισότητες.
     Εμείς λέμε, αντί για την περικοπή των έργων, να ενισχυθούν οι φορείς και οι υπηρεσίες της περιφέρειας για την προώθηση των προγραμμάτων, για τον δημοκρατικό προγραμματισμό και τον χωροταξικό σχεδιασμό. Γιατί η ανάπτυξη της χώρας μας εξακολουθεί να πορεύεται άναρχα και στρεβλά, χωρίς ολοκληρωμένο χωροταξικό και πολεοδομικό σχεδιασμό, χωρίς συγκεκριμένες προϋποθέσεις για αποτελεσματική και συστηματική ανάπτυξη του ελληνικού χώρου, χωρίς δασολόγιο και Εθνικό Κτηματολόγιο, ενώ συστηματικά εκτοξεύονται αντιφατικές και ελλιπείς ρυθμίσεις νόμου, όπως αυτές του δασοκτόνου νόμου, οι συνεχείς νομιμοποιήσεις των αυθαιρέτων…
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
     Σε ένα λεπτό τελειώνω, κύριε Πρόεδρε.
     …όπως και η τακτική της νέας Κυβέρνησης να κατευθύνει τελικά το χωροταξικό σχεδιασμό και τις χρήσεις γης ανάλογα με τα «φιλέτα» της δημόσιας γης που θέλει να πουλήσει ή να δώσει στους ιδιώτες για εκμετάλλευση. Το περιβάλλον βέβαια, παρά τις διακηρύξεις, είναι στα αζήτητα του Προϋπολογισμού.
      Αρνητική εξέλιξη παρουσιάζουν τα μεγέθη που αφορούν επενδύσεις ζωτικής σημασίας για την καταπολέμηση της κλιματικής αλλαγής και την εθνική υποχρέωση που απορρέει από το Πρωτόκολλο του Κιότο. Η απίσχνανση πόρων ζωτικής σημασίας για το περιβάλλον  που προβλέπονται στις πιστώσεις του 2005 για τις περιφέρειες, έχει μείωση της τάξης του 50% ή και 60%. Δείχνουν έτσι κάθε εγκατάλειψη περιφερειακής πολιτικής, ή πολιτικής αειφόρου ανάπτυξης. 
      Τελικά, κυρίες και κύριοι συνάδελφοι, ο Kρατικός Προϋπολογισμός του 2005 επιβεβαιώνει και αυτός, σε συνέχεια με τον πρόσφατο αναπτυξιακό και φορολογικό νόμο, ότι η οικονομική πολιτική που ακολουθεί η Κυβέρνηση, είναι βαθιά συντηρητική και διευρύνει τις νεοφιλελεύθερες πολιτικές της προηγούμενης Κυβέρνησης. Οι ίδιοι οι αριθμοί μαρτυρούν ότι η ελληνική κοινωνία είναι η κοινωνία των μεγάλων ανισοτήτων.
      Ο Συνασπισμός της Ριζοσπαστικής Αριστεράς έχει καταθέσει μία σειρά προτάσεων νόμων και ρυθμίσεων, με κορυφαία και δυνατό να υλοποιηθεί άμεσα την πρόταση για την καθιέρωση του ελάχιστου εγγυημένου εισοδήματος, γιατί το ποσοστό του 25% των πολιτών που ζουν κάτω από το όριο της φτώχιας στη χώρα μας είναι το υψηλότερο στην Ευρώπη, γιατί η ελληνική κοινωνία δεν θα αντέξει άλλο τις μεγάλες ανισότητες, γιατί ο πολίτης του 21ου αιώνα έχει δικαίωμα σε μια αξιοπρεπή διαβίωση και κοινωνική ασφάλιση, καθώς και σε ποιότητα στο περιβάλλον.
      Επιτέλους, κύριοι συνάδελφοι, που επικοινωνιακά ανταλλάσσετε τα πυρά σας, ας δείτε τουλάχιστον αυτό το μεγάλο ποσοστό των πολιτών που ζει υπό κοινωνικό αποκλεισμό.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ξηροτύρη.
      Το λόγο έχει ο συνάδελφος, κ. Κυριάκος Μητσοτάκης.
      ΚΥΡΙΑΚΟΣ ΜΗΤΣΟΤΑΚΗΣ: Κυρίες και κύριοι συνάδελφοι, η συζήτηση του πρώτου προϋπολογισμού μιας νέας κυβέρνησης είναι φυσικό να αντιμετωπίζεται από όλους τους πολίτες με ιδιαίτερο ενδιαφέρον, διότι πίσω από τις πάνω από χίλιες σελίδες του Προϋπολογισμού, πίσω από διαγράμματα, πίσω από αναλύσεις κρύβονται τελικά οράματα και προσδοκίες όλων των Ελλήνων -όχι μόνο αυτών που ψήφισαν τη Νέα Δημοκρατία στις εκλογές της 7ης Μαρτίου- για καλύτερες ημέρες, για σταθερή ανάπτυξη, για μείωση της ανεργίας, για αύξηση των εισοδημάτων.
       Η κατάρτιση κάθε προϋπολογισμού έχει πάντα εγγενείς δυσκολίες. Το οικονομικό επιτελείο το γνωρίζει πολύ καλά. Οι πόροι είναι πεπερασμένοι, αλλά τα αιτήματα και οι απαιτήσεις είναι πάντα απεριόριστες. Η Κυβέρνηση, όμως, στην κατάρτιση του συγκεκριμένου Προϋπολογισμού είχε να λάβει υπόψη της δύο ακόμα πρόσθετες παραμέτρους, δύο ακόμη πρόσθετους περιορισμούς.
      Η πρώτη παράμετρος ήταν η εξόχως προβληματική δημοσιονομική κατάσταση που παραλάβαμε –την περιέγραψε ο Υπουργός κ. Δούκας με πολύ γλαφυρό τρόπο, προκαλώντας αντιδράσεις ενοχής από την Αξιωματική Αντιπολίτευση- και κατά συνέπεια η ανάγκη να αποκαταστήσουμε ως Κυβέρνηση τη δημοσιονομική τάξη το συντομότερο δυνατό, μειώνοντας αποφασιστικά το έλλειμμα, αλλά πρωτίστως το δημοσιονομικό χρέος. 
      Διότι, κυρίες και κύριοι συνάδελφοι του ΠΑΣΟΚ, φωνάζετε και διαμαρτύρεστε για την απογραφή, αλλά επί των ημερών σας το δημόσιο χρέος έφτασε στο αστρονομικό νούμερο των 200.000.000.000 ευρώ, υποθηκεύοντας όχι μόνον το δικό μας μέλλον, αλλά και των παιδιών μας και πιθανώς των εγγονιών μας. Εμείς δεν είμαστε διατεθειμένοι να κάνουμε άλλο τα στραβά μάτια σε αυτή την επώδυνη πραγματικότητα.
      Δεύτερη παράμετρος στην κατάρτιση του προϋπολογισμού της επόμενης χρονιάς ήταν η πολύ σαφής πολιτική δέσμευση του Πρωθυπουργού ότι το κόστος της δημοσιονομικής εξυγίανσης δεν θα το επωμιστούν οι ασθενέστερες κοινωνικά τάξεις, δεν θα πληρώσουν τα σπασμένα της δικής σας πολιτικής, κύριοι συνάδελφοι του ΠΑΣΟΚ,  οι χαμηλόμισθοι και οι χαμηλοσυνταξιούχοι.
      Και επειδή πολύς λόγος γίνεται για την ήπια προσαρμογή την οποία επαγγέλλεται η Κυβέρνηση, ήπια προσαρμογή στο δικό μας μυαλό δεν σημαίνει ολιγωρία στη λήψη μέτρων, ή έλλειψη αποφασιστικότητας στην προώθηση των απαραίτητων μεταρρυθμίσεων. Σημαίνει, όμως, ότι δεν θα αυξήσουμε τους φόρους και δεν θα επιβάλλουμε μια πολιτική λιτότητας εις βάρος των λιγότερο προνομιούχων όπως πιθανώς θα επιθυμούσατε για να είστε συνεπείς με την προεκλογική ρητορική σας, κύριοι συνάδελφοι του ΠΑΣΟΚ.
      Το φορολογικό νομοσχέδιο που ψηφίσαμε πριν από έναν περίπου μήνα, αποδεικνύει του λόγου το αληθές. Κυρίαρχος μοχλός για την επίτευξη των στόχων του προϋπολογισμού είναι μια ανάπτυξη η οποία θα στηρίζεται σε ιδιωτικές επενδύσεις. Αυτό είναι το μεγάλο στοίχημα του προϋπολογισμού, αυτό είναι το μεγάλο στοίχημα συνολικά της οικονομικής πολιτικής της Νέας Δημοκρατίας, διότι το μοντέλο της κρατικοδίαιτης ανάπτυξης, όπως το είδαμε και το δοκιμάσαμε τα τελευταία χρόνια, επί της ουσίας απέτυχε. Μπορεί να πετύχαμε πολύ υψηλούς ρυθμούς ανάπτυξης χάρη σε υπερβολικό δανεισμό και υπερβολική κατανάλωση τα τελευταία χρόνια, η ανεργία, όμως, αυξήθηκε,  η ανταγωνιστικότητα της χώρας μας υποβαθμίστηκε και οι οικονομικές ανισότητες διευρύνθηκαν σε πολύ ανησυχητικό βαθμό.
      Ακόμα και σήμερα διέκρινα στις ομιλίες αρκετών στελεχών της Αξιωματικής Αντιπολίτευσης μία εμμονή, μια ιδιαίτερα μεγάλη σημασία την οποία αποδίδουν στο πρόγραμμα των δημόσιων επενδύσεων για τη στήριξη της οικονομικής δραστηριότητας. Αλλά η προσωπική μου άποψη, κυρίες και κύριοι συνάδελφοι, είναι ότι το ζήτημα δεν είναι πώς το κράτος θα ξοδεύει περισσότερα. Δεν έχει πια τη δυνατότητα να ξοδεύει περισσότερα. Το ζήτημα είναι πώς θα ξοδεύει λιγότερα με το ίδιο ή και καλύτερο οικονομικό αποτέλεσμα.
      Κατά συνέπεια, η κινητοποίηση ιδιωτικών κεφαλαίων που θα υποκαταστήσουν δημόσιες επενδύσεις αποτελεί μονόδρομο για την ελληνική οικονομία, πόσο μάλλον όταν η χώρα μας αντιμετωπίζει οξύτατο δημοσιονομικό πρόβλημα ως αποτέλεσμα των σπάταλων πρακτικών του παρελθόντος. Και το ερώτημα κατά πόσον ο ιδιωτικός τομέας δύναται να κατασκευάζει υποδομές αλλά και να παρέχει υπηρεσίες που παραδοσιακά νοούνταν ως αποκλειστικά δημόσιες, αυτό το ερώτημα, κυρίες και κύριοι συνάδελφοι, έχει απαντηθεί καταφατικά από όλες τις παγκοσμίως ανταγωνιστικές οικονομίες του κόσμου. 
      Οι συμπράξεις μεταξύ ιδιωτικού και δημόσιου τομέα, αυτό το οποίο ονομάζουμε στα αγγλικά Public Private Partnership, προσφέρουν μια σειρά από προφανή πλεονεκτήματα. Πλεονεκτήματα τα οποία δυστυχώς δεν έχουν γίνει ακόμα ευρέως αντιληπτά σε μία κοινωνία, σε μία οικονομία, η οποία γαλουχήθηκε -θα έλεγα- τα τελευταία είκοσι χρόνια σε υπερβολικό βαθμό με την ιδέα ότι το δημόσιο αποτελεί τελικά τη λύση για όλα τα προβλήματα. 
      Η εξοικονόμηση πόρων μέσω της εκτεταμένης εφαρμογής της μεθόδου της συγχρηματοδότησης αποτελεί πρώτη προτεραιότητα του οικονομικού επιτελείου της Νέας Δημοκρατίας για τον επόμενο χρόνο. Ενδεικτικά θα ήθελα να σας δώσω ένα παράδειγμα. Τα επτά μεγάλα οδικά έργα που το ΥΠΕΧΩΔΕ προκηρύσσει με τη μέθοδο της σύμβασης παραχώρησης, τα οποία αφορούν πρωτίστως την ολοκλήρωση της πολύπαθης ΠΑΘΕ, ενός δρόμου που πραγματικά δεν μπορεί να ταιριάζει σε μία χώρα η οποία θέλει να αποκαλείται σύγχρονη και ευρωπαϊκή, το συνολικό κόστος, λοιπόν, αυτών των έργων ανέρχεται στα 6,6 δισεκατομμύρια ευρώ. 
      Από αυτά τα 6,6 δισεκατομμύρια ευρώ μόλις το 1,8 δισεκατομμύρια ευρώ αφορά στη χρηματοδοτική συμβολή του ελληνικού δημοσίου και 4,8 δισεκατομμύρια ευρώ θα καταβάλλουν ιδιώτες επενδυτές είτε με συμμετοχή στα ίδια κεφάλαια είτε με την ανάληψη δανεισμού. Με άλλα λόγια αυτό είναι το ποσό το οποίο εξοικονομούμε, είτε για κοινωνική πολιτική είτε για να μειώσουμε το ήδη πολύ μεγάλο δημόσιο χρέος το οποίο έχουμε. 
      Κυρίες και κύριοι συνάδελφοι του ΠΑΣΟΚ, εσείς ουδέποτε πραγματικά πιστέψατε στην ιδέα της συγχρηματοδότησης. Προτιμήσατε να μοιράζετε εργολαβίες δεξιά και αριστερά, να επιβαρύνετε τον Κρατικό Προϋπολογισμό, διότι έτσι δούλευε καλύτερα το σύστημα το οποίο είχατε στήσει. 
      ΡΟΔΟΥΛΑ ΖΗΣΗ: Εσείς κατηγορούσατε τις συμβάσεις παραχώρησης.
      ΚΥΡΙΑΚΟΣ ΜΗΤΣΟΤΑΚΗΣ: Έτσι, κάνατε. Θα σας πω για τις συμβάσεις παραχώρησης. Θα έρθω και σε αυτές. Θα έρθω και σε εσάς, κυρία συνάδελφε. 
      Έτσι κάνατε και στην περίπτωση των ολυμπιακών έργων. Ο Υπουργός, ο κ. Χριστοδουλάκης, σε μία σπάνια κρίση –θα έλεγα- αυτογνωσίας δέχθηκε ότι αποτέλεσε τεράστιο σφάλμα το γεγονός ότι δεν μπήκαν ιδιώτες επενδυτές στα ολυμπιακά έργα. Και θα σας έλεγα, για να σας απαντήσω, ότι και όπου επιλέξατε τη μέθοδο της συγχρηματοδότησης, με μία εξαίρεση –να το δεχθώ- τη γέφυρα Ρίου-Αντιρίου, διαπράξατε πολύ μεγάλα σφάλματα. 
      Στο αεροδρόμιο ήρθατε εκ των υστέρων και μειώσατε το χρόνο της σύμβασης παραχώρησης. Το αποτέλεσμα ποιο ήταν; Να αναγκαστεί ο επενδυτής να αυξήσει τα τέλη, επί της ουσίας κάνοντας το αεροδρόμιο πολύ πιο ακριβό απ’ ό,τι έπρεπε να είναι. Έχουμε, λοιπόν, ένα θαυμάσιο αεροδρόμιο, το οποίο, όμως, είναι το πιο ακριβό στην Ευρώπη, με αποτέλεσμα να μη συμβάλλει όσο θα μπορούσε στην προώθηση του τουρισμού, ειδικά της πρωτεύουσας που το έχει ανάγκη. Για τη δε Αττική Οδό θα πω μόνον με μία φράση, ότι εκεί η σύμβαση έδωσε στους επενδυτές πολύ μεγαλύτερο κέρδος απ’ ό,τι χρειαζόταν για να τους προσελκύσετε να κάνουν το έργο. 
      Η Κυβέρνηση της Νέας Δημοκρατίας, κυρίες και κύριοι συνάδελφοι, είναι αποφασισμένη να προχωρήσει πολύ επιθετικά στην προώθηση της εφαρμογής της μεθόδου της συγχρηματοδότησης –θα το τονίσω αυτό- όχι μόνο στα μεγάλα έργα αλλά και σε μια σειρά από μικρά και μεσαία έργα που μπορούν να κατασκευαστούν είτε από την κεντρική κυβέρνηση είτε από Οργανισμούς Τοπικής Αυτοδιοίκησης. Και το Υπουργείο Εθνικής Οικονομίας σε συνεργασία με το ΥΠΕΧΩΔΕ, ακολουθώντας πολύ σαφείς οδηγίες της Ευρωπαϊκής Ένωσης, επεξεργάζεται ένα ολοκληρωμένο θεσμικό πλαίσιο για τα συγχρηματοδούμενα, το οποίο θα κατατεθεί στη Βουλή εντός των επόμενων μηνών. 
      Κυρίες και κύριοι συνάδελφοι, ένα σύγχρονο κράτος πρέπει πια στη σημερινή εποχή να παράγει λιγότερο και να ρυθμίζει περισσότερο. Πρέπει να βρίσκει έξυπνους τρόπους να αξιοποιεί την πολύ μεγάλη και συχνά αναξιοποίητη περιουσία του, ειδικά την ακίνητη. Και πρέπει να βλέπει τον ιδιωτικό τομέα όχι μόνο ως εργολάβο αλλά συχνά και ως συνέταιρο. Και η διεθνής πρακτική έχει αποδείξει ότι, εκτός από μεγάλα έργα υποδομής, πολλά μεσαία και μικρά έργα μπορούν να κατασκευαστούν καλύτερα, φθηνότερα, γρηγορότερα, μέσω της λογικής της σύμπραξης του ιδιωτικού με τον δημόσιο τομέα. Και τα έργα αυτά μπορούν να κινητοποιήσουν όλους τους κλάδους της οικονομίας που συμβάλουν όχι μόνον στην εκτέλεσή τους αλλά και στην προετοιμασία τους και να οδηγήσουν στη δημιουργία μιας νέας αγοράς, ειδικά στην περιφέρεια που έχει τη μεγαλύτερη ανάγκη από επενδύσεις.
      (Στο σημείο αυτό κτυπάει το κουδούνι της λήξης του χρόνου ομιλίας του κυρίου Βουλευτού)
     Κύριε Πρόεδρε λίγη ανοχή στους μεταμεσονύκτιους ομιλητές.
      Γραφειακοί χώροι, νοσοκομεία, χώροι στάθμευσης, βιολογικοί καθαρισμοί, ΧΥΤΑ, σχολικά συγκροτήματα γιατί όχι, μπορούν να κατασκευαστούν με αποκλειστική χρηματοδότηση από τον ιδιωτικό τομέα. Ενδεικτικά αναφέρω ότι ξοδεύει ο ΟΣΚ περισσότερα από 300.000.000 ευρώ το χρόνο για να φτιάχνει σχολεία αμφίβολης ποιότητας και χωρίς να έχει λύσει το πρόβλημα της σχολικής στέγης. Στην Αγγλία του σοσιαλιστή κ. Μπλέρ τα τελευταία πέντε χρόνια φτιάχτηκαν αποκλειστικά από τον ιδιωτικό τομέα και συντηρούνται από αυτόν, πεντακόσια εβδομήντα πέντε σχολεία. 
     Κυρίες και κύριοι συνάδελφοι, ήρθε η ώρα να ξεπεράσουμε στερεότυπα και προκαταλήψεις του παρελθόντος σχετικά με το ποιος κάνει τι στην οικονομία μας. Όλες οι άλλες χώρες το έκαναν και ήρθε η ώρα να το κάνουμε κι εμείς.
     Κλείνοντας σε αυτό το πνεύμα της κινητοποίησης ιδιωτικών κεφαλαίων που θα τροφοδοτήσουν μια σταθερή και διατηρήσιμη ανάπτυξη, κινείται ο πρώτος προϋπολογισμός της Νέας Δημοκρατίας τον οποίο στηρίζουμε με πολύ μεγάλη θέρμη. 
     Και εσείς, κύριοι συνάδελφοι της Αξιωματικής Αντιπολίτευσης, που από θέμα αρχής δεν θα τον ψηφίσετε πιστεύω τουλάχιστον ότι χωρίς να το ομολογείτε, θα αναγνωρίζετε την ορθότητα αυτής της βασικής πολιτικής επιλογής.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Ανωμερίτης.
     ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, η συζήτηση για την οικονομική και δημοσιονομική πολιτική της χώρας διεξάγεται μέσα σε ένα αβέβαιο περιβάλλον. Πρώτον, γιατί η σημερινή συζήτηση γίνεται μέσα σε ένα κείμενο επί του οποίου οι τελικές παρατηρήσεις των ευρωπαϊκών οργάνων, θα ανακοινωθούν μεθαύριο, την ίδια μέρα με την ψήφισή του. Ίσως για πρώτη φορά καλούμαστε να ψηφίσουμε, την Τετάρτη το βράδυ, έναν προϋπολογισμό, του οποίου τα στοιχεία θα αναθεωρηθούν από την επόμενη κιόλας μέρα.
     Δεύτερον, ο προϋπολογισμός βασίζεται σε υποθέσεις, που κατά την άποψή μου δεν είναι ρεαλιστικές και κυρίως ο ρυθμός ανάπτυξης, που είναι η βάση των υπολογισμών όλων των άλλων μεγεθών, έχει σκόπιμα μεγεθυνθεί.  Πιστεύω ότι με βάση τα ίδια τα στοιχεία του προϋπολογισμού η ανάπτυξη θα επιβραδυνθεί το 2005.
     Τρίτον, ο προϋπολογισμός βασίζεται σε τεχνητά μεγέθη αγνώστων για μας ακόμη συγγραφέων, οι οποίοι αύξησαν τα ελλείμματα των εις βάρος των προηγούμενων χρήσεων, χωρίς ποτέ να γίνει μία επιστημονικά τεκμηριωμένη απογραφή, όπως θα θέλαμε, δεδομένου ότι γι αυτήν την Απογραφή ουδείς ασχολήθηκε πέραν εκείνων στους οποίους ανατέθηκε από το Υπουργείο Εθνικής Οικονομίας. 
     Κυρίες και κύριοι συνάδελφοι, το κείμενο του προϋπολογισμού ξεκινά με τις θέσεις της Κυβέρνησης για την περίφημη Απογραφή. Δεν θα είχα κανέναν λόγο να ασχοληθώ με το θέμα αυτό, αν δεν αποτελούσε το κεφάλαιο 2, μετά το θέμα των διεθνών προβλέψεων για την ανάπτυξη.
     Πράγματι είναι ένα σημαντικό θέμα. Δεν έχει σημασία πως το βλέπει ο καθένας. Δεν έχει σημασία πως κάνει την απογραφή του ο καθένας. Στο κάτω κάτω σε μια εταιρεία, σε ένα σωματείο ή σε μία κυβέρνηση οφείλει κανείς να αποτυπώνει αυτό που περιλαμβάνει. 
     Πρόκειται, όμως, κατά την άποψή μου, για μια αναθεώρηση στοιχείων που έγινε με πρωτοβουλία της Κυβέρνησης οκτώ μέρες μετά την επίσημη Έκθεση της Eurostat για το 2003. Πρόκειται ίσως για τη μεγαλύτερη αυθαιρεσία η οποία έχει γίνει σε βάρος των συμφερόντων της χώρας. Διότι δεν είναι ότι ήρθε η Eurostat ή οποιοσδήποτε άλλος ευρωπαϊκός οργανισμός για να μας πει τι έχει γίνει και τι δεν έχει γίνει. Εμείς πήγαμε. 
     Και κάποτε τόσο ο κ. Αλογοσκούφης όσο και ο κ. Χριστοδουλάκης πρέπει να ξέρουν ότι στην Ευρώπη δεν ξέρουν τη διαφορά τους. Ξέρουν ίσως ότι και οι δύο είναι καθηγητές στο οικονομικό πανεπιστήμιο, αλλά έξω από τα σύνορά μας ευκαιρία θέλουν για να κόβουν τα ποσά, που προορίζονται για τη χώρα αυτή. 
     Κυρίες και κύριοι συνάδελφοι, ακόμα και το ECOFIN  έφθασε με την ανακοίνωσή του να επισημαίνει ότι δεν πρέπει να γίνεται αλλαγή των στατιστικών στοιχείων ανάλογα με τον εκλογικό κύκλο. Αυτό πρέπει να το κατανοήσουμε όλοι, αν θέλουμε να έχουμε αξιοπιστία στα διεθνή όργανα.  Πάντως από αυτήν την απογραφή και από τον προϋπολογισμό διαπιστώνεται ότι ουδέποτε υπήρξαν κρυφά στοιχεία ή διπλά βιβλία. Άρα όσα λέγονταν τέτοιες μέρες σ’ αυτήν την αίθουσα δεν διαπιστώθηκαν. Και ούτε η διαφορετική λογιστική καταγραφή ορισμένων μεγεθών αποτελεί στην ουσία ανατροπή συγκεκριμένων οικονομικών πολιτικών.
     Πιστεύω ότι με τον τρόπο, που χειριστήκαμε αυτό το θέμα πρώτον, αμφισβητήθηκε ακόμα και η είσοδός μας στην ΟΝΕ. Δεύτερον, μπήκε η χώρα σε δημοσιονομική εποπτεία. Τρίτον, εκτεθήκαμε ανεπανόρθωτα και πολιτικά ως χώρα σε εταίρους, διότι είναι γνωστό και διεθνείς οίκοι υποβαθμίζουν πιστοληπτικά τη χώρα. Παρ’ ότι ξεκινήσαμε μέσα από έναν κύκλο σταθεροποίησης, για να πάμε στην ανάπτυξη και στην κοινωνική δικαιοσύνη και παρ’ ότι το οικονομικό πρόγραμμα της Νέας Δημοκρατίας, μιλάει για ανάπτυξη και κοινωνική δικαιοσύνη θα πρέπει να ξαναπροσθέσει στο πρόγραμμά της η ίδια, σύντομα πάλι, τη λέξη «σταθεροποίηση». Και θα ξαναξεκινήσει ο κύκλος των θυσιών του Ελληνικού λαού, για να μπορέσουμε να ξαναβρεθούμε σε ένα κατώφλι, στο οποίο είχαμε πρόσφατα βρεθεί.
     Και όλα αυτά τη στιγμή που η EUROSTAT πριν από δεκαπέντε ημέρες ανακοίνωσε ότι το κατά κεφαλήν εισόδημα της Ελλάδας για το 2003 ανήλθε στο 81% από το 72% που ήταν το 2000. 
     Αυτός ο προϋπολογισμός οδηγεί την οικονομία σε ύφεση και τη χώρα σε μείωση των εισοδημάτων και του πλούτου της. Αυτό δεν το δηλώνει η Αντιπολίτευση, αλλά το δηλώνει ο ίδιος ο προϋπολογισμός με τα στοιχεία, τα οποία εμπεριέχει. 
     Θα ήθελα να κλείσω με ένα θέμα, το οποίο έχει σχέση με τον ίδιο τον προϋπολογισμό, γιατί και σαν οικονομολόγος και σαν Βουλευτής, αλλά και σαν πολίτης ασχολούμενος πολλά χρόνια με αυτά τα θέματα πάντα αναρωτιόμουν: Καλά είναι αυτά που λέμε εδώ μέσα, καλά είναι αυτά που αποτυπώνουμε, αλλά αυτόν τον προϋπολογισμό, αυτά τα ογκώδη βιβλία, που διαβάζουμε και αναλύουμε, τι επιπτώσεις έχουν πάνω στους απλούς πολίτες; Εδώ θα μπορούσε κανείς να επισημάνει πολλά. 
     Εγώ θα επισημάνω σήμερα  ένα, που το θεωρώ εμπαιγμό του Ελληνικού λαού. Πρόκειται για τη μη εγγραφή δαπανών στον προϋπολογισμό, ποσού, που μέσα στο καινούριο καθεστώς των απελευθερωμένων θαλασσίων μεταφορών δεν έχει συμπεριληφθεί . Και επειδή δεν υπάρχει αυτό το ποσό, σημαίνει ότι από την 1η Ιανουαρίου 2005, καταργούνται όλες οι εκπτώσεις για όλες τις κατηγορίες των πολιτών στα πλοία, ακόμα και για εκείνους, για τους οποίους οι εφοπλιστές είχαν δεχθεί να καλύπτουν. Θυμίζω ότι πέρσι οι Βουλευτές της Νέας Δημοκρατίας κινητοποιούσαν νησιώτες και κοινωνικές ομάδες κατά της κυβέρνησης του ΠΑΣΟΚ, προκειμένου να επεκταθούν οι εκπτώσεις και στην πρώτη θέση. Μεθαύριο  με τη θετική τους ψήφο καταργούνται όλες οι εκπτώσεις, ακόμα και των Βουλευτών. Έτσι χωρίς έστω να προτείνουν ένα ειδικό εκπτωτικό ναυλολόγιο αποδεκτό από όλους καταργείται μέσω του προϋπολογισμού ένα πενηντάχρονο σύστημα, που έπρεπε να προσαρμοστεί, που έπρεπε σίγουρα να αλλάξει. Είχαμε προτείνει λύσεις και είχαμε φθάσει σε μία ισορροπία με τις ναυτιλιακές εταιρείες, που θα λειτουργούσε υπέρ των πιο αδύναμων εισοδηματικών ομάδων του λαού μας.
      Έτσι, σεμνά και ταπεινά αλλά κρυφά και μυστικά ένα ακόμα μεγάλο θέμα που θα απασχολήσει τις επόμενες μέρες τους νησιώτες και όλους τους πολίτες σβήνει από το χάρτη των οικονομικών προσδοκιών ιδιαίτερα των πιο αδύναμων ομάδων του τόπου.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Μπεκίρης έχει το λόγο.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, η ετήσια συζήτηση για τον Προϋπολογισμό έχει δύο βασικά χαρακτηριστικά. Πρώτον, τον Απολογισμό της Κυβέρνησης για το τρέχον έτος και δεύτερον τις προοπτικές για το επόμενο έτος.
      Από το Μάρτιο μέχρι σήμερα η Ελλάδα έχει δρομολογήσει μια νέα πορεία με κύρια χαρακτηριστικά της πολιτικής μας τη σοβαρότητα και την υπευθυνότητα. Προχωρούμε σε αλλαγές που είχαμε προγραμματίσει. Κοιτάμε μπροστά με σύγχρονη αντίληψη και κοινωνική ευθύνη. Μέσα σε εννιά μόλις μήνες η ελληνική Κυβέρνηση αντιμετώπισε μεγάλες προκλήσεις με επιτυχία ενώ ταυτόχρονα έχει ήδη κάνει πράξη πολλές από τις δεσμεύσεις της.
      Από την επομένη των εκλογών η Κυβέρνηση χειρίστηκε σοβαρά και υπεύθυνα κρίσιμα εθνικά θέματα όπως το σχέδιο Ανάν για την επίλυση του Κυπριακού και το Σκοπιανό. Επιτάχυνε τους ρυθμούς για την έγκαιρη ολοκλήρωση των ολυμπιακών έργων και κατάφερε την άριστη διοργάνωση των Ολυμπιακών Αγώνων που τόνωσε την εθνική αυτοπεποίθηση και την εικόνα της χώρας μας σε ολόκληρο τον κόσμο. Δρομολόγησε μέτρα για την επανίδρυση του κράτους, όπως ο περιορισμός της γραφειοκρατίας, η ανασυγκρότηση του κρατικού μηχανισμού και η στελέχωσή του με αξιοκρατικά κριτήρια. Τήρησε το λόγο της επιλύοντας ένα οξύ κοινωνικό πρόβλημα, τη μάστιγα των πανωτοκίων ενώ ταυτόχρονα κατήργησε το ΛΑΦΚΑ μια χρόνια αδικία σε βάρος των συνταξιούχων.
      Το μεγάλο στοίχημα, όμως, της νέας διακυβέρνησης είναι η οικονομία. Και εδώ κάνουμε πράξη τις δεσμεύσεις μας και εφαρμόζουμε το πρόγραμμά μας με απόλυτη συνέπεια και πλήρη διαφάνεια. Το πρώτο βήμα ήταν η δημοσιονομική απογραφή, η αποτίμηση της οικονομικής πραγματικότητας που ήταν αναγκαία. Έπρεπε να ξέρουμε και εμείς και οι πολίτες πού βρισκόμαστε. Κρύβοντας τα προβλήματα κάτω από τα εξωραϊσμένα στοιχεία και δημιουργώντας μια εικονική πραγματικότητα για την οικονομία οι κυβερνήσεις του ΠΑΣΟΚ κορόιδευαν και την Ευρωπαϊκή Ένωση και τους Έλληνες πολίτες. 
      Για τη Νέα Δημοκρατία η αποκατάσταση της δημοσιονομικής αξιοπιστίας ήταν πράξη εθνικής ευθύνης και εθνικής σημασίας.  Η νέα διακυβέρνηση στοχεύει στους υψηλούς ρυθμούς ανάπτυξης της οικονομίας μέσω της αύξησης των ιδιωτικών επενδύσεων και του εξαγωγικού προσανατολισμού της επιχειρηματικής δραστηριότητας. Προκειμένου να υλοποιήσουμε τους στόχους μας προχωρήσαμε σε τρία μέτρα. Πρώτον, με τις αποκρατικοποιήσεις των Ελληνικών Πετρελαίων και της Εθνικής Τράπεζας ξεκινήσαμε ένα πρόγραμμα αποκρατικοποιήσεων που θα συνεχισθεί και τα επόμενα χρόνια, αξιοποιώντας αποτελεσματικά και προπαντός με διαφάνεια τη δημόσια περιουσία και δίνοντας ώθηση στην οικονομική δραστηριότητα της χώρας. Δεύτερον, ενισχύουμε την επιχειρηματικότητα με τη βοήθεια του νέου φορολογικού νόμου ο οποίος προβλέπει σταδιακή μείωση των φορολογικών συντελεστών και επιλύει χρονίζοντα προβλήματα των επιχειρήσεων. Τρίτον, ο νέος αναπτυξιακός νόμος ο οποίος συνάντησε θερμή υποδοχή σε ολόκληρη την Ελλάδα, αποτελεί μία συγκροτημένη προσπάθεια για την ενίσχυση της επιχειρηματικότητας και τη διενέργεια νέων επενδύσεων.
      Τα τρία αυτά μέτρα σε συνδυασμό με τη δημοσιονομική απογραφή είναι το εφαλτήριο για το αναπτυξιακό άλμα της χώρας.
    Κυρίες και κύριοι συνάδελφοι, ο Προϋπολογισμός του 2005 θέτει τις βάσεις για υγιείς, ειλικρινείς και αξιόπιστους προϋπολογισμούς. Βασικός μας στόχος είναι να δημιουργήσουμε συνθήκες εμπιστοσύνης και σταθερότητας στην ελληνική οικονομία. Επιδιώκουμε τη μείωση του ελλείμματος της γενικής κυβέρνησης από το 5,3% στο 2,8% του ΑΕΠ και την αποκλιμάκωση του δημοσίου χρέους στο 109,5% του ΑΕΠ. 
    Παράλληλα, συνεχίζεται και το 2005 η υλοποίηση των δεσμεύσεων μας για την ενίσχυση των οικονομικά ασθενέστερων κοινωνικών ομάδων, καθώς και για την ενίσχυση των τομέων πρώτης κυβερνητικής δραστηριότητας. 
    Επιτρέψτε μου, όμως, να σταθώ στους προϋπολογισμούς δύο Υπουργείων, του Υπουργείου Αγροτικής Ανάπτυξης και Τροφίμων, καθώς και του Υπουργείου Τουριστικής Ανάπτυξης. Τα δύο αυτά Υπουργεία χρήζουν ειδικού ενδιαφέροντος για το Νομό Αχαΐας, τον οποίο και εκπροσωπώ. 
    Για το Υπουργείο Αγροτικής Ανάπτυξης και Τροφίμων προβλέπεται αύξηση του προϋπολογισμού του κατά 7,3%, προκειμένου να χρηματοδοτηθούν δράσεις και προγράμματα για την αγροτική ανάπτυξη. Πιο συγκεκριμένα θα χρηματοδοτηθούν δράσεις όπως: Η βελτίωση της κτηνοτροφικής παραγωγής, με στόχο την ποιοτική αναβάθμιση των κτηνοτροφικών προϊόντων, ώστε να ανταποκρίνονται στις σύγχρονες απαιτήσεις των καταναλωτών. Η προώθηση προγραμμάτων προστασίας του δασικού πλούτου της χώρας. Η στήριξη της αγροτικής δραστηριότητας στις ορεινές και στις μειονεκτικές περιοχές. Η αναβάθμιση της αγροτικής εκπαίδευσης και της κατάρτισης των νέων αγροτών. Οι αποζημιώσεις φυτικού και ζωϊκού κεφαλαίου που καταβάλλονται από τον ΕΛΓΑ. 
    Από την άλλη πλευρά ο προϋπολογισμός για το Υπουργείο Τουριστικής Ανάπτυξης προβλέπεται να παρουσιάσει αύξηση κατά 61,6% σε σχέση με το 2004. Από αυτό και μόνον το σημείο αντιλαμβάνεται κανείς την προτεραιότητα που δίνει η Κυβέρνηση της Νέας Δημοκρατίας και ο Πρωθυπουργός κ. Κώστας Καραμανλής στον τουρισμό. Έχοντας αναλάβει μια σειρά δράσεων όπως είναι η ίδρυση του Υπουργείου, η αναβάθμιση του ΕΟΤ, η λειτουργία του Εθνικού Συμβουλίου για τον Τουρισμό, η αύξηση των κονδυλίων για την προβολή του ελληνικού τουρισμού στο εξωτερικό, το ειδικό κεφάλαιο για τον τουρισμό στον αναπτυξιακό νόμο, η Κυβέρνηση αποδεικνύει έμπρακτα το ενδιαφέρον της. Μέσα σε εννέα μόλις μήνες έχει αλλάξει το κλίμα σε αυτό τον κρίσιμο τομέα για την ελληνική οικονομία. Όλοι οι φορείς του τουρισμού για πρώτη φορά είναι συμμέτοχοι και συνδιαμορφωτές της ακολουθούμενης πολιτικής. 
    Κυρίες και κύριοι συνάδελφοι, χθες ο εισηγητής της Αξιωματικής Αντιπολίτευσης ατυχώς χαρακτήρισε τον προϋπολογισμό, που νοικοκυρεύει την οικονομία μας, «κουρελού». Σας επιστρέφουμε τον χαρακτηρισμό, γιατί ήταν οι δικοί σας προϋπολογισμοί που οδήγησαν στη γνωστή θλιβερή εικόνα την ελληνική οικονομία. Μη ζητάτε, λοιπόν, και τα ρέστα. Αυτό δεν αποτελεί υπεύθυνη πολιτική στάση. Αυτό αποτελεί θράσος και κοροϊδία, κάτι που ο ελληνικός λαός δεν σας το συγχωρεί! 
    Ο μύθος της ισχυρής οικονομίας του ΠΑΣΟΚ κατέπεσε πολύ γρήγορα. Κατέπεσε τόσο από την απογραφή που λυσσαλέα πολέμησε ολόκληρη η Αξιωματική Αντιπολίτευση, όσο και από το γεγονός ότι στους περισσότερους δείκτες της Ευρωπαϊκής Ένωσης η Ελλάδα βρίσκεται ή στην τελευταία ή στην προτελευταία θέση. Ας μην λησμονούμε όσα έγραψε ο ECONOMIST ένα διεθνώς αναγνωρισμένο περιοδικό, που χαρακτήριζε την Ελλάδα «παράδειγμα προς αποφυγή» για τα υπό ένταξη ευρωπαϊκά κράτη. 
    Με τον νέο προϋπολογισμό προσδοκούμε να ανακτήσουμε τη χαμένη αξιοπιστία της χώρας μας στην Ευρωπαϊκή Ένωση, την αποκατάσταση της ισορροπίας στα δημόσια οικονομικά και τέλος την απελευθέρωση των δημιουργικών δυνάμεων του τόπου. Επιλέξαμε την πολιτική της ήπιας δημοσιονομικής προσαρμογής και της διαφάνειας στα στατιστικά στοιχεία, διότι δεν θέλουμε ούτε να αιφνιδιάσουμε, αλλά ούτε και να κρύβουμε την αλήθεια από τον ελληνικό λαό. 
    Στόχος μας είναι η ισόρροπη ανάπτυξη που θα διαχέεται σε ολόκληρη την κοινωνία. Στόχος μας είναι να καταλάβει επιτέλους η χώρα μας τη θέση που της αξίζει και της ανήκει στο ευρωπαϊκό και παγκόσμιο γίγνεσθαι.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπεκίρη. 
    Το λόγο τώρα έχει ο τελευταίος των ομιλητών, ο πρώην Αντιπρόεδρος της Βουλής, κ. Σγουρίδης Παναγιώτης. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. Είμαι τελευταίος, αλλά όχι Μοϊκανός. 
      Κυρίες και κύριοι συνάδελφοι, κάθε χρόνο η συζήτηση για τον Προϋπολογισμό αποτελεί την κορυφαία κοινοβουλευτική διαδικασία. Όμως, πρέπει να παραδεχθούμε  ότι ο λαός την παρακολουθεί σαν μια αντιπαράθεση γενικών πολιτικών απόψεων και στρυφνών αριθμητικών επιχειρημάτων, χωρίς άμεση αναφορά στον πολίτη. 
      Εγώ, αγαπητοί συνάδελφοι, επέλεξα τρία θέματα, για να προσπαθήσω να δείξω τη σχέση του προϋπολογισμού με την καθημερινότητα των πολιτών. 
      Πρώτο θέμα: τι σημαίνει μείωση του Προγράμματος Δημοσίων Επενδύσεων κατά 1.600 εκατομμύρια ευρώ; Σελίδα 7 του Προϋπολογισμού Δημοσίων Επενδύσεων. Θα τα καταθέσω μετά όλα μαζί στα Πρακτικά. Έκανα απλές πράξεις, τις αφιερώνω στον Κυριάκο Μητσοτάκη. Για κάθε 100 ευρώ, αγαπητέ συνάδελφε, που επενδύει το Δημόσιο, τα 30 ευρώ αφορούν την εργασία, τα 25 ευρώ αφορούν τα υλικά, τα 15 ευρώ αυξάνουν τον πλούτο των επιχειρήσεων και τα υπόλοιπα 30 ευρώ επανέρχονται στο κράτος ως έμμεσοι και άμεσοι φόροι.
      Κύριοι της Κυβέρνησης, μειώνοντας κατά 1.600 εκατομμύρια ευρώ τις δημόσιες επενδύσεις, οι Έλληνες πολίτες χάνουν 7,5 εκατομμύρια μεροκάματα. Κάντε το λογαριασμό και θα τα βρείτε. Οι επιχειρήσεις χάνουν 400.000.000 ευρώ τζίρο. Η οικονομία στερείται 240.000.000 ευρώ πλούτο. Τέλος, το κράτος στερείται 480.000.000 ευρώ έσοδα από φόρους. Αυτή είναι η ταμπακέρα, αυτό είναι το κοινωνικό πρόσωπο της Νέας Δημοκρατίας, αυτή είναι η υποκριτική της συμπεριφορά.
      Ισχυρίζεστε, κύριοι της Κυβέρνησης, ότι η ανάπτυξη θα έλθει μέσα από τις ιδιωτικές επενδύσεις. Μάλιστα. Μάλιστα, κύριε Δούκα, μάλιστα, κύριε Αλογοσκούφη. Θα σας πω, όμως, ότι με λόγια αυτό δεν γίνεται. Δεν μπορεί, όμως, να γίνει και με τα ψίχουλα του αναπτυξιακού νόμου. Εκατόν πενήντα εκατομμύρια ευρώ δίνετε για τις ιδιωτικές επενδύσεις μέσα στο 2005, για όλη την Ελλάδα. Ούτε γίνεται με τα ανύπαρκτα αυτοχρηματοδοτούμενα έργα, όπως είπατε προηγουμένως, που θα κατασκευαστούν από νόμους που θα ψηφίσουμε στη Βουλή των Ελλήνων.
      Δεύτερο θέμα, για τον τουρισμό, που είμαι και υπεύθυνος εκ μέρους του ΠΑΣΟΚ. Είπε ο κ. Αβραμόπουλος ότι ιδρύσατε το Υπουργείο Τουρισμού. Ναι, ιδρύσατε το Υπουργείο Τουρισμού, αλλά με μηδενικές αρμοδιότητες. Ούτε σε επενδύσεις, ούτε σε χωροθέτηση, ούτε σε χωροταξία, ούτε σε περιβάλλον έχει αρμοδιότητες.
      ΚΩΝΣΤΑΝΤΙΝΟΣ ΚΑΙΣΕΡΛΗΣ: Ούτε σε διαφημίσεις.
      ΠΑΝΑΓΙΩΤΗΣ ΣΓΟΥΡΙΔΗΣ: Και χωρίς αναπτυξιακούς πόρους. Σημειώνω για τον κ. Μπεκίρη ότι δεν μπορείς να συγκρίνεις, κύριε Μπεκίρη, ανόμοια πράγματα. Πέρσι δεν υπήρχε Υπουργείο Τουρισμού, άρα συγκρίνοντας και λέγοντας ότι αυξήθηκε κατά 68%, θα σας πω ότι, αν ψάξετε στο Υπουργείο Ανάπτυξης τους πόρους που δόθηκαν για τον τουρισμό, θα τους βρείτε περισσότερους. 
      Ένα Υπουργείο, λοιπόν, τουριστικών παραπόνων. Τα μόνα έσοδα που έχει αυτό το Υπουργείο είναι αυτά που διασφάλισε η «κακή» κυβέρνηση του ΠΑΣΟΚ από την ιδιωτικοποίηση των καζίνο της Πάρνηθας και της Κέρκυρας, πόρους αυτοτελείς έξω από τον προϋπολογισμό, συνεχώς αυξανόμενους. Φέτος, έφτασε τα 40.000.000 ευρώ, τα οποία αντί να διαθέσετε για διαφήμιση, τα διαθέσατε για τα λειτουργικά έξοδα του Υπουργείου Τουρισμού. Και παράλληλα, για τη διαφήμιση αυτή που κάνετε τώρα, καλείτε στην Αυστρία, τη Γερμανία και την Αγγλία να έλθουν οι τουρίστες να δουν τους Ολυμπιακούς Αγώνες. Η εταιρεία που έκανε τη διαφήμιση με τον ΕΟΤ βρίσκεται στα δικαστήρια.
      Επίσης, το Υπουργείο αυτό, έχει έσοδα από την Εταιρεία Τουριστικών Ακινήτων ή την προηγούμενη «αμαρτωλή» ΕΤΑ –έτσι την αποκαλούσατε- την οποία υιοθετήσατε και την αξιοποιείτε ως εκ παρθενογενέσεως. Με τον προϋπολογισμό του Υπουργείου Τουριστικής Ανάπτυξης δεν προβλέπεται καμία δράση απ’ αυτές που το «κακό» ΠΑΣΟΚ είχε σε εφαρμογή.
     Εγώ θα σας θυμίσω δύο δράσεις. Πρώτη δράση και θα σας μεταφέρω πώς μεταφράζεται αυτό στον Έλληνα πολίτη. Κάθε χρόνο εξήντα χιλιάδες περίπου μαθητές ελάμβαναν μέρος στις λευκές και πράσινες τάξεις ή πράσινες εβδομάδες. Το πρόγραμμα αυτό αποτελούσε ανάσα για τις μικρές τουριστικές επιχειρήσεις της επαρχίας, της Θράκης, της Πελοποννήσου, της Μακεδονίας, της Στερεάς, της Ηπείρου, ακόμη και της Κρήτης. Φέτος, παρά τη σχετική νομοθέτηση που υπήρχε από την Κυβέρνηση του ΠΑΣΟΚ, το πρόγραμμα δεν περιλήφθηκε στον προϋπολογισμό. Έτσι εξήντα χιλιάδες μαθητές δεν πρόκειται να γνωρίσουν τις ομορφιές της πατρίδας μας, δεν θα μάθουν τα χειμερινά αθλήματα, δεν θα γνωρίζουν τον εναλλακτικό τουρισμό.
     ΑΝΔΡΕΑΣ ΛΥΚΟΥΡΕΝΤΖΟΣ: Από κάπου πρέπει να κόψουμε, για να μαζέψουμε τα ελλείμματα. 
     ΠΑΝΑΓΙΩΤΗΣ ΣΓΟΥΡΙΔΗΣ: Για σας, κύριε Λυκουρέντζο, έχω να πω ότι η οικονομία κερδίζει μέσα από το γύρισμα. Εάν έχεις 100 δραχμές και τις επενδύσεις μία φορά, θα κερδίσεις 10%, δηλαδή 10 δραχμές. Αν έχεις τις 100 δραχμές και τις γυρίσεις δέκα φορές, θα κερδίσεις 100 δραχμές. Αυτό πρέπει να ξέρετε -άρα, αυτό σημαίνει αναθέρμανση της οικονομίας- εσείς που θέλετε να κάνετε τον οικονομολόγο. 
     ΑΝΔΡΕΑΣ ΛΥΚΟΥΡΕΝΤΖΟΣ: Εγώ ξέρω ότι κάνατε δήθεν κοινωνικό κράτος …με αύξηση των δαπανών
     ΠΑΝΑΓΙΩΤΗΣ ΣΓΟΥΡΙΔΗΣ: Οι μικρές τουριστικές μονάδες της επαρχίας θα χάσουν διακόσιες πενήντα χιλιάδες διανυκτερεύσεις, δηλαδή 20.000.000 λιγότερος τζίρος σε ταβέρνες, σε ξενώνες, σε καταλύματα, σε μικρά μαγαζιά της υπαίθρου που απ’ αυτή τη δράση συμπληρώνουν το πενιχρό εισόδημα της αγροτιάς. 
     Δεύτερη δράση. Είχατε ανακοινώσει την αναβάθμιση των γραφείων εξωτερικού του ΕΟΤ για την προβολή της Ελλάδας και μάλιστα τα κάνατε γραφεία του Υπουργείου. Η κυβέρνηση του ΠΑΣΟΚ είχε προβλέψει 15.000.000 ευρώ για τον προϋπολογισμό του ΕΟΤ, για τη λειτουργία των γραφείων αυτών το 2004. Φέτος, κι αυτά εξαφανίστηκαν και έμειναν λόγια και υποσχέσεις. 
     Συμπέρασμα: Η ίδρυση του Υπουργείου Τουρισμού μειώνει τις αναπτυξιακές δράσεις και αυξάνει το λειτουργικό κόστος του κράτους. Ιδού τι σημαίνει επανίδρυση του κράτους στον τομέα του τουρισμού για τη Νέα Δημοκρατία. Περισσότερο κράτος, λιγότερες επενδύσεις, λιγότεροι πόροι για την τουριστική οικονομία, λιγότερες αναπτυξιακές ενέργειες. Επ’ αυτών δεν είπε τίποτε ο κ. Αβραμόπουλος.
     Τρίτο θέμα: περιφέρεια και μεγαλοστομίες. Υποτίθεται ότι το 2005 ήταν η σειρά της περιφέρειας, αφού οι πόροι της Ολυμπιάδας θα μεταφέρονταν για την περιφερειακή ανάπτυξη. Ομιλία του Πρωθυπουργού στη Διεθνή Έκθεση Θεσσαλονίκης, Σεπτέμβριος του 2004. Εγώ, όμως, διαβάζω αριθμούς και βλέπω τους αριθμούς στην ιδιαίτερή μου πατρίδα, την Ανατολική Μακεδονία και Θράκη. Οι δημόσιες επενδύσεις από 96.000.000 ευρώ πέφτουν στα 68.000.000 ευρώ το 2005, μείωση 40%, σελίδα 35 του Προϋπολογισμού Δημοσίων Επενδύσεων. Ο Τακτικός Προϋπολογισμός από 76.000.000 ευρώ πέφτει στα 49.000.000 ευρώ, μείωση 40%, σελίδα 17 του Τακτικού Προϋπολογισμού των περιφερειών. Στο Νομό Ξάνθης από 7,5 εκατομμύρια ευρώ πέφτουν στα 3,5 εκατομμύρια ευρώ, μείωση 100%, σελίδα 32 του Τακτικού Προϋπολογισμού των περιφερειών.
     Τα καταθέτω στα Πρακτικά
     (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Πού πήγε, λοιπόν, αυτή η ανάπτυξη για την ακριτική περιοχή της Ξάνθης με τόσα προβλήματα με τη μειονότητα; Έλεος, προς Θεού! 
     Αυτή η ανάπτυξη δεν είναι ανάπτυξη της περιφέρειας, ονομάζεται περιφερειακή απόκλιση, εγκατάλειψη, λιτότητα. 
     Κύριοι, με μια ματιά στους αριθμούς του προϋπολογισμού τάξατε περιφερειακή ανάπτυξη και εισπράττουμε περικοπές, τάξατε τουριστική ανάπτυξη και εισπράττουμε έξοδα για τη δημιουργία ενός Υπουργείου Δημοσίων Σχέσεων για τον Υπουργό του, τάξατε κοινωνικό πρόσωπο και εισπράττουμε περικοπές προγραμμάτων, όπως αυτά των μαθητικών εβδομάδων, τάξατε ενίσχυση των επενδύσεων και εισπράττουμε 7,5 εκατομμύρια λιγότερα μεροκάματα. Αυτή είναι η μαγική εικόνα που παρουσιάζετε στον προϋπολογισμό σας.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.51΄ λύεται η συνεδρίαση για σήμερα, Δευτέρα 20 Δεκεμβρίου 2004 και ώρα 18.00΄ με αντικείμενο εργασιών του Σώματος νομοθετική εργασία: α) ψήφιση στο σύνολο του σχεδίου νόμου του Υπουργείου Απασχόλησης και Κοινωνικής Προστασίας: «Ρύθμιση ετήσιας άδειας εργαζομένων και άλλες διατάξεις» και β) συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2005», με πρώτους ομιλητές τον κ. Πλακιωτάκη, τον κ. Όθωνα, τον κ. Τσαλίδη, την κ. Ροδουλα Ζήση και τον κ. Ηλία Φωτιάδη, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
      



3

Συνεδρίαση 19-12-2004


