(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ Η’
Πέμπτη 17 Ιουλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επί Προσωπικού θέματος, σελ.
2. Επί Διαδικαστικού θέματος, σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 22 Ιουλίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Εσωτερικών, σχετικά με την εφαρμογή του νομικού πλαισίου για την προσβασιμότητα των ατόμων με ειδικές ανάγκες κ.λπ., σελ.
β) Σχετικά με τη σύμβαση του Ελληνικού Δημοσίου με τη SIEMENS για το έργο «TAXISNET: Κέντρο Διαχείρισης Δεδομένων Γενικής Γραμματείας Πληροφοριακών Συστημάτων» κ.λπ., σελ.
γ) Προς τον Υπουργό Οικονομίας και Οικονομικών, σχετικά με τις αυθαίρετες κατασκευές στην παραλία Ιτεών Πατρών κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Εσωτερικών: «Πολιτιστικό Κέντρο Ελληνικής Αστυνομίας και άλλες διατάξεις», σελ.
2. Κατάθεση Εκθέσεων Διαρκών Επιτροπών. 
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης  καταθέτει την ‘Εκθεσή της στο σχέδιο νόμου του Υπουργείου Δικαιοσύνης: «Εθνική Σχολή Δικαστικών Λειτουργών και άλλες διατάξεις», σελ.
3. Κατάθεση Σχεδίων Νόμων.
α) Οι Υπουργοί Ανάπτυξης, Εσωτερικών, Οικονομίας και Οικονομικών, Εξωτερικών, Εθνικής Άμυνας, Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων και Εμπορικής Ναυτιλίας, Αιγαίου και Νησιωτικής  Πολιτικής, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία κατά την κατασκευή και εκμετάλλευση αγωγού φυσικού αερίου στο έδαφος της Ελληνικής Δημοκρατίας», σελ.
β) Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Σύμβασης για την ίδρυση του Ευρωπαϊκού Γραφείου Ραδιοεπικοινωνιών (ERO) (Χάγη 1993), καθώς και της Πράξης που τροποποιεί τη Σύμβαση για την ίδρυση του Ευρωπαϊκού Γραφείου Ραδιοεπικοινωνιών (ERO) και αφορά στη Σύμβαση για την ίδρυση Ευρωπαϊκού Γραφείου Επικοινωνιών (ECO) (Χάγη, 23 Ιουνίου 1993, όπως τροποποιήθηκε στην Κοπεγχάγη στις 9 Απριλίου 2002)», σελ.
γ) Οι Υπουργοί Οικονομίας και Οικονομικών και Δικαιοσύνης κατέθεσαν σχέδιο νόμου: «Πρόληψη και καταστολή της νομιμοποίησης εσόδων από εγκληματικές δραστηριότητες και της χρηματοδότησης της τρομοκρατίας», σελ.
δ) Οι Υπουργοί Εθνικής Παιδείας και Θρησκευμάτων, Εσωτερικών, Οικονομίας και Οικονομικών και Εξωτερικών κατέθεσαν σχέδιο νόμου: «Ίδρυση και λειτουργία Κολλεγίων και άλλες διατάξεις», σελ.

ΟΜΙΛΗΤΕΣ
Α. Επί Προσωπικού θέματος:
ΑΠΟΣΤΟΛΑΚΟΣ Γ., σελ.
ΠΟΛΑΤΙΔΗΣ Η., σελ.

Β. Επί Διαδικαστικού θέματος:
ΒΕΛΟΠΟΥΛΟΣ Κ., σελ.
ΚΑΝΤΑΡΤΖΗΣ Α., σελ.
ΛΑΦΑΖΑΝΗΣ Π., σελ.
ΝΕΡΑΝΤΖΗΣ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΟΥΤΣΗΣ Χ., σελ.
ΠΑΥΛΟΠΟΥΛΟΣ Π., σελ.
ΠΟΛΑΤΙΔΗΣ Η., σελ.
ΡΗΓΑΣ Π., σελ.

Γ. Επί των επικαίρων ερωτήσεων:
ΑΥΓΕΝΑΚΗΣ Ε., σελ.
ΒΡΕΤΤΟΣ Κ., σελ.
ΖΩΗΣ Χ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΜΠΕΖΑΣ Α., σελ.

Δ. Επί του σχεδίου νόμου του Υπουργείου Εσωτερικών:
ΑΠΟΣΤΟΛΑΚΟΣ Γ., σελ.
ΑΥΓΕΝΑΚΗΣ Ε., σελ.
ΒΕΛΟΠΟΥΛΟΣ Κ., σελ.
ΔΑΜΑΝΑΚΗ Μ., σελ.
ΖΗΣΗ Ρ., σελ.
ΚΑΝΤΑΡΤΖΗΣ Α., σελ.
ΚΟΣΜΙΔΗ Ι., σελ.
ΛΑΦΑΖΑΝΗΣ Π., σελ.
ΝΑΚΟΣ Α., σελ.
ΝΙΚΗΤΙΑΔΗΣ Γ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΟΥΤΣΗΣ Χ., σελ.
ΠΑΥΛΙΔΗΣ Α., σελ.
ΠΑΥΛΟΠΟΥΛΟΣ Π., σελ.
ΠΟΛΑΤΙΔΗΣ Η., σελ.
ΡΗΓΑΣ Π., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΚΑΝΔΑΛΙΔΗΣ Κ., σελ.
ΣΚΟΠΕΛΙΤΗΣ Σ., σελ.
ΣΤΡΑΤΑΚΗΣ Ε., σελ.
 

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ  Η΄
      Πέμπτη 17 Ιουλίου 2008
      Αθήνα, σήμερα στις 17 Ιουλίου 2008, ημέρα Πέμπτη και ώρα 09.32΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τον κ. Ελευθέριο Αυγενάκη, Βουλευτή Ηρακλείου, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στο αίτημα ανανέωσης των συμβάσεων έργου των απασχολουμένων στην καθαριότητα των σχολείων της πρωτοβάθμιας και δευτεροβάθμιας εκπαίδευσης.
     2) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας με το οποίο ζητείται να γίνουν οι απαραίτητες ρυθμίσεις για τον έλεγχο της αυθαίρετης δόμησης στο Δήμο Βαρθολομιού Νομού Ηλείας.
     3) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στις κενές οργανικές θέσεις των αστυνομικών υπηρεσιών του Νομού Ηλείας.
     4) Η Βουλευτής Β΄ Αθηνών κ. ΜΑΡΙΑ  ΔΑΜΑΝΑΚΗ  κατέθεσε αναφορά με την οποία  ο Παγκόσμιος Όμιλος για την Προβολή των Αρχαίων Ελληνικών Μαθηματικών διαμαρτύρεται για τη μη προβολή των Ελληνικών Θετικών Επιστημών  στην έκθεση βιβλίου που θα διενεργηθεί στο Πεκίνο με την ευκαιρία των Ολυμπιακών Αγώνων.
     5) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  το Επιμελητήριο Σάμου ζητεί την τακτική ακτοπλοϊκή σύνδεση του Νομού Σάμου με τον Πειραιά, για την ομαλή μεταφορά εύφλεκτων υλικών.
     6) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  ο Νομάρχης Σάμου ζητεί έκτακτη οικονομική ενίσχυση για την κατασκευή οδικών έργων στο Δήμο Καρλοβασίων Σάμου.
     7) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  ο Έπαρχος Ικαρίας και Φούρνων Νομού Σάμου ζητεί χρηματοδότηση για την κατασκευή έργων βελτίωσης στο λιμάνι του Αγίου Κηρύκου.
     8) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  ο Νομάρχης Σάμου ζητεί να συμπεριληφθούν πρόσθετα αγροτοδασικά οδικά τμήματα στη μελέτη του Υπουργείου Εθνικής Αμύνης για τη βατότητα  του αγροτοδασικού δικτύου της περιοχής Καρβούνη Σάμου.
     9) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  ο Νομάρχης Σάμου ζητεί την ίδρυση μονάδας αποσυμπίεσης στο Νοσοκομείο Σάμου.
     10) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  ο ΄Επαρχος Ικαρίας και Φούρνων ζητεί τη χρηματοδότηση της ηλεκτροδότησης οικισμών της Νήσου Ικαρίας.
     11) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  ο Δήμος Μαραθοκάμπου Νομού Σάμου ζητεί χρηματοδότηση για την ολοκλήρωση του έργου της στέγασης του Μουσείου Τοπικής Ιστορίας.
     12) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  ο Νομάρχης Σάμου ζητεί τη διάθεση πιστώσεων για την κάλυψη οδοιπορικών δαπανών του προσωπικού της Διεύθυνσης Αγροτικής Ανάπτυξης Σάμου.
     13) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  ο Νομάρχης Σάμου ζητεί την άμεση πρόσληψη προσωπικού για τον τομέα του ελέγχου τροφίμων.
     14) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία   τα Δημοτικά Διαμερίσματα Αγίου Κωνσταντίνου,Αμπέλου,Σταυρινήδων,Μανολατών και Βουρλιωτών του Δήμου Βαθέος Νομού Σάμου ζητούν τη δημιουργία Περιφερειακού Πολυδύναμου Ιατρείου στον Άγιο Κωνσταντίνο Σάμου.
     15) Ο Βουλευτής Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ  κατέθεσε αναφορά με την οποία  ο Δήμος Καρδίτσας ζητεί τη σύνδεση των σχολείων του Δήμου Καρδίτσας με το δίκτυο φυσικού αερίου.
     16) Οι Βουλευτές, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  η Τοπική ΄Ενωση Δήμων και Κοινοτήτων και οι δήμοι του Νομού Καρδίτσης ζητούν την άμεση αποζημίωση των καλλιεργητών  του Νομού Καρδίτσης  κατά αγροτεμάχιο και τη στήριξη των αγροτών που επλήγησαν από τη λειψυδρία.
     17) Οι Βουλευτές, Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  οι Πανελλήνιες Ενώσεις Μηχανικών Ε.Ν. και Κατωτέρων Πληρωμάτων Μηχανής Ε.Ν. «Ο ΣΤΕΦΕΝΣΩΝ» καταγγέλλουν πρακτικές τρομοκρατίας κατά την εκδίκαση υποθέσεων των μελών τους.
     18) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία  η Συντονιστική Επιτροπή Αναπληρωτών Φυσικής Αγωγής στα Τ.Α.Δ. – Ε.Τ.Α.Δ. Νομού Λαρίσης διαμαρτύρεται για την απόφαση αναστολής θέσεων εκπαιδευτικών γυμναστών στα Τ.Α.Δ. – Ε.Τ.Α.Δ. του Νομού Λαρίσης.
     19) Οι Βουλευτές, Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  το Δημοτικό Λιμενικό Ταμείο του Νομού Κυκλάδων ζητεί την αποκατάσταση των ζημιών των κρηπιδότοιχων των λιμένων της ΄Ιου, Σίκινου και Φολέγανδρου.
     20) Ο Βουλευτής Ξάνθης κ. ΠΑΝΑΓΙΩΤΗΣ  ΣΓΟΥΡΙΔΗΣ  κατέθεσε αναφορά με την οποία  η Πανελλαδική Ομοσπονδία Αστικών Συγκοινωνιών ζητεί  την υπογραφή των συμφωνητικών του έτους 2008, για τη δωρεάν μετακίνηση των ατόμων με αναπηρία.
     21) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία  ο Αγροτικός Συνεταιρισμός Μεγάλης Παναγιάς Χαλκιδικής ζητεί την αποζημίωση των αγροτών της περιοχής του, που οι καλλιέργειές τους επλήγησαν από αντίξοες καιρικές συνθήκες.
     22) Ο Βουλευτής Ξάνθης κ. ΠΑΝΑΓΙΩΤΗΣ  ΣΓΟΥΡΙΔΗΣ  κατέθεσε αναφορά με την οποία  ο κ. Κυριάκος Βαρβεράκης, εργαζόμενος στην «ΠΑΠΑΣΤΡΑΤΟΣ Α.Β.Ε.Σ.» ζητεί τη μετατροπή συμβάσεων ορισμένου  χρόνου εργαζομένων στην «ΠΑΠΑΣΤΡΑΤΟΣ Α.Β.Ε.Σ.», σε αορίστου χρόνου.
     23) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  το Παράρτημα Χαλκίδας Εύβοιας της Ένωσης Τεχνικών Δ.Ε.Η.. εκφράζει την αντίθεσή του για την κατάργηση των καταστημάτων εμπορίας Δ.Ε.Η., Σχηματαρίου και Λουτρών Αιδηψού Εύβοιας.
     24) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε δημοσίευμα εφημερίδας στο οποίο ο Δήμος Μόβρης Αχαϊας διαμαρτύρεται για τον αποκλεισμό του από το πρόγραμμα «Αλ.Μπαλτατζής».
     25) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε δημοσίευμα εφημερίδας στο οποίο ζητείται η οικονομική στήριξη των κτηνοτρόφων.
     26) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο κ. Φελέκης Γιάννης, εκπαιδευτικός Μηχανικός Ηλεκτρονικός  διαμαρτύρεται για την καθυστέρηση πληρωμής των δεδουλευμένων αποδοχών,στους εκπαιδευτικούς των Ι.Ε.Κ..
     27) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η αναβάθμιση των αστυνομικών υπηρεσιών της Κρήτης.
     28) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Επιτροπή Ενιαίας Αλληλεγγύης Μηχανικών Τεχνολογικού Τομέα ζητεί την ένταξη όλων των πτυχιούχων Μηχανικών στο άρθρο 21 του ν. 3212/2003,ως δικαιούχων του επιδόματος του 3%.
     29) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Αγροτικών Συνεταιρισμών Μεραμβέλλου ζητεί την αποζημίωση των ελαιοπαραγωγών της περιοχής, για τη ζημιά που υπέστησαν εξαιτίας ακραίων καιρικών φαινομένων.
     30) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Σητείας Νομού Λασιθίου Κρήτης διαμαρτύρεται για την προώθηση ως Π.Ο.Π. Κρήτης, τη σύνθεση του προϊόντος ελαιολάδου (Κορωνεϊκη-Τσουνάτι και Χοντρολιά).
     31) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Σητείας Νομού Λασιθίου Κρήτης ζητεί την «ορεινή χάραξη» του Βόρειου Οδικού Άξονα της Κρήτης κ.λπ..
     32) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου Κρήτης διαμαρτύρεται για την αύξηση των αντικειμενικών αξιών των ακινήτων στο Δημοτικό Διαμέρισμα Καλού Χωριού.
     33) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  η Ένωση Ελλήνων Χημικών διαμαρτύρεται για την απόφαση του Συμβουλίου Υπουργών Εργασίας των μελών- κρατών της Ευρωπαϊκής Ένωσης, για επέκταση του εβδομαδιαίου χρόνου εργασίας.
     34) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  ο Δήμος Μεγαλόπολης Νομού Αρκαδίας ζητεί από τη Δ.Ε.Η., να διακόψει τις διαδικασίες δημιουργίας Χώρου Διαχείρισης Βιομηχανικών Αποβλήτων, στο λεκανοπέδιο της Μεγαλόπολης.
     35) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Καραγιώργος Ιωάννης ζητεί πληροφορίες για την αναγνώριση από το Ι.Κ.Α., της δημόσιας υπηρεσίας του.
     36) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Τζάρας Χαράλαμπος διαμαρτύρεται για τον καταλογισμό σε βάρος του των οφειλών στο Ι.Κ.Α., της επιχείρησης «Αφοι Κ.Τζάρα και Σια Ο.Ε.».
     37) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ομοσπονδία Επαγγελματιών και Βιοτεχνών  Επαρχίας Γιαννιτσών ζητεί τη σύσταση και λειτουργία Πρωτοβάθμιας Υγειονομικής Επιτροπής, στο Περιφερειακό Τμήμα Ο.Α.Ε.Ε. των Γιαννιτσών.
     38) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  Σύλλογοι Εκπαιδευτικών Πρωτοβάθμιας Εκπαίδευσης του Νομού Πέλλης ζητούν τη δημιουργία στο Νομό Πέλλης, τμημάτων εξομοίωσης Δασκάλων και Νηπιαγωγών.
     39) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Βασιλειάδης Ιωάννης ζητεί την κάλυψη από την ασφάλειά του, της ζημιάς που προκάλεσε σε γέφυρα.
     40) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Παπαδοπούλου Μαρία ζητεί να ενημερωθεί εάν δικαιούται να υποβάλλει αίτηση για διορισμό στο δημόσιο, σύμφωνα με το ν.3255/04.
     41) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Κολιός Γεώργιος ζητεί να λάβει κατοικία, από τις Εργατικές Κατοικίες της Έδεσσας.
     42) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η εταιρία «ΥΙΟΙ Π.ΑΒΡΑΜΗ & ΣΙΑ Ο.Ε.» ζητεί την απόκτηση λεωφορείου, για την μεταφορά του προσωπικού της.
     43) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε δημοσίευμα εφημερίδας με το οποίο ζητείται η ανασυγκρότηση των σεισμόπληκτων περιοχών των Νομών Αχαΐας και Ηλείας.
     44) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  ο κ. Σ.Λέκκας, πλοίαρχος του Εμπορικού Ναυτικού διαμαρτύρεται για τη συμπεριφορά σε βάρος του, αξιωματικών και προσωπικού του Λιμεναρχείου Κερκύρας.
     45) Ο Βουλευτής Ροδόπης κ. ΑΧΜΕΤ ΧΑΤΖΗ ΟΣΜΑΝ  κατέθεσε αναφορά με την οποία  οι Ομοσπονδίες Επαγγελματιών Βιοτεχνών Νομών Έβρου,Ροδόπης και Ξάνθης ζητούν την επαναλειτουργία δρομολογίων του Ο.Σ.Ε..
     46) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Δήμαρχος Ιάρδανου Ηλείας ζητεί χρηματοδότηση για την αποκατάσταση ζημιών σε υδρογεωτρήσεις του δήμου του που προκλήθηκαν από το σεισμό της 8ης Ιουνίου 
     47) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Αντιδήμαρχος Σπερχειάδας Φθιώτιδας ζητεί χρηματοδότηση για την επέκταση του δικτύου ηλεκτροδότησης σε τοπικά διαμερίσματα του δήμου του.
     48) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά με την οποία  ο Δήμος Αράκυνθου του Νομού Αιτωλοακαρνανίας ζητεί την παράταση της προθεσμίας υποβολής των απαραίτητων δικαιολογιτικών, για την αποκατάσταση των σεισμόπληκτων κτηρίων της λίμνης Τριχωνίδας.
     49) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμος Σπερχειάδας Φθιώτιδας ζητεί χρηματοδότηση του έργου αντικατάσταση στέγης στο Ναό Κοιμήσεως της Θεοτόκου στο Τοπικό Διαμέρισμα Παλαιοβράχας.
     50) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  η Ομοσπονδία Επαγγελματιών Βιοτεχνών Φθιώτιδας ζητεί την επίλυση προβλημάτων στον Ο.Α.Ε.Ε..
     51) Ο Βουλευτής Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ  κατέθεσε αναφορά με την οποία  φορείς του Νομού Αρκαδίας ζητούν την άμεση επαναλειτουργία της σιδηροδρομικής γραμμής Κορίνθου-Τρίπολης-Καλαμάτας.
     52) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  το Δημοτικό Συμβούλιο Στυλίδας Φθιώτιδας διαμαρτύρεται για τη διακοπή του δρομολογίου, με λεωφορείο του Ο.Σ.Ε. επιβατών από Στυλίδα-Λαμία.
     53) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμος Αταλάντης ζητεί χρηματοδότηση της ολοκλήρωσης του έργου «Αταλάντη-Παλαιό Εθνικό Δίκτυο».
     54) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  ο Δήμος Ιθάκης Νομού Κεφαλληνίας ζητεί την αποκατάσταση της ιστορίας της Επτανήσου στα βιβλία της Ιστορίας και την έναρξη των πανελλαδικών εξετάσεων μετά την 21η Μαίου.
     55) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο κ. Μιχαήλ Βαρβεράκης, εργαζόμενος στην  «ΠΑΠΑΣΤΡΑΤΟΣ Α.Β.Ε.Σ.» ζητεί τη μετατροπή των συμβάσεων εργασίας ορισμένου χρόνου σε αορίστου χρόνου για εκατόν πενήντα περίπου εργαζόμενους.
     56) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  η Πανελλήνια Ομοσπονδία  Θηροφυλάκων  Κυνηγετικών Οργανώσεων ζητεί την άμεση έκδοση απόφασης του ν.3208/2003.
     57) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  οι Σύλλογοι Γονέων - Κηδεμόνων του Σχολικού Κέντρου και του Γυμνασίου -Λυκείου Παξών  ζητούν την κάλυψη των κενών διδακτικών θέσεων στα σχολεία της περιοχής τους,πριν την έναρξη της σχολικής περιόδου.
     58) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ο Δήμος Μεσσήνης  Μεσσηνίας ζητεί την ένταξη του Δήμου του στο Πρόγραμμα Ο.Π.Α.Α.Χ..
     59) Ο Βουλευτής Λακωνίας κ. ΠΑΝΑΓΙΩΤΗΣ  ΣΚΑΝΔΑΛΑΚΗΣ  κατέθεσε αναφορά με την οποία  ο Δήμος Σκάλας Λακωνίας ζητεί την καταβολή αποζημίωσης στους πορτοκαλοπαραγωγούς της περιοχής του που οι καλλιέργειές τους επλήγησαν από τον παγετό.
     60) Ο Βουλευτής Λακωνίας κ. ΠΑΝΑΓΙΩΤΗΣ  ΣΚΑΝΔΑΛΑΚΗΣ  κατέθεσε αναφορά με την οποία  η Ε΄ Εφορία Προϊστορικών και Κλασικών Αρχαιοτήτων  ζητεί την άμεση ολοκλήρωση των ανασκαφών στην περιοχή κατασκευής αγωγού λυμάτων του Δημοτικού Διαμερίσματος Κλαδά κ.λπ. του Νομού Λακωνίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9161/27-3-08 ερώτηση του Βουλευτή κ. Μιχάλη Παπαγιαννάκη δόθηκε με το υπ’ αριθμ. 14549/ΕΥΣ/1845/11-4-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού σε ότι αφορά θέματα αρμοδιότητας του Υπουργείου Οικονομίας και Οικονομικών, σας γνωρίζουμε τα παρακάτω:
      Το Σύστημα Διαχείρισης και Ελέγχου που εφαρμόζεται σήμερα για την υλοποίηση των προγραμμάτων που χρηματοδοτούνται από τα Διαρθρωτικά Ταμεία και το Ταμείο Συνοχής βασίζεται στις απαιτήσεις των Κανονισμών οι οποίοι εξειδικεύονται με τον Ν. 2860/2000 «Διαχείριση, παρακολούθηση και έλεγχος του Κοινοτικού Πλαισίου Στήριξης και άλλες διατάξεις», οι διατάξεις του οποίου διέπουν τη συνολική λειτουργία του Γ΄ ΚΠΣ.
      Το Σύστημα Διαχείρισης και Ελέγχου που περιγράφεται στους Κανονισμούς και στο Ν. 2860/2000 περιλαμβάνει την υποχρεωτική ύπαρξη των Αρχών Διαχείρισης καθώς και ενός συστήματος διαδικασιών που θα εξασφαλίζει το σύνολο των προδιαγεγραμμένων στους Κανονισμούς απαιτήσεων.
      Η διαχείριση των 25 επιχειρησιακών προγραμμάτων του Γ΄ ΚΠΣ ασκείται από τις Ειδικές Υπηρεσίες Διαχείρισης οι οποίες συστάθηκαν βάσει του N.2860/2000, με κοινές υπουργικές αποφάσεις, στις οποίες καθορίζονται η δομή της ΕΥΔ, οι αρμοδιότητες κάθε μονάδας και θέματα σχετικά με τη στελέχωσή τους.
      Σύμφωνα με στοιχεία που διαθέτει η Διαχειριστική Αρχή του Γ΄ ΚΠΣ το συνολικό κόστος λειτουργίας όλων των Διαχειριστικών Αρχών για το έτος 2006 το οποίο αφορά στις συνήθεις δραστηριότητες των Διαχειριστικών Αρχών και ειδικότερα μισθούς, εισφορές εργοδοτών, έξοδα μετακίνησης προσωπικού, δαπάνες κατάρτισης, έξοδα συντήρησης, έξοδα κτιριακών εγκαταστάσεων (π.χ. μισθώματα, ενέργεια, καθαρισμός, θέρμανση και ψύξη) και άλλα έξοδα που συνδέονται με τις δραστηριότητες των Διαχειριστικών Αρχών, (π.χ. έξοδα απόσβεσης αυτοκινήτων, εξοπλισμού και κτιρίων), δεν ξεπερνάει σε ποσοστό το 1% του συνόλου των συγχρηματοδοτούμενων δαπανών (κοινοτική συμμετοχή) που δηλώθηκαν στην Επιτροπή το έτος 2006, οι οποίες ανήλθαν στο ποσό των 4.200 ευρώ.
      Η χρηματοδότηση του κόστους λειτουργίας που αφορά σε αμοιβές προσωπικού γίνεται μέσω του ΠΔΕ, του τακτικού προϋπολογισμού και του προϋπολογισμού φορέων του ευρύτερου δημόσιου τομέα στην περίπτωση απόσπασης προσωπικού που υπηρετεί στους φορείς αυτούς. Η χρηματοδότηση των λοιπών ενεργειών γίνεται μέσω του ΠΔΕ, μέρος των οποίων αφορά συγχρηματοδοτούμενες ενέργειες.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      2. Στην με αριθμό 9068/26-3-2008 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 737/11-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      Τα έργα της Εγνατίας οδού του τμήματος «Παναγιά - Γρεβενά 4.1s» βρίσκονται σε πλήρη εξέλιξη. Πρόκειται για ένα έργο μέγιστης εθνικής σημασίας, το οποίο με την ολοκλήρωσή του οριστικοποιεί τον κύριο οδικό Ευρωπαϊκό άξονα Ανατολής-Δύσης εντός του Ελληνικού χώρου και επιπλέον προσφέρει πολλαπλή αναπτυξιακή διάσταση στις περιοχές από τις οποίες διέρχεται και έναν ασφαλή αυτοκινητόδρομο 700 χλμ. στους χιλιάδες Έλληνες αλλά και ξένους αυτοκινητιστές.
      Σύμφωνα με τη Μελέτη Περιβαλλοντικών Επιπτώσεων του έργου, στην περιοχή έχουμε δύο εγκεκριμένους και αδειοδοτημένους χώρους λήψης υλικών, από τους οποίους σε λειτουργία βρίσκεται μόνο ο ένας στη θέση «Πάρτζι». Οι Ανάδοχες εταιρείες είναι υποχρεωμένες να αποκαταστήσουν όλους τους χώρους λήψης υλικών, όλους τους αποθεσιοθαλάμους, τους εργοταξιακούς χώρους και δρόμους που έχουν χρησιμοποιήσει ή θα χρησιμοποιήσουν.
      Σύμφωνα με τη νομοθεσία και τους Περιβαλλοντικούς Όρους του έργου, κάθε Ανάδοχος εταιρεία υπόκειται στην υποχρέωση έκδοσης περιβαλλοντικής άδειας και άδειας εγκατάστασης και λειτουργίας για οποιαδήποτε καινούρια εργασία ή δραστηριότητα (συνοδά έργα).
      Όσον αφορά τις επαρχιακές οδούς και τα δίκτυα ύδρευσης και άρδευσης, σε όσα παρουσιάστηκαν ή θα παρουσιαστούν ζημίες, η αποκατάστασή τους είναι άμεση υποχρέωση του Αναδόχου.
      Επί ορισμένων άλλων ερωτημάτων, απάντηση δίδεται στο επισυναπτόμενο με αρ.πρ. 3347/25832/2.3.08 έγγραφο του Δασαρχείου Καλαμπάκας Τρικάλων.
      Ο Υφυπουργός
      Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 8796/18-3-2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 7017/4/8086/9-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Πλεύρης, σας γνωρίζουμε ότι, για τα κτήρια των αστυνομικών και πυροσβεστικών Υπηρεσιών που ανεγείρονται μέσω του προγράμματος δημοσίων επενδύσεων, συντάσσονται στατικές μελέτες από αρμόδιους μηχανικούς, σύμφωνα με τον ισχύοντα αντισεισμικό κανονισμό, οι οποίες ελέγχονται και εγκρίνονται από τις αρμόδιες πολεοδομικές Υπηρεσίες των Νομαρχιακών Αυτοδιοικήσεων. Επίσης, για τα κτήρια που παραχωρούν για τη στέγαση Υπηρεσιών μας διάφοροι Οργανισμοί και Υπηρεσίες, όπως οι Οργανισμοί Τοπικής Αυτοδιοίκησης, κ.λπ., οι έλεγχοι της στατικής επάρκειάς τους γίνονται από τις αρμόδιες Υπηρεσίες και μηχανικούς των Οργανισμών Τοπικής Αυτοδιοίκησης. Για τα μισθωμένα κτήρια, κατά τη μίσθωσή των οποίων, από τις αρμόδιες Κτηματικές Υπηρεσίες, τίθεται στη διακήρυξη ως απαραίτητος όρος η καταλληλότητα, η στατική μελέτη, η ανεξαρτησία και αυτοτέλειά τους, τους ελέγχους της στατικής επάρκειας αυτών πραγματοποιούν μηχανικοί, τους οποίους ορίζουν οι Κτηματικές Υπηρεσίες των νομών.
      Αρμόδιος φορέας για το σχεδιασμό της αντισεισμικής πολιτικής της χώρας είναι ο Οργανισμός Αντισεισμικού Σχεδιασμού και Προστασίας (Ο.Α.Σ.Π.), που εποπτεύεται από το Υπουργείο ΠΕ.ΧΩ.Δ.Ε.. Η μελέτη της στατικότητας των δημοσίων κτιρίων έπειτα από σεισμικό φαινόμενο πραγματοποιείται, όπου αυτό απαιτείται, από τους αρμόδιους φορείς. Ενδεικτικά δε σας πληροφορούμε ότι στο νομό Αττικής, από το σεισμό του 1999 και εντεύθεν, ελέγχθηκαν τα κτήρια που στεγάζονται οι ανωτέρω Υπηρεσίες μας, προκειμένου να διαπιστωθεί η καταλληλότητα και η στατικότητά τους και έγιναν οι αναγκαίες επισκευές και ενισχύσεις αυτών που παρουσίασαν προβλήματα. Ειδικότερα δε, σε ό,τι αφορά την πρόσφατη σεισμική δραστηριότητα στην περιοχή της Κορώνης, δεν έχουν αναφερθεί ζημιές στις αρμόδιες Υπηρεσίες μας που υφίστανται στην ευρύτερη περιοχή.
      Σε ό,τι αφορά το θέμα της εξάσκησης του προσωπικού, σας ενημερώνουμε ότι η Διεύθυνση Χειρισμού Κρίσεων του Αρχηγείου Ελληνικής Αστυνομίας συντονίζει την υλοποίηση ασκήσεων ετοιμότητας του προσωπικού, που σκοπό έχουν τη βελτιστοποίηση-επικαιροποίηση του συστήματος διοίκησης περιστατικών και κρίσεων αρμοδιότητας της Ελληνικής Αστυνομίας. Παράλληλα οι πυροσβεστικοί υπάλληλοι διαθέτουν την απαιτούμενη εμπειρία στην αντιμετώπιση συμβάντων σεισμού, λόγω της συχνής εμφάνισης σεισμών στη χώρα μας. Η απαιτούμενη εκπαίδευση παρέχεται στις Σχολές της Πυροσβεστικής Ακαδημίας, κατά τη διάρκεια της φοίτησής του προσωπικού.
      Πέραν αυτών οι πυροσβεστικές Υπηρεσίες έχουν συντάξει σχέδια επέμβασης σε κτιριακές εγκαταστάσεις και σε τεχνικά έργα που παρουσιάζουν μεγάλη επικινδυνότητα. Στα σχέδια αυτά περιλαμβάνεται παράρτημα σχεδίου επέμβασης σε περίπτωση σεισμού, ενώ σε συνεργασία με τους υπευθύνους-εκμεταλλευτές των εν λόγω εγκαταστάσεων και έργων, διοργανώνονται ασκήσεις ετοιμότητας για την εφαρμογή των σχεδίων επέμβασης. Επίσης, για την καλύτερη αντιμετώπιση των φυσικών και τεχνολογικών καταστροφών και φυσικά του σεισμικού φαινομένου, λειτουργούν οκτώ (8) Ειδικές Μονάδες Αντιμετώπισης Καταστροφών (Ε.Μ.Α.Κ.) στο Πυροσβεστικό Σώμα σε ισάριθμες πόλεις της χώρας μας. Η 1η Ε.Μ.Α.Κ., με έδρα την Ελευσίνα, καλύπτει κυρίως το νομό Αττικής, αλλά και την υπόλοιπη Ελλάδα και επεμβαίνει, όποτε και όταν απαιτηθεί, με αερομεταφερόμενα τμήματα. Είναι στελεχωμένη με ειδικά εκπαιδευμένο προσωπικό και εξοπλισμένη με ειδικό διασωστικό και πυροσβεστικό εξοπλισμό. Το σύνολο δε του προσωπικού της, λαμβάνει μέρος σε ασκήσεις αντιμετώπισης σεισμών, ενώ διαθέτει μεγάλη εμπειρία από τη συμμετοχή του σε αποστολές, τόσο στην Ελλάδα όσο και στο εξωτερικό. Παράλληλα, στην 1η Ε.Μ.Α.Κ., έχει συσταθεί και λειτουργεί Κυνοφιλική Ομάδα Έρευνας Διάσωσης (Κ.Ο.Ε.Δ.) με σκύλους έρευνας διάσωσης για ανεύρεση επιζώντων στα ερείπια.
      Τέλος, στο Υπουργείο ΠΕ.ΧΩ.Δ.Ε. διαβιβάζουμε φωτοτυπία της ερώτησης, προκειμένου να σας ενημερώσει για θέματα της αρμοδιότητάς του.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      4. Στην με αριθμό 9152/27-3-2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ/702/11-4-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 9152/27.3.08 ερώτησης του Βουλευτή κ. Βαΐτση Αποστολάτου και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Η διεκδίκηση της επανένωσης των Γλυπτών του Παρθενώνα, τα οποία κατασκευάστηκαν ως αδιάσπαστα και ενδογενή στοιχεία του μνημείου, αποτελεί πάγιο αίτημα της χώρας μας. Η μεγάλη εκστρατεία που πραγματοποιεί το Υπουργείο Πολιτισμού για το ζήτημα αυτό επικεντρώνεται στην ενεργό συμμετοχή της χώρας μας σε διεθνή fora, καθώς και στην ευαισθητοποίηση της διεθνούς κοινής γνώμης. Το Υπουργείο Πολιτισμού συνεργάζεται στενά με όλους τους αρμόδιους φορείς με στόχο την προβολή του ζητήματος στην Ελλάδα. Παράλληλα παρακολουθεί και υποστηρίζει τις δράσεις που πραγματοποιούνται διεθνώς και προωθεί την ενημέρωση και την ευαισθητοποίηση της διεθνούς κοινής γνώμης γύρω από το θέμα.
      Ως προς το πρώτο ερώτημα σας γνωρίζουμε ότι το Υπουργείο Πολιτισμού διοργάνωσε στις 17-18.3.2008 διεθνές συνέδριο, σε συνεργασία με την UNESCO, σχετικά με την επιστροφή πολιτιστικών αγαθών στις χώρες προέλευσής τους. Ως χώρος διεξαγωγής του συνεδρίου επελέγη το Νέο Μουσείο της Ακρόπολης, προκειμένου να καταστεί σαφές στη διεθνή κοινή γνώμη ότι αποτελεί ένα μοναδικό χώρο ανάδειξης των Γλυπτών του Παρθενώνα στο φυσικό και ιστορικό τους περιβάλλον. Στις 16.3.2008 ομιλητές και επίσημοι προσκεκλημένοι στο συνέδριο ξεναγήθηκαν από τον πρόεδρο του Οργανισμού για την ανέγερση του Νέου Μουσείου Ακρόπολης καθηγητή κ. Δ. Παντερμαλή στις αίθουσες του Μουσείου και δήλωσαν εντυπωσιασμένοι ειδικά με την αίθουσα των Γλυπτών του Παρθενώνα. Στα συμπεράσματα του συνεδρίου τονίστηκε ότι τα Γλυπτά του Παρθενώνα απαρτίζουν ένα σώμα, μια ενότητα με το περίλαμπρο μνημείο. Δεν είναι διακοσμητικά στοιχεία αλλά οργανικά τμήματα ενός ενιαίου συνόλου - φορέα πανανθρώπινων ιδεών και αξιών διαχρονικά. Το Νέο Μουσείο της Ακρόπολης ενταγμένο στο ιστορικό περιβάλλον του μνημείου, σύγχρονο και λειτουργικό, αποτελεί το μοναδικό «περιβάλλον» επανένωσης των διαμελισμένων μελών του Παρθενώνα και αποκατάστασης της αρχαιολογικής και αρχιτεκτονικής φυσιογνωμίας του μνημείου, με πολλαπλά οφέλη για την επιστήμη και το κοινό, με όφελος για το Νέο Μουσείο της Ακρόπολης και το Βρετανικό Μουσείο.
      Ως προς το δεύτερο ερώτημα σημειώνεται ότι τα τελευταία χρόνια έχει διαμορφωθεί παγκοσμίως ένα ιδιαιτέρως ευνοϊκό κλίμα υπέρ της επανένωσης των Γλυπτών του Παρθενώνα, όπως υποδηλώνει ο αυξανόμενος αριθμός υποστηρικτών του αιτήματος ανά τον κόσμο. Η ανταπόκριση είναι σημαντική με αποτέλεσμα να έχουν δημιουργηθεί σε διάφορες χώρες επιτροπές και κινήσεις υπέρ της επιστροφής των Γλυπτών του Παρθενώνα. Με τις επιτροπές αυτές, οι οποίες απαρτίζονται από προσωπικότητες εγνωσμένου κύρους, το Υπουργείο Πολιτισμού βρίσκεται σε συνεχή επικοινωνία και συνεργασία.
      Παράλληλα, η χώρα μας συμμετέχει ανελλιπώς στις εργασίες της Διακυβερνητικής Επιτροπής της UNESCO για την προώθηση της επιστροφής των πολιτιστικών αγαθών στις χώρες προέλευσής τους ή την απόδοσή τους σε περίπτωση παράνομης κτήσης από το 1985 έως σήμερα. Το ζήτημα των Γλυπτών του Παρθενώνα έχει εγγραφεί από το 1985 στην ημερήσια διάταξη της εν λόγω Διακυβερνητικής Επιτροπής της UNESCO. Έκτοτε κάθε δυο χρόνια όταν συνεδριάζει η Επιτροπή, συζητείται το θέμα και υιοθετείται κάθε φορά Σύσταση από τα κράτη-μέλη για την προώθηση του ζητήματος. Αξίζει να αναφερθεί ότι οι συστάσεις που υιοθετούνται από κάθε Σύνοδο της Διακυβερνητικής Επιτροπής και αφορούν στο ζήτημα των Γλυπτών του Παρθενώνα προκύπτουν μετά από ομοφωνία των αντιπροσωπειών των δυο πλευρών, οι οποίες αποτελούνται κατεξοχήν από στελέχη των αντίστοιχων Υπουργείων Πολιτισμού της Ελλάδας και του Ηνωμένου Βασιλείου.
      Επίσης είναι σημαντικό να αναφερθεί ότι στο πλαίσιο της 33ης Γενικής Διάσκεψης της UNESCO (Παρίσι, 3-21.10.2005) μετά από σημαντική ελληνική κινητοποίηση ελήφθη μια εξόχως σημαντική απόφαση, σύμφωνα με την οποία κάθε αίτημα επιστροφής πολιτιστικού αγαθού, κατ’ επέκταση και το ζήτημα των Γλυπτών του Παρθενώνα, θα βρίσκεται πάντα στην ημερήσια διάταξη κάθε Συνόδου της Επιτροπής για την Επιστροφή των Πολιτιστικών Αγαθών στις χώρες προέλευσής τους ή την απόδοσή τους σε περίπτωση παράνομης κτήσης και δε θα μπορεί να αποπέμπεται μέχρι να επιλυθεί το ζήτημα.
      Οι πολυετείς προσπάθειες του Υπουργείου Πολιτισμού αναφορικά με την ευαισθητοποίηση της παγκόσμιας κοινότητας υπέρ της επιστροφής των Γλυπτών του Παρθενώνα έχουν αποδώσει καρπούς: Στις 4.9.2006 το Πανεπιστήμιο της Χαιδελβέργης με μια τεράστιας συμβολικής σημασίας χειρονομία επέστρεψε στην Ελλάδα το πρώτο από τα διεσπαρμένα θραύσματα από τον γλυπτό διάκοσμο του Παρθενώνα, το οποίο βρισκόταν στην Πανεπιστημιακή Συλλογή, αναγνωρίζοντας τη σημασία του Παρθενώνα ως μοναδικού μνημείου της παγκόσμιας πολιτιστικής κληρονομιάς. Η εν λόγω επιστροφή η οποία επετεύχθη μετά από εμπλοκή στελεχών του Υπουργείου Πολιτισμού, έδειξε το δρόμο για την αποκατάσταση της ενότητας ενός μνημείου που αποτελεί σύμβολο του παγκόσμιου πολιτισμού.
      Ο Υπουργός
      ΜΙΧΑΛΗΣ ΛΙΑΠΗΣ»).
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Πρώτη είναι η με αριθμό 24/14.7.2008 επίκαιρη ερώτηση του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Εσωτερικών, σχετικά με την εφαρμογή του νομικού πλαισίου για την προσβασιμότητα των ατόμων με ειδικές ανάγκες κ.λπ. 
    Ειδικότερα η επίκαιρη ερώτηση του κυρίου συναδέλφου έχει ως εξής:
    «Η εξασφάλιση της προσβασιμότητας των Α.ΜΕ.Α. αποτέλεσε μια από τις κύριες προτεραιότητες της κυβερνητικής πολιτικής. Έτσι στις αρχές του 2005 δημιουργήθηκαν τμήματα ή γραφεία προσβασιμότητας Α.ΜΕ.Α. σε όλα τα Υπουργεία, με σκοπό τη διευκόλυνση της ζωής των ατόμων με αναπηρία στις αρχές της ισότητας και της ίσης μεταχείρισης. Παράλληλα, αρκετά μεγάλα ποσά έχουν δαπανηθεί για τη δημιουργία των απαραίτητων υποδομών για την απρόσκοπτη είσοδο των Α.ΜΕ.Α. σε δημόσια κτήρια και υπηρεσίες. Δυστυχώς, παρά τις καλές προθέσεις και το σωστό σχεδιασμό σε κεντρικό επίπεδο, παρατηρούνται προβλήματα στην υλοποίηση του μέτρου. Συγκεκριμένα, εξαιρετικά μικρός αριθμός φορέων αντιλαμβάνεται την υποχρέωση λήψης συγκεκριμένων μέτρων, ενώ τα τμήματα ή γραφεία Α.ΜΕ.Α. δεν έχουν αναπτύξει επαρκή δράση. Αποτέλεσμα όλων αυτών είναι να συνεχίζουν τα Α.ΜΕ.Α. να αντιμετωπίζουν σοβαρά προβλήματα προσβασιμότητας, προσβάλλοντας θεμελιώδη δικαιώματα ισότητας, ίσης μεταχείρισης και ίσων ευκαιριών.
    Κατόπιν των ανωτέρω, ερωτάται ο αρμόδιος Υπουργός: Σε τι ενέργειες προτίθεστε να προβείτε προκειμένου: 
    1. Να εφαρμοστεί το υφιστάμενο νομικό πλαίσιο για την απρόσκοπτη πρόσβαση των Α.ΜΕ.Α. στα δημόσια αγαθά, δημόσιες υπηρεσίες και κτήρια;
    2. Τα αρμόδια τμήματα ή γραφεία προσβασιμότητας Α.ΜΕ.Α. να επιτελέσουν αποτελεσματικά το έργο που  έχουν επωμισθεί;»
    Ο Υφυπουργός Εσωτερικών κ. Ζώης έχει το λόγο για τρία λεπτά.
    ΧΡΗΣΤΟΣ ΖΩΗΣ (Υφυπουργός Εσωτερικών): Κύριε συνάδελφε, θέλω να σας ευχαριστήσω για την ερώτησή σας, το περιεχόμενο της οποίας θέλω να σας διαβεβαιώσω ότι αγγίζει σαφώς τις ευαισθησίες όλων μας. 
    Επιτρέψτε μου, όμως, να διευκρινίσω και να καταστήσω σαφές ότι η αρμοδιότητα του Υπουργείου Εσωτερικών έγκειται στη λήψη μέτρων για την προσβασιμότητα των Α.ΜΕ.Α. στα δημόσια κτήρια και γενικότερα στην καλύτερη εξυπηρέτηση των πολιτών κατά τις συναλλαγές τους με τη Δημόσια Διοίκηση.
    Ως εκ τούτου, προκειμένου να εφαρμοστεί το υφιστάμενο νομικό πλαίσιο, το Υπουργείο Εσωτερικών προέβη σε μια σειρά εγκυκλίων με τις οποίες αναζητήσαμε από τις αρμόδιες δημόσιες υπηρεσίες να υποβάλουν σε ετήσια βάση πρόγραμμα έργων προσβασιμότητας, καθώς και χρονοδιάγραμμα εφαρμογής του.
    Η ανταπόκριση των υπηρεσιών πρέπει να παραδεχθώ ότι δεν ήταν η αναμενόμενη. Για το λόγο αυτό, ζητήσαμε από το Σώμα Επιθεωρητών-Ελεγκτών Δημόσιας Διοίκησης να προβεί πιλοτικά σε έλεγχο όλων των δημοσίων υπηρεσιών στο Νομό Λαρίσης. Μετά την υποβολή της Έκθεσης Επιθεώρησης Ελέγχου, διαπιστώσαμε τα προβλήματα προσβασιμότητας που παρουσιάζονται σε μια σειρά από κτήρια αυτών των υπηρεσιών, καθώς βεβαίως και την αδυναμία τήρησης προδιαγραφών προσβασιμότητας, εξαιτίας τεχνικών ή οικονομικών δυσχερειών τις οποίες οι υπηρεσίες επικαλούνται.
      Προκειμένου να διαπιστωθεί η συμμόρφωση των δημοσίων υπηρεσιών στις διατάξεις του θεσμικού πλαισίου, έχουμε αποφασίσει να προβούμε στην επέκταση των ελέγχων του Σ.Ε.Β. σε συνεργασία με το Γενικό Επιθεωρητή Δημόσιας Διοίκησης και σε άλλους νομούς, μεγάλους νομούς.
      Επίσης, με σχετικές εγκυκλίους επισημάναμε την υποχρέωση των δημοσίων υπηρεσιών για τη σύσταση και στελέχωση των Μονάδων Προσβασιμότητας. Επισημάναμε την υποχρέωση των δημοσίων υπηρεσιών, των νομικών προσώπων δημοσίου δικαίου, των Ο.Τ.Α. πρώτου βαθμού, των Νομαρχιακών Αυτοδιοικήσεων, να εκπονήσουν σχέδια δράσης με καθορισμό χρονοδιαγράμματος υλοποίησης των προγραμματιζόμενων έργων προσβασιμότητας σε κτήρια δημοσίων υπηρεσιών που δεν πληρούν τις προβλεπόμενες από το νόμο προδιαγραφές.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Επεξεργαζόμαστε τα στοιχεία που ήδη λαμβάνουμε, ώστε να διαμορφώσουμε μία συνολική εικόνα. Επιστήσαμε δε –και θέλω εδώ την προσοχή σας- την προσοχή όλων των δημοσίων υπηρεσιών, ώστε στον υπό κατάρτιση προϋπολογισμό για το 2009 να προβλεφθούν τα σχετικά κονδύλια για την υλοποίηση αναγκαίων έργων προσβασιμότητας για τα Α.ΜΕ.Α..
      Επίσης, υποβάλαμε προτάσεις στο Υ.ΠΕ.ΧΩ.Δ.Ε. για την τροποποίηση των διατάξεων του άρθρου 28 του Γ.Ο.Κ., με την προσθήκη συγκεκριμένου χρονικού ορίου μέσα στο οποίο οι υπόχρεοι φορείς πρέπει να πραγματοποιούν έργα προσβασιμότητας, προβλέποντας ταυτόχρονα σε περίπτωση μη εφαρμογής τους ανάλογη επιβολή κυρώσεων.
      Επίσης, ζητήσαμε από το Υ.ΠΕ.ΧΩ.Δ.Ε. να προβεί σε μελέτη εφαρμογής ειδικού σήματος πιστοποίησης και προσβασιμότητας, ενώ το ΥΠ.ΕΣ. αποφάσισε να συσταθεί διυπουργική επιτροπή, ομάδα διοίκησης έργου, η οποία θα επεξεργαστεί τη διαμόρφωση κοινής μεθοδολογίας διαδικασιών ελέγχων από τους ελεγκτικούς μηχανισμούς και θα καταρτίσει ενιαίο ερωτηματολόγιο προσβασιμότητας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κυρία Πρόεδρε, θα συνεχίσω στη δευτερολογία μου.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κύριε Αυγενάκη, έχετε το λόγο.
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κυρία Πρόεδρε.
      Κύριε Υπουργέ, σας ευχαριστώ πολύ για την πληροφόρηση. Είναι γνωστό ότι έχουν ληφθεί σημαντικά μέτρα για την επίλυση των προβλημάτων που αντιμετωπίζουν τα Α.ΜΕ.Α.. Και επειδή σας γνωρίζω από πολύ παλαιά, γνωρίζω και το πραγματικό σας ενδιαφέρον και όχι μόνο αυτό που δείχνετε τώρα που είστε Υπουργός. 
      Επιπλέον, ελπίζω στους μεγάλους νομούς που προγραμματίζετε να υλοποιηθεί στο μέλλον αυτό το μεγάλο πιλοτικό πρόγραμμα, να είναι και ο Νομός Ηρακλείου.
      Το πρόβλημα είναι στην υλοποίηση αυτών των μέτρων. Ενώ υπάρχει νομοθεσία, δεν εφαρμόζεται. Κατά τη γνώμη μου, εδώ, στην εφαρμογή πρέπει να εστιάσουμε την προσοχή μας, κύριε Υπουργέ. 
      Θα σταθώ σε δύο-τρία σημεία. Συστάθηκαν τμήματα ή γραφεία προσβασιμότητας των Α.ΜΕ.Α.. Λειτουργούν από το 2005 στις κεντρικές υπηρεσίες, αλλά είναι ουσιαστικά ανύπαρκτα σε αποκεντρωμένες υπηρεσίες και σε δήμους. Ακόμα και οι μεγάλοι δήμοι δεν έχουν γραφείο προσβασιμότητας με σαφείς και συγκεκριμένες αρμοδιότητες. Για παράδειγμα, ο Δήμος Ηρακλείου έχει αναθέσει τα θέματα των Α.ΜΕ.Α. στην κοινωνική υπηρεσία.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Φοβούμαι ότι ένας σημαντικός θεσμός με κρίσιμο αντικείμενο αντιμετωπίζεται ως αγγαρεία. Δεν επιβάλλονται πρόστιμα για παραλείψεις σε θέματα προσβασιμότητας. Έτσι, ενώ σύμφωνα με το νόμο, όλα τα δημόσια κτήρια πρέπει να είναι προσβάσιμα, δεν επιβάλλονται πρόστιμα για τις υπηρεσίες που δεν διαθέτουν τις κατάλληλες υποδομές για την απρόσκοπτη είσοδο των Α.ΜΕ.Α.. 
      Να αναφερθώ και πάλι σε μεγάλους δήμους, σε υπηρεσίες με καθημερινή συναλλαγή με τους πολίτες. Η Δημοτική Αστυνομία στον Πειραιά δεν στεγάζεται σε προσβάσιμο κτήριο. Το ίδιο και ο Ο.Ο.ΕΞ. στο Ηράκλειο της Κρήτης. Για τις τράπεζες, ενώ προβλέπεται επιβολή προστίμου για την απουσία υποδομών απρόσκοπτης πρόσβασης, οι υπηρεσίες της πολεοδομίας της εκάστοτε οικείας νομαρχίας, δεν επιβάλλουν πρόστιμα. Γιατί άραγε; 
      Ξέρετε, αλήθεια, κύριε Υπουργέ, καμμία τράπεζα που να πλήρωσε έστω και ένα ευρώ για τα θέματα αυτά;
      Θα αναφερθώ στις σύγχρονες πολυκατοικίες που σπάνια έχουν υποδομές πρόσβασης των Α.ΜΕ.Α.. Και δεν είναι μόνο για το αν μένει κάποιο άτομο με κινητικές δυσκολίες στη συγκεκριμένη πολυκατοικία. Είναι και για να επισκεφθεί ένα συγγενικό ή φιλικό του πρόσωπο. Γιατί να αποκλείονται αυτά τα άτομα από την κοινωνική ζωή και, συνεπώς, από το δικαίωμα για ζωή;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ –ένα λεπτό, κυρία Πρόεδρε- πρέπει να αρχίσουν να επιβάλλονται πρόστιμα και αυστηρές κυρώσεις και να επιβάλλονται στους κατά τόπους φορείς και όχι στο Υπουργείο. Να υπάρχουν διοικητικές κυρώσεις στους διευθυντές υπηρεσιών, φορέων, οργανισμών και όπου αλλού προβλέπεται. Όμως, από τη δική τους αδιαφορία, δεν έχει εφαρμοστεί ο νόμος. Διαφορετικά, δεν θα εφαρμοστεί ποτέ. Και αυτό το γνωρίζουμε.
      Ακόμα πιο δυσάρεστο είναι το γεγονός ότι σε πολλές περιπτώσεις οι ράμπες που έχουν κατασκευαστεί για την πρόσβαση των Α.ΜΕ.Α., είναι ακατάλληλες. Δεν τηρούνται οι προδιαγραφές που έχει θέσει το Υ.ΠΕ.ΧΩ.Δ.Ε. Πρακτικά και αυτά τα κτήρια δεν είναι προσβάσιμα και δαπανώνται επιπλέον ποσά για τη διόρθωση των προβλημάτων, σπαταλώντας δημόσιο χρήμα και αυξάνοντας σημαντικά το κόστος.
      Κύριε Υπουργέ, το θεσμικό πλαίσιο υπάρχει, είναι καλό και πρέπει να μεριμνήσουμε για την εφαρμογή του. Και όταν οι ίδιοι οι φορείς δεν φροντίζουν να το εφαρμόσουν, πρέπει δυστυχώς να βρούμε τρόπους να τους εξαναγκάσουμε.
      Και τέλος, θέλω να επισημάνω ένα θέμα που δεν είναι της αρμοδιότητός σας, αλλά είναι κρίσιμο και επίκαιρο. Αφορά τη χορήγηση των καρτών ελεύθερης μετακίνησης των Α.ΜΕ.Α. στα Μέσα Μαζικής Μεταφοράς. Έχει καθυστερήσει η καταβολή των ποσών προς τα αστικά και υπεραστικά Κ.Τ.Ε.Λ. για την κάλυψη της δαπάνης δωρεάν μεταφοράς Α.ΜΕ.Α. για το έτος 2008, με αποτέλεσμα οι ιδιοκτήτες Κ.Τ.Ε.Λ. να δηλώνουν ότι θα σταματήσουν να μεταφέρουν δωρεάν τα άτομα με αναπηρία. Μάλιστα, σήμερα έβλεπα το πρωί σχετικό ρεπορτάζ σε κρατικό κανάλι. 
      Δεν φτάνει που δεν υπάρχουν υποδομές για πρόσβαση των ατόμων με κινητικές δυσκολίες στα λεωφορεία των Κ.Τ.Ε.Λ., τώρα δεν δίνουν τη δυνατότητα μεταφοράς και σε όσα Α.ΜΕ.Α. μπορούν να επιβιβαστούν. Είναι βασική μας υποχρέωση να χορηγηθούν άμεσα οι κάρτες ελεύθερης μετακίνησης των Α.ΜΕ.Α. και στα μέσα μεταφοράς. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστούμε. 
      Κύριε Υπουργέ, έχετε το λόγο για δύο λεπτά. 
      ΧΡΗΣΤΟΣ ΖΩΗΣ (Υφυπουργός Εσωτερικών): Κύριε συνάδελφε, βεβαίως θίξατε μία σειρά από θέματα, μερικά εκ των οποίων εκφεύγουν της αρμοδιότητας του Υπουργείου Εσωτερικών. Παρ’ όλα αυτά, θα παραδεχθώ και εγώ ότι εκεί που χωλαίνουμε είναι στην εφαρμογή της νομοθεσίας η οποία –χαίρομαι γιατί και εσείς το διαπιστώσατε- είναι και η αναγκαία, αλλά και η καλύτερη δυνατή. 
      Γι’ αυτό το λόγο, όπως σας εξήγησα και στην πρώτη μου τοποθέτηση, έχουμε επιστρατεύσει το Σώμα Επιθεωρητών-Ελεγκτών Δημόσιας Διοίκησης, προκειμένου να ολοκληρώσει μία σειρά από ελέγχους που θα μας δώσουν το στίγμα του πού βρισκόμαστε σήμερα. 
      Βεβαίως, θα συμπεριλάβουμε μεταξύ των μεγάλων νομών στους οποίους θα διενεργηθούν έλεγχοι και το Νομό Ηρακλείου όχι ανταποκρινόμενος απλώς στο αίτημά σας, αλλά γιατί έτσι έχουμε προβλέψει. Ο Νομός Ηρακλείου είναι ένας μεγάλος νομός, ένας νομός που μπορεί πιλοτικά να μας δείξει το δρόμο και για τους υπόλοιπους νομούς της Κρήτης.  
      Πρέπει να σας διαβεβαιώσω ότι είναι ισχυρή η πολιτική μας βούληση και η αποφασιστικότητά μας να εφαρμόσουμε το νομοθετικό πλαίσιο που προβλέπει τα ζητήματα προσβασιμότητας για τα Α.ΜΕ.Α.. Κατά τούτο, όπως ήδη σας πει, έχουμε ζητήσει και τη συνεργασία και του Υ.ΠΕ.ΧΩ.Δ.Ε..
      Όμως, θίξατε ένα ιδιαίτερο θέμα, το οποίο βεβαίως, όπως και εσείς εξάλλου αναγνωρίσατε, δεν είναι στις αρμοδιότητες του Υπουργείου Εσωτερικών. Αναφερθήκατε, λοιπόν, στον τρόπο με τον οποίο μετακινούνται τα Α.ΜΕ.Α. με τα Μέσα Μαζικής Μεταφοράς. Εδώ, πρέπει να διευκρινίσω πως σε ό,τι αφορά τουλάχιστον τις δικές μας αρμοδιότητες, φροντίσαμε έτσι ώστε να διευκολύνουμε την καλύτερη μεταφορά των Α.ΜΕ.Α. με Μέσα Μαζικής Μεταφοράς, αντικαθιστώντας μία πολύ δύσκολη και χρονοβόρα διαδικασία που τους υποχρέωνε να ανανεώνουν τις κάρτες πολλαπλών διαδρομών με μία απλή υπεύθυνη δήλωση στα Κ.Ε.Π.. Αυτό είναι το στίγμα του ενδιαφέροντος του Υπουργείου Εσωτερικών για τα Α.ΜΕ.Α. και στο συγκεκριμένο θέμα το οποίο θίξατε. 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
      Επόμενη είναι η δεύτερη με αριθμό 28/14-7-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τους Υπουργούς Οικονομίας και Οικονομικών και Εσωτερικών, σχετικά με τη σύμβαση του ελληνικού δημοσίου με τη «SIEMENS» για το έργο «TAXISNET: Κέντρο Διαχείρισης Δεδομένων Γενικής Γραμματείας Πληροφορικών Συστημάτων» κ.λπ..
      Ειδικότερα το περιεχόμενο της επίκαιρης ερώτησης του κ. Βρεττού έχει ως εξής: 
      «Τον Ιούνιο του 2005 προκηρύχθηκε διαγωνισμός από την «Κοινωνία της Πληροφορίας Α.Ε.» για το έργο «TAXISNET: Κέντρο Διαχείρισης Δεδομένων Γενικής Γραμματείας Πληροφορικών Συστημάτων».  
      Στο διαγωνισμό συμμετείχαν και προκρίθηκαν της πρώτης φάσης η κοινοπραξία «SIEMENS-INFOQUEST» με προσφορά 7.770.307 ευρώ και η κοινοπραξία «IBM-BYTE» με 5.949.750 ευρώ. Οι προσφορές αυτές βαθμολογήθηκαν με 96,86 και 101,99 μόρια αντιστοίχως. Ως ανάδοχος επελέγη η «SIEMENS», παρ’ ότι συγκέντρωσε τη χαμηλότερη βαθμολογία. 
      Σοβαρά ερωτηματικά δημιουργεί το γεγονός ότι το Ελεγκτικό Συνέδριο αποφάσισε δύο φορές τη μη νομιμότητα της ανάθεσης και η Κοινωνία της Πληροφορίας επέμεινε στην κατακύρωση του διαγωνισμού στην κοινοπραξία της «SIEMENS» με το σκεπτικό ότι υστερούσε τεχνικά η προσφορά της άλλης κοινοπραξίας και παρά την αντίθετη γνώμη της επιτροπής αξιολόγησης. 
	Από την παραπάνω ανάθεση προκύπτει ζημία για το ελληνικό δημόσιο της τάξης του 1,82 εκ. ευρώ.
	Συνήθης πρακτική είναι σε κάθε διαγωνισμό πρώτα να ελέγχονται οι τεχνικές προδιαγραφές και στη συνέχεια σε δεύτερο στάδιο να εξετάζονται οι οικονομικές προσφορές. Αφού λοιπόν οι προσφορές πληρούσαν τις τεχνικές προδιαγραφές του έργου, δεν προκύπτει πουθενά λόγος αμφισβήτησης της κοινοπραξίας η «IBM-BYTE».
	Επειδή το θέμα είναι ιδιαίτερα σοβαρό και εμπεριέχει πολιτική ευθύνη, ερωτώνται οι κύριοι Υπουργοί:
	1) Γιατί επελέγη η μη συμφερότερη προς το ελληνικό δημόσιο οικονομική προσφορά παρά την αντίθετη εισήγηση της επιτροπής αξιολόγησης;
	2) Γιατί το ελληνικό δημόσιο ζήτησε από το Ελεγκτικό Συνέδριο την απόρριψη της αίτησης-ένστασης που υπέβαλε η «IBM-BYTE;»
	Στην επίκαιρη ερώτηση του κυρίου συναδέλφου θα απαντήσει ο Υφυπουργός Εσωτερικών κ. Ζώης.
	Ορίστε, κύριε Ζώη, έχετε το λόγο για τρία λεπτά.
    	ΧΡΗΣΤΟΣ ΖΩΗΣ (Υφυπουργός Εσωτερικών): Κύριε συνάδελφε, θα μπορούσα να σας ευχαριστήσω για την επίκαιρη ερώτηση που καταθέσατε διότι έτσι μας επιτρέπετε να άρουμε εκείνη τη σύγχυση που δημιουργήθηκε από πρόσφατα δημοσιεύματα στον τύπο σχετικά με την υπόθεση, σύγχυση που θα μου επιτρέψετε να πω –χωρίς να θέλω να προσβάλω κανέναν- ότι διαπιστώνεται και από το περιεχόμενο της συγκεκριμένης ερώτησης.
    	Θα μου επιτρέψετε λοιπόν να αναφερθώ στο ιστορικό της υπόθεσης αυτής με την ελπίδα ότι έτσι θα αρθεί η σύγχυση και θα καταστεί σαφές και στο Σώμα το τι ακριβώς έχει συμβεί.
    	Με την υπ’ αριθμό 3840/11-5-2005 απόφαση της «Κοινωνίας της Πληροφορίας Α.Ε.» και έπειτα από δημόσια διαβούλευση, προκηρύχθηκε ανοιχτός διεθνής διαγωνισμός για το έργο «TAXIS NET: Εξοπλισμός κέντρων δεδομένων Γενικής Γραμματείας Πληροφοριακών Συστημάτων». Στον εν λόγω διαγωνισμό κατέθεσαν προσφορές τέσσερις υποψήφιοι ανάδοχοι. Κατά τη διαδικασία της αξιολόγησης του διαγωνισμού και με βάση τις τυποποιημένες διαδικασίες της «Κοινωνίας της Πληροφορίας Α.Ε.» προκρίθηκε η ένωση εταιρειών και όχι μόνη της η κοινοπραξία «SIEMENS-INFOQUEST». Να σημειωθεί ότι με βάση το θεσμικό πλαίσιο και τους εγκεκριμένους κανόνες της κοινότητας η «Κοινωνία της Πληροφορίας Α.Ε.» διενεργεί ανοιχτούς διεθνείς διαγωνισμούς όπου ο ανάδοχος προκύπτει από τη βέλτιστη τεχνοοικονομική αξιολόγηση και όχι με βάση τη μειοδοτική διαδικασία. Ο φάκελος του διαγωνισμού διαβιβάστηκε στο Ελεγκτικό Συνέδριο για τον απαιτούμενο έλεγχο νομιμότητας. Με τη 218/2007 πράξη του ΣΤ΄ κλιμακίου του Ελεγκτικού Συνεδρίου κρίθηκε ότι δεν κωλύεται η υπογραφή της εν λόγω σύμβασης. Κατά της πράξεως αυτής ασκήθηκε αίτηση ανάκλησης η οποία συζητήθηκε ενώπιον του έκτου τμήματος του Ελεγκτικού Συνεδρίου το οποίο και ανέπεμψε τον οικείο φάκελο καθώς και το σχέδιο σύμβασης στην «Κοινωνία της Πληροφορίας Α.Ε.» για την άσκηση της αρμοδιότητάς της σε συμμόρφωση προς τα προεκτεθέντα. Ελπίζω να έχετε αναζητήσει το σχετικό σκεπτικό του Ελεγκτικού Συνεδρίου για να καταλάβετε προς τι ζητούσε τη συμμόρφωση το Ελεγκτικό Συνέδριο από την «Κοινωνία της Πληροφορίας Α.Ε.».
    Σε εκτέλεση λοιπόν αυτής της απόφασης η «Κοινωνία της Πληροφορίας Α.Ε.» εξέδωσε απόφαση προβαίνοντας σε συμπληρωματική τεκμηρίωση της απόρριψης της οικονομικής προσφοράς της ένωσης εταιρειών «IBM-BYTE». Αυτή η ένωση εταιρειών άσκησε αίτηση ασφαλιστικών μέτρων ενώπιον του μονομελούς πρωτοδικείου Αθηνών η οποία και απορρίφθηκε. Ο φάκελος του διαγωνισμού διαβιβάστηκε εκ νέου στο Ελεγκτικό Συνέδριο όπου και πάλι το ΣΤ΄ κλιμάκιο του Ελεγκτικού Συνεδρίου με πράξη του έκρινε ότι δεν κωλύεται η υπογραφή της σύμβασης. Εν συνεχεία η ένωση εταιρειών «IBM-BYTE» άσκησε αίτηση ανάκλησης η οποία συζητήθηκε πριν από περίπου δύο μήνες. Το ΣΤ΄ τμήμα αποφάσισε βεβαίως την ανάκληση της πράξεως του κλιμακίου κρίνοντας ότι κωλύεται η υπογραφή του εν λόγω σχεδίου σύμβασης. Ο φάκελος του έργου έκτοτε έχει επιστραφεί στην «Κοινωνία της Πληροφορίας Α.Ε.» η οποία και θα προβεί στις περαιτέρω νόμιμες ενέργειες εφόσον η εξέλιξη του διαγωνισμού βρίσκεται σε εκκρεμότητα. 
    	Συνεπώς, κύριε συνάδελφε, δεν υπάρχει ζημία για το Δημόσιο 1,82 εκατομμυρίων ευρώ διότι δεν υπάρχει σύμβαση.
    	Επιφυλάσσομαι να πω και άλλα στη δευτερολογία μου. 
    	Σας ευχαριστώ.
    	ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Βρεττός έχει το λόγο.
    ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ κυρία Πρόεδρε. 
    Την απάντηση του κυρίου Υπουργού ήδη την ήξερα από το δελτίο τύπου που είχε βγάλει η «Κοινωνία της Πληροφορίας Α.Ε.», ακριβώς μετά τη δημοσίευση του επίμαχου άρθρου στην εφημερίδα «ΤΑ ΝΕΑ».
    Πράγματι δεν συντελέστηκε ένα έγκλημα, διότι το σταμάτησε το Ελεγκτικό Συνέδριο. Αν δεν το είχε σταματήσει 2.000.000 ευρώ θα είχαν χαθεί για το ελληνικό δημόσιο. 
    Τι συνέβη; Έγινε ένας διαγωνισμός. Ήρθε δεύτερη η «SIEMENS». Η επιτροπή αξιολόγησης ήταν υπέρ της πρώτης άλλης εταιρείας. Τελικά το διοικητικό συμβούλιο, διορισμένο από το Υπουργείο Εσωτερικών, επέλεξε τη «SIEMENS». Στη συνέχεια η επιτροπή αξιολόγησης είπε ότι και από τεχνική άποψη και από οικονομική άποψη η «SIEMENS» είναι καλύτερη. Τελικά, όπως είπε και ο Υπουργός, το Ελεγκτικό Συνέδριο σταμάτησε τον διαγωνισμό. Αν δεν τον είχε σταματήσει, θα είχε επιτελεστεί το έγκλημα.
    Λυπάμαι, κύριε Υπουργέ, δε νομίζω ότι είναι επαρκής η εξήγηση. Αν ήμουν στη θέση τη δική σας, οι αντιδράσεις μου θα ήταν πολύ πιο σκληρές. Θα έκανα μια ένορκη διοικητική εξέταση να έβλεπα τι ακριβώς έχει συμβεί για να μην εκτίθεται το Υπουργείο. Κοιτάξτε, εγώ δεν λέω ότι κάποιος πήρε χρήματα από εκεί. Δεν μπορώ να το πω. Αλλά δεν μπορώ να πω επίσης ότι κάποιος δεν πήρε και χρήματα. 
    Σήμερα η «SIEMENS» δυστυχώς, κυρία Πρόεδρε, έχει γίνει ένας κακοήθης όγκος με μεταστάσεις, μέσα στον κομματικό μηχανισμό και γενικότερα στην πολιτική και οικονομική ζωή της πατρίδας μας. Πρέπει η «SIEMENS» με νόμο να αποκλειστεί από κάθε προμήθεια του ελληνικού δημοσίου, πέρα από την εξεταστική επιτροπή, για να καταλάβει ότι αν δεν ομολογήσει η ίδια ποιους έχει πληρώσει, θα υποστεί τις συνέπειες. 
    Πρέπει να καταλάβουμε ότι εταιρείες σαν τη «SIEMENS» δημιουργούν την υποδομή, τη βάση, την αιτία, για την εξάπλωση του οικονομικού εγκλήματος στη χώρα μας. 
    Βεβαίως δεν είναι μόνο αυτή η αιτία, είναι και άλλη αιτία. Μια από τις σημαντικότερες είμαστε και εμείς, το πολιτικό σύστημα. Αν το πολιτικό σύστημα δεν διακρίνεται από διαφάνεια και στα κόμματα και στους πολιτικούς, αν δεν υπάρχει απυρόβλητο στα κόμματα και στους πολιτικούς, τελικά θα είμαστε και εμείς οι ίδιοι που διαιωνίζουμε την εξάπλωση του οικονομικού εγκλήματος στην πατρίδα μας.
    Ευχαριστώ πολύ κυρία Πρόεδρε.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ κύριε Βρεττέ.
    Ο κύριος Υπουργός έχει το λόγο.
    ΧΡΗΣΤΟΣ ΖΩΗΣ (Υφυπουργός Εσωτερικών): Κύριε συνάδελφε, χαίρομαι που αναγνωρίσατε στην τοποθέτησή σας ότι δεν υπήρξε ζημιά για το ελληνικό δημόσιο…
    ΚΩΝΣΤΑΝΤΙΝΟΣ ΒΡΕΤΤΟΣ: Απόπειρα υπήρξε.
    ΧΡΗΣΤΟΣ ΖΩΗΣ (Υφυπουργός Εσωτερικών): …πράγμα το οποίο επισημαίνετε στην ερώτησή σας, γιατί βεβαίως δεν υπήρξε σύμβαση. 
    Από εκεί και πέρα πρέπει να πω, γιατί δεν πρέπει να εξελιχθεί σε μια παράσταση για να επενδύσει κανείς εντυπώσεις …
    ΚΩΝΣΤΑΝΤΙΝΟΣ ΒΡΕΤΤΟΣ: Δεν δίνω παραστάσεις.
    ΧΡΗΣΤΟΣ ΖΩΗΣ (Υφυπουργός Εσωτερικών): Κύριε συνάδελφε, πρέπει να σας πω ότι η Κοινωνία της Πληροφορίας έχει διενεργήσει εκατόν ογδόντα δύο διεθνείς ανοικτούς διαγωνισμούς από το 2004 μέχρι σήμερα, προϋπολογισμού πάνω από 480.000.000 ευρώ. Και για τους διαγωνισμούς αυτούς δεν έχει ακουστεί τίποτα. 
    Δεν δέχομαι, λοιπόν, σε καμμία περίπτωση να υπάρχουν υπόνοιες ή υπαινιγμοί για τον τρόπο με τον οποίο λειτουργεί η «Κοινωνία της Πληροφορίας Α.Ε.», πόσο μάλλον όταν αυτή εποπτεύεται από το Υπουργείο Εσωτερικών. 
    Πρέπει να σας πω, κύριε συνάδελφε, ότι απέφυγα στην πρώτη μου τοποθέτηση να κάνω μια αναφορά τεχνικού περιεχομένου, στοιχείων, σε σας για να μη μπερδέψω το Σώμα. Πρέπει, όμως, για τα Πρακτικά να τονίσω ότι για όλους τους διαγωνισμούς που διενεργεί η «Κοινωνία της Πληροφορίας Α.Ε.» ισχύει ο κανόνας του 85%, κανόνα τον οποίο έχει αποδεχθεί η αγορά και δεν έχει υπάρξει ποτέ καμμία ένσταση επ’ αυτού. 
    Τι σημαίνει ο κανόνας του 85%; Σημαίνει ότι εφόσον μια προσφορά βρίσκεται σε ένα ποσοστό κάτω από το 85% της διαμέσου που ορίζεται από τη μεγαλύτερη και τη μικρότερη πρόταση, τότε αυτομάτως απορρίπτεται. Αυτό έκανε το διοικητικό συμβούλιο της «Κοινωνίας της Πληροφορίας Α.Ε.». Και εφόσον για τον έλεγχο νομιμότητας επελήφθη το Ελεγκτικό Συνέδριο,  δεν έχει να κάνει τίποτε άλλο παρά να συμμορφωθεί με τις υποδείξεις και τις αποφάσεις του ΣΤ΄ Τμήματος του Ελεγκτικού Συνεδρίου. 
    Σε ό,τι αφορά τις συστάσεις για τον τρόπο με τον οποίο οφείλει να λειτουργεί η Κυβέρνηση σε ένα περιβάλλον το οποίο δυστυχώς επιβαρύνεται και από τη στάση της Αξιωματικής Αντιπολίτευσης, η οποία επενδύει σε εντυπώσεις, λαϊκίζοντας ενίοτε, θα μου επιτρέψετε να σας πω ότι η πρόταση της Αξιωματικής Αντιπολίτευσης στο βιβλίο για την συνταγματική Αναθεώρηση, που θα μπορούσατε να πάρετε θέση και να συμπαρασταθείτε στις προτάσεις της Κυβέρνησης για εξυγίανση των οικονομικών και στα κόμματα, οι δικές σας προτάσεις είναι λευκές, δεν υπάρχουν. Δεν μπορεί κανείς να βρει στο βιβλίο αυτό τις προτάσεις του ΠΑ.ΣΟ.Κ.. 
    Ευχαριστώ κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Προχωρούμε στη συζήτηση της τρίτης με αριθμό 29/14-07-2008 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Οικονομίας και Οικονομικών, σχετικά με τις αυθαίρετες κατασκευές στην παραλία Ιτεών Πατρών κ.λπ..
      Ειδικότερα, η επίκαιρη ερώτηση του κ. Καραθανασόπουλου έχει ως εξής: 
      «Στη Βουλή των Ελλήνων κατατέθηκε από τους Βουλευτές του Κ.Κ.Ε. κυρίους Νίκο Καραθανασόπουλο και Νίκο Μωραΐτη η με αριθμό 44/1-10-2007 ερώτηση (σε συνέχεια ανάλογης ερώτησης των Βουλευτών κ.κ. Παναγιώτη Κοσιώνη και Λιάνας Κανέλλη) η οποία αφορούσε τις αυθαίρετες κατασκευές στην παραλία Ιτεών Πατρών. Το Υπουργείο Οικονομίας και Οικονομικών, η Γενική Διεύθυνση Δημόσιας Περιουσίας, στην απάντησή του, μεταξύ άλλων, αναφέρει ότι έχει δοθεί εντολή στην Κτηματική Υπηρεσία του Νομού Αχαΐας να διεξαγάγει έρευνα περί του θέματος και ειδικότερα περί της νομιμότητας ή όχι της 1070436/5202ΠΕ/Β0010/22-11-2006 απόφασης νομιμοποίησης αυθαιρέτων του Υφυπουργού Οικονομίας και Οικονομικών. 
      Η έρευνα ολοκληρώθηκε και έχει συνταχθεί η 1028/3-3-2008 έκθεση αυτοψίας της Κτηματικής Υπηρεσίας, η οποία διαπιστώνει πλήθος σοβαρότατων αυθαιρεσιών και παρανομιών προκειμένου να εξυπηρετηθεί επιχείρηση που εντός της ζώνης παραλίας, σε συνεργασία με το Δήμο Πατρέων, προσπαθούν να ολοκληρώσουν μαγαζί εμβαδού περίπου τετρακοσίων τετραγωνικών μέτρων, ακριβώς δίπλα στο κύμα. 
      Τελικά τόσο η Κτηματική Υπηρεσία Νομού Αχαΐας με το 1664/10-04-2008 έγγραφο, η Οικονομική Επιθεώρηση Περιφέρειας Δυτικής Ελλάδος όσο και ο Γενικός Επιθεωρητής Δημόσιας Διοίκησης Αρεοπαγίτης κ. Λ. Ρακιντζής γνωμοδοτούν ότι ο κύριος Υφυπουργός πρέπει να κάνει ανάκληση της προαναφερόμενης από 22 Νοεμβρίου 2006 απόφασης νομιμοποίησης. 
      Ερωτάται ο κύριος Υπουργός:
      1) Θα ανακληθεί ή όχι η από 22 Νοεμβρίου 2006 απόφαση νομιμοποίησης; 
      2) Θα καθαιρεθούν όλα τα παράνομα κτήρια και κατασκευές και πότε θα αποδοθεί ελεύθερος ο κοινόχρηστος χώρος στους κατοίκους;».
      Στην επίκαιρη ερώτηση του κ. Καραθανασόπουλου θα απαντήσει ο Υφυπουργός Οικονομίας και Οικονομικών, κ. Μπέζας. 
      Κύριε Υφυπουργέ, έχετε το λόγο. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, πριν απαντήσω επί της ουσίας στην ερώτησή σας, θα ήθελα να κάνω μια σύντομη αναφορά στο ιστορικό της υπόθεσης. 
      Το Δεκέμβριο του 2004 ο Δήμος Πατρέων, με αίτησή του, ζήτησε τη  νομιμοποίηση αυθαίρετων κατασκευών στην παραλία Κρύα Ιτεών. Η νομιμοποίηση αυτών των κατασκευών ζητήθηκε σε εφαρμογή των διατάξεων του άρθρου 27 του ν.2971/2001 «Αιγιαλός, Παραλία και άλλες διατάξεις». Οι διατάξεις αυτές προβλέπουν ότι για έργα τα οποία έχουν κατασκευαστεί πριν από την ισχύ του νόμου, στον αιγιαλό, στην παραλία ή ακόμα και στη θάλασσα, έργα τα οποία κατασκευάστηκαν χωρίς άδεια ή καθ’ υπέρβαση της αδείας, μπορεί, μετά από την αιτιολογημένη κρίση της διοίκησης, να εκδοθεί άδεια νομιμοποίησης. 
      Μετά από την αίτηση του Δήμου Πατρέων και τις απαραίτητες εγκρίσεις και τα έγγραφα των συναρμόδιων υπηρεσιών, την εισήγηση της Κτηματικής Υπηρεσίας Αχαΐας και τη γνώμη της Επιτροπής Δημοσίων Κτημάτων, εκδόθηκε υπουργική απόφαση νομιμοποίησης. Είναι η υπουργική απόφαση με ημερομηνία 22 Νοεμβρίου 2006, την οποία αναφέρετε στην ερώτησή σας. 
      Στη συνέχεια, επειδή προέκυψε θέμα και μετά από ερώτηση, η οποία κατατέθηκε στη Βουλή, τον Οκτώβριο του 2007 εγώ ο ίδιος έδωσα εντολή στην Κτηματική Υπηρεσία Αχαΐας να διενεργήσει έρευνα, προκειμένου να διαπιστωθεί εάν τα έργα που νομιμοποιήθηκαν με την απόφαση του 2006 έχουν κατασκευαστεί πριν ή μετά την ψήφιση του ν.2971/2001.
      Παράλληλα πρέπει να σας πω ότι έδωσα εντολή στη Γενική Διεύθυνση Οικονομικής Επιθεώρησης του Υπουργείου να διενεργήσει ένορκη διοικητική εξέταση, για να διαπιστώσει αν υπήρξαν πειθαρχικά παραπτώματα ή παραλείψεις από υπαλλήλους κατά την άσκηση των καθηκόντων τους, σε σχέση με τη συγκεκριμένη υπόθεση. 
      Πράγματι, όπως αναφέρετε στην ερώτησή σας, από την Κτηματική Υπηρεσία της Αχαΐας διενεργήθηκε νέα έρευνα και συντάχθηκε έκθεση αυτοψίας. Σύμφωνα, λοιπόν, με αυτήν την έκθεση που παρουσιάζει τα αποτελέσματα της έρευνας, προκύπτει ότι οι κατασκευές που νομιμοποιήθηκαν με την απόφαση του 2006 είχαν κατασκευαστεί τα έτη 2004 και 2007, δηλαδή μετά την έναρξη ισχύος του ν. 2971/2001 και συνεπώς, δεν υπάρχουν οι προϋποθέσεις που προβλέπει ο νόμος για τη νομιμοποίησή τους. Για το λόγο αυτό η Κτηματική Υπηρεσία της Αχαΐας εισηγήθηκε την ανάκληση της συγκεκριμένης απόφασης, διότι η απόφαση αυτή στηρίχθηκε σε ανακριβή στοιχεία ως προς τη χρονολογία κατασκευής των αυθαίρετων έργων. 
      Επιπλέον, η Οικονομική Επιθεώρηση Δυτικής Ελλάδος, η οποία διενεργεί την προκαταρκτική εξέταση, προτείνει και αυτή με έγγραφό της να ανακληθεί η απόφαση του 2006. 
      Ύστερα λοιπόν από όλα αυτά, με απόφαση που υπέγραψα την προηγούμενη εβδομάδα, έγινε ανάκληση της από 22 Νοεμβρίου 2006 απόφασης νομιμοποίησης των αυθαίρετων κατασκευών στην παραλία Κρύα Ιτεών του Δήμου Πατρέων.
      Ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστούμε τον κύριο Υφυπουργό.
      Ο κ. Καραθανασόπουλος έχει το λόγο.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε.
      Η απάντηση του Υφυπουργού Οικονομίας και Οικονομικών ως προς το αποτέλεσμα είναι ικανοποιητική, από την άποψη ότι προχωράει, μετά από την άσκηση έντονων πιέσεων, στην ανάκληση της από 22 Νοεμβρίου 2006 απόφασης νομιμοποίησης. Εδώ, όμως, εγείρονται μία σειρά ζητήματα, κύριε Υφυπουργέ, όχι προσωπικά για εσάς, αλλά συνολικότερα, το τι προηγήθηκε στο να ληφθεί η συγκεκριμένη απόφαση, γιατί, όπως εκτιμούν οι υπηρεσίες σας και η Κτηματική Υπηρεσία Δυτικής Ελλάδας και η Οικονομική Επιθεώρηση, υπήρξαν ψευδή στοιχεία, τα οποία σας προέτρεψαν να πάρετε την προηγούμενη απόφαση. Άρα, πρέπει να αποδοθούν συγκεκριμένες ευθύνες σε αυτήν την κατεύθυνση. Και βεβαίως εδώ υπάρχει ένα συγκεκριμένο ζήτημα προς την κατεύθυνση ότι άμεσα πρέπει να προχωρήσει η απελευθέρωση του χώρου και η εφαρμογή της πρόσφατης, της προηγούμενης εβδομάδας, απόφασης, την οποία πήρατε περί ανάκλησης της άδειας νομιμοποίησης και να γκρεμιστούν όλα τα παράνομα κτίσματα και οι κατασκευές στη ζώνη της παραλίας Κρύα Ιτεών, ούτως ώστε να αποδοθεί ο κοινόχρηστος χώρος στους κατοίκους. Από την άλλη μεριά, όμως, εγείρεται ένα συνολικότερο πρόβλημα με βάση τα συγκεκριμένα, το οποίο θα το βρούμε μπροστά μας το επόμενο διάστημα. Ήδη, για παράδειγμα, για την περιοχή του λιμένα Πατρών, η λιμενική ζώνη η οποία θα απελευθερωθεί με την κατασκευή του νέου λιμανιού, γίνεται μία σφοδρή αντιπαράθεση ανάμεσα στον Οργανισμό Λιμένα Πατρών και στο Δήμο Πατρέων για το ποιος θα καρπωθεί τη συγκεκριμένη ζώνη, για να μπορέσει να προχωρήσει στη λογική της επιχειρηματικής εκμετάλλευσής της, παραχωρώντας αυτά τα φιλέτα της παράλιας ζώνης στους επιχειρηματίες με σκοπό την κερδοφορία. 
      Ελπίζω και στα συγκεκριμένα ζητήματα, παρ’ ότι οι προθέσεις και με το χωροταξικό σχέδιο της Κυβέρνησης είναι διαφορετικές, να μην επιτραπούν άλλου είδους τέτοιες παρόμοιες ενέργειες.
      Ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστούμε τον κύριο συνάδελφο.
      Κύριε Υφυπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, στην πρωτολογία μου, νομίζω, ήμουν σαφής. Έχει ήδη υπογραφεί απόφαση ανάκλησης της αρχικής απόφασης με ημερομηνία 22 Νοεμβρίου 2006. Επίσης, για το θέμα των ευθυνών, το οποίο θέσατε, θα επαναλάβω ότι έχει δοθεί εντολή και διενεργείται ένορκη διοικητική εξέταση από την Οικονομική Επιθεώρηση Δυτικής Ελλάδος, η οποία αναζητά το αν υπάρχουν ευθύνες και παραλείψεις από υπαλλήλους της υπηρεσίας μας κατά την άσκηση των καθηκόντων τους. Εφόσον βρεθούν τέτοιες ευθύνες, να είστε βέβαιος ότι θα αποδοθούν.
      Τώρα, από εδώ και πέρα οι ενέργειες στις οποίες θα πρέπει να προβεί η διοίκηση, δηλαδή σε πρώτη φάση οι δικές μας υπηρεσίες, οι υπηρεσίες του Υπουργείου Οικονομικών, μετά την έκδοση της ανακλητικής απόφασης είναι πολύ συγκεκριμένες και προβλέπονται από την υφιστάμενη νομοθεσία.
      Όσον αφορά τα κτίσματα τα οποία υπάρχουν στον παλιό αιγιαλό –διότι έχουμε και κτίσματα στον παλιό αιγιαλό και αυτά δεν υπάγονται στις διατάξεις του νόμου περί αιγιαλού και παραλίας, αλλά του νόμου περί δημοσίων κτημάτων- θα έχουμε πρωτόκολλο διοικητικής αποβολής, πρωτόκολλο αυθαίρετης χρήσης, μηνυτήρια αναφορά και έγγραφο προς την πολεοδομία, για δε τα κτίσματα τα οποία είναι στον αιγιαλό και την παραλία, εκτός από αυτά τα οποία ανέφερα προηγουμένως, θα υπάρχει και πρωτόκολλο κατεδάφισης.
      Οι ενέργειες επομένως είναι πολύ συγκεκριμένες, προβλέπονται από τη νομοθεσία, να είστε βέβαιος ότι θα γίνουν από τις δικές μας υπηρεσίες. Και θα γίνουν, γιατί σε κάθε περίπτωση εκείνο για το οποίο θέλω να σας διαβεβαιώσω είναι ότι μέριμνά μας είναι η διασφάλιση του δημοσίου συμφέροντος, η τήρηση της νομιμότητας και βέβαια η προστασία των δημοσίων κτημάτων.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Η με αριθμό 30/14-7-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την επαναλειτουργία των εργοστασίων της εταιρείας «Ενωμένη Κλωστοϋφαντουργία Α.Ε.», τη διατήρηση όλων των θέσεων απασχόλησης, την πληρωμή των δεδουλευμένων κ.λπ., δεν θα συζητηθεί λόγω κωλύματος του κυρίου Υπουργού και διαγράφεται.
      Επίσης, η με αριθμό 25/14-7-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνστναντίνου Αϊβαλιώτη προς τον Υπουργό Πολιτισμού, σχετικά με τους Αρχαίους Μακεδονικούς Τάφους στην Πέλλα κ.λπ., δεν θα συζητηθεί λόγω κωλύματος του κυρίου Υπουργού και διαγράφεται.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών: «Πολιτιστικό Κέντρο Ελληνικής Αστυνομίας και άλλες διατάξεις».
      Στη χθεσινή απογευματινή συνεδρίαση συζητήθηκε και ψηφίστηκε επί της αρχής το νομοσχέδιο. Στη σημερινή συνεδρίαση θα συζητηθούν τα άρθρα και οι τροπολογίες του νομοσχεδίου ως μία ενότητα.
      Πριν δώσω το λόγο στον εισηγητή της Πλειοψηφίας, έχει ζητήσει το λόγο ο κ. Παπουτσής, Κοινοβουλευτικός Εκπρόσωπος του ΠΑ.ΣΟ.Κ..
      Παρακαλώ, κύριε συνάδελφε.
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, σας ευχαριστώ πάρα πολύ που μου δίνετε το λόγο στην έναρξη της διαδικασίας.
      Αισθάνομαι την ανάγκη να πάρω το λόγο σε αυτό το σημείο και να διαμαρτυρηθώ για το κοινοβουλευτικό πραξικόπημα, το οποίο πραγματοποιήθηκε όλη αυτή την περίοδο. Τι ακριβώς συνέβη; Χθες, καθ’ όλη τη διάρκεια της συζήτησης, απεκαλύφθη μετά από τις παρεμβάσεις των συναδέλφων της Αντιπολίτευσης, ότι ο κύριος Υπουργός έχει φέρει εδώ ένα νομοσχέδιο για το Πολιτιστικό Κέντρο για την Αστυνομία και το ιστορικό αρχείο, αλλά στην πραγματικότητα ζητά από το Σώμα να νομοθετήσουμε τη δημιουργία ενός νέου κτηρίου για τη διοίκηση της Αστυνομίας, είκοσι οκτώ χιλιάδων τετραγωνικών μέτρων.
      Επειδή θέλω να είμαι πάρα πολύ συνεπής και πάρα πολύ προσεκτικός, κάθισα και διάβασα με πολύ μεγάλη προσοχή τα Πρακτικά της Επιτροπής Δημόσιας Διοίκησης, η οποία επεξεργάστηκε το πρώτον το νομοσχέδιο αυτό. Τα έχω μαζί μου και θέλω να στραφώ προς τον κύριο Υπουργό και προς τους συναδέλφους της Συμπολίτευσης, για να μου πουν σε ποιο σημείο ακριβώς των Πρακτικών –όλα τα Πρακτικά όλων των συναδέλφων– αναφέρεται αυτό το οποίο μας είπε χθες το βράδυ, ότι πρόκειται περί νέου κτηρίου για τη διοίκηση της Αστυνομίας. Παντού αναφέρεται για πολιτιστικό κέντρο. Ούτε βεβαίως και στην εισηγητική έκθεση υπάρχει πουθενά αυτή η αναφορά. Πουθενά.
      Στο άρθρο 2 του συγκεκριμένου νομοσχεδίου, όπου υπάρχει βεβαίως η τροποποίηση του προεδρικού διατάγματος του 2001, το οποίο πράγματι αναφέρεται στην προοπτική για τη δημιουργία ενός κτηρίου για την Αστυνομία, τι έχουμε; Έχουμε την τροποποίηση σε όλα τα σημεία όπου γίνεται συνολική επέμβαση στους όρους δόμησης και ταυτόχρονα έχουμε στην παράγραφο 7 την πρόβλεψη για την επισκευή, τον εκσυγχρονισμό, τα έργα υποδομής, δηλαδή το κτήριο, αλλά και «για τη λειτουργία, τη θέρμανση, τον καθαρισμό, τη φύλαξη και την ασφάλιση των κτηριακών εγκαταστάσεων ή για μέρος των ανωτέρω μπορεί να συνάπτεται από το δημόσιο σύμπραξη δημοσίου και ιδιωτικού τομέα».
      Κυρία Πρόεδρε, κι είμαι απόλυτα βέβαιος ότι κανείς εκ των συναδέλφων, ούτε της Συμπολίτευσης, γνωρίζει -και δεν ξέρω αν κι οι υπόλοιποι συνάδελφοι του κυρίου Υπουργού στην Κυβέρνηση το γνωρίζουν- ότι αυτή τη στιγμή ζητείται από τη Βουλή να νομοθετήσουμε για τη δημιουργία ενός νέου κτηριακού συγκροτήματος της Αστυνομίας με σύμβαση σύμπραξης δημοσίου και ιδιωτικού τομέα. Θεωρώ ότι αυτό είναι απαράδεκτο, θεωρώ ότι υπάρχει κοινοβουλευτική μεθόδευση ακραίας μορφής και θεωρώ επίσης ότι προσβάλλεται η λειτουργία του Σώματος. Γι’ αυτό το λόγο παρακαλώ τον κύριο Υπουργό ακόμη και αυτή τη στιγμή να αποσύρει το νομοσχέδιό του και να επανέλθει αφού πρώτα ρυθμίσουμε το μείζον θέμα που αφορά την Αθήνα, το Μητροπολιτικό Πάρκο στου Γουδή. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ, κύριε Παπουτσή.
      Ο Υπουργός Εσωτερικών κ. Παυλόπουλος έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Πρόεδρε, αν υπάρχει ένα κοινοβουλευτικό πραξικόπημα είναι το γεγονός ότι η Αξιωματική Αντιπολίτευση επιχειρεί να υποτιμήσει τη νοημοσύνη του Σώματος. Το νομοσχέδιο πήγε στην επιτροπή, όπως όλοι γνωρίζουμε. Κι εκεί μάλιστα άλλα έλεγε ο εισηγητής την εποχή εκείνη και άλλα ορισμένοι συνάδελφοι από το ΠΑ.ΣΟ.Κ. -για να καταλάβετε ότι γνώριζαν όλοι περί τίνος πρόκειται- μεταξύ των οποίων κι ο συνάδελφος και στο πανεπιστήμιο, κ. Παπαδημητρίου. Και έγινε ολόκληρη συζήτηση για το συγκεκριμένο άρθρο. Μόνο που ο τότε εισηγητής της Αξιωματικής Αντιπολίτευσης ψήφιζε επί της αρχής το νομοσχέδιο. Και θυμάμαι χαρακτηριστικά την όλη συζήτηση που έγινε. Και μάλιστα η συζήτηση, αν κοιτάξει κανείς τα Πρακτικά, θα δει ότι γινόταν για το αν μπορούσε να γίνει με νομοθετική ρύθμιση αυτό ή μπορούσε να γίνει μόνο με διάταγμα. Και υποστηριζόταν τότε η άποψη μέσα στην επιτροπή -για να καταλάβετε ότι έγινε η συζήτηση κι όλοι γνώριζαν περί τίνος πρόκειται- ότι δεν μπορεί να γίνει με νόμο κι ότι έπρεπε να γίνει με διάταγμα. Εξ ου και η έκθεση της Επιστημονικής Υπηρεσίας της Βουλής που λέει ότι μπορεί να γίνει με νόμο υπό προϋποθέσεις. 
      Καθένας λοιπόν εγνώριζε. Αλλά ξέρετε τι συμβαίνει; Το ΠΑ.ΣΟ.Κ. άλλη θέση είχε- και το ωραίο είναι ότι άλλη θέση είχε ο κ. Πεταλωτής και ο κ. Παπαδημητρίου άλλα έλεγε μέσα στην Αίθουσα, αλλά καθένας εγνώριζε περί τίνος επρόκειτο- κι άλλη θέση έχει εδώ. Και βεβαίως η αλλαγή θέσης οφείλεται όχι στο ότι δεν γνώριζε τότε τι συμβαίνει. Τώρα εγώ σας αναφέρω συγκεκριμένα, μέσα από τα Πρακτικά, τι προκύπτει από την άποψη του κ. Παπαδημητρίου. Και επιπλέον τη θέση αυτή την έχει τώρα το ΠΑ.ΣΟ.Κ. μόνο και μόνο διότι θέλει μικροκομματικά να δείξει ότι, «ξέρετε, μιλάω για ένα μητροπολιτικό πάρκο» την στιγμή κατά την οποία –το επαναλαμβάνω και θα το λέω- το 2001, όταν υπήρχε η ολυμπιακή προετοιμασία κι ήξεραν όλοι ποια κτήρια θα γίνουν, ποια είναι η λειτουργία των κτηρίων και τι θα συμβεί στη συνέχεια, ο κ. Λαλιώτης προέβλεψε τότε, με το διάταγμα που κατέθεσα χθες, τη δημιουργία του κτηρίου το οποίο αφορά την Ελληνική Αστυνομία. Άρα λοιπόν χωροθετήθηκε το 2001 αυτό κι αυτό κάνουμε, προσθέτοντας οκτώ χιλιάδες τετραγωνικά, τα οποία οφείλονται στο ότι –επαναλαμβάνω προς το Σώμα- φεύγουν όλα τα παράνομα παραπήγματα που επίσης επί ΠΑ.ΣΟ.Κ., το 1999, στήθηκαν, την εποχή που ήταν Υπουργός ο κ. Μιχάλης Χρυσοχοϊδης και Γενικός Γραμματέας ο κ. Ευσταθιάδης. 
      Ποια αλλαγή λοιπόν έγινε μέσα στο νομοσχέδιο και πώς δεν ήξεραν οι συνάδελφοι για ποιο νομοσχέδιο μιλάμε; Εδώ έγινε ολόκληρη συζήτηση μεταξύ ανθρώπων του ΠΑ.ΣΟ.Κ.. Τώρα το ότι μέσα στο ΠΑ.ΣΟ.Κ. υπάρχει πανσπερμία απόψεων αυτό είναι δικό τους θέμα. Όμως ας σταματήσουν αυτή τη στιγμή την υποκρισία! Συνεχίζεται το νομοσχέδιο. Και επαναλαμβάνω ότι η διάταξη του άρθρου 1 παράγραφος 5 εφαρμόζει τη χωροθέτηση ΠΑ.ΣΟ.Κ., Λαλιώτη, το 2001. Και ορθώς, για να αποκτήσει η Ελληνική Αστυνομία το κτήριο που της αρμόζει.
      ΧΡΗΣΤΟΣ ΠΑΠΟΥΤΣΗΣ: Αλλάξτε τίτλο στο νομοσχέδιο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Διότι πρέπει να τονίσω εδώ ότι το κτήριο του αρχηγείου της Ελληνικής Αστυνομίας ήταν το σημερινό Υπουργείο Δικαιοσύνης. Τότε πανίσχυρος Υπουργός του ΠΑ.ΣΟ.Κ. -για να μην θίγουμε μνήμες, επαναλαμβάνω- ενώ είχε γίνει το κτήριο αυτό για την Αστυνομία το πήρε και είπε: «Εδώ είναι Υπουργείο Δικαιοσύνης». Αυτά γινόντουσαν επί ΠΑ.ΣΟ.Κ.. Πάμε να διορθώσουμε τα κακώς κείμενα, να γίνει αυτή τη στιγμή το αρχηγείο της Ελληνικής Αστυνομίας και να έχει τη στέγη της η Ελληνική Αστυνομία, όπως έπρεπε να την έχει, στην ίδια περιοχή, χωρίς να αλλάξουμε κάτι ουσιαστικό από τη χωροθέτηση. 
      Και μιλάνε για μητροπολιτικά πάρκα, μιλάνε για αντιρρήσεις επί θεμάτων που ήδη χωροθέτησαν. Είτε το θέλουν είτε όχι, προσπαθώντας αυτή τη στιγμή, ενδεχομένως, να χαϊδέψουν αυτιά από την πλευρά του ΠΑ.ΣΟ.Κ, θα το καταλάβουν: Χωροθέτησαν το συγκεκριμένο χώρο το 2001. Απλή εφαρμογή της εποχής εκείνης είναι αυτό το οποίο κάνουμε τώρα. Δεν πρόκειται, σε καμμία περίπτωση, για καμμία σημαντική αλλαγή. 
      Εκείνο το οποίο λέω είναι ότι εάν υπάρχει κάποιο κοινοβουλευτικό πραξικόπημα είναι η υποτίμηση της νοημοσύνης των ανθρώπων και ο φόβος του ΠΑ.ΣΟ.Κ. να αναλάβει τις ευθύνες του. Φάνηκε χθες. Εδώ δεν γνώριζαν τι είναι ΠΟ.ΚΕ.Α. και που θα γίνει το ΠΟ.ΚΕ.Α. και τι συμβαίνει με το κτήριο που χωροθετήθηκε επί Λαλιώτη. Εάν δεν διαβάζουν τα νομοσχέδια δεν είναι δικό μας θέμα. Είναι θέμα εκείνων οι οποίοι ούτε τα διαβάζουν ούτε έχουν ενιαίες θέσεις. Τα Πρακτικά όμως και το τονίζω -και λυπάμαι που καταχρώμαι του χρόνου- δείχνουν ότι την ώρα που ο κ. Πεταλωτής έλεγε ναι, ο κ. Παπαδημητρίου είχε αντιρρήσεις, όχι για να γίνει το συγκεκριμένο κτήριο, αλλά εάν γίνεται με διάταγμα ή με νόμο. Εξ ου και η άποψη της Επιστημονικής Υπηρεσίας της Βουλής. Τα Πρακτικά είναι εδώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, παρακαλώ το λόγο. 
      ΠΡΟΕΔΡΕΥΟΥΣΑ (Έλσα Παπαδημητρίου): Δε δικαιούστε το λόγο, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Μια φράση μόνο, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Παπουτσή, για ένα λεπτό. 
      ΧΡΗΣΤΟΣ ΠΑΠΟΥΤΣΗΣ: Μετά την παρέμβαση του κ. Παυλόπουλου εκλαμβάνω την τοποθέτηση του κυρίου Υπουργού ως ομολογία και μάλιστα, πρωτοφανή θα έλεγα ομολογία, σε  μια διαδικασία η οποία είναι άκρως δημοκρατική στο Κοινοβούλιο, πρωτοφανή ομολογία κοινοβουλευτικού πραξικοπήματος. Διότι τι μας είπε μόλις τώρα; Ότι συζητούμε για τη δημιουργία ενός νέου αρχηγείου της Αστυνομίας με ελικοδρόμιο υπό τον τίτλο ενός νομοσχεδίου που λέει Πολιτιστικό Κέντρο της Αστυνομίας. 
      Ως Βουλευτής αυτού του Κοινοβουλίου αισθάνομαι προσβεβλημένος. Και είμαι απόλυτα βέβαιος ότι όλοι οι συνάδελφοι και κυρίως οι συνάδελφοι της Νέας Δημοκρατίας αισθάνονται δύο φορές προσβεβλημένοι. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Να απαντήσω, κυρία Πρόεδρε, δεν γίνεται. 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ. Και να τελειώσει ο διάλογος παρακαλώ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Αισθάνομαι άβολα απέναντι στους συναδέλφους, διότι καταχρώμαι του χρόνου αλλά πρέπει να απαντήσω. 
      Ξαναλέω, το νομοσχέδιο ήταν από την αρχή αυτό που ήταν. Επαναλαμβάνω, μέσα στην επιτροπή ο κ. Πεταλωτής είπε ναι και ο κ. Παπαδημητρίου, έχοντας πλήρη γνώση του περιεχομένου  -όπως είχατε όλοι, γιατί καθένας ξέρει να διαβάζει, εκτός εάν υποτιμά την νοημοσύνη και των συναδέλφων ο κ. Παπουτσής- δεν έθετε καν θέμα για τη συγκεκριμένη διάταξη, ως προς την ουσία της, γιατί ήξερε ποιος τη χωροθέτησε τη συγκεκριμένη περιοχή έτσι. Έθεσε θέμα, εάν γίνεται με διάταγμα ή με νόμο. Όλοι γνώριζαν και γνωρίζουν. Και προσπαθεί το ΠΑ.ΣΟ.Κ. να βγάλει από πάνω του την ευθύνη της χωροθέτησης του 2001. Αυτό πάει να κάνει. Πάει να πει ότι δεν γνώριζε πώς έρχεται εδώ ένα θέμα το οποίο είναι εφαρμογή αυτών που ο κ. Λαλιώτης είχε αποφασίσει την εποχή εκείνη.  
      Το τονίζω και θα το λέω σε αυτήν την Αίθουσα πάντα. Ξέρετε γιατί προέκυψε η διάταξη αυτή στο διάταγμα Λαλιώτη. Το κτήριο του Υπουργείου Δικαιοσύνης, το ξαναλέω, κύριοι συνάδελφοι, είχε κτιστεί για να γίνει το αρχηγείο και το κτήριο της Ελληνικής Αστυνομίας. Υπουργός Δικαιοσύνης, τότε του ΠΑ.ΣΟ.Κ., είπε, «αυτό θα γίνει Υπουργείο Δικαιοσύνης» και εγκατεστάθη εκεί και έγινε το Υπουργείο Δικαιοσύνης. Κατόπιν τούτου παρέστη η ανάγκη της χωροθέτησης και έγινε το 2001. Αυτό εφαρμόζουμε τώρα. 
      Το νομοσχέδιο λέει πολιτιστικό κέντρο και άλλες διατάξεις. Είναι μέσα στο πλαίσιο του τότε Υπουργείου Δημόσιας Τάξης και αφορά την Ελληνική Αστυνομία και τη στέγαση της Ελληνικής Αστυνομίας. Αυτό κατά τη γνώμη του κ. Παπουτσή λέγεται κοινοβουλευτικό πραξικόπημα. Σας το είπα και πάλι: Εάν υπάρχει ένα πραξικόπημα είναι η προσπάθεια υποτίμησης της νοημοσύνης των συναδέλφων και η χαοτικές κινήσεις που το ΠΑ.ΣΟ.Κ. ακολουθεί, επειδή δεν έχει ούτε γραμμή ούτε ιστορική μνήμη για να καταλάβει ποιες ήταν οι επιλογές του. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Σαμπαζιώτης εισηγητής της Πλειοψηφίας έχει το λόγο. 
      ΔΗΜΗΤΡΙΟΣ ΣΑΜΠΑΖΙΩΤΗΣ: Ευχαριστώ, κύρια Πρόεδρε. 
      Κυρίες και κύριοι συνάδελφοι, στο υπό συζήτηση νομοσχέδιο που αφορά τη δημιουργία Πολιτιστικού Κέντρου της Ελληνικής Αστυνομίας, στο άρθρο 1 προβλέπεται η ίδρυση του Πολιτιστικού Κέντρου της Ελληνικής Αστυνομίας ως νομικού προσώπου ιδιωτικού δικαίου με έδρα στο υφιστάμενο κτήριο της πρώην Σχολής Χωροφυλακής επί της Λεωφόρου Μεσογείων 96 στην Αθήνα, ο οποίος είναι ιστορικός χώρος των Σωμάτων Ασφαλείας και παράλληλα, σύμβολο ιερό για πολλές γενιές αστυνομικών που εκπαιδεύτηκαν στις εγκαταστάσεις του. Παραρτήματα αυτού του κέντρου μπορεί να ιδρύονται σε άλλες πόλεις με απόφαση του Υπουργού Εσωτερικών. 
      Στο άρθρο 2 προβλέπεται το εν λόγω κέντρο να εποπτεύεται από τον Υπουργό Εσωτερικών οικονομικά, διαχειριστικά και ως προς την νομιμότητα των  πράξεων των οργάνων του. 
    Με τις διατάξεις του άρθρου 3 καθορίζεται ο σκοπός του κέντρου που είναι κυρίως η ανάδειξη και προβολή της ιστορίας και του έργου των αστυνομικών Σωμάτων, η συγκέντρωση, η διάσωση, η συντήρηση και έκθεση των κειμηλίων και του αρχειακού υλικού, ή άλλων αντικειμένων, που αναφέρονται στην ιστορική εξέλιξη του αστυνομικού θεσμού στην Ελλάδα. Επίσης, στο σκοπό του συγκαταλέγεται και η οργάνωση συνεδρίων και άλλων εκδηλώσεων, του εν ενεργεία και εν αποστρατεία προσωπικού της Ελληνικής Αστυνομίας, καθώς και των μελών των οικογενειών τους.
    Στο άρθρο 4, κυρίες και κύριοι συνάδελφοι, προβλέπονται, ως όργανα διοίκησης του Πολιτιστικού Κέντρου της Ελληνικής Αστυνομίας, το διοικητικό συμβούλιο, ο διευθυντής και ο αναπληρωτής διευθυντής.
     Με τις διατάξεις του άρθρου 5 καθορίζεται η σύνθεση, η οργάνωση και λειτουργία του διοικητικού συμβουλίου, το οποίο είναι πενταμελές και ορίζεται από τον Υπουργό Εσωτερικών. 
    Με το άρθρο 6 καθορίζονται οι αρμοδιότητες του διοικητικού συμβουλίου, το οποίο αποτελεί το ανώτατο όργανο διοίκησης του ΠΟ.ΚΕ.Α. και ειδικότερα το Δ.Σ. έχει την αποφασιστική αρμοδιότητα, εφ’ όλων των διοικητικών και λειτουργικών θεμάτων του Πολιτιστικού Κέντρου της Ελληνικής Αστυνομίας.
    Στο άρθρο 7 προβλέπεται ότι στο εν λόγω κέντρο προσλαμβάνεται, με απόφαση του Υπουργού Εσωτερικών, ο διευθυντής και  αναπληρωτής διευθυντής, με σύμβαση εργασίας ιδιωτικού δικαίου, ορισμένου χρόνου, διάρκειας μέχρι τριών ετών. Ο διευθυντής διευθύνει το κέντρο και επιβλέπει την εκτέλεση των αποφάσεων του διοικητικού συμβουλίου. 
    Με τις διατάξεις του άρθρου 8 προβλέπεται ότι για τη στελέχωση του Πολιτιστικού Κέντρου της Ελληνικής Αστυνομίας αποσπάται εν ενεργεία προσωπικό υπηρεσιών του Υπουργείου Εσωτερικών, καθώς και εξειδικευμένοι ερευνητές ή επιστήμονες, τεχνικοί και δημόσιοι υπάλληλοι από άλλα ιδρύματα, οργανισμούς ή φορείς του δημοσίου.
    Στο άρθρο 9, κυρίες και κύριοι συνάδελφοι,  προβλέπονται οι πόροι του κέντρου που προέρχονται από τακτική ετήσια επιχορήγηση από τον κρατικό προϋπολογισμό, επιχορηγήσεις από το Πρόγραμμα Δημοσίων Επενδύσεων των εμπλεκομένων σε θέματα ασφαλείας Υπουργείων, ειδικές προσφορές και χρηματοδοτήσεις από δημόσιους ή ιδιωτικούς δοσίες κ.λπ. πάσης φύσεως έσοδα από νόμιμες πηγές. 
    Με το άρθρο 10 ορίζεται ότι με τον εσωτερικό κανονισμό, ο οποίος καταρτίζεται από το διοικητικό συμβούλιο και εγκρίνεται με απόφαση των Υπουργών Εσωτερικών, Οικονομίας και Οικονομικών, ρυθμίζονται κυρίως ζητήματα που αφορούν την εσωτερική οργάνωση και λειτουργία του εν λόγω κέντρου.
    Με το άρθρο 11, το ακροτελεύτιο, ορίζεται ότι το ελληνικό δημόσιο μπορεί να συνάψει εκ νέου σύμβαση με τα ΕΛ.ΤΑ., διάρκειας μέχρι δύο ετών, για τη διακίνηση δικαιολογητικών έκδοσης διαβατηρίων και άλλων εγγράφων ασφαλείας. Και βεβαίως με το άρθρο 12 ορίζεται η έναρξη της ισχύος του νόμου από τη δημοσίευσή του στην Εφημερίδα της Κυβερνήσεως.
    Και πριν ολοκληρώσω την παρουσίαση των άρθρων, αγαπητοί συνάδελφοι, οφείλω να σας ενημερώσω ότι έχουν κατατεθεί και τέσσερις τροπολογίες, οι οποίες θα συζητηθούν στην εξέλιξη της συνεδρίασης της Ολομέλειας της Βουλής με ενδελέχεια και ότι στηρίζονται  απολύτως από την πλειοψηφία.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
    Το λόγο έχει ο εισηγητής της Αξιωματικής Αντιπολίτευσης κ. Ρήγας.
    ΠΑΝΑΓΙΩΤΗΣ ΡΗΓΑΣ: Ευχαριστώ, κυρία  Πρόεδρε.
    Κυρία Πρόεδρε, μέχρι σήμερα έχω υπάρξει ιδιαίτερα προσεκτικός στους χαρακτηρισμούς, όσον αφορά τη συμπεριφορά συναδέλφων και Υπουργών εδώ στο Κοινοβούλιο. Σήμερα, όμως, με πλήρη ευθύνη των όσων λέγω, θέλω να πω ότι ο κύριος Υπουργός εξαπάτησε το Κοινοβούλιο. Θα επαναλάβω τον όρο, εξαπάτησε το Κοινοβούλιο και προσπάθησε με ένα ψευδεπίγραφο νομοσχέδιο, το οποίο τιτλοφορείται Πολιτιστικό Κέντρο Αστυνομίας, να τσιμεντοποιήσει το πάρκο στου Γουδή.
      Κύριε Υπουργέ, αλλάξτε τίτλο. Βάλτε τον τίτλο «Στα μουλωχτά τσιμεντοποίηση Πάρκου Γουδή με ανέγερση φαραωνικού κτηρίου που θα είναι διοικητήριο της Αστυνομίας». Αυτός είναι ο σωστός τίτλος! Αυτός είναι ο σωστός τίτλος!
      Από πουθενά στα Πρακτικά δεν προκύπτει ούτε μία λέξη –ούτε από τον Υπουργό ούτε από τους αγορητές και εισηγητές ούτε από τους υπολοίπους συναδέλφους που πήραν το λόγο- για το κτήριο διοικητήριο της Αστυνομίας. Δεν θέλετε καν να το πάρει είδηση κανένας και να αναφερθεί στο συγκεκριμένο κτήριο. 
      Προσπαθήσατε, χωρίς να γίνει η παραμικρή αναφορά, να το περάσετε μέσα σε ένα νομοσχέδιο, για το οποίο κανένας δεν μπορούσε να έχει αντίρρηση. Και προφανώς κανένας μας δεν θα είχε αντίρρηση. 
      Επίσης, προσπαθήσατε και χθες και σήμερα να διαστρεβλώσετε και να παραποιήσετε τις απόψεις συναδέλφων. Φτάσατε δε μέχρι του σημείου να συκοφαντήσετε το συνάδελφο μας καθηγητή κ. Παπαδημητρίου και να του χρεώσετε άγνοια περί το Συνταγματικό Δίκαιο, λέγοντας ότι αγνοούσε τη δυνατότητα να τροποποιήσουμε με νόμο το προεδρικό διάταγμα. Ο κ. Παπαδημητρίου σας το αποκάλεσε αυτό πρακτική ανάγκης! Δεν αγνοεί ο κ. Παπαδημητρίου τη δυνατότητα να τροποποιήσεις το προεδρικό διάταγμα με νόμο. Σας είπε όμως ότι αυτό γίνεται σε εξαιρετικές περιπτώσεις και είναι μια πρακτική ανάγκης, την οποία θα έπρεπε να αποφύγετε. 
      Σας είπαμε και τον κίνδυνο που υπάρχει. Δημιουργώντας αυτή τη στιγμή μία ανασφάλεια και δίνοντας τη δυνατότητα, χωρίς την προηγούμενη επεξεργασία από το Συμβούλιο της Επικρατείας, σε οποιονδήποτε με αίτηση ακυρώσεως να προσβάλει και να ακυρώσει την οποιαδήποτε οικοδομική άδεια, θέτετε σε κίνδυνο και τη δημιουργία του πολιτιστικού κέντρου. 
      Κάνετε κάτι πολύ απλό και εκ των προτέρων προβλέψιμο. Με αυτό που κάνετε ακυρώνετε ουσιαστικά και το Πολιτιστικό Κέντρο της Αστυνομίας, για το οποίο κόπτεστε, γιατί είναι παραπάνω από βέβαιο ότι με αυτές οι παρεμβάσεις του  είκοσι επτά μέτρων κτηρίου με είκοσι οκτώ χιλιάδες τετραγωνικά μέτρα επιφάνεια, δεν πρόκειται σε καμμία περίπτωση να αντέξει μια τέτοια οικοδομική άδεια στην αίτηση ακυρώσεως του Συμβουλίου της Επικρατείας. Αυτό είναι παραπάνω από βέβαιο.  Συμπαρασύρει, λοιπόν, αυτό που κάνετε σήμερα και τη δημιουργία του Πολιτιστικού Κέντρου της Αστυνομίας. 
      Επίσης, χθες κάνατε και κάτι άλλο που είναι προσφιλής τακτική σας. Έξι φορές –τις μέτρησα- σε ένα όμοιο ακροατήριο –που προφανώς δεν απευθύνεστε σε εμάς, γιατί εμείς τα ακούσαμε έξι φορές, απευθύνεστε σε κάποιους άλλους που ίσως δεν τα άκουσαν την πρώτη, τη δεύτερη, την τρίτη φορά- λέτε τα ίδια πράγματα! Λέτε τα ίδια πράγματα, συγκρίνετε ανόμοιες καταστάσεις. Αποδίδετε στο ΠΑ.ΣΟ.Κ. την ευθύνη γιατί το 2001 χωροθέτησε το συγκεκριμένο κτήριο. 
      Σας επαναλαμβάνουμε και σας λέμε τα εξής: Το 2001 χωροθετήθηκε το συγκεκριμένο κτήριο της Αστυνομίας, η χωροθέτηση όμως του οποίου έμεινε ανενεργή μέχρι σήμερα –είναι ανενεργό το συγκεκριμένο προεδρικό διάταγμα μέχρι σήμερα!- γιατί μεσολάβησε πολύ σημαντική εξέλιξη γεγονότων που έχουν να κάνουν, πρώτον, με το Μπάντμινγκτον, το οποίο προφανώς είχε προβλεφθεί, αλλά η πρόβλεψη ήταν να αφαιρεθεί στη συνέχεια και δεν αφαιρέθηκε, παραμένει εκεί. Άρα, υπάρχει ήδη μια επιβάρυνση. 
      Έγιναν επίσης τραγικά γεγονότα με τις πυρκαγιές. Υπήρξε μια αλλαγή του τοπίου. Υπήρξε μια σοβαρή επιβάρυνση του περιαστικού δάσους της Αττικής. Υπήρξε η καταστροφή της Πάρνηθας, της Πεντέλης, του Υμηττού. Υπήρξαν γεγονότα, τα οποία δεν μπορεί να μην τα λαμβάνουμε υπ’ όψιν. Κι εσείς επαναλαμβάνετε τα ίδια για τον Υπουργό Δικαιοσύνης, του οποίου δεν θέλετε να πείτε το όνομα, για τον κ. Λαλιώτη, ο οποίος το χωροθέτησε. 
      Σας λέμε το εξής: Μιλάμε για το σήμερα! Προσπαθείτε με αδόκιμες κοινοβουλευτικές μεθόδους και μεθοδεύσεις να περάσετε από την πίσω πόρτα στα μουλωχτά ένα κτήριο, το οποίο τσιμεντοποιεί το Μητροπολιτικό Πάρκο στου Γουδή! Δεν το δεχόμαστε! 
      Σας είπε χθες ο Κοινοβουλευτικός μας Εκπρόσωπος –και επιμένουμε- τα εξής: Προχωρήστε στη ρύθμιση θεσμοθέτησης-καθιέρωσης Μητροπολιτικού Πάρκου στου Γουδή και μετά συζητάμε όλα τα άλλα. Δεν είμαστε αντίθετοι με το Πολιτιστικό Κέντρο της Αστυνομίας. 
      Είπατε δε και το επιχείρημα ότι υπάρχει φαρδιά πλατιά η υπογραφή του κυρίου Υπουργού ΠΕ.ΧΩ.Δ.Ε.. Υπάρχει φαρδιά πλατιά η υπογραφή του κυρίου Υπουργού ΠΕ.ΧΩ.Δ.Ε., γιατί κρύβεται και χάνεται κάτω από τις δικές σας υπογραφές. Γιατί αν υπήρχε προεδρικό διάταγμα, θα έπρεπε την πρωτοβουλία να την πάρει ο ίδιος ο Υπουργός ΠΕ.ΧΩ.Δ.Ε., ο οποίος όμως είναι εκτεθειμένος απέναντι στους πολίτες της Αθήνας γιατί έχει πει ότι δεν θα δοθούν οικοδομικές άδειες. 
     Αυτή τη στιγμή υπάρχει αναστολή οικοδομικών εργασιών στο πάρκο Γουδή. Γι’ αυτό ο κ. Σουφλιάς δεν πήρε την πρωτοβουλία με προεδρικό διάταγμα να τροποποιήσει το προεδρικό διάταγμα του 2001. Ήταν στημένο, μεθοδευμένο, γιατί δεν ήθελε να αναλάβει την ευθύνη. Εγώ πιστεύω ότι αν ερωτηθεί ευθέως ο κ. Σουφλιάς εάν συμφωνεί με αυτή τη διαδικασία και μεθόδευση, θα βρεθεί σε πάρα πολύ δύσκολη θέση. 
     Κύριε Παυλόπουλε, έχουμε πλέον συνηθίσει από την πρακτική σας και δυστυχώς, δεν είναι καθόλου καλή και κυρίως δεν είναι κοινοβουλευτική αυτή η πρακτική. 
     Αφού κλείσαμε με το θέμα αυτό, σας λέμε το εξής. Σταματήστε να βγάζετε λόγους που ξεχειλίζουν από λυρισμό και πάθος για την Ελληνική Αστυνομία. Κανένας δεν προσέβαλε και δεν μέμφθηκε την Ελληνική Αστυνομία εδώ. Δεν έχουμε καμμία τέτοια πρόθεση, ούτε το νομοσχέδιο αναφέρεται στη λειτουργία της Ελληνικής Αστυνομίας. Δεν χρειάζεται η Ελληνική Αστυνομία αυτόκλητους υποστηρικτές. Χρειάζονται μέτρα στήριξης οι άνθρωποι που δουλεύουν στην Ελληνική Αστυνομία, χρειάζεται μέτρα στήριξης το Σώμα. 
     Εμείς, όμως, τώρα μιλάμε για κάτι εντελώς διαφορετικό, το οποίο πραγματικά έρχεται δευτερεύον, μετά από αυτή τη μείζονα προσπάθεια που κάνετε να τσιμεντοποιήσετε το Μητροπολιτικό Πάρκο στου Γουδή. 
     Η διαφωνία μας, όμως, επί των άρθρων αναφέρεται και σε δύο άλλα συγκεκριμένα ζητήματα που ρυθμίζει αυτό το νομοσχέδιο. 
     Πρώτον, τα προσόντα του προσωπικού διεύθυνσης του πολιτιστικού κέντρου. Σας είπαμε και χθες ότι δεν δικαιολογείται, τα προσόντα ενός διευθυντή και ενός αναπληρωτή διευθυντή ενός πολιτιστικού κέντρου να είναι η γνώση του και η εμπειρία του στα θέματα διεθνούς και εθνικής ασφάλειας, η εμπειρία του στην αντιεγκληματική πολιτική. Τι πάτε να φτιάξετε; Πάτε να φτιάξετε ένα κέντρο στρατηγικών μελετών; Πάτε να φτιάξετε ένα κέντρο κατά της εγκληματικότητας; Πείτε το μας. Δεν είναι δυνατόν σε ένα πολιτιστικό κέντρο, τα μοναδικά προσόντα του διευθυντή και του αναπληρωτή διευθυντή να είναι αυτά. Υπάρχει, λοιπόν, ένα μείζον ζήτημα ότι θα πρέπει να επαναπροσδιορίσετε τη φυσιογνωμία, το χαρακτήρα και του ίδιου του κέντρου, αλλά κυρίως τα προσόντα της διεύθυνσης. 
     Και ένα δεύτερο ζήτημα αφορά τις αποσπάσεις προσωπικού. Σε όλο το δημόσιο τομέα, με βάση και το δημοσιοϋπαλληλικό κώδικα, χρειάζεται η σύμφωνη γνώμη του υπηρεσιακού συμβουλίου, της υπηρεσίας από την οποία αποσπάται ο υπάλληλος. Εδώ γίνεται μια εξαίρεση. Γιατί γίνεται αυτή η εξαίρεση; Το λέει και η Επιστημονική Επιτροπή. Γιατί υπάρχει αυτή η εξαίρεση, να μη χρειάζεται η σύμφωνη γνώμη του υπηρεσιακού συμβουλίου, της υπηρεσίας από την οποία αποσπάται ο υπάλληλος; Και κυρίως, γιατί να μη χρειάζεται η σύμφωνη γνώμη μιας υπηρεσίας, η οποία μπορεί να είναι από τον ευρύτερο δημόσιο τομέα;
     Και έρχομαι αίφνης εγώ στη Νομαρχιακή Αυτοδιοίκηση Κυκλάδων, η οποία αυτή τη στιγμή δεν έχει υπαλλήλους, όπως και πολλές άλλες Νομαρχιακές Αυτοδιοικήσεις. Από πού και ως πού μπορείτε εσείς, για να στελεχώσετε το πολιτιστικό κέντρο, χωρίς τη σύμφωνη γνώμη του υπηρεσιακού συμβουλίου ενός νομικού προσώπου να αποσπάτε υπαλλήλους και να το αποψιλώνετε από υπαλλήλους; Και ποιος ο λόγος, η παράταση της απόσπασης να είναι διετής, κατ’ εξαίρεση πάλι του δημοσιοϋπαλληλικού κώδικα; Ποιοι λόγοι συντρέχουν σε όλα αυτά; 
     Απαντήστε σ’ αυτά τα συγκεκριμένα, για να μπορέσουμε και εμείς να καταλάβουμε επιτέλους, εκτός από τον κύριο σκοπό σας που είναι να φτιάξετε το διοικητήριο της Αστυνομίας, τι άλλο θέλετε να κάνετε μ' αυτό το πολιτιστικό κέντρο. 
     Εμείς, λοιπόν, δεν έχουμε καμμία αμφιβολία για τις προθέσεις σας. Καταγγείλαμε τη μεθόδευσή σας και όταν έρθει η ώρα να ψηφίσουμε και στα άρθρα, θα τοποθετηθούμε αναλόγως, λέγοντας εξ αρχής ότι δεν υπάρχει τίποτα που να μας βρίσκει σύμφωνους σ’ αυτό το ψευδεπίγραφο νομοσχέδιο. 
     Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
     Ο κ. Σκοπελίτης από το Κομμουνιστικό Κόμμα Ελλάδας έχει το λόγο. 
     ΣΤΑΥΡΟΣ ΣΚΟΠΕΛΙΤΗΣ: Θα είμαι σύντομος, κυρία Πρόεδρε, γιατί δεν έχω να προσθέσω πολλά, σε σχέση με αυτά που είπα χθες. 
     Απλά θα ήθελα να τονίσω ότι με το άρθρο 1 που αναφέρεται στην ίδρυση του ΠΟ.ΚΕ.Α. διαφωνούμε, αφού όχι μόνο δεν πρέπει να είναι στις προτεραιότητες των προβλημάτων που πρέπει να αντιμετωπίσουμε και να λύσουμε, αλλά και γιατί έχουμε βασικές διαφωνίες με τη σύσταση αυτού του Πολιτιστικού Κέντρου της Αστυνομίας. 
      Όπως τονίσαμε και σε σχέση με το άρθρο 3, που αναφέρεται στους σκοπούς της δημιουργίας του κέντρου αυτού, στόχος, κατά τη δική μας άποψη, είναι ο εξαγνισμός αυτών των δύο Σωμάτων, εξαγνισμός από τα ανομήματα του χθες που τα φόρτωσαν στις πλάτες της Αστυνομίας και της τότε Χωροφυλακής όλες οι κυβερνήσεις, από την ίδρυση των δύο Σωμάτων. Ανομήματα που δεν έχουν να κάνουν μόνο με το χθες, αλλά και με το σήμερα, αφού σε τίποτε δεν άλλαξε η αποστολή του Σώματος της Αστυνομίας, που εξακολουθεί να είναι το χτύπημα του λαϊκού κινήματος.
      Σε σχέση με την παράγραφο 4 του πρώτου άρθρου, τονίσαμε και χθες ότι πρέπει να παρθούν υπ’ όψιν οι διαφωνίες των κατοίκων της περιοχής, αλλά και των επιστημονικών φορέων για την εγκατάσταση του πολιτιστικού αυτού κέντρου στις πρώην Σχολές Χωροφυλακής. Τα προβλήματα, όπως τονίζουν και έχουν απόλυτο δίκιο, που θα δημιουργηθούν είναι πάρα πολλά και είναι και περιβαλλοντικά και χωροταξικά. Κυριολεκτικά θα καταστρέψουν έναν ακόμα πνεύμονα πρασίνου στην Αθήνα. Όπως φαίνεται είμαστε σε έναν ανταγωνισμό με τις φωτιές, ποιος θα κάνει τη μεγαλύτερη περιβαλλοντική καταστροφή. Οι πολιτικές μας ή οι φωτιές; 
      Θα μου πείτε βέβαια, κύριε Υπουργέ, ότι αυτό γίνεται εδώ και χρόνια και σίγουρα είναι σωστό αυτό. Αυτό, όμως, δεν σημαίνει ότι πρέπει αυτή η πολιτική να συνεχιστεί και να έχουμε παραπέρα καταστροφή του  πρασίνου, ιδιαίτερα εδώ στην Αττική. 
      Τέλος, βέβαια, υπάρχει και η γνωστή διαφωνία μας –δεν έχω να πω και πολλά πράγματα σ' αυτό- για τον τρόπο κατασκευής του κέντρου, δηλαδή, μέσα από τις Σ.Δ.Ι.Τ.. Θέλαμε να ξέραμε τι ανταλλάγματα θα δοθούν σ’ αυτήν την κατεύθυνση; 
      Σε σχέση με το άρθρο 3, που αναφέρεται στους σκοπούς του κέντρου αυτού, είπαμε αρκετά χθες και επισημάναμε ότι εδώ ακριβώς είναι η δική μας διαφωνία, σχετικά με τη δημιουργία του Πολιτιστικού Κέντρου της Αστυνομίας και διατυπώσαμε τους φόβους μας ότι μπορεί να δημιουργηθεί ένα νέου τύπου κέντρο εθνικής ηθικής διαπαιδαγώγησης. Και τα κενά που υπάρχουν στους στόχους και τους σκοπούς του ΠΟ.ΚΕ.Α., η ίδια η οργάνωση και η στελέχωση του ΠΟ.ΚΕ.Α. ενισχύει αυτούς τους φόβους μας. Αναφερθήκαμε εχθές δεν είναι ανάγκη να σταθώ και σήμερα.
      Επίσης, τονίσαμε, κύριε Υπουργέ, ότι ορισμένοι από τους στόχους που καθορίζονται για το πολιτιστικό κέντρο, η συγκέντρωση του υλικού, οπλισμού, στολών, σημαιών κ.λπ., θα μπορούσε να γίνει από μία υπηρεσία της Αστυνομίας και έτσι έπρεπε να γίνει. Δεν χρειάζεται να δημιουργήσουμε ένα πολυδάπανο Πολιτιστικό Κέντρο και στην κατασκευή του και στη λειτουργία του και να απασχολήσουμε ένα σωρό ανθρώπους σε αυτήν την κατεύθυνση. Θα μπορούσε η ίδια η Αστυνομία, με τη βοήθεια που θα έπαιρνε και επιβαλλόταν να έχει από την πολιτεία, να προχωρήσει στη λειτουργία ενός κέντρου διάσωσης και συντήρησης αυτού του υλικού. 
      Επίσης, επισημάναμε ότι ορισμένα πράγματα που θα γίνονται μέσα σ' αυτό το κέντρο, όπως η αναπαράσταση μαχών κ.λπ., πάντα σε σχέση με τις αδυναμίες στελέχωσης και λειτουργίας του, μπορεί να μας οδηγήσουν στο ακριβώς αντίθετο επιδιωκόμενο αποτέλεσμα, όπως αναφέρεται στην εισηγητική έκθεση. Δηλαδή, να ξύσουν πληγές και όχι να επουλώσουν. 
      Όσον αφορά τα άρθρα που αναφέρονται στη διοίκηση του κέντρου, στη στελέχωσή του κ.λπ., εκείνο που κάνουν είναι να ενισχύουν τη δική μας άποψη ότι δεν σκοπεύετε να κάνετε ούτε κατά το ελάχιστο αντικειμενική παρουσίαση της ιστορίας. Ποιος θα την κάνει; Ο απόστρατος αξιωματικός της Χωροφυλακής θα κάνει αντικειμενική παρουσίαση της δράσης και της ιστορίας της Αστυνομίας; Καλά είναι τα λόγια, λοιπόν, να λέγονται, αλλά θα πρέπει να συνοδεύονται και από  πράξεις, που να σφραγίζουν αυτά τα λόγια, κύριε Υπουργέ. Και δεν σφραγίζονται με τους διορισμούς που κάνετε και τις επιλογές που κάνετε. Και αν δεν σφραγίζονται, τότε τα λόγια καταντάνε έπεα πτερόεντα, λόγια του αέρα που δεν πατάνε στα πόδια τους.
      Τώρα σε σχέση με το άρθρο 11, αυτό που ήταν τροπολογία και ενσωματώθηκε με τον αριθμό 11, θα δώσουμε θετική ψήφο. Και ήθελα να τονίσω εδώ με την ευκαιρία, κύριε Υπουργέ, ότι είμαστε αντίθετοι, κάθετα αντίθετοι αυτά τα επίσημα έγγραφα που αφορούν προσωπικά δεδομένα να διακινούνται μέσω ιδιωτικών εταιρειών. Είναι απαράδεκτο αυτό το πράγμα. Λοιπόν, συμφωνούμε και διαφωνούμε στο να ανατεθεί μια τέτοια δουλειά στις ιδιωτικές επιχειρήσεις. Εμείς καταψηφίζουμε εκτός από αυτό το άρθρο το σύνολο των υπόλοιπων άρθρων. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Το λόγο έχει ο κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
      Είναι εντυπωσιακό και μένει κανείς κατάπληκτος να ακούει έναν Υπουργό, ο οποίος προσπαθεί να επιχειρηματολογήσει σε ένα συγκεκριμένο νομοσχέδιο που φέρνει και λέει «δεν φταίω εγώ, φταίει το ΠΑ.ΣΟ.Κ.». Είναι επιχείρημα αυτό; Μπορεί δηλαδή, να λέει ότι «το ΠΑ.ΣΟ.Κ. χωροθέτησε, άρα στη βάση της χωροθέτησης που έκανε το ΠΑ.ΣΟ.Κ. έρχομαι εγώ και κλιμακώνω και επαυξάνω», αντί να απαντήσει επί της ουσίας αν είναι σωστό ή όχι να γίνει αυτή η αυθαίρετη, παράνομη, αντισυνταγματική δόμηση σ’ αυτό το συγκεκριμένο χώρο, που καταστρέφει ένα πάρκο, το οποίο πρέπει να διαμορφωθεί ως πάρκο του χώρου Γουδή-Ιλισός; 
      Αυτή η επιχειρηματολογία, κύριε Παυλόπουλε, είναι κατάντημα και το ακούω συχνά σ’ αυτή τη Βουλή: «Έκανε το ΠΑ.ΣΟ.Κ., άρα, αφού έκανε το ΠΑ.ΣΟ.Κ., εξιλεωνόμαστε. Άρα, μπορούμε να προχωρήσουμε και ένα βήμα ακόμα παραπέρα εμείς απ’ ό,τι έκανε το ΠΑ.ΣΟ.Κ.». Δεν κατάλαβα. Εσείς ήρθατε ως Κυβέρνηση για να συνεχίσετε τα πεπραγμένα, τα πιο αρνητικά πεπραγμένα του ΠΑ.ΣΟ.Κ. και να τα χειροτερέψετε ακόμα περισσότερο; Αυτή είναι η φιλοδοξία και ο ρόλος σας; Εδώ κάνατε αυθαιρεσίες, εδώ κάνετε ένα περιβαλλοντικό έγκλημα. Μας είπατε τώρα, άκουσα εμβρόντητος τον κύριο Υπουργό να λέει ότι αυτό που αναφέρεται στο άρθρο 2, οι όροι και οι περιορισμοί δόμησης των χώρων για την ανέγερση κτηρίων διοίκησης εννοεί –άκουσον, άκουσον- ότι αυτό το πράγμα αφορά το αρχηγείο της Αστυνομίας, την Αστυνομική Διοίκηση. 
      Μα, κύριε Υπουργέ, κύριε Υφυπουργέ, φεύγει ο κύριος Υπουργός, δεν θέλει να ακούσει τις παρατηρήσεις.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Εδώ είναι, σας ακούει. Είναι από πάνω. 
      ΠΑΝΑΓΙΩΤΗΣ ΛΑΦΑΖΑΝΗΣ: Αυτά δεν έπρεπε να δηλώνονται εδώ με σαφήνεια τι πάτε να κάνετε; Κτήρια διοίκησης; Όταν λέτε σε ένα νομοσχέδιο που λέει «Πολιτιστικό Κέντρο Ελληνικής Αστυνομίας» και δεν αναφέρει τίποτε άλλο παρά μόνο για το Πολιτιστικό Κέντρο, πρέπει να πάει το μυαλό ενός και να σκεφθεί ότι, όταν λέτε διοίκησης, ποιάς διοίκησης; Διοίκησης του τάδε, διοίκησης του αλλουνού; Και να έρχεστε εδώ να μας πείτε ότι είναι η διοίκηση της Αστυνομίας πλέον; Και νομίζετε ότι πείθετε κανέναν με τέτοια αόριστη φράση, με το «διοίκησης», να αρχίσει να εννοεί κανείς και να ερμηνεύει τι λέει ο νομοθέτης, ποια διοίκηση και τι σημαίνει αυτό; Άρα, με το όρο «διοίκηση» εσείς μπορείτε να πάτε οποιονδήποτε, οτιδήποτε εκεί πέρα και να το εγκαταστήσετε. 
      Αλλά εξιλεώνεστε όταν λέτε ότι εκεί θα πάει η διοίκηση της Αστυνομίας, τα δύο αυτά κτήρια των είκοσι οκτώ χιλιάδων τετραγωνικών μέτρων και των δεκαπέντε χιλιάδων τετραγωνικών μέτρων ότι θα πάει η διοίκηση της Αστυνομίας; Αν γίνει έτσι και εφ’ όσον γίνει, πάντως ο νόμος δεν το λέει αυτό, το ερμηνεύετε εσείς και κανείς άλλος δεν το γνωρίζει και δεν ξέρουμε τι θα γίνει στην πράξη. Αλλά εν πάση περιπτώσει, εξιλεώνεστε με αυτό; Εξιλεώνεται η αυθαιρεσία; Εξιλεώνεται η αντισυνταγματικότητα; Εξιλεώνεται η καταστροφή του πάρκου; Μα, είναι πράγματα αυτά; 
      Και δεν αντιλαμβάνεστε ότι υπάρχουν καταστάσεις οι οποίες παραμένουν; Έτσι έγινε αβίωτη η Αθήνα και το λεκανοπέδιο, με τέτοιου είδους ενέργειες, με τέτοιου είδους αυθαίρετες πράξεις, με τέτοιου είδους αντιλήψεις και νοοτροπίες, διότι έχουμε ένα πάρκο και θα έλεγε κανείς να το διατηρήσουμε, να το αναβαθμίσουμε, να το προστατεύσουμε, να το περιφρουρήσουμε, να το θωρακίσουμε. Αυτά έπρεπε να συζητάμε σήμερα, όχι να το τσιμεντοποιήσετε και να το οδηγείτε σε ακρότατα όρια τα οποία υπερβαίνουν κάθε έννοια νομιμότητας και να μας λέτε τώρα εδώ ότι υπάρχουν παραπήγματα αυθαίρετα εκεί φτιαγμένα από το 1999.
      Να τα γκρεμίσετε τα αυθαίρετα παραπήγματα. Εάν δεν μπορείτε να γκρεμίσετε αυθαίρετα παραπήγματα τα οποία έχουν χρησιμοποιηθεί ως προσωρινές κατασκευές για να στεγάζονται διάφορες υπηρεσίες του Υπουργείου σας ή του Υπουργείου Δημοσίας Τάξης, θα πάτε να γκρεμίσετε αυθαίρετες βίλες, αυθαίρετες καταστάσεις που διαμορφώνονται στα καμένα δάση; Δηλαδή, την αυθαιρεσία έρχεστε να την συμψηφίσετε; «Τι να κάνουμε; Εμείς θα διώξουμε αυτά τα αυθαίρετα εκεί πέρα. Πόσα είναι αυτά; Χίλια πεντακόσια; Τα συμψηφίζουμε όμως με τα οκτώ χιλιάδες τετραγωνικά μέτρα παραπάνω που παίρνουμε και ισοφαρίζουμε».
      Εμείς, δεν λέμε να βγάλετε τα είκοσι οκτώ χιλιάδες και να πάτε στα είκοσι χιλιάδες. Όχι. Δεν χρειάζεται δόμηση. Δεν χρειάζεται καμμία δόμηση, καμία χωροθέτηση. Είναι πράγματα που δεν πρέπει να γίνουν. Είναι εγκληματικά. 
      Εμείς δεν σας λέμε γιατί το φέρατε με νόμο. Προφανώς το φέρατε με νόμο για να παρακάμψετε ελέγχους από την Τοπική Αυτοδιοίκηση, από τη Νομαρχιακή Αυτοδιοίκηση και από το Συμβούλιο της Επικρατείας. Δεν σας λέμε όμως να το βγάλετε από τον νόμο και να φέρετε ένα προεδρικό διάταγμα και είμαστε εντάξει. Όχι, να μην προχωρήσετε καθόλου σε αυτές τις λογικές της τσιμεντοποίησης.
      Επίσης σας εξηγήσαμε  για το Πολιτιστικό Κέντρο, ποια είναι η άποψη και η θέση μας. Να συζητήσουμε για το Πολιτιστικό Κέντρο, να δούμε το περιεχόμενό του, να δούμε την κατεύθυνση, τον προσανατολισμό του, να δούμε πολλά πράγματα. Δεν πρέπει όμως να γίνει εκεί. 
      Και σας λέω: Η πρώτη ανάγκη αυτή τη στιγμή που έχετε, όταν μάλιστα λέτε ότι έχουμε και δημοσιονομική στενότητα και ότι δεν υπάρχουν χρήματα, είναι ένα Πολιτιστικό Κέντρο της αστυνομίας; Αυτό είναι η πρώτη ανάγκη; Αυτή είναι η πρώτη προτεραιότητα; Και λέτε εδώ αυθαιρέτως το Γενικό Λογιστήριο και εσείς ότι θα είναι 24.000.000 ευρώ. Δεν ξέρω πού βρήκατε αυτό το νούμερο. Από πού προκύπτει αυτό το 24.000.000 ευρώ; Αυτή είναι η πρώτη προτεραιότητα, όταν έχουμε εκρηκτικά προβλήματα σε τομείς υγείας και παιδείας; Γιατί θέτετε αυτή την προτεραιότητα;
      Για να αποφύγετε, λέτε, τη δαπάνη το κάνετε με Σ.Δ.Ι.Τ., συμπράξεις δημοσίου και ιδιωτικού τομέα. Εγώ διαφωνώ, εάν υπάρχει σκεπτικό από την πλευρά του ΠΑ.ΣΟ.Κ., ότι επειδή οι Σ.Δ.Ι.Τ. δεν προχωρούν, εάν γίνει με Σ.Δ.Ι.Τ. μπορεί και να μη γίνει το πολιτιστικό κέντρο. Το άκουσα αυτό. Δείτε την επιχειρηματολογία του ειδικού εισηγητή σας στην επιτροπή, ότι οι Σ.Δ.Ι.Τ. δεν προχωράνε. Εάν έχετε μεταβάλει τη θέση σας, εγώ ευχαρίστως το δέχομαι από την πλευρά της Αξιωματικής Αντιπολίτευσης. Λέω όμως τη δική μας θέση. Εάν το κάνετε με Σ.Δ.Ι.Τ. θα εμπορευματοποιήσετε το χώρο. Θα πάτε και σε άλλου είδους χρήσεις και δράσεις οι οποίες θα είναι διαλυτικές και αποσυνθετικές του χώρου.
      Να μη μιλήσω για τους δρόμους ήπιας κυκλοφορίας. Έχουμε τρελαθεί με αυτούς  τους δρόμους ήπιας κυκλοφορίας και στο τέλος πήζουν από αυτοκίνητα. Δεν μας λέτε τι γκαράζ θα είναι, τι είδους εκμετάλλευση θα έχει, τι χρειάζεται το ελικοδρόμιο. Και ξέρετε ότι το ελικοδρόμιο δεν είναι μόνο χώρος προσγείωσης του ελικοπτέρου. Για να έχεις χώρο προσγείωσης του ελικοπτέρου, ο περιβάλλων χώρος πρέπει να είναι πολύ μεγάλος. Και ξέρετε ότι με τον τρόπο που δομείται καταστρέφει έναν περίγυρο αρκετά ευρύ.
      Σας είπαμε και τα προσόντα της διεύθυνσης. Το έχω επαναλάβει. Είναι προσόντα αντιτρομοκρατικής υπηρεσίας αυτά που λέτε για τα όργανα διοίκησης και όχι προσόντα διεύθυνσης πολιτιστικού κέντρου.
      Μας λέτε, ότι θα αποσπάτε χωρίς γνώμη των υπηρεσιακών συμβουλίων από τα Υπουργεία για να τους φέρνετε σε αυτό το κέντρο. Γιατί χωρίς γνώμη των υπηρεσιακών συμβουλίων; Τι είναι αυτοί; Ειδική ελίτ υπαλλήλων, για τους οποίους δεν χρειάζεται γνώμη; Και δεν μας λέτε και πόσοι θα είναι αυτοί.
      Τέλος, κλείνω κυρία Πρόεδρε, με την τροπολογία η οποία ενσωματώθηκε πλέον στο νομοσχέδιο και η οποία δίνει τη δυνατότητα να γίνει σύμβαση της Αστυνομίας και να αναθέσει στα ΕΛ.ΤΑ. την αλληλογραφία για διαβατήρια κ.λπ. για δύο χρόνια. 
    Και βλέπω και μια τροποποίηση την οποία έχετε κάνει, η οποία μιλάει γενικώς ότι ανατίθεται σε επιχειρήσεις παροχής υπηρεσιών ταχυδρομείου -όχι στα ΕΛ.ΤΑ.- με σύμβαση που συνάπτεται μεταξύ του Υπουργείου Εσωτερικών και των εν λόγω επιχειρήσεων.
    ΚΥΡΙΑΚΟΣ ΒΕΛΟΠΟΥΛΟΣ: Με οποιονδήποτε;
    ΠΑΝΑΓΙΩΤΗΣ ΛΑΦΑΖΑΝΗΣ: Ναι, βεβαίως με οποιονδήποτε.
    Και τώρα γιατί φέρατε στην τροπολογία μια νέα τροπολογία η οποία μπερδεύει τα πράγματα; Εδώ δεν μιλάει για τα ΕΛ.ΤΑ.. Εδώ δίνει γενική εξουσιοδότηση ότι μπορεί να συνάπτονται συμβάσεις με οποιαδήποτε εταιρεία ταχυδρομικού έργου με το Υπουργείο Εσωτερικών. Άρα το δύναται, αν γίνει, είναι προσωρινό για δυο χρόνια ενώ η γενική σας κατεύθυνση είναι να τα περάσετε αυτά σε ιδιωτικές εταιρείες στο όνομα της απελευθέρωσης της ταχυδρομικής αγοράς.
    Εγώ σας καλώ να δεσμευθείτε εδώ με θέση και με άποψη και με διάταξη νόμου, ότι τέτοιου είδους έγγραφα που έχουν απόρρητα προσωπικά στοιχεία και που είναι δημοσίου ενδιαφέροντος και συμφέροντος, δεν είναι δυνατόν να εκχωρούνται σε ιδιωτικές επιχειρήσεις. Η μόνη υπηρεσία η οποία μπορεί να διακινεί τέτοιου είδους έντυπα είναι τα Ελληνικά Ταχυδρομεία που και αυτά πρέπει να παραμείνουν στο δημόσιο 100%.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  (Δεν ακούστηκε).
    ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, και εμείς διαβάζουμε.  Φέρατε εδώ μια τροποποίηση η οποία δεν μιλάει για τα ΕΛ.ΤΑ., αλλά μιλάει για ανάθεση σε επιχειρήσεις παροχής υπηρεσιών ταχυδρομείου με σύμβαση που συνάπτεται με το Υπουργείο Εσωτερικών. Αυτό είναι το γενικό πλαίσιο. Και από κάτω λέτε, δύναται για δυο έτη ως προσωρινό μέτρο να το δίνεται στα ΕΛ.ΤΑ. Είναι πολύ διαφορετικό από το να φέρετε μια διάταξη η οποία να κατοχυρώνει το ρόλο των ΕΛ.ΤΑ. ως αποκλειστικού αναδόχου τέτοιων υπηρεσιών από την Ελληνική Αστυνομία για το χαρακτήρα που έχουν και για το περιεχόμενο που έχουν.
    Αυτό να πράξετε και να μη δολιχοδρομείτε και να μη προσπαθείτε να δώσετε προσωρινές λύσεις με το «δύναται» αφήνοντας ανοικτό το παράθυρο στο όνομα της απελευθέρωσης της ταχυδρομικής αγοράς για να μπουν και εδώ ιδιωτικές εταιρείες.
    Βεβαίως καταψηφίζουμε το νομοσχέδιο και όλα τα άρθρα. Επιφυλασσόμεθα στο τέλος για το θέμα των ΕΛ.ΤΑ. γιατί έστω και τα δυο χρόνια τα θεωρούμε απαραίτητα να γίνουν. Όμως έχουμε σοβαρές ενστάσεις για τον τρόπο που νομοθετείτε με τροπολογίες επί τροπολογιών. 
    ΠΡΟΕΔΡΕΥΟΥΣΑ (Έλσα Παπαδημητρίου): Εισερχόμεθα στον κατάλογο των ομιλητών.
    Ο κ. Αυγενάκης έχει το λόγο.
    ΕΛΕΥΘΕΡΙΟΣ ΑΥΓΕΝΑΚΗΣ: Κυρίες και κύριοι συνάδελφοι, εισαγωγικά θέλω να αναφερθώ σε δυο από τις τροπολογίες που περιλαμβάνει το παρόν σχέδιο νόμου. Πρώτον, στην τροπολογία σχετικά με τα θέματα της διαχείρισης στερεών αποβλήτων. Σύμφωνα με τις προτεινόμενες διατάξεις, οι φορείς διαχείρισης των στερεών αποβλήτων ορίζονται ως υπόχρεοι για την προσωρινή αποθήκευση και επεξεργασία και αξιοποίηση και διάθεση των στερεών αποβλήτων σε όλη την ελληνική επικράτεια. Προβλέπεται η δημιουργία μητρώου φορέων διαχείρισης στερεών αποβλήτων με τη σύσταση πανελλαδικού οργάνου το οποίο θα μεριμνά για τον συντονισμό και την παρακολούθηση του έργου τους καθώς και για την οργανωμένη συνεργασία τους.
    Παρέχεται επίσης η δυνατότητα σε υφιστάμενες επιχειρήσεις των Ο.Τ.Α. να μετατραπούν σε ανώνυμες εταιρείες και ως εκ τούτου σε φορείς διαχείρισης στερεών αποβλήτων ώστε να συνεχίσουν απρόσκοπτα τη λειτουργία τους.
    Εξίσου σημαντικό είναι ότι με την προτεινόμενη διάταξη δίνεται η δυνατότητα να χρηματοδοτούνται από το πρόγραμμα «ΘΗΣΕΑΣ» οι γενικές γραμματείες των περιφερειών για την εκπόνηση μελετών και για την εκτέλεση έργων που αφορούν την αποκατάσταση χώρων ανεξέλεγκτης διάθεσης απορριμμάτων και υλοποίησης ΠΕ.Σ.Δ.Α.. 
    Πολύ σημαντική επίσης θεωρώ την τροπολογία για τις καταχωρήσεις διαφημίσεων. Με τις διατάξεις της τροπολογίας ρυθμίζεται μια σειρά θεμάτων τα οποία έρχονται να συμπληρώσουν τις διατάξεις του ν. 3542/2007.
      Ο εν λόγω νόμος ήρθε πέρυσι να βάλει τάξη στο άναρχο πεδίο των διαφημίσεων και να θεσπίσει διαδικασίες ελέγχου στη λειτουργία και στις καταχωρήσεις διαφημίσεων των εφημερίδων της περιφέρειας. Ήταν μία σημαντική καινοτομία, αφού για πρώτη φορά τέθηκε ένα πλαίσιο όσον αφορά τις προϋποθέσεις και τον έλεγχο των συνδρομών των δημοσιεύσεων των τοπικών και νομαρχιακών εφημερίδων. 
       Το μικρό χρονικό διάστημα ζωής του νόμου έχει στεφθεί με επιτυχία. Κατά τη διαδικασία της εφαρμογής του, όμως, έχουν αναπτυχθεί κάποια μικροπροβλήματα, τα οποία ορθά επιχειρεί να αντιμετωπίσει η εν λόγω τροπολογία. Δίνεται παράταση είκοσι ημερών από τη δημοσίευση του παρόντος στις τοπικές και νομαρχιακές εφημερίδες, προκειμένου να συμπληρώσουν τα δικαιολογητικά στους φακέλους που ήδη έχουν υποβάλει. Δίνεται η δυνατότητα στους ενδιαφερόμενους να λάβουν γνώση για τυχόν ελλείψεις στους φακέλους τους και να καταθέσουν συμπληρωματικά δικαιολογητικά, κάτι λογικό και καθόλου ασαφές, όπως άφησε χθες να εννοηθεί ο Κοινοβουλευτικός Εκπρόσωπος του ΠΑ.ΣΟ.Κ..  
      Και συνεχίζει και σήμερα με βαρύγδουπες φράσεις, όπως αυτή που είπε για «νομοθετικό πραξικόπημα». Ακόμα και για εξαπάτηση του Κοινοβουλίου είπε ο συνάδελφος της Αξιωματικής Αντιπολίτευσης. 
      Δεν περίμενα, κύριοι συνάδελφοι της Αξιωματικής Αντιπολίτευσης, για να κερδίσετε έστω και λίγο από τα φώτα της δημοσιότητας, χρησιμοποιώντας «πιασάρικες» φράσεις, να υποτιμάτε τόσο πολύ τη νοημοσύνη όχι τη δική μας, αλλά των δικών σας συναδέλφων που συμμετείχαν στη σχετική επιτροπή που επεξεργάστηκε το σχετικό σχέδιο νόμου, πριν το φέρει στην Ολομέλεια της Βουλής.
      Κυρίες και κύριοι συνάδελφοι, οφείλουμε να αναγνωρίσουμε ότι είναι η πρώτη φορά που οι νομαρχιακές και τοπικές εφημερίδες υπάγονται σε μία τέτοια διαδικασία. Οφείλουμε να τους προσφέρουμε το αναγκαίο πλαίσιο προσαρμογής. Και αυτό είναι σημαντικό, γιατί η φιλοσοφία μας δεν είναι να τιμωρούμε, αλλά να εντάξουμε τις εφημερίδες σε μία διαδικασία, όπου θα υπάρχει έλεγχος και θα τηρούνται σαφείς και νόμιμες διαδικασίες. Και φυσικά, όσοι δεν ακολουθήσουν τις νόμιμες διαδικασίες, θα τιμωρηθούν στη συνέχεια. Πρέπει να τους εκπαιδεύσουμε πρώτα και μετά, αν υπάρχουν παραβάσεις, να τους τιμωρήσουμε.
      Κυρίες και κύριοι συνάδελφοι, επιστρέφοντας στο σχέδιο νόμου, θέλω να επισημάνω ότι αυτή η πρωτοβουλία αποτελεί την ελάχιστη αναγνώριση εκ μέρους της πολιτείας της πολύτιμης κοινωνικής προσφοράς της Ελληνικής Αστυνομίας, με αφορμή το Πολιτιστικό Κέντρο της Ελληνικής Αστυνομίας. Είναι γεγονός ότι θα συμβάλει ουσιαστικά στην ανάπτυξη προληπτικών δράσεων κατά της εγκληματικότητας. 
      Θέλω να τονίσω και να υπογραμμίσω ότι η πρόληψη παραβατικών συμπεριφορών είναι εξίσου σημαντική με την αντιμετώπισή τους. Είμαι πεπεισμένος ότι ο πολιτισμός συμβάλλει στην πρόληψη της παραβατικότητας. Σε καμμία περίπτωση δεν πρέπει να λησμονούμε ότι ο πολιτισμός νουθετεί, διακηρύσσει ιδέες και προβάλλει αξίες.
      Κυρίες και κύριοι συνάδελφοι, το παρόν σχέδιο νόμου ρυθμίζει όλα τα θέματα που αφορούν το πολιτιστικό κέντρο, δίχως να αφήνει κενά και να παραπέμπει σε άλλες πολιτικές αποφάσεις και ρυθμίσεις στο μέλλον. 
      Σημαντικό να αναφερθεί είναι ότι ο Υπουργός Εσωτερικών μπορεί να αναθέσει στο πολιτιστικό κέντρο ερευνητικά προγράμματα και μελέτες. Αυτή η πρόβλεψη είναι εξαιρετικά σημαντική, διότι προωθεί τη διασύνδεση της ακαδημαϊκής έρευνας με το έργο, τις δράσεις και την αποστολή της ΕΛ.ΑΣ.. Αποτελεί άνοιγμα της Ελληνικής Αστυνομίας προς την κοινωνία των πολιτών, αλλά και την επιστημονική κοινότητα. 
      Η διασύνδεση της ερευνητικής και γενικότερα της εκπαιδευτικής διαδικασίας με το έργο και την προσφορά της Αστυνομίας είναι σημαντική. Βεβαίως, για την ανάπτυξη τέτοιου είδους δράσεων είναι σημαντική η ύπαρξη υποδομών, ακόμα και κτηριακών. Και οι υποδομές της Ελληνικής Αστυνομίας συνεχώς επεκτείνονται και εξελίσσονται. Αντίστοιχο παράδειγμα αποτελεί το Αστυνομικό Μέγαρο Ηρακλείου που είναι ήδη έτοιμο και αναμένεται να παραδοθεί προς χρήση στο κοντινό μέλλον.
      Θα ήθελα να κάνω μία παρένθεση. Το Αστυνομικό Μέγαρο Ηρακλείου θα στεγάσει πέραν του επιτελείου της Αστυνομικής Διεύθυνσης Ηρακλείου, πέραν του Τμήματος Αστυνομικών Επιχειρήσεων, την Τροχαία και το Β΄ Αστυνομικό Τμήμα. Προβλέπεται να λειτουργήσουν στις εγκαταστάσεις του και χώροι εκπαίδευσης και συγκέντρωσης, αλλά και σεμιναριακών μαθημάτων και ενημέρωσης των στελεχών της Αστυνομίας.
      Αντίστοιχα στο άρθρο 1 του σχεδίου νόμου προβλέπεται η στέγαση να γίνει στην περιοχή στου Γουδή του Δήμου Αθηναίων και συγκεκριμένα στο υφιστάμενο κτήριο των πρώην Σχολών Χωροφυλακής. Άκουσα πολλούς συναδέλφους της Αντιπολίτευσης να αντιδρούν με τη συγκεκριμένη πρόβλεψη. Κι όμως, κύριοι της Αντιπολίτευσης, η πρόβλεψη είναι σωστή. Το παρόν σχέδιο νόμου αξιοποιεί τις εγκαταστάσεις που είναι αχρησιμοποίητες και μάλιστα επεκτείνει τις λειτουργίες του κτηρίου. Σωστά προβλέπεται η λειτουργία ελικοδρομίου. Σωστά προβλέπεται η λειτουργία υπόγειου χώρου στάθμευσης για να μην κορεστεί η γύρω περιοχή. Δημιουργείται ένα σύγχρονο κτήριο ευρωπαϊκών προδιαγραφών, δίχως να αλλοιώνει το χαρακτήρα του κτηρίου και της γύρω περιοχής.
      Τι θα θέλατε, αλήθεια, να κάνουμε; Να κάνουμε κατασκευές χωρίς να προβλέπουμε τα αυτονόητα; Και ως μηχανικός, μπορώ και γνωρίζω καλά ποια είναι τα αυτονόητα σ’ ένα σύγχρονο κτήριο και αρχιτεκτονικά εναρμονισμένο με το γενικότερο σχεδιασμό αξιοποίησης της ευρύτερης περιοχής. 
      Κυρίες και κύριοι της Αντιπολίτευσης, τελικά τι σας πείραξε; Το ελικοδρόμιο; Τα υπόγεια πάρκινγκ; Δηλαδή, σας πειράζει η σύγχρονη υποδομή που προβλέπεται με το παρόν σχέδιο νόμου ή ότι η σημερινή Κυβέρνηση, η Κυβέρνηση της Νέας Δημοκρατίας έρχεται μετά από εκατόν εβδομήντα πέντε χρόνια λειτουργίας της Αστυνομίας να τους αναγνωρίσει έστω και μ’ αυτόν τον τρόπο την προσφορά των Ελλήνων που φόρεσαν τη στολή και υπηρέτησαν στο Σώμα της Ελληνικής Αστυνομίας, τόσων οικογενειών που μεγάλωσαν τα παιδιά τους χωρίς τους συζύγους τους αστυνομικούς επειδή χάθηκαν εν ώρα υπηρεσίας και τόσων πολιτών που αναζητούν και μνημονεύουν την Αστυνομία που όταν τη χρειάστηκαν, βρέθηκε στο πλευρό τους; 
      Έλεος πια! Έχετε τη μανία να ανακαλύπτετε συνεχώς κάτι σκοτεινό, κάτι μυστήριο, κάτι παράνομο! Δεν είστε οι τιμητές των πάντων και δεν είστε οι έντιμοι και εμείς οι κακοί, οι πονηροί που το μόνο που θέλουμε και έχουμε στο μυαλό μας είναι το κακό της χώρας μας. Μην υποτιμάτε την πλειοψηφία του ελληνικού λαού που για δεύτερη φορά επέλεξε τη Νέα Δημοκρατία για να διαχειριστεί την πορεία της Ελλάδας.
      Κυρίες και κύριοι συνάδελφοι, σε καμμία περίπτωση δεν πρέπει να ξεχνάμε ότι ο πολίτης αποζητά τον αστυνομικό για να νιώσει την ασφάλεια που θα του επιτρέψει να ζήσει και να δημιουργήσει ελεύθερα και χωρίς φόβο. 
      Το Πολιτιστικό Κέντρο θα συμβάλει ουσιαστικά στην ανάπτυξη προληπτικών δράσεων σε βάρος της εγκληματικότητας, καθώς ο πολιτισμός νουθετεί, εκπαιδεύει και προβάλλει κανόνες συμπεριφοράς. Δημιουργείται ένας συνεχής δίαυλος επικοινωνίας ανάμεσα στην κοινωνία, τους πολίτες και την Αστυνομία, οικοδομώντας ένα κλίμα αμοιβαίας εμπιστοσύνης και σεβασμού. 
      Για όλους, λοιπόν, τους παραπάνω λόγους, υπερψηφίζουμε το παρόν σχέδιο νόμου.
      Σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κ. Αυγενάκη. 
      Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Συνηθίζω να μιλάω από το έδρανο. Όμως, σήμερα αποφάσισα να μιλήσω από το Βήμα της Βουλής, γιατί θεωρώ ότι ο κύριος Υπουργός με το πρόσχημα της εκτίμησης που δείχνει στο πρόσωπό μου έθιξε την επιστημοσύνη μου. 
      Εσείς οι νομικοί, κύριε Υπουργέ, έχετε δύο χαρακτηρισμούς. Ο πρώτος χαρακτηρισμός είναι απλή αμέλεια. Ο δεύτερος χαρακτηρισμός είναι βαριά αμέλεια. Εσείς υποπέσατε σε βαριά αμέλεια. Και υποπέσατε σε βαριά αμέλεια, γιατί είστε γνώστης του αντικειμένου. Και είστε γνώστης του αντικειμένου, γιατί πριν ασχοληθείτε με την πολιτική, αλλά και για όσο διάστημα δεν υπήρχε το ασυμβίβαστο, ήσασταν ο μόνιμος γνωμοδότης κατασκευαστικών γραφείων σε προσφυγές στο Συμβούλιο της Επικρατείας για τον αιγιαλό και την παραλία, για τα δημόσια έργα και θαρρώ πως με επιτυχία επιτελέσατε αυτό το καθήκον σας, κάτι που δεν είναι κακό. Το μόνο λάθος στο οποίο υποπέσατε ως πολιτικός ήταν στο νόμο για το βασικό μέτοχο, ο οποίος κατέπεσε στην Ευρωπαϊκή Ένωση και συμπαρέσυρε και το νόμο Βενιζέλου. Σήμερα δεν υπάρχει βασικός μέτοχος και κάνει ο καθένας ό,τι θέλει. 
      Ε, λοιπόν, θα σας πω πέντε ψέματα τα οποία είπατε μέσα στην Αίθουσα. 
      Το πρώτο ψέμα αφορά το θέμα της χωροθέτησης. Ξέρουμε όλοι μας πολύ καλά ότι το 2001, επί Λαλιώτη, χωροθετήθηκε στο ρυθμιστικό της Αθήνας το αρχηγείο της Αστυνομίας είκοσι χιλιάδων τετραγωνικών μέτρων. Αργότερα, όμως, χωροθετήθηκε στον ίδιο χώρο το μπάντμιγκτον ως λυόμενο. 
      Όμως, ο νόμος Πετραλιά κατήργησε το λυόμενο του μπάντμιγκτον, οπότε και καταργήθηκε και το χωροταξικό ισοζύγιο. Και ξέρουμε πολύ καλά όλοι μας, όπως και εσείς, κύριε Υπουργέ, ότι στην πολεοδομία ισχύει το χωροταξικό ισοζύγιο, το οποίο διαταράχθηκε. Πάτε, λοιπόν, να το λύσετε από την πίσω πόρτα μ’ αυτό το «νόμο-φτιασίδωμα». 
      Το δεύτερο ψέμα αφορά το θέμα των χρήσεων. Η χρήση «πολιτιστική δραστηριότητα» υπήρχε στο υφιστάμενο παλιό κτήριο. Μόνο που ο νόμος Πετραλιά μετέφερε το ισοζύγιο των πολιτιστικών χρήσεων στο Μπάντμινγκτον, το οποίο δεν γκρεμίζεται. Άρα, λοιπόν, πώς πάτε να κάνετε πολιτιστικό κέντρο, όταν το ισοζύγιο του πολιτισμού υπάρχει ήδη μέσα από απόψεως χρήσεων; 
      Τρίτο ψέμα. Κανονικά, θα έπρεπε να τροποποιήσετε το προεδρικό διάταγμα με αντίστοιχο του κ. Σουφλιά. Ο κ. Σουφλιάς έπρεπε με προεδρικό διάταγμα να τροποποιήσει το προηγούμενο. 
      Ξέρετε γιατί δεν το κάνετε; Δεν το κάνετε, γιατί πρέπει να περάσετε μελέτη περιβαλλοντικών επιπτώσεων και μελέτη κυκλοφοριακών επιπτώσεων, κάτι που είναι αδύνατον. Δεν υπάρχει περίπτωση να περάσει με προεδρικό διάταγμα του κ. Σουφλιά η τροποποίηση του προηγούμενου, γιατί έπρεπε να περάσουν αυτά τα δύο. Προσπαθείτε, λοιπόν, μ’ αυτό το νόμο να το περάσετε από την πίσω πόρτα. 
      Ξέρετε δε πολύ καλά ότι δεν μπορεί να καταπέσει ο νόμος στο Συμβούλιο της Επικρατείας. Αλλά σε προσφυγή ιδιώτη για τις οικοδομικές άδεις που θα πάτε να εκδώσετε, το Συμβούλιο της Επικρατείας αυτομάτως θα σας τα ζητήσει όλα αυτά. 
    Άρα, δεν πρόκειται να κτισθεί ούτε το Διοικητήριο ούτε το Πολιτιστικό Κέντρο και εξαπατάτε και τη Βουλή αλλά και τους αστυνομικούς που μας παρακολουθούν, λέγοντας τους ότι θα τους φτιάξετε πολιτιστικό κέντρο. Και λύσεις υπήρχαν. Κτήρια υπάρχουν. 
    Ψέμα τέταρτο. Λέτε ότι τα είκοσι χιλιάδες τετραγωνικά μέτρα που ήταν ήδη χωροθετημένα από το Λαλιώτη με προεδρικό διάταγμα, τα κάνετε είκοσι οκτώ χιλιάδες τετραγωνικά μέτρα για να πάρετε και τα παραπήγματα. Άρα, θα γκρεμίσετε τα  παραπήγματα. Πού υπάρχει μέσα στο νόμο και γράφεται μέσα στο νόμο ότι οι υπάρχουσες αυθαίρετες κατασκευές θα γκρεμιστούν; Βάλτε το με το χέρι σας τώρα. Γράψτε στο νομοσχέδιο ότι οι αυθαίρετες κατασκευές θα γκρεμιστούν. Και ξέρετε πολύ καλά ότι στη Βουλή μπορείτε να προσθέσετε αυτό το πράγμα από κάτω. 
    Ψέμα πέμπτο, ως προς το θέμα των Σ.Δ.Ι.Τ.. Λέτε ότι θα γίνει με Σ.Δ.Ι.Τ., με μια δαπάνη περίπου 24.000.000 ευρώ για να μη γράψει το Γενικό Λογιστήριο του Κράτους το οριστικό κόστος. Λέτε περίπου. Θα καλυφθεί δε από τα χρήματα που θα βρεθούν μέσα από τους ιδιωτικούς πόρους και θα αποπληρωθούν σε ετήσια βάση με ένα σχετικό αντάλλαγμα από πλευράς δημοσίου προς τους αντισυμβαλλόμενους ιδιώτες. Έτσι ξεπερνάτε το θέμα του κόστους. 
    Λυπάμαι πάρα πολύ, γιατί ένα πάρκο το οποίο θα μπορούσε πράγματι να είναι πνεύμονας ζωής για τους Αθηναίους, ένα πάρκο το οποίο θα μπορούσε να βοηθήσει την ποιότητα ζωής αυτών των ταλαιπωρημένων κατοίκων το μετατρέπετε σε τσιμέντο. Θα ήταν γενναία λύση από σας να πείτε ότι ονομάζω το πάρκο αυτό, «Πάρκο της Ελληνικής Αστυνομίας», «Μητροπολιτικό Πάρκο της Ελληνικής Αστυνομίας» και δεν κτίζω τίποτε μέσα και βάζω χρήσεις, αρμόδιες και συναφείς με πολιτιστικές δραστηριότητες που πρέπει να έχουν τα πάρκα, όπως είναι φυσικής ιστορίας και τα τοιαύτα. Τίποτε απ’ αυτά δεν κάνετε. Πέστε μου ένα πάρκο που να έχει μέσα μουσείο Αστυνομίας στον κόσμο. Στη Νέα Υόρκη; Στο Λονδίνο; Στο Παρίσι; Στη Γερμανία; Στο Βερολίνο; Πουθενά δεν υπάρχει τέτοιο πάρκο. Πάντα τα πάρκα έχουν μουσεία με συναφείς δραστηριότητες.
    Υπήρχε λύση. Σας είπα να μεταφέρετε την πολιτιστική δραστηριότητα στα κτήρια του Μακρυγιάννη. Ή πάρτε μία άλλη γενναία απόφαση, γκρεμίστε τα για να μην υπάρξει ανάμεσα στο Μουσείο της Ακρόπολης και την Ακρόπολη τίποτε. Και το θέμα των πολυκατοικιών παρ’ όλο που κατέπεσε στο Συμβούλιο της Επικρατείας, μπορεί να το ξαναδεί το ελληνικό δημόσιο. Αυτές είναι γενναίες αποφάσεις. 
    Δυστυχώς, κύριε Υπουργέ, χθες προσπαθήσατε με λόγια δακρύβρεχτα υπέρ των αστυνομικών και των θυμάτων της Αστυνομίας, να κρύψετε αυτό το πραξικόπημά σας. 
    Εμείς τιμούμε την Ελληνική Αστυνομία, τιμούμε τους αγώνες της Ελληνικής Αστυνομίας. Αλλά καταδεικνύουμε και μελανές στιγμές που υπήρχαν. Όμως δεν μπορείτε με αυτόν τον τρόπο να κρύψετε αυτό το πραξικόπημά σας.
    Σας καλώ έστω και την ύστατη στιγμή να αποσύρετε το νομοσχέδιο.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Σγουρίδη.
    Έχω την τιμή να ανακοινώσω στο Τμήμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμο του Υπουργείου Δικαιοσύνης: «Εθνική Σχολή Δικαστικών Λειτουργών και άλλες διατάξεις».
    Ο κύριος Υπουργός έχει το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κυρία Πρόεδρε. 
    Γνωστή είναι η τακτική της Αξιωματικής Αντιπολίτευσης, κυρίες και κύριοι συνάδελφοι, να μην αναλαμβάνει τις ευθύνες της, γενικά. Αλλά εδώ δεν τις αναλαμβάνει διπλά.
      Πρώτα πρώτα, γιατί άλλα είπε στην επιτροπή και άλλα λέει εδώ, επικαλούμενη μάλιστα ότι δεν κατάλαβε στην επιτροπή περί τίνος πρόκειται. Πρώτη φορά ακούω Αξιωματική Αντιπολίτευση που φιλοδοξεί να γίνει Κυβέρνηση, να ομολογεί μέσα στην Αίθουσα ότι δεν ήξερε τι ψήφιζε στην επιτροπή και επί της αρχής και επί των άρθρων. Και βεβαίως  –αυτός είναι ο δεύτερος λόγος- γιατί έρχεται μέσα σε αυτήν την Αίθουσα να αμφισβητήσει πράγματα τα οποία η ίδια έκανε. Μάλιστα, εγώ δεν θα χρησιμοποιήσω τους όρους του κ. Σγουρίδη «περί ψεύδους» και άλλων τινών. Εν πάση περιπτώσει, καθένας χρησιμοποιεί το λεξιλόγιο που θέλει και όσο λιγότερα επιχειρήματα έχει, τόσο περισσότερο βεβαίως παρεκτρέπεται σε φράσεις οι οποίες δεν ταιριάζουν. Αλλά εγώ θα πω ότι δεν έχει καν το σθένος το ΠΑ.ΣΟ.Κ. να ομολογήσει τι είναι εκείνο το οποίο έκανε και τι είναι εκείνο το οποίο πραγματικά πρέπει να γίνει για την Ελληνική Αστυνομία. 
      Πρώτα πρώτα, το τονίζω για πολλοστή φορά: Το νομοσχέδιο στην επιτροπή ήρθε όπως ακριβώς το βλέπετε. Δεν άλλαξε τίποτα σχετικά με τις ρυθμίσεις. Προέβλεπε το βασικό, που είναι η δημιουργία του Πολιτιστικού Κέντρου. Και το δεύτερο, που είναι ήσσονος σημασίας ρύθμιση, μόνο και μόνο διότι -το τονίζω- η ρύθμιση αυτή υπάρχει, δεν έχει καταργηθεί από κανέναν, σχετικά με το κτήριο διοίκησης της Ελληνικής Αστυνομίας. Πού είναι λοιπόν το γεγονός ότι επέρχεται αυτή η ρύθμιση η οποία αλλάζει άρδην ορισμένα πράγματα; 
      Ξεκινάω από το πρώτο, το Πολιτιστικό Κέντρο. Εγώ καταλαβαίνω τα σύνδρομα του ΠΑ.ΣΟ.Κ. τα οποία υπάρχουν και τα οποία δεν μπορούν ούτε καν να ανεχθούν έστω και σήμερα το γεγονός ότι πρέπει η Ελληνική Αστυνομία να αποκτήσει το δικό της μουσείο, όπως άλλα ένστολα σώματα, όπως οι Ένοπλες Δυνάμεις, ιδίως για να μπορέσει να διατηρήσει τη μνήμη πάνω στην οποία στηρίχθηκε και να χαράξει το  μέλλον της με βάση την ιστορία την οποία έχει γράψει, και την καλή και τις παρεκβάσεις, για τις οποίες μίλησα χθες. Κάποιους ενοχλεί αυτό και αρχίζουν από τη μία πλευρά να μιλάνε για «μπουραντάδες» και άλλα. Και το δεύτερο, να αρχίσουν να αμφισβητούν τις ρυθμίσεις σχετικά με το πώς διορίζεται η διοίκηση και τι προσόντα πρέπει να έχουν τα πρόσωπα της διοίκησης. Γιατί πρέπει να ξέρουν από ασφάλεια τα πρόσωπα αυτά; Λες και οι άνθρωποι που θα διοικήσουν ένα μουσείο που μπορεί να κάνει και έρευνα, μελέτες κ.λπ., δεν θα πρέπει να ξέρουν τίποτα από ασφάλεια, θα πρέπει να είναι απλώς φιλόλογοι, γιατί θα μπορούσαν αυτοί οι φιλόλογοι να κάνουν ιστορική αναδίφηση ορισμένων πραγμάτων! Δεν προσπαθώ βεβαίως να δημιουργήσω μέσα από το μουσείο εθνικό ερευνητικό κέντρο που φοβάστε και θα σας πω γιατί: Από τη μία πλευρά το μουσείο δεν έχει κανένα τέτοιο στόχο και από την άλλη ξέρετε ότι έχουμε ψηφίσει τη λειτουργία του ΚΕ.ΜΕ.Α., του Κέντρου Μελετών Ασφάλειας, το οποίο μπορεί να κάνει θαυμάσια τη δουλειά αυτή. 
      Το ΚΕ.ΜΕ.Α., λοιπόν, κάνει το δουλειά του και την κάνει εξαιρετικά και είναι πολύ καλό εργαλείο, διπλωματικό, όπως ξέρετε και όπως αποδείχθηκε άλλωστε πρόσφατα με τις δράσεις τις οποίες έχει αναπτύξει και με το Πεκίνο και με το Λονδίνο εν’ όψει των Ολυμπιακών Αγώνων. 
      Κατόπιν τούτου, μην προσπαθείτε να βρείτε αιτιάσεις καταψήφισης ενός νομοσχεδίου. Πείτε ευθέως, πως δεν τα είχατε ποτέ καλά με την Ελληνική Αστυνομία. Άλλωστε, δεν καταλάβατε την μεγάλη αλλαγή που έχει επέλθει στην Ελληνική Αστυνομία. Έχετε πάντα το σύνδρομο της Ελληνικής Αστυνομίας. Σύνδρομο το οποίο είχατε και στο παρελθόν, και φαίνεται αυτό. Δυστυχώς. Δεν μπορείτε να καταλάβετε ότι σήμερα η Ελληνική Αστυνομία είναι μία δημοκρατική αστυνομία δίπλα στον πολίτη, που επιδιώκει ο πολίτης την παρουσία της και όπου υπάρχουν παρεκβάσεις, σε όποιες περιπτώσεις, ο πέλεκυς της τιμωρίας πέφτει βαρύς. Και το γνωρίζετε αυτό το πράγμα. Αλλά πώς είναι δυνατόν να συνηθίσει ένα κόμμα, όπως είναι το ΠΑ.ΣΟ.Κ., τη νοοτροπία την οποία υπηρετεί το Πολιτιστικό Κέντρο; Χθες είδα «κροκοδίλια δάκρυα» από την πλευρά του ΠΑ.ΣΟ.Κ. ότι αντί να τα δώσετε τα χρήματα αυτά, να κάνετε κάτι άλλο, δεν τα δώσατε κ.λπ.. 
      Εγώ γνωρίζω όπως και εσείς γνωρίζετε ότι αυτή η Κυβέρνηση αύξησε το μισθό τους το περασμένο φθινόπωρο και έκανε πράξη μία δέσμευσή της, όταν το ΠΑ.ΣΟ.Κ., ως Κυβέρνηση, την ώρα που οι αστυνομικοί διεκδικούσαν αύξηση των μισθών τους, έδερνε τους συνδικαλιστές έξω από την Πλατεία Συντάγματος, με άνωθεν εντολή. Αυτή είναι η πραγματικότητα. Αυτή είναι η νοοτροπία σας σχετικά με τους αστυνομικούς. 
      Όταν πάμε να διατηρήσουμε τη μνήμη της Ελληνικής Αστυνομίας μέσα από ένα τέτοιο μουσείο και να δώσουμε ακόμη και στους απόστρατους, ένα χώρο στον οποίο θα μπορούν να βρίσκονται, όπως συμβαίνει με άλλα ένστολα Σώματα, έρχεστε και είστε αντίθετοι με αυτό. Το παρακάμπτω αυτό.
      Έρχομαι τώρα στο περίφημο ζήτημα, στο οποίο αναφέρεσθε. Και τι δικαιολογίες δεν βρήκατε, για να πείτε ότι είναι «μείζων» η ρύθμιση αυτή. Εγώ σας ξαναλέω -θα το ακούτε συνέχεια-  ότι αυτή είναι η πραγματικότητα. Κατέθεσα χθες, όπως ξέρετε, το διάταγμα, το  οποίο  ξανακαταθέτω στα Πρακτικά για να το θυμάστε. 
      (Στο σημείο αυτό ο Υπουργός Εσωτερικών κ. Προκόπης Παυλόπουλος                         καταθέτει για τα Πρακτικά το προαναφερθέν διάταγμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το διάταγμα, λοιπόν, Λαλιώτη το 2001 χωροθέτησε στη συγκεκριμένη περιοχή, με τροποποίηση του ρυθμιστικού σχεδίου από τη μία πλευρά, το κτήριο διοίκησης που αφορά το σημερινό Υπουργείο Δικαιοσύνης –και θα σας πω, γιατί το έκανε- και από την άλλη το κτήριο της Αστυνομίας. Γιατί το έκανε; Επαναλαμβάνω, πως αφού χτίστηκε το Υπουργείο Δημόσιας Τάξης, έπρεπε να βρεθεί ένα κτήριο για την Αστυνομία. Χτίστηκε για την Αστυνομία το κτήριο που στεγάζεται σήμερα το Υπουργείο Δικαιοσύνης. Αντί να γίνει κτήριο της Ελληνικής Αστυνομίας, ο τότε Υπουργός Δικαιοσύνης πήρε και το έκανε Υπουργείο Δικαιοσύνης με το έτσι θέλω. Επειδή, λοιπόν, έπρεπε να βρεθεί ο χώρος για την Ελληνική Αστυνομία το 2001 -και τονίζω ήταν έτοιμη η ολυμπιακή προετοιμασία, έτοιμος ο ολυμπιακός φάκελος, έτοιμα όλα τα σχέδια του ΠΑ.ΣΟ.Κ. εν’ όψει κριτηρίου Μπάντμινγκτον, εν’ όψει όλων, γνώριζε που θα χτιστεί, τι θα γίνει, τα πάντα- έρχεται το ΠΑ.ΣΟ.Κ., ο κ. Λαλιώτης και λέει: Θα χτιστεί εκεί και το Διοικητήριο της Ελληνικής Αστυνομίας, το οποίο θα έχει συνολικό χώρο είκοσι χιλιάδων τετραγωνικών μέτρων. Αυτό έκανε. Ποια είναι η τροποποίηση που επιφέρουμε κατά τη γνώμη κάποιων; Ξέρετε ότι δεν έγινε μόνο αυτό την εποχή εκείνη. Επειδή υπήρχαν παραπήγματα –το τονίζω- τα οποία υπάρχουν μέχρι σήμερα που στεγάζουν υπηρεσίες -γιατί δεν έγινε το κτήριο αυτό- το αποτέλεσμα είναι ότι παίρνουμε τα παραπήγματα που υπάρχουν, τα οποία καλύπτουν συνολικά τρία στρέμματα, αυξάνουμε την κάλυψη κατά 1,5 στρέμμα για να γίνει το κτήριο μεγαλύτερο είκοσι οκτώ χιλιάδες τετραγωνικά μέτρα, γλυτώνουμε 1,5 στρέμμα και από εκεί και πέρα έχουμε την ίδια χωροθέτηση, την οποία είχε κάνει ο κ. Κώστας Λαλιώτης και το ΠΑ.ΣΟ.Κ. το 2001, εν πλήρει γνώσει των αναγκών που υπήρχαν της περιοχής κ.λπ.. Αυτό είναι όλο. 
      Άκουσα και τι δεν άκουσα. Γιατί θα γίνει με Σ.Δ.Ι.Τ.;  Μα, ο νόμος Σ.Δ.Ι.Τ. γι’ αυτόν το λόγο δεν έγινε; Τον ψηφίσαμε εδώ, δεν θα τον αξιοποιήσουμε; Άκουσα: «Να βάλετε ρητά στη διάταξη ότι τα παραπήγματα που είναι αυθαίρετα εκεί, θα γκρεμιστούν». Πρώτη φορά το ακούω από μηχανικό -όταν ξέρετε ότι η κατεδάφιση των αυθαιρέτων είναι υποχρέωση της Πολιτείας με γενική ρύθμιση- να μου λέει ότι πρέπει να βάλω ρητά στη διάταξη κάτι που είναι αυτονόητο κατά το νόμο. Δηλαδή, σαν να μου λέει: «Αν δεν υπάρχει σε κάθε νόμο μία λέξη που λέει ό,τι «αυθαίρετο υπάρχει, γκρεμίζεται», δεν υπάρχει υποχρέωση αυτής της Πολιτείας». Μα, υπάρχει γενική υποχρέωση της Πολιτείας. Και εγώ αισθάνομαι άσχημα πραγματικά τόσο καιρό Υπουργός, αλλά δεν μπορώ να κάνω διαφορετικά. Αν αυτή τη στιγμή  γκρεμίσω τα παραπήγματα, στα οποία στεγάζονται τόσες υπηρεσίες που υπάρχουν,  πού θα πάνε αυτές οι υπηρεσίες; Αυτή είναι η πραγματικότητα, κυρίες και κύριοι συνάδελφοι. 
      Τώρα, κάποιοι χύνουν κροκοδίλια δάκρυα, γιατί μιλάνε για Μητροπολιτικό Πάρκο, το οποίο, λέει, αλλάζει. Όταν ξέρετε ότι η αλλαγή που έγινε το 2001 –και  εξακολουθεί να ισχύει η διάταξη αυτή-  έχει χαρακτηρίσει το χώρο, τι είναι. Δεν επιβαρύνεται κατά τίποτα. Και σε ό,τι αφορά –και το τονίζω για πολλοστή φορά- τη διάταξη νόμου, δεν αλλάζει. Ό,τι χωροθέτηση έγινε το 2001 από τον κ. Κώστα Λαλιώτη, ισχύει η ίδια χωροθέτηση, κανονικά, δεν αλλάζει τίποτα σ’ αυτό το πράγμα. Απλώς παίρνουμε τα παραπήγματα, προσθέτουμε τα τετραγωνικά εκείνα, τα οποία χρειάζονται οι υπηρεσίες, που είναι σήμερα στα παραπήγματα, για να μπορέσει να αποκτήσει αυτός ο χώρος την εικόνα που του ταιριάζει και να μπορέσει και η Ελληνική Αστυνομία να ’χει ένα κτήριο που της ταιριάζει. Αυτή είναι η πραγματικότητα και τίποτα παραπάνω. 
      Τώρα, να έρχεται και να μου λέει το ΠΑ.ΣΟ.Κ. γιατί στο χώρο που θα γίνει το Διοικητήριο, θα πρέπει να υπάρχει και ένα ελικοδρόμιο, πρώτη φορά σκέπτομαι τέτοιου είδους απορία. Αν είναι δυνατόν, εκεί που στεγάζεται το Αρχηγείο της Ελληνικής Αστυνομίας και η Ελληνική Αστυνομία να μην υπάρχει ένα ελικοδρόμιο, αν θα χρειαστεί για οποιαδήποτε έκτακτη παρέμβαση! 
      Αυτό όπως καταλαβαίνετε ότι είναι όλο εκείνο το οποίο προσπαθεί να αρθρώσει το ΠΑ.ΣΟ.Κ. σαν εικόνα, το οποίο όμως ό,τι και να κάνει το ΠΑ.ΣΟ.Κ., δεν υπάρχει. Και δεν υπάρχει, διότι το τονίζω, όλα αυτά έχουν δρομολογηθεί όλα αυτά τα χρόνια.
      Και μία τελευταία παρατήρηση. Εάν και η διάταξη τον κ. Λαλιώτη που πέρασε τότε από το Συμβούλιο Επικρατείας -και την ενέκρινε το Συμβούλιο της Επικρατείας σε επεξεργασία- και η ρύθμιση η δική μου -αυτή δηλαδή που φέρνουμε τώρα- είναι ρυθμίσεις που δεν συνάδουν προς το Σύνταγμα κατά τη γνώμη κάποιων, ανοιχτός είναι ο δρόμος, όπως ήταν και με το διάταγμα «Λαλιώτη», την ώρα της εφαρμογής, όταν βγουν οι άδειες, να προσβληθεί στο Συμβούλιο της Επικρατείας και καθένας να έχει τη δικαστική προστασία, την οποία θέλει να έχει. 
      Ας αφήσουμε, λοιπόν, εάν κάποιοι κρίνουν ότι είναι αντισυνταγματικό, να υπάρξει αυτή η εξέλιξη. Αλλά ας μην είμαστε υποκριτές μέσα σε αυτήν την Αίθουσα. Να μην λέμε ότι χαλάμε εκείνο το οποίο υπάρχει, όταν ο χώρος αυτός, επαναλαμβάνω, από το 2001 έχει χαρακτηριστεί ως χώρος ανέγερσης των διοικητηρίων της Ελληνικής Αστυνομίας, το οποίο τονίζω, έγινε επί ΠΑ.ΣΟ.Κ.. Και καλώς έγινε, αφού εν τω μεταξύ δεν δόθηκε το κτήριο που ανήκε στην Ελληνική Αστυνομία επειδή το πήρε την εποχή εκείνη το Υπουργείο Δικαιοσύνης. Αυτή είναι η πραγματικότητα. 
      Όταν έρθουμε στις τροπολογίες, θα έρθει και ο κ. Νάκος. Και μια διόρθωση, σχετικά με τη διάταξη η οποία αφορά τις δημοσκοπήσεις, μία ρύθμιση η οποία διαφοροποιεί τα Κόμματα από τους Βουλευτές, σχετικά με τις δημοσκοπήσεις. Σε αυτά θα αναφερθώ στη δευτερολογία μου, κυρία Πρόεδρε. 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Το λόγο έχει ο συνάδελφος κ. Νικητιάδης. 
      ΓΕΩΡΓΙΟΣ ΝΙΚΗΤΙΑΔΗΣ: Κυρία Πρόεδρε, κυρίες και κύριοι συνάδελφοι, προσέρχομαι στο Βήμα με ένα μεγάλο βάρος. Το «σύνδρομο» της Ελληνικής Αστυνομίας, όπως μας το καταλόγισε πριν από λίγο ο κύριος Υπουργός. Και αναρωτιέμαι, εάν όλοι εμείς διακατεχόμαστε απ’ αυτό το φοβερό «σύνδρομο» ή εάν ο κύριος Υπουργός, η Κυβέρνηση της Νέας Δημοκρατίας, είναι αυτοί που ακριβώς διακατέχονται απ’ αυτό το «σύνδρομο», το οποίο προσπαθούν να μεταφέρουν σε άλλους. Γιατί δεν είναι οι οπαδοί, τα μέλη και τα στελέχη του ΠΑ.ΣΟ.Κ. αυτά που φώναζαν να πάνε την Ελληνική Αστυνομία μέσα στο σπίτι μας, είναι οι οπαδοί της Νέας Δημοκρατίας. Και δεν απαντήθηκε ποτέ. «Να πάνε γρήγορα, να μπουν στην Ελληνική Αστυνομία, να καταφύγουν εκεί, είναι το σπίτι μας». Κύριε Παυλίδη, εάν δεν το θυμάστε, ήταν θέμα στις πρώτες σελίδες των εφημερίδων. 
      Εγώ, λοιπόν, αναρωτιέμαι. Κύριε Παυλόπουλε, εσείς είστε ένας άνθρωπος με κουλτούρα, ενδιαφέρεστε για την τέχνη, για τον πολιτισμό, παρακολουθείτε εκθέσεις ζωγραφικής, πηγαίνετε σε μουσεία, πηγαίνετε σε αρχαιολογικούς χώρους. Είστε ένας άνθρωπος του πολιτισμού σε κάθε περίπτωση και πραγματικά, αντιλαμβάνομαι τη μεγάλη δυσκολία ένας άνθρωπος του πολιτισμού ως Υπουργός Δημόσιας Τάξης να έρχεται και να πρέπει να υποστηρίξει πράγματα που θέλω να πιστεύω ότι δεν πιστεύει. 
      Αναρωτιέμαι, αν αναρωτιέστε, αυτό χρειάζεται ο πολιτισμός της χώρας μας; Αυτή είναι η προσφορά της Κυβέρνησης της Νέας Δημοκρατίας στον πολιτισμό της χώρας μας; Γίναμε Σουηδία ξαφνικά; Κλειστά μουσεία που δεν έχουν ανοίξει, αρχαιολογικοί χώροι-σκουπιδότοποι που δεν μπορούν να λειτουργήσουν. Στο Ασκληπιείο της Κω προσφάτως πήγαν οι πολίτες, οι δημότες της Κω να το καθαρίσουν μετά από διαμαρτυρία των ξεναγών. 
      Έχουμε καταθέσει ερώτηση –είναι εδώ η κ. Δαμανάκη- για περίπου σαράντα αρχαιολογικούς χώρους, οι οποίοι είναι κλειστοί. Αυτό είναι το μεγάλο μέλημα για τον πολιτισμό, της Κυβέρνησης της Νέας Δημοκρατίας; Να κάνουμε το Πολιτιστικό Κέντρο της Αστυνομίας; Ξαναλέω, γίναμε ξαφνικά Σουηδία; Να ακούνε έξω και να λένε: «Κοιτάξτε η Ελλάδα πόσο προχώρησε, κοιτάξτε κουλτούρα, κοιτάξτε πολιτισμό, φτιάχνουμε και Πολιτιστικό Κέντρο της Ελληνικής Αστυνομίας»!
      Βέβαια, αναγκάστηκε ο Υπουργός εκ των πραγμάτων να έρθει και να συνομολογήσει ότι εδώ δεν μιλάμε για Πολιτιστικό Κέντρο της Αστυνομίας, αλλά εδώ μιλάμε για κτήριο της Αστυνομίας, ωμά και ψυχρά. Και δεν υπήρχε κανένας λόγος, πιστεύω, να μην έρθει ο Υπουργός να πει, αυτό θέλουμε να κάνουμε και εν πάση περιπτώσει, συμφωνείτε, διαφωνείτε, υπάρχουν πολεοδομικές αποκλίσεις ή οτιδήποτε, ελάτε εδώ να δούμε, να κάνουμε κάποια τετραγωνικά λιγότερα. Εάν χρειάζεται ένα κτήριο η Ελληνική Αστυνομία, να γίνει! Όχι ξαφνικά να εμπαίζουμε τον κόσμο περί δήθεν πολιτιστικών κέντρων της Αστυνομίας, που δεν ξέρω τι ακριβώς πολιτισμό ξεχωριστό, πέρα από τον ελληνικό πολιτισμό έχει να επιδείξει και που δεν ξέρω ποια είναι αυτή η ξεχωριστή δραστηριότητα. Ή μήπως θα φέρει εκθέσεις από τα όπλα, από το πότε συνελήφθη ο Αλ Καπόνε, από το πώς μαστιγώθηκε ο τάδε επί δικτατορίας, με ποιο μαστίγιο κ.λπ.; 
      Τι θα εκτεθεί ακριβώς, για να καταλάβω, τι είναι αυτό το Πολιτιστικό Κέντρο ειδικά για την Ελληνική Αστυνομία; Πουθενά δεν υπάρχει. Κάποιες δήθεν μετεκπαιδεύσεις, κάποιοι δήθεν ειδικοί επιστήμονες, πράγματα που μπορούν να γίνουν και σήμερα με χίλιους τρόπους και δεν χρειάζεται κανένα Πολιτιστικό Κέντρο για να γίνουν.
	Κύριε Υπουργέ, αναφερθήκατε στα Σ.Δ.Ι.Τ.. Το ΠΑ.ΣΟ.Κ. δεν έχει εκφράσει διαφορετική άποψη γενικώς για τις συμπράξεις δημοσίου και ιδιωτικού τομέα. Θα πρέπει να σας θυμίσω ότι στην πράξη το ΠΑ.ΣΟ.Κ. είναι το πρώτο που εφήρμοσε τις συμπράξεις του δημόσιου και του ιδιωτικού τομέα και μάλιστα με πολύ μεγάλη επιτυχία. Αυτό όμως το αναπτυξιακό «εργαλείο» πράγματι το έχουμε ανάγκη, γιατί βλέπουμε ότι φεύγουν σιγά-σιγά και δεν απορροφώνται οι πόροι της Ευρωπαϊκής Ένωσης. Ξεκινήσατε το Ε.Σ.Π.Α., ακόμα ένα πρόγραμμα. Μία μελέτη δεν έχει μπει στο Ε.Σ.Π.Α. και βλέπετε ότι χάνονται οι πόροι και πράγματι χρειάζεται αυτός ο θεσμός. Αυτή είναι η αποστολή του, να χτίσει ένα κτήριο της Ελληνικής Αστυνομίας; Αυτό είναι το μεγάλο αναπτυξιακό έργο στο οποίο χρησιμοποιούμε τις συμπράξεις δημοσίου και ιδιωτικού τομέα; Κάτι δεν πάει καλά σ’ αυτήν την ιστορία και θα πρέπει να το δούμε. 
	Τέλος, οι δημοσκοπήσεις στην τροπολογία: Ξαφνικά ποια είναι η αναγκαιότητα; Ξαφνικά μήπως η ελληνική κοινωνία άρχισε να αναζητά δημοσκοπήσεις μία μέρα προ των εκλογών; Μήπως κάνατε κάποια σφυγμομέτρηση που έδειξε ότι η κοινή γνώμη θέλει οι δημοσκοπήσεις να δημοσιοποιούνται μία μέρα πριν από τις εκλογές; Δεν ήμασταν καλά μέχρι σήμερα; Δηλαδή, θέλετε ξαφνικά να αρχίσουμε δύο και τρεις μέρες πριν από τις εκλογές διάφορες εταιρείες να λένε σαράντα η μία, σαράντα η άλλη, πενήντα η μία, πενήντα η άλλη, διότι αυτό θα γίνει και να μου το θυμηθείτε! Εσείς πιστεύετε ότι θα μείνει εταιρεία που δεν θα τεθεί υπό διατεταγμένη υπηρεσία κόμματος για να βγάζει το ίδιο κόμμα πρώτο; Νομίζω ότι γίνεται κι εδώ ένα μεγάλο λάθος.
	Ολοκληρώνοντας, επειδή αναφέρθηκα κατ’ ιδίαν στον Υπουργό σε μία διόρθωση, ο κύριος Υπουργός έκανε μία δήλωση με τρεις διορθώσεις. Του ζητήθηκε από τον υποφαινόμενο να κάνει μία διόρθωση σε σχέση με το β΄ εδάφιο της παραγράφου 1 του ν. 3548 προκειμένου να αποκατασταθεί μία αδικία. 
      Ποια είναι αυτή η αδικία; Οι εβδομαδιαίες νομαρχιακές εφημερίδες δικαιούνται κρατικής διαφήμισης. Αν μία εφημερίδα εκδίδεται στην επαρχία δύο κι τρεις φορές την εβδομάδα, δεν δικαιούται κρατικής διαφήμισης. Αυτό είναι παράνοια, είναι σχιζοφρένεια. Χρειαζόταν μία λέξη διόρθωσης στο σχετικό νόμο, η λέξη «τουλάχιστον», δηλαδή να αναφέρει το σχετικό άρθρο ότι ως εβδομαδιαία νομαρχιακή εφημερίδα νοείται η εφημερίδα που εκδίδεται μία φορά τουλάχιστον –αυτή η λέξη να προστεθεί- την εβδομάδα σε τακτή μέρα. Το ανέφερα στον κύριο Υπουργό και μου είπε ότι ο κ. Ρουσόπουλος –και φαντάζονται εμπαίζονται- του είπε ότι δήθεν η Ένωση του επαρχιακού τύπου διαφωνεί μ’ αυτήν τη ρύθμιση. Εγώ λοιπόν λέω: «Κάτσε να δούμε, έτσι είναι τα πράγματα;». Επικοινώνησα με τον κ. Φάνη Ζουρόπουλο, τον Πρόεδρο της Ένωσης, και του λέω: «Είναι αυτή η θέση σας;». «Προς Θεού, είναι αντίθετη και το έχουμε εκφράσει και συμφωνούμε με τη διόρθωση που πρέπει να γίνει για να αποκατασταθεί η τάξη».
	Εγώ λοιπόν επικαλούμαι και το όνομα του Προέδρου της Ένωσης και σας λέω να προσθέσετε αυτήν τη λέξη για να αποκαταστήσετε την αδικία και για να μη νομίζετε ότι εμείς εδώ ερχόμαστε για να στηρίξουμε εφημερίδες οι οποίες μπορεί να πιστεύετε ότι ευνοούν εμάς. Σας πληροφορώ ότι αν όχι όλες, το 95% των εφημερίδων πρόσκειται προς τη Νέα Δημοκρατία. Απλώς ικανοποιούνται προφανώς κάποια άλλα συμφέροντα και γι’ αυτόν το λόγο δεν θα θέλετε να περάσετε αυτήν τη διάταξη. 
      Επικαλούμαι εδώ και τη μαρτυρία του κ. Παυλίδη ο οποίος φαντάζομαι ότι είναι προς την κατεύθυνση να γίνει αυτή η διόρθωση. Διαφορετικά, κύριε Παυλίδη, συγχωρέστε με, αν δεν είναι έτσι. Η μη άρνησή σας υποθέτω ότι…
      ΑΡΙΣΤΟΤΕΛΗΣ ΠΑΥΛΙΔΗΣ: Γιώργο, παραμένεις ευφάνταστος, πάντα ήσουν!
      ΓΕΩΡΓΙΟΣ ΝΙΚΗΤΙΑΔΗΣ: Τότε ο κ. Παυλίδης δεν συμφωνεί. Ανακαλώ ό,τι είπα σε σχέση με τον κ. Παυλίδη και λυπάμαι.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Νικητιάδη.
      Ο κ. Σκανδαλίδης έχει το λόγο.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Παίρνω το λόγο, κυρία Πρόεδρε, γιατί έχω μία ιδιαίτερη ευαισθησία για το θέμα. Ήμουν απ’ αυτούς που έδωσαν σκληρή μάχη το 1979 μαζί με το Δημήτρη Μπέη για να πάρουν οι δήμοι το χώρο και να διεκδικήσουν το Μητροπολιτικό Πάρκο στου Γουδή. Αυτή η μάχη κερδήθηκε τότε με πολλούς αγώνες, με δυναμικές διεκδικήσεις, με τους κατοίκους παρόντες και τους δήμους μαχόμενους.
      Και θέλω να σας πω ότι και τότε απέναντί μας ήταν μια κυβέρνηση που δεν διαφέρει καθόλου από τη σημερινή, μία κυβέρνηση που δεν ήθελε με κανέναν τρόπο την κοινή ωφέλεια, μία κυβέρνηση που όλα τα υπέτασσε στο κέρδος, μια κυβέρνηση που έβλεπε τους κοινόχρηστους χώρους σαν ιδιοκτησία πελατειακής αντίληψης και χρήσης. Το ίδιο πράγμα συμβαίνει ακριβώς και σήμερα.
      Βέβαια, νόμιζα ότι θα έμενε εκεί το θέμα και ότι θα είχαμε να αντιμετωπίσουμε απλά μία υπόθεση τσιμεντοποίησης. Δυστυχώς, κύριε Υπουργέ, κάνετε τεράστιο λάθος με τον τρόπο που κοινοβουλευτικά έχετε εισαγάγει αυτήν την υπόθεση, που αφορά μία κλασική πολιτική της Κυβέρνησής σας απέναντι στην ποιότητα ζωής των κατοίκων μιας πόλης. Γι’ αυτό θεωρώ ότι τα μείζονα θέματα είναι τρία.
      Το πρώτο θέμα αφορά μία αήθη κοινοβουλευτική πρακτική. Ο κ. Παυλόπουλος είπε ότι πρόκειται για το αρχηγείο της Αστυνομίας. Τώρα το ότι εκ των υστέρων προσπαθεί να μας πει για το μουσείο, κάπως να αλλάξει την αρχική του τοποθέτηση, πιστεύω ότι δεν αλλάζει την ουσία. Είναι «ψευδεπίγραφο» το σχέδιο νόμου.
      Και παράλληλα πρέπει να σας πω το εξής: Νομίζω ότι το Πολιτιστικό Κέντρο, όπως το περιγράφετε, που θα κάνει και διάφορα παραρτήματα σε όλη τη χώρα, δηλαδή πολιτιστικά γραφεία της Αστυνομίας και επειδή το Πολιτιστικό Κέντρο είναι στην ουσία εγκατάσταση όλων των υπηρεσιών της Ελληνικής Αστυνομίας και του αρχηγείου της, πολύ περισσότερο μου μοιάζει με επανάληψη σε όλη την Ελλάδα της αλήστου διαδικασίας παλιότερα του Πολιτιστικού Γραφείου της Καβάλας και λιγότερο της πολιτιστικής αντίληψης για το πώς η Αστυνομία μπορεί να χρησιμοποιήσει ή όχι τον πολιτισμό.
      Δηλαδή και εδώ η συμπεριφορά σας είναι συμπεριφορά αστυνομικού κράτους και όχι υπηρεσίας προς ένα Σώμα που φέρνει τεράστια τραύματα. Και κακώς δημαγωγείτε πάνω σε αυτό. Φέρνει τεράστια τραύματα, έχει και ιστορία, αλλά όλα αυτά πρέπει να συζητηθούν σε άλλο επίπεδο και όχι κάτω από την επωνυμία: «Το Πολιτιστικό Κέντρο της Αστυνομίας».
      Η Ελληνική Αστυνομία, πριν να χτίσει το πολιτιστικό της κέντρο, που μπορεί να γίνει και να το κάνει, πρέπει να αποφασίσει και η Βουλή των Ελλήνων να φωτίσει όλες τις σκοτεινές όψεις της ιστορίας, για να δικαιώσει αυτούς που πάλεψαν για τους δημοκρατικούς αγώνες και για μία δημοκρατική Αστυνομία. Πρώτο μεγάλο θέμα, λοιπόν, είναι το «ψευδεπίγραφο» σχέδιο νόμου.
      Δεύτερο μεγάλο θέμα είναι το θέμα της συνταγματικής και κοινοβουλευτικής τάξης. Προφανώς, μπορείτε δια νόμου και σε εξαιρετική περίπτωση να πολεοδομήσετε και όχι με προεδρικό διάταγμα. Τι σας έβαζε και ποιες είναι οι εξαιρετικές συνθήκες;
      Η μόνη εξαιρετική συνθήκη που βρίσκω εγώ είναι ότι είμαστε σε μια συγκυρία που μαίνονται οι φωτιές. Άρα, τσιμεντοποιώντας δείχνετε έναν δρόμο, ότι η αυθαίρετη τσιμεντοποίηση των καμένων μπορεί να συνδυάζεται με μια βούληση της Κυβέρνησης να τσιμεντοποιεί τους τελευταίους πνεύμονες πρασίνου που υπάρχουν στην πόλη. Μόνο αυτή τη λογική βρίσκω στην εξαιρετικά επείγουσα διαδικασία να πολεοδομήσετε δια νόμου.
      Και ασφαλώς το επιχείρημα ότι θα χρειαζόσασταν τη γνωμοδότηση των δημοτικών συμβουλίων, των νομαρχιακών συμβουλίων και τις περιβαλλοντικές και άλλες μελέτες είναι μία πραγματικά σοβαρή αιτιολογία, για την οποία θέλετε να πολεοδομήσετε με εξαιρετικές διαδικασίες.
      Η εξαιρετική διαδικασία όμως δεν συνάδει με τον πολιτισμό της Αστυνομίας. Μπορεί να περιμένει δύο μήνες, τρεις μήνες, να γίνει και ένας διάλογος γύρω απ’ αυτά τα πράγματα, πώς γίνονται καλύτερα, σε ποιο χώρο θα γινόντουσαν καλύτερα και όλα αυτά.
      Και υπάρχει το τρίτο μείζον θέμα, που κατά τη γνώμη μου είναι ιδιαίτερα σημαντικό, και αφορά μία απαράδεκτη πρακτική της Κυβέρνησης να μετατρέπει τους μεγάλους πνεύμονες πρασίνου σε «σκουπιδοτενεκέ» που εναποθέτει ό,τι της περισσεύει.
      Θα γίνω πολύ σαφής.  Η πόλη της Αθήνας έχει τρεις μεγάλους πνεύμονες. Αυτοί είναι: Το πάρκο στου Γουδή, κυρίως ο Ελαιώνας και η Λεωφόρος Αλεξάνδρας. Εκτός από το γήπεδο του Παναθηναϊκού, που «κατ’ οικονομίαν» οι περισσότεροι συμφωνήσαμε, εκεί θέλετε να πάτε το Δημαρχείο, το τζαμί, το σταθμό, τα εμπορικά κέντρα. Οτιδήποτε γίνεται ως παρέμβαση στον Ελαιώνα, που είναι ο μεγαλύτερος πια πνεύμονας για την πόλη, ο τελευταίος σχεδόν, γίνεται όχι σαν πράξη εφαρμογής του διατάγματος του Λαλιώτη που προστάτευε το πράσινο και έλεγε πόσο πρέπει να είναι, αλλά για να καταστρατηγήσετε αυτή τη διαδικασία. Τώρα στη Λεωφόρο Αλεξάνδρας έχετε εξαγγείλει αναψυκτήρια και μπαρ, μέσα από το σχέδιο που συζήτησε προχθές ο Δήμος της Αθήνας. 
      Επιπλέον, γίνεται εκποίηση των ολυμπιακών εγκαταστάσεων. Και δεν είναι μόνο το πάρκο στου Γουδή, αλλά και το Μπάντμινγκτον, που έπρεπε να φύγει από εκεί που είναι τώρα και να επανέλθει στο φυσικό του χώρο. Το δώσατε σε ιδιώτη, το ξεπουλήσατε και ουσιαστικά χάνεται ακόμα και αυτή η χωροθέτηση που έκανε ο Λαλιώτης στην αλλαγή του ρυθμιστικού. Γιατί ο Λαλιώτης έκανε νόμο για την αλλαγή του ρυθμιστικού, για να κρατηθεί το ισοζύγιο, δεν έκανε απλά μία πράξη με οποιαδήποτε άλλη περιοχή που ουσιαστικά τσιμεντοποιεί την ίδια την περιοχή. 
      Εγώ, λοιπόν, εδώ και δύο χρόνια και στη Βουλή και στο Δήμο Αθηναίων ζητώ επιτακτικά από την Κυβέρνηση να φέρει επιτέλους ένα σχέδιο που να έχει σχέση με αυτούς τους τρεις μεγάλους πνεύμονες του πρασίνου. Είναι τόσο δύσκολο να μας πείτε τι θέλετε τελικά να κάνετε; Δεν είμαι απόλυτος, δεν είμαι με τη λογική ότι όλοι οι πνεύμονες πρασίνου και ο όλος χώρος του Ελαιώνα θα πρέπει να είναι πράσινο και τίποτα άλλο και μάλιστα χωρίς κοινή χρήση. Θα μπορούσαμε να δούμε κάτι, αλλά σε ένα σχέδιο, σε ένα χαρτί και όχι ό,τι πρόβλημα έχετε και θέλετε να πάρετε μία απόφαση εκχώρησης να βρίσκετε τον «σκουπιδοτενεκέ» και να το ρίχνετε μέσα εκεί όχι ως πράξη εφαρμογής του προεδρικού διατάγματος και του νόμου της δεκαετίας του ’90, αλλά ως πράξη ουσιαστικά αναίρεσης αυτού που προστάτευε ο συγκεκριμένος νόμος, το συγκεκριμένο πλαίσιο. 
      Έβαλα το θέμα στο Δήμο εκατό φορές. Ξέρετε τι μου είπε ο κ. Κακλαμάνης; Μου είπε ότι σε συνεννόηση με τον κ. Σουφλιά ήταν έτοιμοι εδώ και ενάμισι χρόνο να μας φέρουν το νέο ρυμοτομικό της Αθήνας. Πού είναι το νέο ρυμοτομικό; Αυτό είναι το ερώτημα και είναι πάρα πολύ απλό Ήρθε ένα εθνικό χωροταξικό, το οποίο είναι ληστρικό, το οποίο δεν έχει καμμία σχέση με την προστασία του περιβάλλοντος και έρχεστε τώρα, με συνεχείς πράξεις ανατροπής του υφιστάμενου πλαισίου, να τσιμεντοποιήσετε τα πάντα. Το Πολιτιστικό Κέντρο είναι «η σταγόνα που ξεχείλισε το ποτήρι». Γιατί αυτό δεν αφορά την Αστυνομία, αφορά τη ζωή των κατοίκων της πόλης. Και η ζωή των κατοίκων της πόλης είναι αφόρητη. Δεν ήταν ποτέ χειρότερα η Αθήνα και στην καθαριότητα και στους πνεύμονες πρασίνου και σε όλα τα θέματα. Όλο δημόσιες σχέσεις, όλο επιφάνεια και βιτρίνα.
      Κάναμε λάθος στην επιτροπή; Βεβαίως. Ε, λέμε και ένα «mea culpa»! Για λόγους κακής λειτουργίας, εάν θέλετε, για λόγους της στιγμής, του καλοκαιριού, είναι αυτός λόγος όλη η συζήτηση εδώ να φύγει από την ουσία των τριών μεγάλων θεμάτων; Πρώτον, διαλύετε τους πνεύμονες πρασίνου, δεύτερον, κάνετε κοινοβουλευτικό πραξικόπημα, τρίτον, χρησιμοποιείτε πρακτικές, που ουσιαστικά είναι στρεψοδικίες στην ουσία των πραγμάτων και των θέσεων.
      Εγώ, παρακολουθώντας τη συζήτηση, δεν φανταζόμουν ότι ο αγαπητός μου Υπουργός Εσωτερικών μπορούσε να εμφανίσει αυτήν την εικόνα, να λέει δηλαδή έξι φορές τα ίδια πράγματα, για να δικαιολογήσει μία πράξη για την οποία δεν πιστεύω ότι θα νιώθει υπερήφανος. Κύριε Παυλόπουλε, να το αποσύρετε τώρα το νομοσχέδιο και να κάνετε μία πραγματική συζήτηση για την Αστυνομία, εάν θέλετε πράγματι να προσφέρετε στην Αστυνομία. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Σκανδαλίδη. 
      Το λόγο έχει η κ. Ζήση. 
      ΡΟΔΟΥΛΑ ΖΗΣΗ:  Ευχαριστώ, κυρία Πρόεδρε. 
      Φαίνεται ότι αυτή η Κυβέρνηση έχει ένα αίσθημα ιδιοκτησίας, μεγάλο. Δηλαδή, η χώρα της ανήκει, το πράσινο της ανήκει, τα Σ.Δ.Ι.Τ. της ανήκουν και μπορεί να παίρνει αποφάσεις χωρίς καμμία διαβούλευση, χωρίς καν να εφαρμόζει τους νόμους και τα θεσμικά εκείνα εργαλεία, είτε πολεοδομικά είτε χωροταξικά και άλλα, τα οποία τελικά συνιστούν και μία δίκαιη διακυβέρνηση, όπως πολλές φορές έχουν πει από αυτό το Βήμα εδώ ο Υπουργός Εσωτερικών, αλλά και ο ίδιος ο Πρωθυπουργός. 
    Τελικά, κύριε Υπουργέ, λυπάμαι που το λέω -ειδικά για σας που είσθε ένας εξαιρετικός συνταγματολόγος- αλλά πάρα πολλές φορές σήμερα και χθες, εδώ, αναφερθήκατε στο ΠΑ.ΣΟ.Κ., για τη νομική και θεσμική του, αν θέλετε, παρέμβαση στα θέματα, αλλά δεν απαντάτε στον κόσμο. Χρησιμοποιείτε  την τακτική του «στρίβειν δια του αρραβώνος», για να κάνετε μία δική σας παρέμβαση, καθαρά ανάθεσης οικοδόμησης μιας περιοχής, που προβλέπεται και από το χωροταξικό νόμο του ΄99, αλλά και από το προεδρικό διάταγμα του 2001 για μητροπολιτικό πάρκο. Και αντί να θεσμοθετήσετε αυτό το μητροπολιτικό πάρκο, όπως οφείλετε να κάνετε, έρχεσθε εδώ και λέτε ότι το ΠΑ.ΣΟ.Κ. είχε κάνει ένα προεδρικό διάταγμα. Ποιο προεδρικό διάταγμα είχε κάνει, κύριε Υπουργέ; Τι έλεγε το ΠΑ.ΣΟ.Κ. το 2001; Εγκρίνεται η τροποποίηση του ρυμοτομικού, αποχαρακτηρίζεται δηλαδή ο χώρος ανέγερσης σχολών αξιωματικών Χωροφυλακής Αρχηγείου κ.λπ. και καθορίζεται σε χώρο διοίκησης Υπουργείου και κοινόχρηστο χώρο πρασίνου. 
    Θυμάσθε εσείς από το 2001 μέχρι σήμερα να έχει γίνει καμμία παρέμβαση, πέρα από το Μπάντμινγκτον, το οποίο ήταν προσωρινή παρέμβαση, την οποία βεβαίως εσείς καθορίσατε ως μόνιμη στη συνέχεια. Θυμηθήκατε, λοιπόν, να έχει γίνει καμμία άλλη παρέμβαση αυτά τα χρόνια από το 2001; Και έρχεσθε εσείς, ο έγκριτος συνταγματολόγος και λέτε ότι το άρθρο 1 καθορίζει, τροποποιεί το άρθρο τάδε του προεδρικού διατάγματος. Έτσι, λοιπόν, με τόση ευκολία, με τόση γρηγοράδα, με τόση άνεση, με τόσο έλλειμμα ευαισθησίας αποφασίζετε να τσιμεντοποιήσετε την Αθήνα, για μία ακόμη φορά, χωρίς καμμία πολιτική για το λεκανοπέδιο, χωρίς καμμία ευαισθησία γι’ αυτό που συμβαίνει σήμερα, την ώρα πραγματικά που η χώρα διατρέχει κίνδυνο από τις πυρκαγιές και την ώρα που χθες μόλις εσείς οι ίδιοι, η Κυβέρνησή σας, αρνείσθε στην Επιτροπή Οικονομικών την πρόταση νόμου της Αξιωματικής Αντιπολίτευσης για την προστασία από τις πυρκαγιές και για την ανακούφιση των πυρόπληκτων περιοχών. Τι αντιφατικότητα είναι αυτή;
    (Στο σημείο αυτό την Προεδρική Εδρα  καταλαμβάνει ο  Γ΄  Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
    Κύριε Υπουργέ, κάνετε ένα πραξικόπημα και το πραξικόπημα αυτό το βαφτίζετε πολιτισμό. Απουσιάζει ο Υπουργός Πολιτισμού και ο Υπουργός ΠΕ.ΧΩ.Δ.Ε. από εδώ και δεν έρχεται κανείς να αιτιολογήσει, γιατί πήρατε αυτήν την απόφαση. Τι κρύβετε, κύριοι Υπουργοί; Τι κρύβετε; Δικές σας σκοπιμότητες; Επικοινωνιακές σας στοχεύσεις; Κέρδη, υπερκέρδη, βοήθεια σε «ημέτερους»; Τι κρύβετε, πείτε το εδώ. Διότι δεν μπορεί εσείς που ξέρετε τους νόμους και οφείλετε να είσθε θεματοφύλακας των νόμων και ο Υπουργός ΠΕ.ΧΩ.Δ.Ε. και ο Υπουργός Πολιτισμού, δεν καταλαβαίνω πώς τροποποιείτε τα ρυμοτομικά σχέδια, τα πολεοδομικά σχέδια, τα χωροταξικά σχέδια, μέσα σε μία νύχτα, με μία απόφαση και με ένα νόμο αποσπασματικό και πάρα πολύ στρεβλό, όπως είπαν και οι συνάδελφοί μας. 
    Θέλω, κύριε Υπουργέ, να μου πείτε πού είναι οι αποφάσεις του νομαρχιακού συμβουλίου; Πού είναι οι αποφάσεις των δήμων; Θέλω να μου φέρετε την απόφαση του Κεντρικού Συμβουλίου Χωροταξίας Οικισμού και Περιβάλλοντος, που για την παραμικρή τροποποίηση για όρους και περιορισμούς δόμησης ενός οικοδομικού τετραγώνου, συνεδριάζει το Κεντρικό Συμβούλιο με όλους τους αρμόδιους φορείς που συμμετέχουν σε αυτήν τη διαβούλευση και σε αυτήν την απόφαση και γνωμοδότηση. Ποια είναι η απόφαση, λοιπόν, του Κεντρικού Συμβουλίου Χωροταξίας Οικισμού και Περιβάλλοντος; Λείπει εντελώς η απόφαση, η γνωμοδότηση των αρμοδίων φορέων, θεσμών, δημάρχων, νομαρχίας και όλων των εμπλεκομένων και βεβαίως των επιστημόνων, που ξέρετε ότι και το Πολυτεχνείο και άλλοι φορείς έχουν κάνει μελέτες που προσδιορίζουν ακριβώς τη διεύρυνση του πρασίνου σε εκείνη την περιοχή και όχι την τσιμεντοποίηση.
    Ήλθατε, λοιπόν, εδώ και προσπαθείτε να ρίξετε κατηγορίες στην όλη Αντιπολίτευση. Και μου κάνει εντύπωση αυτό, γιατί ο Υπουργός Εσωτερικών δεν μας είχε συνηθίσει μέχρι τώρα να μην αναλαμβάνει τις ευθύνες του και να μην αιτιολογεί επαρκώς τα μέτρα, τις ρυθμίσεις και τις δράσεις του Υπουργείου του. 
      Ειλικρινά, λοιπόν, κύριε Υπουργέ, πιστεύω ότι σ’ αυτό το πραξικόπημα που το βαφτίσατε «πολιτισμό» και ανάπτυξη και αρχείο και μουσείο, δεν έχετε πραγματικά να δώσετε τίποτα, ούτε στην Ελληνική Αστυνομία, για την οποία χύσατε εσείς «κροκοδίλια δάκρυα» εδώ, γιατί εμείς την τιμούμε. 
      Χθες και σήμερα εδώ δεν είναι η επέτειος της Ελληνικής Αστυνομίας, ούτε είναι η ημέρα μνήμης για να μας εγκαλέσετε ότι δεν αγαπάμε τους Αστυνομικούς. Τους τιμούμε καθημερινά και θέλουμε το Σώμα αυτό δίπλα μας, όπως είμαστε και εμείς δίπλα του, δημοκρατικό, με ένα ρόλο αναβαθμισμένο και με ποιότητα ζωής και υπηρεσιών πάρα πολύ καλύτερη. 
      Αφήστε, λοιπόν, όπως πολύ σωστά ειπώθηκε, τις στρεβλώσεις και τις στρεψοδικίες και απαντήστε ουσιαστικά στο θέμα. Τι θέλετε να κάνετε; Να αναθέσετε την οικοδόμηση εσείς, χωρίς το Υ.ΠΕ.ΧΩ.Δ.Ε., χωρίς άλλα Υπουργεία, σε κάποια εταιρεία για να μειώσετε το ισοζύγιο του πρασίνου, για να δημιουργήσετε δηλαδή προβλήματα στην ποιότητα ζωής των Αθηναίων και όλων των κατοίκων του λεκανοπεδίου, για να κερδίσουν κάποιοι κέρδη εις βάρος των ανθρώπων της Αθήνας και χωρίς καμμία διαβούλευση; Τι θέλετε να μας πείτε; Ότι δεν μπορείτε να τηρήσετε τους νόμους; Ότι αυτό το «αρχηγείο», γιατί έτσι το είπατε στη «ρύμη» του λόγου σας, που θα γίνει εκεί, με όλες τις προεκτάσεις, θα δημιουργήσει τελικά πολιτιστική προστιθέμενη αξία για το λαό της Αθήνας ή για το λαό της Ελλάδας και όχι η περιβαλλοντική ανάπτυξη και η προστασία του περιβάλλοντος;
      Κύριε Υπουργέ, εμείς θέλουμε ένα σύγχρονο, ευέλικτο, αποτελεσματικό Σώμα της Ελληνικής Αστυνομίας, θέλουμε γι’ αυτήν ένα ρόλο αναβαθμισμένο. Γι’ αυτό και χθες και σήμερα, αλλά και πάντα, το ΠΑ.ΣΟ.Κ. έχει ζητήσει, με διαβούλευση και διάλογο, από την Κυβέρνηση να αναλάβει τις ευθύνες της και να συζητήσει για όλα αυτά τα θέματα. 
      Την ιστορία της Αστυνομίας και την ιστορία της Ελλάδας την έχει καταγράψει η συνείδηση του ελληνικού λαού και είναι μία ιστορία που χρειάζεται όλοι μαζί πραγματικά να την αναδείξουμε, μαζί με όλο τον πολιτισμό μας και να την προσφέρουμε στις νεότερες γενιές, χωρίς αντιπαλότητες, χωρίς μισαλλοδοξίες και χωρίς υπεκφυγές. 
      Όμως, κύριε Υπουργέ, αν θέλετε πραγματικά να γράψετε και εσείς τη δική σας ιστορία, δεν θα την γράψετε τσιμεντοποιώντας και λέγοντας ότι κάνετε ένα Πολιτιστικό Κέντρο. Θα τη γράψετε εάν έχετε το κουράγιο και τη λεβεντιά, σ’ αυτήν τη νέα στρατηγική και τη διακυβέρνηση όπως είπατε, της επανίδρυσης, του κράτους και των αρχών και της καλής σας διακυβέρνησης, να αποσύρετε αυτό το νομοσχέδιο και να πείτε: «Ναι, εδώ κάναμε υπερβάσεις πραξικοπηματικού χαρακτήρα απέναντι στην όλη κοινωνία, απέναντι στους θεσμούς, απέναντι στους πολίτες, απέναντι στους νόμους». Να το αποσύρετε και να το φέρετε σε έναν ευρύ διάλογο. Να γίνουν τα πολιτιστικά κέντρα, όπου θέλετε, θα βρούμε πού μπορούν να γίνουν αυτά, ας υπάρχει και μία περιφερειοποίηση, αλλά πάνω από όλα να υπάρχουν χρήσεις γης. Γιατί, ήρθατε εδώ κύριε Υπουργέ, με μία απόφαση, με ένα πρόχειρο νομοσχέδιο. Ούτε μία μελέτη δεν καταθέσατε, ούτε μία μελέτη σκοπιμότητας, ούτε μία απόφαση, ούτε μία γνωμοδότηση. Ήρθατε εδώ απλώς για να κατηγορήσετε την όλη Αντιπολίτευση και να επιβάλλετε τις δικές σας προτεραιότητες-σκοπιμότητες που έχουν πολλούς συνειρμούς για όλη την Ελλάδα. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης):  Έχει ζητήσει το λόγο ο Κοινοβουλευτικός Εκπρόσωπος του ΛΑ.Ο.Σ. κ. Κυριάκος Βελόπουλος.
      Ορίστε, κύριε Βελόπουλε, έχετε το λόγο.
      ΚΥΡΙΑΚΟΣ ΒΕΛΟΠΟΥΛΟΣ:  Κύριε Υπουργέ, θα το ξαναπούμε ακόμη μία φορά. Δεν διαφωνούμε με τη δημιουργία αυτού του Πολιτιστικού Κέντρου – Μουσείου - Αρχηγείου, όπως θέλετε να το κάνετε. Διαφωνούμε με τον τρόπο. Δηλαδή, ο σκοπός είναι καλός, αλλά ο τρόπος που επιχειρείται να δημιουργηθεί, η διάθεση επιβολής, αν θέλετε, παρά την αντίθετη άποψη όλων των κομμάτων της Αντιπολιτεύσεως, η διάθεση να κάνουμε το άσπρο μαύρο, να δημιουργήσουμε την εντύπωση ότι είναι κάτι καλό, αλλά χωρίς να αποσαφηνίζουμε την ουσία του ζητήματος, μας βρίσκει αντίθετους.
      Κύριε Υπουργέ, όταν ένας Υπουργός και μία Κυβέρνηση αποφασίζει να εγκαταστήσει κάτι σε μια περιοχή της Ελλάδας που την αφορά άμεσα, όπως και στους κατοίκους της, το ερώτημα που γεννάται είναι αμείλικτο και είναι το εξής: Σε μια δημοκρατία πρέπει να ερωτηθεί ο πολίτης, αν συμφωνεί με αυτή την επιλογή της Κυβέρνησης ή της πολιτείας;
     Ρωτήθηκε η τοπική  κοινωνία, ρωτήθηκαν οι κάτοικοι της περιοχής αν θέλουν  να γίνει αυτό το έργο στην περιοχή τους; Γιατί πρόκειται περί ενός τσιμεντένιου κτηρίου. Με διάφορες χρήσεις και με διάφορα, θα έλεγα, τερτίπια τα οποία πάνε να μπουν. Πάτε να κάνετε ένα μουσείο. Εντάξει. Το ξαναλέω, καλό είναι το μουσείο. Θα σας έλεγα μάλιστα να κάνετε μουσεία για την αρχαία Ελλάδα, για τον πολιτισμό μας, διότι όπως είπε ο καλός συνάδελφος του ΠΑ.ΣΟ.Κ. τα περισσότερα σήμερα μουσεία είναι κλειστά, γιατί δεν έχουν υπαλλήλους, δεν έχουν αρχαιοφύλακες. Έχουμε σε αποθήκες αρχαία αντικείμενα  και δεν βγαίνουν στην επιφάνεια. 
     Πάτε, λοιπόν, να κάνετε ένα μουσείο της Αστυνομίας, του οποίου, επαναλαμβάνω, η χρηστικότητα δεν αμφισβητείται, αλλά ο τρόπος, ο σκοπός και η περιοχή στην οποία γίνεται, όχι απλά αμφισβητούνται, αλλά επί της ουσίας τουλάχιστον, δεν είναι σοβαρά. 
     Θα κάνω επίσης το ρητορικό ερώτημα. Ρωτήθηκαν οι αστυνομικοί αν θέλουν εξοπλισμό, αν θέλουν όπλα, αν θέλουν αυτοκίνητα, αν θέλουν καλύτερες συνθήκες εργασίας ή μουσείο; Δεν είναι, ξέρετε, αυτό ψευτοδίλημμα. Τι να το κάνει το μουσείο ο αστυνομικός. Να θυμάται. Σαφώς, η μνήμη είναι καλή. Ο αστυνομικός κάθε στιγμή διακινδυνεύει τη ζωή του. Εδώ δεν τους δίνετε πιστόλια. Έλεος πια! Δεν έχουν πιστόλια οι αστυνομικοί. Έχουν κάτι περίστροφα της δεκαετίας του ΄70, τα οποία χρησιμοποιούσαν σε καουμπόϊκες ταινίες. Απίστευτα πράγματα. 
     Ελαστικά στα αυτοκίνητα. Θα το πω άλλη μία φορά. Οχήματα χιλίων τριακοσίων κυβικών που το ΠΑ.ΣΟ.Κ. αγόρασε για ευνόητους λόγους εκείνη την περίοδο, δεν είναι ικανά να κυνηγήσουν ένα αυτοκίνητο με μεγάλο κυβισμό. Ή κάνω λάθος, εδώ, κύριοι αστυνομικοί; Δεν κάνω λάθος. Άσχετα αν συνδικαλίζεστε και συγχρωτίζεστε πολλοί από σας, με άλλα κόμματα από μας, εμείς είμαστε μαζί σας, γιατί έχετε δίκιο. Όχι γιατί θέλουμε την ψήφο σας, ούτε χαϊδεύουμε τα αυτιά σας. Εμείς όποτε έχετε δίκιο, θα σας λέμε ότι έχετε δίκιο και όποτε έχετε άδικο, θα σας λέμε ότι έχετε άδικο. 
     Ακούστε τώρα, την ιστορία με τα Σ.Δ.Ι.Τ.. Εμάς δεν μας βρίσκει αυτή η ιστορία αντίθετους. Έχω όμως να κάνω ένα ερώτημα. Υπάρχει σχεδιασμός; Ο ιδιώτης είναι επιχειρηματίας και έχει σκοπό το κέρδος. Δεν είναι ευαγές ούτε κοινωφελές ίδρυμα. Θα κάνει μία επένδυση. Από πού θα πάρει τα χρήματά του αυτός; Δηλαδή, πώς θα γίνει αυτή η συναλλαγή, ο σχεδιασμός; «Συναλλαγή» με την καλή έννοια. Να μη νομίζουν κάποιοι ότι μιλώ για σκάνδαλα, αλλά υπάρχει ο σχεδιασμός ώστε να δούμε για ποιο λόγο ο επιχειρηματίας «Βελόπουλος» θέλει να κάνει ένα κτήριο; Από πού θα βγάλει τα χρήματα αυτά;  Πώς θα κερδίσει; Γιατί δεν πιστεύω ότι υπάρχει επιχειρηματίας που να αγαπά τόσο πολύ την Αστυνομία, ώστε να πάει να επενδύσει τα χρήματά του μόνο και μόνο για να γίνει το μουσείο της Αστυνομίας. Ούτε λοιπόν γι’ αυτό μας είπατε κάτι. Λέτε ότι «μπορεί» να υπάρξει ο επιχειρηματίας. Έχετε δίκιο εδώ. Όμως, γιατί να μπορεί να  υπάρξει; Να μην υπάρξει καθόλου. Ή εάν υπάρξει, να  υπάρχει σχεδιασμός, να υπάρχουν οι συγκεκριμένες δεσμεύσεις του επιχειρηματία απέναντι στο κράτος και αντιστρόφως. Είναι έωλο λοιπόν και αυτό το επιχείρημα. 
     Λέω ακόμη μία φορά ότι εγώ θα πίστευα αυτό το οποίο πάτε να κάνετε αν είχατε ρωτήσει την κοινωνία. Φοβάστε να πάτε να ακούσετε την τοπική κοινωνία. Όπως φοβηθήκατε να αφήσετε τον Πρωθυπουργό να πάει στις πυρόπληκτες περιοχές, γιατί πολύ απλά φοβάστε να αντιμετωπίσετε τον ελληνικό λαό, να αντιμετωπίσετε τη «μήνι» του λαού. Γιατί; Είναι σημαντικότερο το Συνέδριο της Ο.Ν.ΝΕ.Δ. από τις πυρόπληκτες περιοχές; Εμ, δεν είναι. Όμως φοβάστε να πάτε εκεί. 
     Προκαλώ, λοιπόν, εσάς. Πάμε μαζί στην περιοχή να ρωτήσουμε τους κατοίκους. Θέλουν να γίνει το μουσείο εκεί ή θέλουν να πάει σε κάποια άλλη περιοχή; 
     Δυστυχώς, είστε μία φοβισμένη Κυβέρνηση που με το φόβο της όποιας αντιδράσεως του ελληνικού λαού δεν τον ρωτάτε. Και κυβέρνηση και πολιτεία που δεν ρωτά τον πολίτη, δεν μπορεί να θεωρείται δημοκρατική πολιτεία, δημοκρατική κυβέρνηση, γιατί επαναλαμβάνω, ότι το θέμα είναι μείζονος σημασίας. 
     Και επειδή κάποιοι στενοχωριούνται, θα τους παραθέσω μερικά απλά παραδείγματα από έκθεση που έχει γίνει από αστυνομικούς, την οποία έχω στα χέρια μου για τις ελλείψεις που έχουν οι αστυνομικοί. 
     Ακούστε. Οχήματα που δεν πληρούν τους κανόνες ασφαλείας για τους αστυνομικούς και μικρά κυβικά ώστε να μην μπορείς να φθάσεις ένα όχημα το οποίο παρακολουθείς. Αυτό το λένε οι αστυνομικοί. Μάλιστα αυτό το είπα και στον Υπουργό και προς τιμήν του συμφώνησε μαζί μου και είπε ότι πρέπει να το δούμε. 
     Επίσης, τονίζουν το γεγονός ότι τα περιπολικά δεν έχουν πλέγμα ανάμεσα στον οδηγό και συνοδηγό με το πίσω μέρος του αυτοκινήτου, όπως έχουν σε όλο τον κόσμο. Και είχαμε το φαινόμενο της Σίνδου, γιατί δεν υπήρχε πλέγμα. Αυτά είναι μερικά απλά πράγματα.  
     Αλλαγή ελαστικών αυτοκινήτων. Αυτή γίνεται σε συγκεκριμένα χιλιόμετρα λέει η οδηγία, αλλά τα αυτοκίνητα αυτά κινούνται δεκαέξι ώρες την ημέρα, καταπονούνται καθημερινά, με συνέπεια τα ελαστικά να τα αλλάζουν οι ίδιοι οι αστυνομικοί, να πληρώνουν και από την τσέπη τους, γιατί κινδυνεύει η ζωή τους. 
     Αλεξίσφαιρα γιλέκα. Θα σας πω το εξής. Τα αλεξίσφαιρα που έχουν οι αστυνομικοί μας είναι των ιπποτών του 13ου αιώνα, κάτι βαριά αλεξίσφαιρα, τα οποία δεν τα φορούν, γιατί είναι πολύ βαριά. Άρα, λοιπόν, αντί να κοιτάξουμε να τους βοηθήσουμε, να τους εξασφαλίσουμε αυτές τις προϋποθέσεις, ώστε να λειτουργήσουν σωστά, εμείς ερχόμαστε για να τους κάνουμε ένα μουσείο για να πάνε να το βλέπουν όλοι! 
      Και κάτι άλλο για τα όπλα. Θα σας πω το εξής: Εμένα με ενόχλησε κάτι άλλο. Ξέρετε, κύριοι συνάδελφοι, οι αστυνομικοί πληρώνονται τον μισθό τους έναντι, τον επόμενο μήνα, 27 του μηνός. Εάν συμβεί ένα μοιραίο σε έναν αστυνομικό 28 του μηνός και έχει πληρωθεί τον μισθό του 27 του μηνός, στις 28 η υπηρεσία του ζητά τον μισθό πίσω. Και αυτό συνέβη με τον «Ζητά» στο Καλλιμάρμαρο. Συνέβη ή δεν συνέβη κύριοι; Δεν ζητήθηκε ο μισθός πίσω; 
      ΓΡΗΓΟΡΙΟΣ ΑΠΟΣΤΟΛΑΚΟΣ: Κύριε συνάδελφε…
      ΚΥΡΙΑΚΟΣ ΒΕΛΟΠΟΥΛΟΣ: Όχι κύριε συνάδελφε. Έτσι είναι. Θα τ’ ακούτε. 
      ΓΡΗΓΟΡΙΟΣ ΑΠΟΣΤΟΛΑΚΟΣ: Είστε κατ’ επάγγελμα αφελής…
      ΚΥΡΙΑΚΟΣ ΒΕΛΟΠΟΥΛΟΣ: Μη χαμογελάτε. Εγώ δεν χαμογέλασα με τις αφέλειες που εσείς πετάξατε στον αέρα. Εάν θεωρείτε ότι είναι αφελή αυτά που λέω, να το συζητήσουμε επί της ουσίας. Είναι αφελή; Είναι πραγματικότητα; Συμβαίνουν; Είναι επί της ουσίας; 
      ΓΡΗΓΟΡΙΟΣ ΑΠΟΣΤΟΛΑΚΟΣ: Κύριε συνάδελφε…
      ΠΡΟΕΔΡΕΥΩΝ (Αναστάσιος Νεράντζης): Μη διακόπτετε, κύριε Αποστολάκο.
      ΚΥΡΙΑΚΟΣ ΒΕΛΟΠΟΥΛΟΣ: Είναι πραγματικότητα; Είναι πραγματικότητα. Σας εκθέτει λοιπόν η πραγματικότητα και χαμογελάτε, όταν θα έπρεπε να στενοχωριέστε, γιατί η ελληνική αστυνομία αντιμετωπίζει τεράστια προβλήματα.
      ΠΡΟΕΔΡΕΥΩΝ (Αναστάσιος Νεράντζης): Προχωρήστε παρακαλώ. Αφήστε τη διαλογική συζήτηση.
      ΚΥΡΙΑΚΟΣ ΒΕΛΟΠΟΥΛΟΣ: Πέντε χρόνια κυβερνάτε. Εάν δεν το έχετε καταλάβει, δεν φταίμε σε τίποτε εμείς.
      Επαναλαμβάνω και κλείνω εδώ. Για τις τροπολογίες θα τα πω αργότερα. Απλώς, ένα μικρό σχόλιο θα κάνω και θεωρώ ότι είναι επί της ουσίας. Όσον αφορά αυτήν την ιστορία με τις δημοσκοπήσεις, αυτήν την ιστορία με την πρόταση του Κ.Κ.Ε. για την τροπολογία για τις παρατάξεις ή αυτήν την ιστορία με τα απόβλητα, επειδή άσχετες τροπολογίες σε νομοσχέδια σχετικά με την αστυνομία για εμάς δεν χωρούν, εμείς τα καταψηφίζουμε ουσιαστικά και δεν θέλουμε να κάνουμε περαιτέρω σχολιασμούς. Στη δευτερολογία μου όμως θα αναλύσω για ποιον λόγο καταψηφίζουμε τις τροπολογίες, γιατί θέλουμε να είμαστε συνεπείς με ό,τι λέμε και με ό,τι κάνουμε.
      Και θα το ξαναπώ για άλλη μία φορά και κλείνω εδώ. Δεν αφήσατε τον Πρωθυπουργό να πάει στην Ολυμπία. Καλά κάνατε. Πάμε τουλάχιστον μαζί στην περιοχή να ρωτήσουμε τους κατοίκους. Αυτό σας ζητάω. Να ρωτήσουμε τον Δήμαρχο, τον Νομάρχη, τον Υπερνομάρχη, εάν συμφωνούν, εάν θέλουν. Δεν θέλω να είστε φοβισμένοι. Δεν πρέπει να είστε φοβισμένοι από τον κάτοικο. Γιατί ο πολίτης αντιμετωπίζει το πρόβλημα. Ο πολίτης πρέπει να είναι δίπλα στην πολιτεία και η πολιτεία δίπλα στον πολίτη. Τι φοβάστε λοιπόν; Να κατανοήσω τον φόβο από τις πυρόπληκτες περιοχές, γιατί εκεί δεν κάνατε σχεδόν τίποτε. Πήγατε να κάνετε κάτι, αλλά το καθυστερείτε πολύ. Να φοβάστε όμως να ρωτήσετε τον πολίτη, που τον αφορά το θέμα, είναι ένα πρόβλημα. 
      Μη φοβάστε λοιπόν. Ρωτήστε τον πολίτη και θα πάρετε την απάντηση. Δεν το θέλουν και αφού δεν το θέλουν, τουλάχιστον επιλέξτε και εσείς τον σωστό δρόμο. Ακούστε τον πολίτη. Είναι σημαντική η φωνή του και είναι μείζονος σημασίας να ακούμε τον πολίτη. Γιατί οι κυβερνήσεις που δεν ακούν τους πολίτες, θα ανήκουν στο παρελθόν και θα γίνετε Αντιπολίτευση όπως πάτε. 
      ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων της Τρίτης, 22 Ιουλίου 2008: 
      «1. Η με αριθμό 39/17-7-2008 επίκαιρη ερώτηση του Βουλευτή της Νέας Δημοκρατίας κ. Ελευθέριου Αυγενάκη προς τους Υπουργούς Υγείας και Κοινωνικής Αλληλεγγύης και Εθνικής Παιδείας και Θρησκευμάτων σχετικά με τη λήψη μέτρων για την παιδική παχυσαρκία στη χώρα μας κ.λπ..
      2. Η με αριθμό 36/17-7-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά, προς τον Υπουργό Μεταφορών και Επικοινωνιών σχετικά με την αντιμετώπιση των προβλημάτων στον Οργανισμό Σιδηροδρόμων Ελλάδος κ.λπ..
      3. Η με αριθμό 37/17-7-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τον Υπουργό Οικονομίας και Οικονομικών σχετικά με τις απολύσεις προσωπικού στην «INFOTE», την διασφάλιση των σχέσεων εργασίας κ.λπ..
      4. Η με αριθμό 32/17-7-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Υγείας και Κοινωνικής Αλληλεγγύης σχετικά με την  αντιμετώπιση των προβλημάτων του Κέντρου Υγείας της Μύλου, την καταβολή των δεδουλευμένων εφημεριών στους γιατρούς κ.λπ..
      5. Η με αριθμό 38/17-7-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Εθνικής Παιδείας και Θρησκευμάτων σχετικά με την άγνοια Ελλήνων μαθητών για τις εθνικές μας επετείους κ.λπ.».
      Το λόγο έχει ο Βουλευτής Δωδεκανήσου της Νέας Δημοκρατίας κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κύριε Πρόεδρε, για την αναφορά στην περιοχή που έχω την τιμή να εκπροσωπώ. Είπατε: «Βουλευτής Δωδεκανήσου». 
      Δεν ξέρω, κύριε Πρόεδρε, και κύριοι συνάδελφοι, εάν έχετε ποτέ κοινοβουλευτικά αισθανθεί «super power». Εγώ, αυτό το συναίσθημα έχω αυτήν τη στιγμή. Ο λόγος; Επί των έξι ομιλητών Βουλευτών, οι τρεις είμεθα εκ Δωδεκανήσου. Οι δύο Δωδεκανήσιοι Βουλευτές, ο κ. Νικητιάδης και ο ομιλών και ο μέχρι πρότινος Δωδεκανήσιος κ. Σκανδαλίδης. Super power! Με αυτό το συναίσθημα, αναφέρομαι κατ’ αρχάς σε αυτό καθ’ αυτό το νομοσχέδιο. 
      Δεν θα συμφωνήσω με όσους θεωρούν ότι είναι υπερβολική η κίνηση του Υπουργείου Εσωτερικών να ιδρύσει και να ανεγείρει το Μουσείο που θα στεγάσει τα της ιστορίας της ελληνικής αστυνομίας. Ιστορία με διάφορες εξελίξεις. Ο Μπενετέτο Κρότσε, ιστορικός, διδάσκει: «Η ιστορία ομοιάζει με ένα άγαλμα. Όσα ραπίσματα και εάν της καταφέρουν, ούτε ερυθριά αλλά ούτε και αλλάζει πρόσωπο». Σκοπιανοί πασχίζουσι σήμερα να αλλάξουν την ιστορία. Μπορούσι; Δεν μπορούσι! 
      Επεκτείνω. Το κάθε Σώμα έχει την ιστορία του. Είχα την μεγάλη τιμή να διατελέσω Υπουργός Εμπορικής Ναυτιλίας. Εκ των πρώτων εισηγήσεων που έφερα στο Κοινοβούλιο και έγινε νόμος του κράτους ήταν η ίδρυση του Μουσείου της Εμπορικής Ναυτιλίας. Μέσα σε αυτό το Μουσείο –γιατί μετέπειτα έγινε και άλλη παρέμβαση- θα στεγασθεί ό,τι θα εκφράζει, θα περιγράφει, θα παρουσιάζει την ιστορία του λιμενικού Σώματος. Ποιο είναι το περίεργο σήμερα; Η Ελληνική Αστυνομία με καθυστέρηση κάνει κάτι τέτοιο. 
      Τώρα τα σχόλια, εάν θα στεγασθεί εκεί το Αρχηγείο της Ελληνικής Αστυνομίας που πιστεύω ότι πρέπει να είναι αυτοδύναμο, το αν έγιναν ορισμένες παρεμβάσεις που κάποιοι τις θεωρούν υπερβολικές και έχουν σχέση με το περιβάλλον, είναι θέματα προς συζήτηση. Εδώ είμεθα. Να μη φθάσουμε όμως στο σημείο να αποτελεί θέμα συζητήσεως το ελικοδρόμιο. Για όνομα του Θεού! 
      Λοιπόν, οι επιφυλάξεις σεβαστές. Εδώ είμεθα, εάν θα ψηφίσουμε ή δεν θα ψηφίσουμε, αλλά θεωρώ καλή πρωτοβουλία την ίδρυση και στέγαση του Μουσείου της Ελληνικής Αστυνομίας, η οποία έχει ιστορία συνδεδεμένη, κύριε Νικητιάδη, με τον τόπο μας. Εμείς τους πρώτους ένστολους που γνωρίσαμε στα Δωδεκάνησα ήταν οι χωροφύλακες. Η λευτεριά ήλθε με τους χωροφύλακες. Αυτό που λέμε «συνοδεία Χωροφυλακής»…
      ΚΩΝΣΤΑΝΤΙΝΟΣ ΒΡΕΤΤΟΣ: Και σκλαβιά με τους χωροφύλακες. 
      ΑΡΙΣΤΟΤΕΛΗΣ ΠΑΥΛΙΔΗΣ: Λέει ο κ. Βρεττός: «Η σκλαβιά με χωροφύλακες». Και αυτό «ιστορία» είναι. Πώς θα το κάνουμε; 
      Δεν θα λησμονήσουμε τα πρόσωπα, όπως τον αείμνηστο Βαρδουλάκη, Αρχηγό της Χωροφυλακής. Κεντρώος πασίγνωστος. Ο Καραμανλής, επίσης αείμνηστος, τον κράτησε Αρχηγό της Χωροφυλακής. Να μην κάνω αναφορά τώρα σε νεότερους επί Ελληνικής Αστυνομίας, ζώντες. Έχουν και αυτοί σημαδέψει την πορεία της Αστυνομίας, αλλά και άλλοι. 
      Όμως, θέλω να υπογραμμίσω και την εξής ανάγκη, κύριε Υπουργέ, επ’ ευκαιρία αυτής της πρωτοβουλίας σας. Κύριε Υπουργέ, καλή η ιδέα, αλλά κοιτάξτε και λίγο παραπέρα τις ανάγκες μικροτέρων αστυνομικών συγκροτημάτων. Το κτηριακό σας ζήτημα, το οποίο, προϊόντος του χρόνου, έχει αναδειχθεί ή αναδεικνύεται σε πρόβλημα. Γνωρίζω πως έχετε ένα πρόγραμμα στεγαστικό, κτηριακό, αλλά είναι ανάγκη τουλάχιστον σε περιοχές οι οποίες έχουν «συναλλαγή» με εντοπίους και μη εντοπίους, αναφέρομαι στις τουριστικές περιοχές, εκεί να επιδειχθεί μία ειδική μέριμνα και γρήγορα. Το έχουμε ανάγκη. Με την υπόθεση τώρα, «Σένγκεν», με τους λαθρομετανάστες και με άλλα παρόμοια, είναι επιβεβλημένο πέραν των μουσείων, που ψηφίζω την πρότασή σας, να αντιμετωπίσουμε και αυτά τα θέματα.
      Κύριε Υπουργέ, προηγουμένως μίλησε ο συνάδελφος εκ Δωδεκανήσου και προεξόφλησε την άποψή μου. Καλά έκανε. Τον χαρακτήρισα ως ευφάνταστο, όταν είπε ο κ. Νικητιάδης «φαντάζομαι». Τρόπος του λέγειν. 
      Κύριε Υπουργέ, δεν μπορώ να καταλάβω ακόμη, γιατί σε ένα χρόνο μέσα πρέπει να αλλάξει η απόφαση που λάβαμε, η πλειοψηφία τουλάχιστον στη Βουλή, καθ΄όσον αφορά στις προεκλογικές δημοσκοπήσεις και σας το λέγω εγώ, ο Βουλευτής μιας περιοχής, όπου οι νησιωτικές κοινωνίες είναι μικρές και τη δημοσκόπηση δεν την κάνω. Δεν περιμένω καμμιά εταιρεία από την Πλατεία Συντάγματος να μου πει τι θα ψηφίσουν οι Κασσιώτες, οι Καρπάθιοι, οι Αστυπαλιώτες, στους Λειψούς ή στην Κω. Λέγω καμμιά φορά ότι μόνο τα δακτυλικά αποτυπώματα που δεν παίρνουμε από τα ψηφοδέλτια. Ας ξέρουμε που κινούμεθα, αλλά στο ευρύτερο θέμα. Δεκαπέντε μέρες προ των εκλογών πέφτει η μπάρα. Γνωρίζουμε το σπέκουλο: «Είπε, μου ’πε, σου ’πε, παίρνει τόσο τοις εκατό ο ένας, τόσο τοις εκατό ο άλλος». Μου λέγουν ότι υπήρξαν διαρροές κατά την πρώτη εφαρμογή του μέτρου. Ε, τις διαρροές να καταπολεμήσουμε. Μην μου θυμίζετε εκείνους τους παλιούς τελωνειακούς, όταν ίσχυε ακόμη το εξαιρετικό σύστημα των μειωμένων δασμών εισαγωγής στα Δωδεκάνησα, που έλεγαν, «επειδή παρατηρείται και λαθρεμπορία, να καταργήσουμε το σύστημα». Επειδή δεν μπορούσαν κάποιοι τελωνειακοί να εφαρμόσουν το νόμο, να καταργήσουμε το νόμο; Νομίζω πως αυτή η πρωτοβουλία έχει ανάγκη επανεξετάσεως. Εγώ πάντως δεν τη στηρίζω. Πριν από ένα χρόνο ψήφισα ότι δεκαπέντε μέρες προ της διεξαγωγής των εκλογών αφήστε ήσυχο τον κόσμο. Ό,τι κατάλαβε, κατάλαβε και δεν έχει ανάγκη δημοσκοπήσεων για να διαμορφώσει την άποψη. Δεν αποτελεί στοιχείο ενημερώσεως, ίσα-ίσα είναι στοιχείο επηρεασμού κατά το «δοκούν». 
      Δεύτερο θέμα, το οποίο ήδη ανεφέρθη. Χαρακτηρίσθηκαν ορισμένες εφημερίδες ως μη εβδομαδιαίες, επειδή εκδίδονται δύο ή τρεις φορές την εβδομάδα, όσες μπορούν, κυρίως, στην επαρχία. Έκανε ο κ. Νικητιάδης αναφορά σε τοπικές εφημερίδες. Η εφημερίδα της γενέτειράς μας, το «ΒΗΜΑ της ΚΩ», ανήκει στο «Έθνος», κύριε Νικητιάδη, ούτε στη Δεξιά ούτε στην Αριστερά ούτε στο Κέντρο, πουθενά. Ο Ιωαννίδης ανήκει στο «Έθνος» και το «Έθνος» αναλόγως τον τιμά. Τώρα θέλει και το τίμημα, αλλ’ όχι μόνο η εφημερίς της περιοχής μας, επτά – οκτώ είναι όλες και όλες. Βρέστε έναν τρόπο, κύριε Υπουργέ, να απολαύσουν, ποιων προνομίων; Να παίρνουν πέντε δεκάρες από τον κρατικό προϋπολογισμό, από εκείνον που κάποιοι άλλοι παίρνουν πολλά «pecunia». Μην το αφήσετε να περάσει έτσι. Έχετε μία λαμπρά ευκαιρία με την τροπολογία που φέρατε. 
      Θέλω να επαινέσω όμως την τροπολογία την άλλη, η οποία αναφέρεται στα θέματα διαχείρισης στερεών αποβλήτων.
      Μέγα πρόβλημα. Μετά από λίγο, πέραν των διαφόρων άλλων θα αναδειχθούν σε μεγάλα προβλήματα, το νερό και τα απόβλητα στερεά ή άλλα. Δίδεται μία ευκαιρία στους Ο.Τ.Α. η αλήθεια είναι με μία γαλαντομία, γιατί σας διακρίνει η γαλαντομία έναντι των Ο.Τ.Α., κύριε Υπουργέ.  Στα γραφεία τους οι δήμαρχοι εκεί που έχουν διάφορους ήρωες πρέπει να βάλουν και τη δική σας φωτογραφία, κύριε Υπουργέ. Το τι τους έχετε δώσει, δεν περιγράφεται. Εδώ τους δίνετε τη δυνατότητα να κάνουν ορισμένες κινήσεις που θα μπορούσαν να αποφευχθούν, αν είχε προβλεφθεί μία προηγούμενη νομοθετική ρύθμιση. Τώρα όμως, η επέμβασή σας είναι καλή, ώστε να αντιμετωπισθεί το ταχύτερο το θέμα της διαχείρισης των στερεών αποβλήτων.  Προπάντων στις μικρές περιοχές –ας με συγχωρήσουν οι συνάδελφοι που προέρχονται από μεγάλες περιφέρειες- η κατάσταση έχει φτάσει στο απροχώρητο. 
      Σβέλτες, λοιπόν, επεμβάσεις και αποκατάσταση χώρων που χρησιμοποιήθηκαν για Χ.Υ.Τ.Α.. Επεμβάσεις για να δημιουργηθούν ισχυρότερες επιχειρηματικές δραστηριότητες των Ο.Τ.Α., ώστε να μπορέσουν να αντιμετωπίσουν την κατάσταση για να βελτιωθεί η υπόθεση που λέγεται «φυσικό περιβάλλον». 
      Κατά τα λοιπά, κύριε Υπουργέ, το νομοσχέδιό σας μας δίνει την ευκαιρία να πούμε ότι μπορεί να ισχυρίζονται διάφορα περί «Ελληνικής Αστυνομίας», αλλά η Ελληνική Αστυνομία έχει προσφέρει. Και η αξία της φαίνεται σήμερα. Γι’ αυτό σε προηγούμενο νομοσχέδιο περί προσωπικού μετέφερα την εντύπωση που σχημάτισα, περιοδεύων. Παντού μας ζητούν την παρουσία της αστυνομίας. Φαίνεται ότι αυτή η παρουσία δεν είναι ανεξήγητος. Το παρελθόν, παρελθόν, αλλά ας κοιτάξουμε και το μέλλον. 
      ΠΡΟΕΔΡΕΥΩΝ (Αναστάσιος Νεράντζης): Μας εκπλήττει η συντομία σας, κύριε Παυλίδη. 
      ΑΡΙΣΤΟΤΕΛΗΣ ΠΑΥΛΙΔΗΣ: Μην βιάζεστε.
      ΠΡΟΕΔΡΕΥΩΝ (Αναστάσιος Νεράντζης): Το σημειώνουμε. 
      Εισερχόμαστε τώρα στις προτασσόμενες δευτερολογίες. 
      Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε, ο εισηγητής μας και οι συνάδελφοι αναφέρθηκαν αναλυτικά στο νομοσχέδιο. Παίρνω όμως το λόγο, γιατί η απάντηση του κυρίου Υπουργού ήταν πάρα πολύ απογοητευτική. Αυτό το λέω με ειλικρίνεια. Η συζήτηση δεν γίνεται για την Ελληνική Αστυνομία. Γίνεται δευτερευόντως σε αυτό το νομοσχέδιο. Η βασική αντίρρηση η δική μας και των άλλων συναδέλφων από την Αντιπολίτευση, χωρίς να θέλω να τους εκφράσω, είναι το γεγονός ότι σε ένα από τα ελάχιστα πάρκα που έχουν απομείνει στην Αθήνα αποφασίζουμε εδώ εμείς, όσοι είμαστε, όσοι θα ψηφίσουμε, να οικοδομήσουμε ένα καινούργιο κτήριο. Αυτή είναι η ωμή πραγματικότητα. 
      Αν δούμε πώς θα είναι τα πράγματα μετά από ένα χρόνο αφήνοντας στην άκρη τα επιχειρήματα που ανταλλάξαμε εδώ και τις εκφράσεις που χρησιμοποιήσαμε, αυτό που θα μείνει είναι ότι εκεί ενδεχομένως –λέω ενδεχομένως, γιατί θέλω να ελπίζω- θα υπάρχει ένα καινούργιο κτήριο μέσα στο πάρκο που βρίσκεται στο χώρο στου Γουδή. 
      Αυτή τη στιγμή που το αποφασίζουμε υπάρχουν διακόσιες πενήντα πυρκαγιές σε όλη την Ελλάδα. Δυο-τρείς από αυτές κατακαίνε ό,τι έχει απομείνει στην Αττική. Αυτά δεν τα λέω προσπαθώντας να δημαγωγήσω, όπως είπε ο κ. Υπουργός ή για να θέσω άλλα ζητήματα. Τα λέω γιατί θέλω να καταλάβει και ο κ. Υπουργός και όλοι μας ότι βρισκόμαστε μπροστά σε μία νέα κατάσταση στην Αττική. Ό,τι και να είχε συμβεί στο παρελθόν, αυτή τη στιγμή υπάρχει μία κατάσταση έκτακτης ανάγκης στο Λεκανοπέδιο. 
      Κατά τη γνώμη μου πρέπει να πάμε σε μία γενναία απόφαση. Βέβαια, θα μιλήσω και για το παρελθόν του ΠΑ.ΣΟ.Κ.. Με την απόφαση αυτή θα λέμε ότι επειδή υπάρχει αυτή η κατάσταση και στο διεθνή χώρο και στην Ελλάδα και επειδή η Αττική έχει κορεστεί από την άποψη της δόμησης και του τσιμέντου –βέβαια αυτή είναι μία συζήτηση που θα έπρεπε να την κάνουμε με τον κ. Σουφλιά- θα πρέπει οι ελεύθεροι χώροι που έχουν απομείνει και ανήκουν στην ιδιοκτησία του δημοσίου να δεσμευτούν, εφόσον βρίσκονται μέσα στον ιστό της  πόλης. 
      Αυτή θα είναι μία γενναία απόφαση, μία απόφαση που θα την πιστωθεί λοιπόν η Κυβέρνηση της Νέας Δημοκρατίας -διότι κατάλαβα ότι μόνο αυτό την ενδιαφέρει- και που δεν έχει να κάνει ούτε με την Ελληνική Αστυνομία, ούτε με το αν αναγνωρίζουμε ή δεν αναγνωρίζουμε την προσφορά της. 
      Άκουσα και σήμερα τον κύριο Υπουργό να επαναφέρει μία ψυχροπολεμική, εμφυλιοπολεμική συζήτηση που έχει τελειώσει εδώ και δεν ξέρω πόσα χρόνια. Κύριε Πρόεδρε, αυτό είναι το ψυχρό δεδομένο αυτής της συζήτησης: Αποφασίζουμε να κτίσουμε ένα καινούργιο κτήριο μέσα στο πάρκο, στο χώρο Γουδή κι ο κύριος Υπουργός λέει απέναντι σ’ αυτήν την ένσταση: «Το είχε αποφασίσει το ΠΑ.ΣΟ.Κ. κι εγώ απλώς προσθέτω οκτώ χιλιάδες τετραγωνικά». Δεν θέλω να μπω σε λεπτομέρειες για το τι ακριβώς προέβλεπε εκείνο το ρυθμιστικό σχέδιο του ΠΑ.ΣΟ.Κ.. Το είχε αποφασίσει το ΠΑ.ΣΟ.Κ.. Ναι, κύριε Υπουργέ, το είχε αποφασίσει, καλώς ή κακώς. Εγώ λέω κακώς. Αλλά εν πάση περιπτώσει, το είχε αποφασίσει. Είναι δικαιολογία αυτό για να λέτε ότι «θα το χτίσω και θα προσθέσω οκτώ χιλιάδες τετραγωνικά»; Διότι εν τέλει η απόφαση δεν είναι του ΠΑ.ΣΟ.Κ.. Είναι δική σας, κύριε Υπουργέ. Εσείς κυβερνάτε σήμερα. Υπάρχει η Κυβέρνηση της Νέας Δημοκρατίας και αυτό το κτήριο θα έχει τη σφραγίδα της Νέας Δημοκρατίας. Και να λέτε τώρα ότι το ΠΑ.ΣΟ.Κ. «δεν δικαιούται δια να ομιλεί»; Διότι αυτό μου θυμίζουν όλες αυτές οι παρεμβάσεις, «διότι…» και «γι’ αυτό…». Εντάξει, να μην μιλήσω λοιπόν ως ΠΑ.ΣΟ.Κ., να μιλήσω ως πολίτης. Δεν πρέπει να κτίσουμε άλλο στου Γουδή, όποιος και αν το αποφάσισε. Αυτό είναι το μείζον και αυτό ζητούν οι κάτοικοι. Αυτό λέει η Νομαρχία, αυτό λένε οι δήμοι, αυτό τέλος πάντων λέει η λογική. Όλα τα άλλα να τα βρούμε. 
      Λέει ο κύριος Υπουργός: «Δεν κάνω Πολιτιστικό Κέντρο της Αστυνομίας, κάνω Κέντρο Διοίκησης». Είναι δευτερεύοντα. Θέλετε να κάνετε Κέντρο Διοίκησης της Αστυνομίας; Βάλτε το σ’ ένα κτήριο. Υπάρχουν τόσα κτήρια. Είναι ανάγκη να κτίσουμε καινούργιο κτήριο στο κέντρο της Αθήνας; Βάλτε το κάπου. Τόσα κτήρια υπάρχουν. Δεν μπορούμε να βρούμε ένα κτήριο απ’ αυτά που έχει η Κτηματική Εταιρεία του Δημοσίου; Είναι ανάγκη να κτίσουμε καινούργιο κτήριο μέσα στο πάρκο;
      Λέει για κάτι «αυθαίρετα» που υπήρχαν από το ΠΑ.ΣΟ.Κ.. Κακώς. Αδειάστε τον χώρο από τα αυθαίρετα. Δεν έγιναν όλα καλά στο παρελθόν, αλλά αυτό δεν είναι επιτέλους δικαιολογία για τη Νέα Δημοκρατία. Είστε τέσσερα χρόνια κυβέρνηση, κύριε Υπουργέ. Πόσα χρόνια δηλαδή πρέπει να περάσουν για να σταματήσουμε να ακούμε το επιχείρημα ότι τα έκανε το ΠΑ.ΣΟ.Κ.; Τα έκανε. Και γι’ αυτό το ΠΑ.ΣΟ.Κ. είναι εδώ κι εσείς εκεί. Πρέπει, όμως, να πω ότι το ΠΑ.ΣΟ.Κ. δεν είχε τολμήσει εντέλει, παρ’ όλο που ίσως να το είχε στο μυαλό του, να οικοδομήσει. Γιατί οικοδομείτε εσείς, η Νέα Δημοκρατία; Αυτή είναι η ουσία της υπόθεσης. Και είναι πραγματικά άχαρη η συζήτηση έτσι όπως έχει εξελιχθεί. 
      Καταλαβαίνω ότι έτσι όπως έχουν οδηγηθεί τα πράγματα είναι πολύ δύσκολο αυτή τη στιγμή για τον κύριο Υπουργό να αποσύρει το νομοσχέδιο. Δεν μπορούμε να βρούμε έναν τρόπο να γλυτώσουμε το πάρκο –αυτή είναι η ουσία, κύριε Πρόεδρε- για το οποίο έχουν δοθεί αγώνες κι έχουν ενδιαφερθεί τόσοι κάτοικοι; Και δεν έχουμε και άλλα περιθώρια. Ακούσατε τι γίνεται στον Ελαιώνα. Αυτά δεν είναι ευθύνη βέβαια του παρισταμένου Υπουργού. Υπάρχουν όμως διάφοροι εκεί. Στον Ελαιώνα ουσιαστικά, ενώ υποτίθεται ότι ήταν ο μεγάλος πνεύμονας, συνέχεια δίνονται άδειες. Είναι ανάγκη να κατανοήσουμε ότι βρισκόμαστε μπροστά σε μία νέα πραγματικότητα. Αυτό ζητούν από μας οι πολίτες. 
      Ήθελα λοιπόν πραγματικά να παρακαλέσω τον κύριο Υπουργό να βρει έναν τρόπο να γίνουν αυτά τα φιλόδοξα σχέδια κ.λπ., χωρίς να κτίσουμε άλλο κτήριο. Να διώξουμε τα αυθαίρετα, να μείνει το πάρκο, πάρκο και ας πάει όπου θέλει το Κέντρο της Αστυνομίας, τα ελικοδρόμιά της και δεν ξέρω τι άλλο. Δεν είναι αυτό το ζητούμενο. Όταν βρισκόμαστε στον 21ο αιώνα και όλοι δυσκολευόμαστε να αναπνεύσουμε, δεν μπορεί να υπάρχει το επιχείρημα ότι «κάνω αυτό». Δεν υπάρχει αξία υπέρτερη του περιβάλλοντος, εκεί που έχουμε φθάσει, κύριε Πρόεδρε, και μάλιστα στην Αττική και με τις πυρκαγιές γύρω-γύρω. 
      Μου κάνει εντύπωση και η απάθεια της κοινωνίας, κύριε Πρόεδρε, κι όλων μας. Λέει ο κύριος Υπουργός για την επιτροπή. Πράγματι, έκανε λάθος το ΠΑ.ΣΟ.Κ. στην επιτροπή. Έπρεπε και φορείς να έχουμε καλέσει, έπρεπε να έχουμε κι εμείς οργανώσει αλλιώς την κατάσταση. Όμως, φτάσαμε ως εδώ, τέλος πάντων, με λάθη όλων. Αυτά είναι δικαιολογίες για να συντελεστεί το έγκλημα; Δεν ξέρω, κύριε Πρόεδρε, αλλά πραγματικά αισθάνομαι ότι έχουμε όλοι αφοπλιστεί. Έτσι όπως πάμε, αυτή η Βουλή όλοι κι ο καθένας μας έχουμε αφοπλιστεί και ως πολίτες και ως οτιδήποτε. Η μεν Νέα Δημοκρατία λέει ότι «αυτά κάνατε κι εσείς» , το ΠΑ.ΣΟ.Κ. λέει «κάντε κάτι άλλο», τα άλλα κόμματα λένε «φταίνε και οι δύο» και εντέλει θα κτίσουμε ένα κτήριο είκοσι οκτώ χιλιάδων τετραγωνικών μέτρων μέσα στο πάρκο στου Γουδή. Μπράβο μας!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, μου επιτρέπετε μία παρέμβαση; 
      ΠΡΟΕΔΡΕΥΩΝ (Αναστάσιος Νεράντζης):  Ορίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, μερικές φορές δεν μπορώ να καταλάβω τη λογική, η οποία υιοθετείται για να στηρίξει κάποια υποτιθέμενα επιχειρήματα. 
      Πρώτα-πρώτα, το ότι η Ελληνική Αστυνομία χρειάζεται το κτήριο, στο οποίο θα βρίσκεται και δεν μπορεί να βρίσκεται σκορπισμένο σε διάφορα κτήρια ή να στεγάζονται οι Υπηρεσίες της με τον τρόπο που στεγάζονται σήμερα, αυτό είναι γνωστό τοις πάσι. 
      Και αυτό το γνώριζε το ΠΑ.ΣΟ.Κ. –και δεν είναι παρελθοντολογία- ήδη από τότε που κτιζόταν εκεί το σημερινό Υπουργείο Δικαιοσύνης. Δεν υπήρχε κτήριο. Ήταν κατεσπαρμένες παντού οι Υπηρεσίες. Η έλλειψη ενιαίου χώρου, με ενιαία εσωτερική δομή, ενιαίο επιχειρησιακό κέντρο, ξέρετε πολύ καλά τι προβλήματα δημιουργεί. Από τη μία πλευρά θέλουμε να έχουμε μία ικανή Αστυνομία και από την άλλη, «ξέρετε, ας μην έχουμε κτήριο». 
      Πάει να γίνει το κτήριο. Το κτήριο προβλέφθηκε να γίνει είκοσι χιλιάδες τετραγωνικά μέτρα και αυτό δεν είναι τυχαίο. Είχε γίνει μελέτη την εποχή εκείνη και το διάταγμα πέρασε από το Συμβούλιο Επικρατείας. Είχε γίνει μελέτη για τόσα τετραγωνικά –γιατί τόσες ήταν οι ανάγκες που δεν ήταν μικρές, γιατί φάνηκε μετά με τα παραπήγματα τι γινόταν- και χωροθετήθηκε η συγκεκριμένη περιοχή. Γιατί χωροθετήθηκε στη συγκεκριμένη περιοχή; Διότι ήταν δίπλα και το τέως Υπουργείο Δημόσιας Τάξης, το κομμάτι –εν πάση περιπτώσει- του Υπουργείου Δημόσιας Τάξης που ανήκει σήμερα στο Υπουργείο Εσωτερικών. 
      Ο χώρος αυτός σταθμίστηκε την εποχή εκείνη για να γίνει όχι μόνο από την τότε Κυβέρνηση, αλλά και από το Συμβούλιο Επικρατείας, κυρία Δαμανάκη, το οποίο επεξεργάστηκε το διάταγμα αυτό και είπε ότι καλώς να γίνει εκεί. 
      Και αυτό κάνουμε τώρα. Εφαρμόζουμε δηλαδή ένα διάταγμα το οποίο –μιας και λέτε να πήγαινε στο Συμβούλιο Επικρατείας και να μην το κάναμε νομοθετική ρύθμιση- έχει περάσει από το Συμβούλιο Επικρατείας και το συγκεκριμένο Τμήμα του Συμβουλίου Επικρατείας, το οποίο έχει μεγάλη ευαισθησία για το περιβάλλον και είπε να γίνει σ’ εκείνο το χώρο. 
      Όμως, δεν είναι αυτό εκείνο που με προβληματίζει. Είναι αυτό που είπατε, δηλαδή «ας γίνει όπου αλλού». Κατ’ αρχάς, ας δούμε, πού αλλού. Αν μου λέτε να γίνει οπουδήποτε αλλού, στον αστικό ιστό, τότε θα μου πείτε «δεν με ενδιαφέρει, ας πάει να γίνει σε άλλες υποβαθμισμένες περιοχές και δεν με νοιάζει η τύχη τους».
      ΜΑΡΙΑ ΔΑΜΑΝΑΚΗ: Σε κτήριο είπα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Μα, κυρία Δαμανάκη, κτήριο δεν υπάρχει με τέτοιες προδιαγραφές. Το ήξερε και ο κ. Λαλιώτης, το ήξερε η Αστυνομία από τότε! Το κτήριο που φτιάχτηκε με αυτές τις προδιαγραφές –και που σας τονίζω ότι είχε φτιαχτεί για την Ελληνική Αστυνομία- πήγε ο μακαρίτης ο Κουτσόγιωργας και είπε: «Εδώ είναι το Υπουργείο Δικαιοσύνης» και το πήρε!
      Κατόπιν ξεκινάμε να δούμε πού θα γίνει αυτό το κτήριο της Ελληνικής Αστυνομίας. Ως ΠΑ.ΣΟ.Κ. αποφασίζετε το 2001 με την επίνευση του Συμβουλίου της Επικρατείας να γίνει εκεί. Και αυτό κάνω τώρα. Το Συμβούλιο Επικρατείας το είχε ευλογήσει τότε. 
      Αυτό που κάνω τώρα –το τονίζω- είναι να βάζω οκτώ χιλιάδες τετραγωνικά μέτρα παραπάνω, για να μαζέψω τα παραπήγματα στον ίδιο χώρο που εσείς αποφασίσατε τότε- και το Συμβούλιο Επικρατείας είπε «ναι». Όλα αυτά τα παραπήγματα, τα αυθαίρετα, τα οποία είναι ντροπή για την περιοχή, για την Αστυνομία. 
      Σας τονίζω ότι σήμερα αυτά καλύπτουν τρία στρέμματα και απελευθερώνουμε το ενάμισι, γιατί μόνο το ενάμισι στρέμμα από τα υπόλοιπα χρησιμοποιούμε. Στην ουσία δηλαδή εξοικονομούμε χώρο, σε σχέση με αυτό το οποίο σήμερα υπάρχει. 
      Μου λέτε «πηγαίνετε οπουδήποτε αλλού».  Άρα, όχι μέσα στον αστικό ιστό. Έτσι; Εκτός αστικού ιστού. Πού; Αν κοιτάξετε γύρω-γύρω την Αττική, τα πάντα είναι ή δάσος ή δασική έκταση χαρακτηρισμένα. Ναι ή όχι; Γιατί, αλίμονό μας αν επεκτείνουμε παραπέρα από εκεί που έχει κτιστεί το Λεκανοπέδιο. Ό,τι μπορούμε να προστατέψουμε από εδώ και πέρα, πρέπει να το προστατέψουμε. 
      Δηλαδή, μου λέτε να πάμε να αποχαρακτηρίσουμε δάση ή δασικές εκτάσεις για να το βάλουμε εκεί –όταν μάλιστα εσείς το αποφασίσατε την εποχή εκείνη!- ώστε να μην είναι στου Γουδή; Αν μου λέτε αυτό, κάνετε διπλό λάθος. 
      Ή μήπως μου λέτε να πάει το Κέντρο της Ελληνικής Αστυνομίας εκτός Αθηνών. Γιατί το άκουσα και αυτό! Άκουσα συνάδελφο να λέει εδώ: «Γιατί να μην πάει, παραδείγματος χάρη, στην Ηλεία;». Μιλάμε για το Κέντρο της Ελληνικής Αστυνομίας. Έτσι; Είναι σοβαρά πράγματα αυτά; 
      ΚΥΡΙΑΚΟΣ ΒΕΛΟΠΟΥΛΟΣ: Για το Μουσείο ήταν η αναφορά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Εκείνο το οποίο σας τονίζω, είναι ότι αυτές είναι προτάσεις αμηχανίας. Θέλετε να υπερασπιστείτε το Πάρκο, το οποίο όπως είναι χωροθετημένο σήμερα περιλαμβάνει –από το 2001- και αυτό. Το Πάρκο έχει οριοθετηθεί μέσα, με το Διάταγμα του κ. Λαλιώτη το οποίο τροποποίησε το ρυμοτομικό. Είναι δηλαδή ένα Πάρκο, το οποίο περιλαμβάνει αυτό που κάνω εγώ σήμερα. Έρχεστε, λοιπόν και αμφισβητείτε αυτή τη λύση και δεν προτείνετε καμμία άλλη λύση. 
      Άκουσα και το άλλο χθες, να κάνουμε –λέει- μία διακομματική επιτροπή και να συζητήσουμε! 
      Μα, με συγχωρείτε πολύ. Είναι λογική αυτό το πράγμα; Δηλαδή είναι λογική να γυρνάτε και να λέτε όλοι σας, όσοι υποστηρίζετε αυτήν την άποψη, να φύγει από εκεί που είναι χωροθετημένο με την επίνευση του Συμβουλίου της Επικρατείας…
      ΠΑΝΑΓΙΩΤΗΣ ΛΑΦΑΖΑΝΗΣ: Μου επιτρέπετε μια διακοπή; Τόσους χώρους έχουμε…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): … δεν λέτε που να πάει και θέλετε και μία αποτελεσματική αστυνομία. Και άκουσα και το ωραιότερο. «Δεν βλέπετε», λέει, «πόσες φωτιές υπάρχουν;» Βεβαίως τις βλέπω, γιατί τις ζω καθημερινά. Είναι αυξημένες και γνωρίζω τι κινδύνους συνεπάγεται αυτό. Όπως γνωρίζω επίσης και τι αγώνα δίνει, ιδίως φέτος, το Πυροσβεστικό Σώμα για να μην υπάρχει το ξημέρωμα ούτε μία φλόγα, δουλεύοντας ακόμα και μες τη νύχτα, για να είναι οι δυνάμεις έτοιμες στρατηγικά, όπως αυτή τη στιγμή έχουν καθοριστεί, την επόμενη μέρα να καλύψουν ολόκληρη την Ελλάδα μέσα από αντίξοες καιρικές συνθήκες! 
      Αλλά μπορώ να σας ρωτήσω κάτι; Δηλαδή, εάν το κτήριο της Ελληνικής Αστυνομίας γίνει δίπλα από το Υπουργείο Δημόσιας Τάξης, όπως είναι το κτήριο του τέως Υπουργείου Δημόσιας Τάξης, αυτό είναι εκείνο που θα αυξήσει τις πυρκαγιές; Κατά τη γνώμη σας αυτό είναι το μεγάλο ζήτημα; 
      ΜΑΡΙΑ ΔΑΜΑΝΑΚΗ: Θα το πουν οι πολεοδόμοι. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κάτω, λοιπόν, από αυτές τις συνθήκες σας λέω το εξής: Τροποποιείται έστω και κατ’ ελάχιστο το ρυμοτομικό στην περιοχή; Όχι βέβαια. Όπως υπάρχει το ρυμοτομικό σήμερα, έτσι ακριβώς παραμένει. Στον ίδιο χώρο απλώς προστίθενται οκτώ χιλιάδες τετραγωνικά για να γλυτώσουμε χώρο και να μην υπάρχει αυτό το οποίο βλέπουμε εκεί πέρα. Μην υπερβάλουμε τώρα. Διότι βεβαίως, όταν είστε εκτός Κυβέρνησης, είναι πολύ εύκολο να μου λέτε: «Όταν ήμασταν κυβέρνηση, λάθος κάναμε και αποφασίσαμε αυτό το πράγμα». Είναι πάρα πολύ απλό να το λέτε αυτό το πράγμα. 
      Επίσης, επαναλαμβάνω για πολλοστή φορά σε συναδέλφους ότι ο χώρος που θα γίνει το Πολιτιστικό Κέντρο είναι δεδομένος. Είναι το παλιό κτήριο των Σχολών Χωροφυλακής. Δεν αλλάζει αυτό το πράγμα με τίποτα. Δηλαδή, θα γίνει στο παραδοσιακό εκείνο κτήριο το οποίο δεν το πειράζουμε. Αντιθέτως, το κτήριο αυτό ενισχύεται από πλευράς χαρακτήρα, αν θέλετε, ως παραδοσιακό κτήριο. Καμμία σχέση το ένα με το άλλο. Αυτό ας το αντιληφθούμε. Ας αντιληφθούμε –το τονίζω- ότι εφαρμόζουμε απλώς πράγματα που έχουν χωροθετηθεί, για τα οποία το Συμβούλιο Επικρατείας έχει αποφανθεί. Για το μόνο που δεν αποφαίνεται το Συμβούλιο της Επικρατείας, αν προσβάλει το περιβάλλον ή όχι -γιατί αυτό μόνο κάνω με το νόμο αυτό- είναι ότι προσθέτω στα είκοσι χιλιάδες τετραγωνικά που προέβλεπε το διάταγμα οκτώ χιλιάδες τετραγωνικά. Αλλά το λέω με όλη την καλοπιστία που έχω. Προσθέτω οκτώ χιλιάδες τετραγωνικά και απελευθερώνουμε χώρο 1,5 στρέμματος, από τα τρία στρέμματα τα οποία καλύπτουν σήμερα τα αυθαίρετα τα οποία υπάρχουν εκεί πέρα. 
      Αυτή είναι η πραγματικότητα. Πιστεύει κάποιος σοβαρά ότι σε σχέση με τη στάθμιση την οποία έκανε το Συμβούλιο της Επικρατείας το 2001 για την περιοχή, θα είχε αντίρρηση το Συμβούλιο της Επικρατείς τώρα, επειδή απελευθερώνουμε έστω και 1,5 στρέμμα στην περιοχή αυτή, για να διαμορφωθεί ο χώρος καλύτερα, για να ανασάνει ο χώρος καλύτερα, για να γίνει καλύτερο το περιβάλλον; 
      Δηλαδή, κατά τη γνώμη σας, ως έχει σήμερα η περιοχή δίπλα από το Υπουργείο Δημόσιας Τάξης, αυτό το περιβάλλον ταιριάζει; Τα αυθαίρετα, τα λυόμενα που υπάρχουν δεν δημιουργούν κινδύνους για πυρκαγιές; Θα δημιουργήσει το κτήριο το οποίο θα κτιστεί, το οποίο φυσικά θα έχει και όλες τις προδιαγραφές οι οποίες επιβάλλονται για να αντιμετωπίσει το κτήριο αυτό και κινδύνους φωτιάς; Ή θα ενισχυθεί ο κίνδυνος της φωτιάς, επειδή θα προστεθεί ένα κτήριο δίπλα από το Υπουργείο Δημοσίας Τάξης;
       Με την ίδια λογική, όποιο κτήριο κτίζεται σήμερα στην Αθήνα, σε ένα χώρο ο οποίος δεν είχε χρησιμοποιηθεί, είναι κίνδυνος πυρκαγιάς. 
      Κάτω από αυτές τις προϋποθέσεις, λοιπόν, εμμένουμε στη ρύθμιση την οποία εισάγουμε. 
      ΠΡΟΕΔΡΕΥΩΝ (Αναστάσιος Νεράντζης): Ο κ. Γρηγόρης Αποστολάκος έχει το λόγο. 
      ΓΡΗΓΟΡΙΟΣ ΑΠΟΣΤΟΛΑΚΟΣ: Ευχαριστώ, κύριε Πρόεδρε. 
      Θα σας εκφράσω ένα παράπονο. Κάνετε μία διάκριση πάντοτε υπέρ του κ. Παυλίδη, μνημονεύοντας από ποιο νομό είναι. Αντιλαμβάνομαι βέβαια ότι υπάρχουν και ιδιαίτερες αδυναμίες του Προεδρείου προς ορισμένους παλιούς συναδέλφους. 
      ΓΕΩΡΓΙΟΣ ΝΙΚΗΤΙΑΔΗΣ: Είπατε από πού είναι, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Τα λέτε αυτά επειδή λείπει ο κ. Παυλίδης. Παρακαλώ να τα επαναλάβετε, όταν επιστρέψει. 
      ΓΡΗΓΟΡΙΟΣ ΑΠΟΣΤΟΛΑΚΟΣ: Κυρίες και κύριοι συνάδελφοι, άκουσα νωρίτερα την κ. Δαμανάκη να κατηγορεί τον Υπουργό Εσωτερικών ότι ήταν εκείνος ο οποίος δημιούργησε συνθήκες εμφυλιοπολεμικού κλίματος για την συζήτηση αυτού του νομοσχεδίου. 
      Νομίζω ότι ήταν πάρα πολύ άδικο αυτό το οποίο έγινε. Και θα πρέπει να θυμίσω στην εκλεκτή συνάδελφο όλα εκείνα τα οποία ελέχθησαν χθες και σήμερα μέσα σ’ αυτήν την Αίθουσα. Και βέβαια κανείς δεν περιμένει από την Κυβέρνηση να μην αμυνθεί σε άδικες κριτικές και σε πολιτικές κρίσεις, γιατί όλοι σ’ αυτήν την Αίθουσα κρινόμεθα από τη συνέπεια των λόγων και των έργων μας.
      Τι άκουσε η Κυβέρνηση αυτό το διήμερο; Ξεκινώντας από την Αριστερά, ακούσαμε ότι τα Σώματα Ασφαλείας, η Ελληνική Αστυνομία –η παλαιά Αστυνομία Πόλεων και η Ελληνική Χωροφυλακή παλαιά- ήταν και είναι μηχανισμός καταστολής του λαϊκού κινήματος. Άκουσα ακόμα ότι είναι διοικητικά μορφώματα, τα οποία διαχρονικά βασανίζουν τον ελληνικό λαό.
      Αυτά δεν ελέχθησαν;
      Άκουσα από την άλλη πλευρά τον ΣΥ.ΡΙΖ.Α., την άλλη συνιστώσα της Αριστεράς, να μην αναγνωρίζει το δικαίωμα στην ελληνική πολιτεία και στην Κυβέρνηση η οποία την εκφράζει, να πάρει διοικητικά μέτρα αναβάθμισης του ρόλου και της λειτουργίας της Ελληνικής Αστυνομίας.
      Γιατί, άραγε, δεν θέλει ο ΣΥ.ΡΙΖ.Α. να έχει μία τέτοια διέξοδο ολόκληρο το προσωπικό –κατώτατο και ανώτατο- των Σωμάτων Ασφαλείας; Ίσως γιατί θέλει πάντα να τους έχει στο περιθώριο της κοινωνικής ζωής αυτού του τόπου. Είναι ένας ξεκάθαρος πολιτικός λόγος, ο οποίος σε καμμία περίπτωση δεν νομιμοποιεί όλα αυτά τα ηχηρά επιχειρήματα τα οποία ακούστηκαν.
      Ακούστηκαν και από άλλες πλευρές. Ακούστηκε από την πλευρά και του ΠΑ.ΣΟ.Κ. και του ΛΑ.Ο.Σ. ότι η Κυβέρνηση ετοιμάζει μία άλλη «προβιά» εκεί μέσα.
      ΚΥΡΙΑΚΟΣ ΒΕΛΟΠΟΥΛΟΣ: Είπαμε εμείς τέτοιο πράγμα;
      ΓΡΗΓΟΡΙΟΣ ΑΠΟΣΤΟΛΑΚΟΣ: Ναι, έτσι ακούστηκε.
      Ακούστηκε –συνωμοσιολογία απίστευτης αναλήθειας- ότι η Κυβέρνηση ετοιμάζει ένα διοικητικό μηχανισμό που να είναι δίπλα στην αμερικανική πρεσβεία –το είπε ο κ. Πολατίδης, το λέω δημόσια- για να συντηρήσει όλα εκείνα τα σχέδια της αντίδρασης τα οποία θέλουν να εξυπηρετήσουν τους συνωμότες της Κυβέρνησης.
      Κοιτάξτε, κυρίες και κύριοι συνάδελφοι, έχει όλο το δικαίωμα, λοιπόν, η Κυβέρνηση να μιλάει για πολιτική και να σας κρίνει γι’ αυτά που λέτε. Και το κλίμα αυτό της πολεμικής και της συνωμοσιολογίας, εσείς το δημιουργήσατε για δύο λόγους. Ο ένας είναι πολιτικός λόγος. Δεν θέλετε να κάνει τίποτα αυτή η Κυβέρνηση, για να έχετε να την κριτικάρετε σε κάθε περίπτωση ότι αδρανεί απέναντι σ’ οποιοδήποτε θέμα της ελληνικής κοινωνίας. 
      Για τι άλλο σας κρίνουμε; Σας κρίνουμε για πολιτική ασυνέπεια. Η μεν Αριστερά τα έλεγε και στην επιτροπή. Τι έκανε το ΠΑ.ΣΟ.Κ. και το ΛΑ.Ο.Σ.; Άλλα έλεγαν στην επιτροπή, άλλα λένε εδώ. Και δύο τινά συμβαίνουν: Ή τους ήρθε μία επιφοίτηση του Αγίου Πνεύματος εδώ μέσα σ’ αυτήν την Αίθουσα και άλλαξαν άποψη ή δεν ήξεραν τι έλεγαν τότε στην επιτροπή. Προκύπτουν από τα Πρακτικά. Τι ήταν αυτό που τους έκανε να αλλάξουν; Θα έπρεπε ντε και καλά να αντιδράσουν στην οποιαδήποτε κυβερνητική πρωτοβουλία σε ό,τι αφορά τα Σώματα Ασφαλείας, για να μην πιστωθεί κάποιο πολιτικό όφελος η Κυβέρνηση; Αυτά είναι αυτά τα οποία προκύπτουν.
      Και, βέβαια, ακούστηκαν πάρα πολλά πράγματα, κυρίως για τα θεωρεία. Την απάντηση –το είπα και χθες μιλώντας επί της αρχής- τη δίνουν τα ίδια τα συνδικαλιστικά όργανα της Ελληνικής Αστυνομίας, καθώς αναγνωρίζουν ότι αυτή η Κυβέρνηση, παρά τις μεγάλες οικονομικές δυσκολίες τις οποίες αντιμετωπίζει, έχει ικανοποιήσει –τουλάχιστον την τελευταία τριετία- ένα σημαντικό μέρος από τα θεσμικά και τα οικονομικά αιτήματα των συνδικαλιστών για λογαριασμό του συνόλου των ανδρών και των γυναικών της Ελληνικής Αστυνομίας.
      Κυρίες και κύριοι συνάδελφοι, εμείς δεν πιστεύουμε ότι έχουμε κάνει ό,τι έπρεπε να έχουμε κάνει για ένα σημαντικό τμήμα της ελληνικής διοίκησης. Εμείς ονειρευόμαστε μία Ελληνική Αστυνομία, όπου το πολιτικό σύστημα και η συγκεκριμένη Κυβέρνηση θα της επιλύσει το σύνολο των θεσμικών και οικονομικών προβλημάτων. Από κει και πέρα, όμως, μέχρι να φθάνουμε στο σημείο να κατηγορούμε την Κυβέρνηση γι’ αυτά τα οποία ελέχθησαν μέσα σ’ αυτήν την Αίθουσα χωρίς καμμία σαφή πολιτική ιδεολογία, είναι πολύ μεγάλο λάθος.
      Και, βέβαια, αυτή η τακτική άλλαξε και μέσα σ’ αυτήν την Αίθουσα. Ξέρετε, εκτιμώ πάρα πολύ τον κ. Παπουτσή και το ξέρει προσωπικά. Και άκουσα ένα επιχείρημα χθες, ότι δηλαδή αν η Κυβέρνηση προχωρήσει στην άμεση θεσμοθέτηση για το Μητροπολιτικό Πάρκο, θα ψηφίζατε το συγκεκριμένο νομοσχέδιο.
      ΧΡΗΣΤΟΣ ΠΑΠΟΥΤΣΗΣ: Το Μητροπολιτικό Πάρκο μας ενδιαφέρει εμάς! 
      ΓΡΗΓΟΡΙΟΣ ΑΠΟΣΤΟΛΑΚΟΣ: Ναι, αυτό κατάλαβα, κύριε Παπουτσή. 
      Αυτό, λοιπόν, σημαίνει πρακτικά το εξής: Σε τι αφαιρεί τη δυνατότητα και το αίτημα –όλοι θέλουμε να γίνει το Μητροπολιτικό Πάρκο- να ψηφίσει το συγκεκριμένο σχέδιο νόμου για το Πολιτιστικό Κέντρο σε ένα μήνα, σε ένα χρόνο, σε έξι μήνες;  
      Ειλικρινά, έχω μία απορία, την οποία πιστεύω ότι θα έχετε το χρόνο να την απαντήσετε, όταν θα μιλήσετε αργότερα μέσα στην κοινοβουλευτική διαδικασία. Εκτιμώ ότι στην ουσία για άλλη μια φορά, βγαίνει μία αντίφαση η οποία έχει να κάνει με τις εναλλασσόμενες θέσεις της Αξιωματικής Αντιπολίτευσης σε ό,τι αφορά την αντιμετώπιση και του συγκεκριμένου σχεδίου νόμου. 
      Κυρίες και κύριοι συνάδελφοι, θα κλείσω με την εξής παρατήρηση. Υπάρχουν και κάποια θέματα για τα οποία δεν είναι απαραίτητο να λειτουργούμε κάθε φορά στη λογική της σύγκρουσης και της στείρας αντιπαράθεσης. 
      Πολλές φορές, η σύνθεση των δράσεων είναι εκείνη που προσδίδει σε όλους μας μεγαλύτερη αξιοπιστία και σαν πολιτικό σύστημα και σαν κόμματα και μεγαλύτερη εμπιστοσύνη, αν θέλετε, από πλευράς των Ελλήνων πολιτών. 
      Η ελληνική Κυβέρνηση και προσωπικά ο Πρωθυπουργός δεν έχει να φοβηθεί τίποτα –επειδή ακούστηκε και αυτό- αν πάει στην Αρχαία Ολυμπία και στις πυρόπληκτες περιοχές. Όλα αυτά είναι στην φαντασία κάποιων συναδέλφων, οι οποίοι σε κάθε περίπτωση νομίζουν ότι μπορεί χωρίς κανένα κόστος και χωρίς κανέναν αντίλογο να εκφράζουν απόψεις που δεν έχουν καμμία σχέση με την πραγματικότητα. 
      Κύριε Υπουργέ, συμμεριζόμενος την άποψη την οποία εξέφρασε και ο κ. Παυλίδης και ο κ. Νικητιάδης σε ό,τι αφορά τη ρύθμιση για την καταχώρηση των διαφημίσεων στις ημερήσιες εφημερίδες. Πιστεύω ότι το θέμα αυτό θα πρέπει να το δείτε στη λογική της διόρθωσης, όπως ακριβώς εξετέθη. Δεν επεκτείνομαι στο θέμα αυτό για να μην κάνω κατάχρηση του Βήματος. 
      Θα κλείσω λέγοντας ότι είναι όχι μόνο χρέος της Κυβέρνησης, αλλά και κοινωνική της ευθύνη να προχωρήσει στην ψήφιση αυτού του σχεδίου νόμου, που δίνει μία άλλη ποιοτική διάσταση στη λειτουργία της Ελληνικής Αστυνομίας. Γι’ αυτό και το υπερψηφίζω. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής. 
      ΗΛΙΑΣ ΠΟΛΑΤΙΔΗΣ: Κύριε Πρόεδρε, θα ήθελα το λόγο επί προσωπικού. 
      ΧΡΗΣΤΟΣ ΠΑΠΟΥΤΣΗΣ: Και για μένα είναι σχεδόν προσωπικό το ζήτημα!
      ΠΡΟΕΔΡΕΥΩΝ (Αναστάσιος Νεράντζης): Σε τι συνίσταται το προσωπικό θέμα, κύριε Πολατίδη;  
      ΗΛΙΑΣ ΠΟΛΑΤΙΔΗΣ: Ανέφερε ότι είπα εγώ ορισμένα πράγματα τα οποία δεν έχω πει.  
      ΓΡΗΓΟΡΙΟΣ ΑΠΟΣΤΟΛΑΚΟΣ: Είναι στα Πρακτικά, κύριε Πρόεδρε! 
      ΗΛΙΑΣ ΠΟΛΑΤΙΔΗΣ: Συγγνώμη, κύριε συνάδελφε! 
      ΠΡΟΕΔΡΕΥΩΝ (Αναστάσιος Νεράντζης): Αναλύστέ το, κύριε Πολατίδη!
      ΗΛΙΑΣ ΠΟΛΑΤΙΔΗΣ: Είπε ότι ανέφερα εγώ ότι η Κυβέρνηση έχει στόχο να κάνει ορισμένα πράγματα με την αμερικάνικη πρεσβεία και μίλησε για δήθεν «προβιά» κ.λπ.. 
      Αυτό που είπα εγώ είναι ότι αυτό που γίνεται ενδεχομένως θα μπορούσε να χρησιμοποιηθεί γι’ αυτό το ρόλο και ότι η Αμερική έχει συμφέροντα σ’ αυτήν την περιοχή. Ενδεχομένως, είπα. Μάλλον, δεν ξέρει να διαβάζει τα Πρακτικά, ο κύριος συνάδελφος.   
      ΠΡΟΕΔΡΕΥΩΝ (Αναστάσιος Νεράντζης): Αποκαταστάθηκε, λοιπόν, πλήρως το νόημα των όσων είπατε. 
      ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Αναστάσιος Νεράντζης): Κύριε Κανταρτζή, προηγείται ο κ. Παπουτσής. Μετά θα έχετε το λόγο εσείς.  
      Κύριε Παπουτσή, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, παίρνω το λόγο σ’ αυτό το σημείο, γιατί δεν θέλω να μείνει με απορίες ο εκλεκτός συνάδελφος κ. Αποστολάκος, σχετικά με τη θέση του ΠΑ.ΣΟ.Κ. και τη δική μου προσωπική θέση. 
      Θέλω να πω ότι ανεξάρτητα από το γεγονός ότι σήμερα ο κ. Αποστολάκος εκφράζει εδώ στη Βουλή τους ψηφοφόρους και το λαό της Λακωνίας, παρ’ όλα αυτά έχει υπηρετήσει τα συμφέροντα των πολιτών της Αθήνας στο Δήμο της Αθήνας, κάτι που εκτιμώ ιδιαίτερα. 
      Η θέση μας είναι πάρα πολύ καθαρή, κύριε Αποστολάκο και δυστυχώς, δεν ήσασταν εδώ το πρωί όταν έλαβα το λόγο στην έναρξη της διαδικασίας για να καταγγείλω το κοινοβουλευτικό πραξικόπημα το οποίο έχει μεθοδεύσει η Κυβέρνηση και στο οποίο, δυστυχώς, έχει συμπαρασύρει όλους εσάς, τους συναδέλφους της Νέας Δημοκρατίας, αλλά και την ίδια την επιτροπή της Βουλής κατά τη διάρκεια της συζήτησης του σχεδίου νόμου.  
      Με το σχέδιο νόμου υπό τον τίτλο «Πολιτιστικό Κέντρο Ελληνικής Αστυνομίας και άλλες διατάξεις» στο οποίο εσείς επιχειρηματολογήσατε προηγουμένως, στην πραγματικότητα η Κυβέρνηση νομοθετεί τη δυνατότητα οικοδόμησης ενός νέου κτηρίου για το Αρχηγείο της Αστυνομίας και το Υπουργείο Δημόσιας Τάξης με ελικοδρόμιο σε είκοσι οκτώ χιλιάδες τετραγωνικά μέτρα στο Πάρκο Γουδή. Είμαστε πλήρως αντίθετοι μ’ αυτήν την εξέλιξη. 
      Είμαστε υπέρ της δημιουργίας ενός πολιτιστικού κέντρου για την Αστυνομία, ενδεχομένως στα υπάρχοντα κτήρια ή αλλού. Όμως, σε κάθε περίπτωση πριν απ’ όλα αυτά, θέλουμε την κανονιστική, τη γενική ρύθμιση για το Πάρκο Γουδή, για το Μητροπολιτικό Πάρκο, αυτό το οποίο όλοι οι πολίτες των Αθηνών ζητούν επί χρόνια, αυτό το οποίο ο Δήμος της Αθήνας ζητά σταθερά επί χρόνια και με τη δική σας συμμετοχή και της παράταξής σας, αλλά ταυτόχρονα και η Υπερνομαρχία Αθηνών και Πειραιώς ζητά μετ’ επιτάσεως. 
      Είναι έγκλημα αυτό το οποίο γίνεται αυτή τη στιγμή, διότι ο κύριος Υπουργός μόλις χθες -και σήμερα το πρωί το ίδιο- και μετά από τα καταιγιστικά πυρά όλης της Αντιπολίτευσης ομολόγησε ότι τελικώς όλη η ιστορία γύρω από αυτό είναι το κτήριο για το νέο Αρχηγείο της Αστυνομίας, για το οποίο νομοθετείται δίνεται η δυνατότητα να γίνει η οικοδόμησή του με Συμβάσεις Δημοσίου και Ιδιωτικού Τομέα. Συμφωνείτε μ’ αυτά; Συμφωνούν οι συνάδελφοι της Νέας Δημοκρατίας μ’ αυτή την εξέλιξη; Σήμερα το πρωί το ομολόγησε ο Υπουργός, όμως. Μέχρι χθες, κουβέντα. Το ομολόγησε μόνο όταν τον πιέσαμε. 
    	Κοιτάξτε τα πρακτικά της Επιτροπής Δημόσιας Διοίκησης -το πρωί τα έδειξα- πριν από δύο εβδομάδες, δεν υπάρχει λέξη πουθενά ούτε από τον εισηγητή σας, ούτε από τους άλλους συναδέλφους, ούτε από τον κύριο Υπουργό. Δεν υπάρχει λέξη για το νέο κτήριο. Χθες το βράδυ απεκαλύφθη αυτό. Αυτή είναι η πραγματικότητα, κύριε Πρόεδρε. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Παπουτσή.
    Ο κ. Κανταρτζής έχει το λόγο.
    ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, ειλικρινά δεν είχα σκοπό να ζητήσω το λόγο σε αυτό το σημείο, γιατί τα έχει καλύψει τα θέματα ο εισηγητής μας, αν δεν έπαιρνα την αφορμή από τον προηγούμενο ομιλητή της κυβερνητικής πλειοψηφίας, ο οποίος στην προσπάθειά του να αντικρούσει τις θέσεις μας, μας απέδωσε τη φράση που δεν είπαμε ποτέ, για μορφώματα, αναφερόμενος στην αστυνομία, ότι δήθεν είναι μορφώματα που βασανίζουν το λαό. Δεν χρησιμοποιήσαμε ποτέ τέτοια φράση στην κριτική μας για το νομοσχέδιο, δεν την χρησιμοποιήσαμε, δεν τη χρησιμοποιούμε, δεν τη συνηθίζουμε. Η κριτική μας στο νομοσχέδιο δεν έχει να κάνει σε τίποτα με αυτό. Έχει να κάνει με το ποιος είναι ο ρόλος ο οποίος επιφυλάσσεται από τις κυρίαρχες δυνάμεις στην Αστυνομία, ανεξάρτητα από τη θέληση του προσωπικού ή των εργαζομένων που υπηρετούν στο Σώμα της Αστυνομίας. 
    Εδώ τα πράγματα είναι φανερά. Δεν χρειάζεται να αναφερθούμε τι έγινε πριν από τριάντα, σαράντα, πενήντα ή πριν από εκατό χρόνια. Για το σήμερα μιλάμε. Δικοί σας νόμοι, δικές σας αποφάσεις είναι αυτές οι οποίες έχουν προδιαγράψει το ρόλο της Αστυνομίας και οι οποίες καθορίζουν σαν κύρια αποστολή της αντί να είναι η αντιμετώπιση του κοινού εγκλήματος να είναι η αντιμετώπιση του λαϊκού κινήματος. Αυτές είναι οι αποφάσεις που έχετε συνυπογράψει και εσείς όπως και οι προηγούμενες Κυβερνήσεις του ΠΑ.ΣΟ.Κ., στο πλαίσιο της Ευρωπαϊκής Ένωσης. 
    Για ποιο λόγο γίνεται το φακέλωμα με τη συμφωνία «SCHENGEN» που αναφέρεται σε κάθε ύποπτο για τη δημόσια τάξη και ασφάλεια; Ποιος κρίνει, ποιος είναι ύποπτος για τη δημόσια τάξη και ασφάλεια; Η εμπειρία μας λέει ότι και ο κάθε απεργός, ο κάθε διαδηλωτής, μπορεί να κρίνεται ως ύποπτος. 
    Τι λέει ο τρομονόμος; Ποια είναι η τρομοκρατία; Τρομοκράτες είναι οι λαοί οι οποίοι παλεύουν και αγωνίζονται για τα κοινωνικά και πολιτικά τους δικαιώματα. Τρομοκρατία είναι για παράδειγμα η κατάληψη μιας νομαρχίας, μιας δημόσιας υπηρεσίας στα πλαίσια των κινητοποιήσεων των εργαζομένων. Αυτά προβλέπουν οι ευρωτρομονόμοι που ψηφίσατε και τα δυο κόμματα από κοινού και η Νέα Δημοκρατία και το ΠΑ.ΣΟ.Κ.. 
    Επομένως, η κριτική μας δεν γίνεται με αφετηρία το παρελθόν, αλλά γίνεται με βάση το σήμερα, με βάση την πολιτική σας -αναφέρομαι και στη Νέα Δημοκρατία και στο ΠΑ.ΣΟ.Κ.- η οποία έχει προδιαγράψει σαν κύρια αποστολή της Αστυνομίας την αντιμετώπιση του λαϊκού κινήματος. Είναι καθαρά τα πράγματα, δεν πρέπει να υπάρχουν αυταπάτες γύρω απ’ αυτό. Επαναλαμβάνω ότι είναι άλλο αυτό και άλλο η αντιμετώπιση των προβλημάτων των Σωμάτων Ασφαλείας, των αστυνομικών. 
    Εάν σας πήρε ο πόνος πραγματικά να αντιμετωπιστούν αυτά τα προβλήματα, καταπιεστείτε να τα λύσετε. Είναι γνωστά και τα μισθολογικά προβλήματα που αντιμετωπίζουν και οι διακρίσεις όσον αφορά τον περιορισμό των συνδικαλιστικών και των άλλων δικαιωμάτων των αστυνομικών υπαλλήλων. Θέλετε να συζητήσουμε πάνω σε αυτά τα οποία υποτίθεται ότι θα προβάλλει το πολιτιστικό κέντρο; «Ιδού πεδίο δόξης λαμπρό». 
    Το Κ.Κ.Ε. έχει καταθέσει και τροπολογία στο σημερινό νομοσχέδιο, η οποία αναφέρεται στην κατοχύρωση και στην διεύρυνση των συνδικαλιστικών δικαιωμάτων. Γιατί δηλαδή οι αστυνομικοί θα πρέπει να έχουν περιορισμένα συνδικαλιστικά δικαιώματα; Γιατί θα πρέπει να απαγορεύεται στις ενώσεις τους να συμμετάσχουν στην Α.Δ.Ε.Δ.Υ.; Επιτέλους, πρέπει να αρθεί αυτός ο περιορισμός, πρέπει να αρθούν αυτές οι απαγορεύσεις, να αποκτήσουν πλήρη συνδικαλιστικά δικαιώματα, να καθιερωθεί η απλή αναλογική στην εκλογή των συνδικαλιστικών τους οργάνων, όπως γίνεται και στις άλλες συνδικαλιστικές οργανώσεις και να διευκολυνθεί η συνδικαλιστική τους οργάνωση, όπως αναφέρεται στην τροπολογία.
    Αν λοιπόν αυτή είναι η επιθυμία σας, δεν έχετε να κάνετε τίποτε άλλο παρά να την αποδεχθείτε και να την υπερψηφίσετε.
    Σας ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ κύριε Κανταρτζή.
    Το λόγο έχει ο κ. Κοσμίδης ο οποίος θα κάνει την τελευταία εκ των προτασσομένων δευτερολογιών. 
    ΙΩΑΝΝΗΣ ΚΟΣΜΙΔΗΣ: Ευχαριστώ, κύριε Πρόεδρε.
    Με το παρόν σχέδιο νόμου, ιδρύεται το Πολιτιστικό Κέντρο της Ελληνικής Αστυνομίας, ως νομικό πρόσωπο ιδιωτικού δικαίου, με κύρια αποστολή την ανάδειξη και προβολή της ιστορίας και του έργου των Αστυνομικών Σωμάτων, τη συγκέντρωση, τη διάσωση, τη συντήρηση, την ταξινόμηση και διάθεση στο ευρύ κοινό του αρχειακού υλικού που αφορά την ιστορική εξέλιξη του αστυνομικού θεσμού.
    Στο σημείο αυτό θέλω να κάνω μια παρατήρηση που αφορά τη σκοπιμότητα της ίδρυσης του Πολιτιστικού Κέντρου πέραν όσων αναφέρονται στην εισηγητική έκθεση του σχεδίου νόμου.
    Η ιστορία των αστυνομικών σωμάτων στη χώρα μας προκαλεί εντάσεις σε κάποιους χώρους. Είναι μια ευκαιρία, λοιπόν, να συμφωνήσουμε στα θετικά της ιστορικής διαδρομής των αστυνομικών σωμάτων και να αποκομίσουμε χρήσιμα συμπεράσματα από τις όποιες οδυνηρές μνήμες μας χωρίζουν ώστε στο μέλλον να μην τις επαναλάβουμε. 
    Η εγκατάσταση του Πολιτιστικού Κέντρου γίνεται στο υφιστάμενο κτήριο της πρώην Σχολής Χωροφυλακής, ο οποίος είναι ιστορικός χώρος των Σωμάτων Ασφαλείας και παράλληλα σύμβολο ιερό, για πολλές γενιές αστυνομικών που εκπαιδεύτηκαν στις εγκαταστάσεις τους. Με την ίδρυση του Πολιτιστικού Κέντρου, η πολιτεία εμπράκτως αναγνωρίζει τη σημασία και τη σπουδαιότητα του ιστορικού αυτού παρελθόντος της Αστυνομίας αλλά και την προσφορά της στο κοινωνικό σύνολο και ικανοποιείται έτσι και μια δέσμευση του ίδιου του κυρίου Πρωθυπουργού, που εξήγγειλε την ίδρυση του Μουσείου της Ελληνικής Αστυνομίας, Βιβλιοθήκης και Ιστορικού Αρχείου. 
    Όσον αφορά τις κατατεθειμένες τροπολογίες, θα συμφωνήσω με την τροπολογία για τα θέματα διαχείρισης των αποβλήτων και με την τροπολογία για τις δημοσκοπήσεις. Επίσης, θα συμφωνήσω και με τους συναδέλφους, τον κ. Αποστολάκο, τον κ. Παυλίδη και τον κ. Νικητιάδη, που αναφέρθηκαν στα θέματα που αφορούν τις επαρχιακές εφημερίδες. 
    Με τις σκέψεις αυτές υπερψηφίζω το παρόν σχέδιο νόμου.
    Ευχαριστώ.
    ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, συζητάμε και τις τροπολογίες τώρα; 
    ΠΡΟΕΔΡΕΥΩΝ (Αναστάσιος Νεράντζης): Όχι, τις τροπολογίες θα τις συζητήσουμε αυτοτελώς. 
    ΠΑΝΟΣ ΠΑΝΑΓΙΩΤΟΠΟΥΛΟΣ: Γιατί έχουμε ζητήσει και επαναδιατύπωση της τροπολογίας για το θέμα των δημοσκοπήσεων.
    ΠΡΟΕΔΡΕΥΩΝ (Αναστάσιος Νεράντζης): Όταν φτάσουμε στις τροπολογίες, τις οποίες ακριβώς εν όψει της σπουδαιότητάς τους θα τις συζητήσουμε αυτοτελώς. 
    Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Λαφαζάνης.
    ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός, ίσως να μην έχει κάνει τόσες παρεμβάσεις σε νομοσχέδιο όσες έκανε στο σημερινό.
    ΠΑΝΟΣ ΠΑΝΑΓΙΩΤΟΠΟΥΛΟΣ: Τιμητικό είναι αυτό. 
    ΠΑΝΑΓΙΩΤΗΣ ΛΑΦΑΖΑΝΗΣ: Όχι, διότι καταλαβαίνει ότι είναι υπόλογος και ένοχος περιβαλλοντικού εγκλήματος και μιας νέας λειτουργίας κάποιων νέων κτηρίων, τα οποία είναι ακόμη αδιευκρίνιστα. Κανείς δεν ξέρει τι θα γίνει, πώς θα γίνει και τι θα περιέχουν αυτά τα κτήρια μέσα. Ουδείς το γνωρίζει. 
    Είναι απαράδεκτο, κύριε Παναγιωτόπουλε, να λέγεται για Αρχηγείο της Αστυνομίας το διοικητήριο της Αστυνομίας όταν το νομοσχέδιο δεν λέει τίποτε απολύτως περί αυτού. 
    Μπορείτε να μου εξηγήσετε, όταν αναφέρει τη λέξη «διοίκηση» εννοεί τη διοίκηση της Αστυνομίας, το Αρχηγείο της Αστυνομίας; Πώς το ερμηνεύει έτσι ο κύριος Υπουργός; Νομοθετεί πρώτα για μια διοίκηση σ’ ένα νομοσχέδιο που έχει τίτλο «Πολιτιστικό Κέντρο» και το ερμηνεύει και λέει, «διοίκηση» εννοώ τη διοίκηση της Αστυνομίας; Μα είναι δυνατόν να νομοθετούμε μ’ αυτόν τον τρόπο; Είναι δυνατόν να μην ξέρει ο νομοθέτης περί τίνος πρόκειται; 
    Πέραν αυτού είπα και θα το επαναλάβω, ότι δεν είναι επιχείρημα, κύριε Παυλόπουλε, να μας λέτε πως νομοθέτησε το ΠΑ.ΣΟ.Κ. και το Συμβούλιο της Επικρατείας υποτίθεται ότι ενέκρινε το προεδρικό διάταγμα του ΠΑ.ΣΟ.Κ. και άρα, αφού το έκανε το ΠΑ.ΣΟ.Κ. και υποτίθεται το έχει εγκρίνει –που δεν το έχει εγκρίνει ποτέ- το Συμβούλιο της Επικρατείας, έρχεστε εσείς να συνεχίσετε επ’ αυτού και να κλιμακώσετε μια κατάσταση με είκοσι οκτώ χιλιάδες τετραγωνικά μέτρα συν τα πέντε χιλιάδες τετραγωνικά μέτρα που μας κάνουν τριάντα τρεις χιλιάδες τετραγωνικά μέτρα συν το κτήριο της παλιάς διοίκησης της Χωροφυλακής. Τι φτιάχνετε εκεί; Τι είναι αυτά τα τέρατα που φτιάχνετε; Σε τι θα σας χρησιμεύσουν;
    Εδώ γήπεδα φτιάχνονται και έχουν είκοσι επτά χιλιάδες στρέμματα. Εσείς τώρα θέλετε σαράντα τρεις χιλιάδες τετραγωνικά μέτρα οικοδομήσιμα; Διαλύετε έτσι το πάρκο Γουδή-Ιλισός, το εξατμίζετε. Αυτήν τη μεγάλη πρόταση, αυτήν τη μεγάλη ανάγκη ανάσας που έχει το Λεκανοπέδιο την καταστρέφετε μ’ αυτές τις επιλογές σας.
	Επαναλαμβάνω επίσης ότι όταν μιλάμε εδώ για Πολιτιστικό Κέντρο ή εν πάση περιπτώσει για μουσείο της Αστυνομίας, δεν είναι δυνατόν αυτός που το διοικεί να έχει προσόντα κατάλληλα για αντιτρομοκρατική υπηρεσία ή για οποιαδήποτε άλλη υπηρεσία δίωξης με ειδίκευση κιόλας, αν είναι δυνατόν, σ’ αυτά τα θέματα. Πώς θα διοικηθεί ένα πολιτιστικό κέντρο που θέλει –υποτίθεται- να φέρει ένα άλλο μήνυμα στην Ελληνική Αστυνομία, που θέλει να συμβάλλει σε μία άλλη κατεύθυνση, σ’ έναν προσανατολισμό της πιο κοινωνικό, πιο ανθρώπινο, πιο κοντά στις ανάγκες των πολιτών; Μ’ αυτήν τη διοίκηση θα συμβάλλει; Τι πάτε να κάνετε εκεί; Εγώ δεν το έχω καταλάβει. Αυτό είναι κάτι το οποίο σαφώς δεν είναι εντοπισμένο στο νομοσχέδιο. 
      Δεν έχω υποψίες ούτε σκέφτομαι συνωμοσίες, αλλά τα πράγματα εξελίσσονται και στη χώρα μας και στην περιοχή μας, με ρυθμούς οι οποίοι είναι απίστευτοι πλέον και δημιουργούν καταστάσεις και δεδομένα τα οποία μας έρχονται εκ των υστέρων ως επικυρωμένα δήθεν από διεθνή ή ευρωπαϊκά κέντρα και τα οποία υφιστάμεθα. 
      Ξέρω περιπτώσεις, όπου ζητήσαμε να έλθουν στην Ελλάδα ξένοι αγωνιστές, μεταξύ τους και Παλαιστίνιοι. Αυτό έγινε και πρόσφατα και μας είπαν ότι η συνθήκη Σένγκεν το απαγορεύει. Δεν το κατάλαβα. Η συνθήκη Σένγκεν απαγορεύει την παλαιστινιακή αντίσταση; Δηλαδή σ’ έναν Παλαιστίνιο που αντιστέκεται γιατί ζητάει πατρίδα η συνθήκη Σένγκεν και η Ελλάδα που συμμετέχει στη συνθήκη Σένγκεν δεν του δίνουν διαβατήριο; 
	Δεν μπαίνω στο άλλο θέμα όπου θέλουμε μία απάντηση -και δεν πήραμε- για τα υπηρεσιακά συμβούλια και πώς θα συμμετάσχουν σ’ αυτήν την περίπτωση στο πολιτιστικό κέντρο. Καμμία απάντηση δεν έχουμε επ’ αυτού. Γιατί γίνονται αυτές οι εξαιρέσεις; 
	Κλείνω με το θέμα των διαβατηρίων και των ΕΛ.ΤΑ.. Κύριε Υπουργέ, αυτή η διάταξη που φέρατε εδώ πέρα την τελευταία στιγμή αφήνει ανοιχτό το δρόμο, ώστε τα διαβατήρια να δίδονται σε οποιεσδήποτε επιχειρήσεις παροχής υπηρεσιών ταχυδρομείου, δηλαδή και σε ιδιωτικές ακόμα επιχειρήσεις. Αυτή η τροποποίηση που κάνετε είναι απαράδεκτη. Εμείς θα καταψηφίσουμε και αυτό το άρθρο μαζί με όλα τα άλλα…
	ΚΥΡΙΑΚΟΣ ΒΕΛΟΠΟΥΛΟΣ: Αυτό είναι στις τροπολογίες…
	ΠΑΝΑΓΙΩΤΗΣ ΛΑΦΑΖΑΝΗΣ: Όχι, αυτό είναι μέσα στο νομοσχέδιο, δεν είναι τροπολογία. Έχει ενσωματωθεί.
	ΔΗΜΗΤΡΙΟΣ ΣΑΜΠΑΖΙΩΤΗΣ: Είναι το άρθρο 11.
	ΠΑΝΑΓΙΩΤΗΣ ΛΑΦΑΖΑΝΗΣ: Είναι το ενδέκατο άρθρο του νομοσχεδίου. Δεν μιλάω για τροπολογία.
	Εμείς θα το καταψηφίσουμε και αυτό, διότι μπορεί για τα δύο χρόνια να δίνεται μία δυνατότητα με την οποία συμφωνούμε, αλλά αφήνετε εδώ πέρα ανοιχτό το δρόμο για το τι θα γίνει μετέπειτα, πολύ περισσότερο εν όψει της πολιτικής την οποία ενστερνίζεστε της απελευθέρωσης των ταχυδρομικών υπηρεσιών.
	Εμείς ζητάμε να κατοχυρωθεί, το ότι τα διαβατήρια και τα δικαιολογητικά έκδοσης δεν μπορούν να πηγαίνουν σε καμμία ιδιωτική εταιρεία, ότι αποκλειστικός διαχειριστής αυτής της υπόθεσης είναι τα ΕΛ.ΤΑ. τα οποία θα παραμείνουν –και πρέπει να παραμείνουν- δημόσια. Γι’ αυτόν το λόγο, θα καταψηφίσουμε και αυτό το άρθρο παρ’ ότι, όπως σας είπα, συμφωνούμε απολύτως έστω και για τα δύο χρόνια να υπάρξει αυτό το περιθώριο. Ακόμα και για ένα χρόνο να ήταν, πάλι εμείς θα ήμασταν θετικοί. Όποια παράταση υπάρχει σ’ αυτό το καθεστώς είναι καλή, όμως όχι να αφήνουμε ανοιχτό το δρόμο και μετέπειτα να πάμε σε άλλου είδους εξελίξεις με τις ιδιωτικές εταιρείες, που καιροφυλακτούν για να αλώσουν και την ταχυδρομική αγορά.
	Σας ευχαριστώ.
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Λαφαζάνη.
	Ο κ. Βελόπουλος έχει το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, σας άκουσα πολύ προσεκτικά σ’ όλες τις ομιλίες σας. Ξεκινάτε από μια λάθος βάση. Και ποια είναι η λάθος βάση; Ενώ κρίνετε το ΠΑ.ΣΟ.Κ. ότι κακώς επέλεξε έναν δρόμο το 2001 ή λέτε ότι το ξεκίνησε αυτό, το λάθος του ΠΑ.ΣΟ.Κ. το συνεχίζετε εσείς. Δηλαδή, λέμε ότι το ΠΑ.ΣΟ.Κ. έκανε λάθος. Το παραδέχεται ως κόμμα, το λένε οι ίδιοι ότι έγινε ένα λάθος όταν ήταν ανενεργή η ιστορία αυτή. Ενεργοποιείτε ένα λάθος και συνεχίζετε το λάθος αυτό. Παίρνετε τη σκυτάλη του λάθους και την παίρνετε μαζί σας.
      Γιατί αυτή η εμμονή; Δηλαδή το να κάνει λάθος ένας Υπουργός ή μια Κυβέρνηση δεν το θεωρώ και μια ακραία κατάσταση. Είναι ένα πραγματικό γεγονός. Μόνο οι νεκροί και οι θεοί δεν κάνουν λάθη. Τουλάχιστον, αφού βλέπετε ότι όλοι διαφωνούμε, όλοι έχουμε τις ενστάσεις μας, όλοι έχουμε όχι την καχυποψία μας, αλλά έχουμε κάποια στοιχεία τα οποία παραθέτουμε, γιατί να μην κάτσουμε να το ξανασυζητήσουμε, γιατί εμμένετε τόσο πολύ σε μια ιστορία που φαίνεται ότι διαφωνούν όλοι οι υπόλοιποι;
      Στο κάτω-κάτω της γραφής, όλοι συμφωνούμε ότι πρέπει να γίνει το μουσείο. Να το κάνουμε το μουσείο, να σας στηρίξουμε κιόλας, να σας βοηθήσουμε, να γίνουμε το δεκανίκι σας, όπως έλεγε το Κ.Κ.Ε. παλιότερα. Όλοι όμως. Γιατί θέλουμε να γίνει το μουσείο.
      Αλλά εν πάση περιπτώσει αυτή η εμμονή, η αγκύλωση στο να θέλετε να κάνετε κάτι το οποίο οικοδομήθηκε σ’ ένα λάθος του ΠΑ.ΣΟ.Κ. είναι μια λαθεμένη επιλογή, όπως λάθος κάνατε και το 2005. Το είπα και χθες, θα το ξαναπώ ακόμη μια φορά. Το 2005 φέρατε ένα νόμο, που μπορούσε ο καθένας να φέρνει μαύρο χρήμα και να το φέρνει στην Ελλάδα. Το θυμάστε. Ε, λοιπόν, το μαύρο χρήμα αυτό διοχετεύθηκε από τη «SIEMENS» και του Μαυρίδη, σε πολιτικά πρόσωπα και σήμερα προσπαθούμε να ξεπλύνουμε τη ντροπή απ’ όλο το πολιτικό σύστημα. Για ποιο λόγο, λοιπόν, το λάθος που σας υποδεικνύουμε, το συνεχίζετε;
      Αυτές είναι μερικές απορίες και η πρότασή μας είναι συγκεκριμένη. Κάντε το πράσινο. Χρειάζεται πράσινο η Αθήνα, χρειάζεται πράσινο όλη η Ελλάδα. Έχετε απόλυτο δίκιο για τον αγώνα που κάνουν οι πυροσβέστες. Συμφωνώ απόλυτα μαζί σας. Αλλά και πάλι σας πιάνω, αν θέλετε, ώς ένα βαθμό, μη προετοιμασμένο. Διότι δεν έχουμε πυροσβεστικά οχήματα, δεν έχουμε αεροπλάνα, δεν έχουμε εξοπλισμό, ακόμη και στην πυροσβεστική. Μπορεί να υπάρχει διάθεση, δεν υπάρχουν όμως εκείνα τα μέτρα που θα βοηθήσουν τους πυροσβέστες. Αυτό λέμε. Δηλαδή, καλά να συζητάμε εδώ μέσα διάφορα πράγματα και να τα πετάμε, αλλά να έχουμε και ουσία.
      Και να σας πω και κάτι άλλο, γιατί το πρωί έγινα δέκτης τηλεφωνημάτων από την περιοχή της Φλώρινας. Υπάρχει αναστάτωση, κύριε Υπουργέ, εκεί και το ξέρετε καλύτερα από μένα. Έρχονται κάθε Σαββατοκύριακο. Τι θα κάνει η Αστυνομία; Έρχονται κάποιοι από το βορά, για να προκαλέσουν την Ελλάδα και τους Έλληνες στη Μακεδονία. Τι κάνει το Υπουργείο σας; Τι κάνει το Υπουργείο Δημόσιας Τάξεως; Θα απαγορεύσουμε την είσοδο αυτών των προβοκατόρων, των προκλητικών στην Ελλάδα, ναι ή όχι; Θα τους επιτρέψουμε να έρθουν να κάνουν ό,τι θέλουν, να βρίσουν την Ελλάδα και να φύγουν από δω; Είστε προϊστάμενος του Υπουργείου. Θα κάνετε κάτι; Η Αστυνομία επάνω ανησυχεί. Ο Μητροπολίτης θέλει να κάνει αντιδιαδήλωση. Ο καθένας μπορεί να κάνει ό,τι θέλει, αλλά πρέπει να προσέξουμε μη χρησιμοποιηθούν αυτές οι ενέργειες ως προβοκάτσιες.
      Να σας πω και κάτι άλλο για τα διαβατήρια. Ο κ. Λαφαζάνης, ο οποίος δεν είναι εδώ, ξεχνάει ότι τα ΕΛ.ΤΑ. πλέον είναι ιδιωτικοποιημένη επιχείρηση. Τα ιδιωτικοποιείτε κι αυτά. Εμείς βέβαια διαφωνούμε να στέλνουμε διαβατήρια με κούριερ, κύριε Υπουργέ. Δεν είναι δυνατόν να στέλνετε με κούριερ διαβατήρια. Δεν μπορεί να πάει ο πολίτης να το παραλάβει από την Αστυνομία; Γιατί ειδικά να διακινδυνεύει ο πολίτης; Να σας το πω και διαφορετικά: μ’ ένα διαβατήριο, μπορώ να βγάλω μπλοκ επιταγών. Με ένα διαβατήριο, μπορώ να κάνω ένα σωρό άλλα έγγραφα. Στα διαβατήρια επάνω υπάρχουν τα προσωπικά μας δεδομένα. Γιατί, λοιπόν, αυτή η επιλογή, διαβατήριο μέσω κούριερ; Είναι μια επιλογή, η οποία εν πάση περιπτώσει δεν μας βρίσκει σύμφωνους.
      Ακούστε λίγο, άκουσα στον εισηγητή σας, τον οποίο εκτιμώ πάρα πολύ, ότι ονειρεύεστε να λύσετε τα προβλήματα των αστυνομικών. Δυστυχώς, τα δικά σας όνειρα είναι ο εφιάλτης του ελληνικού λαού. Με τις επιλογές σας, δυστυχώς δημιουργείτε εφιάλτες στον ελληνικό λαό. Πάρτε αποφάσεις φιλολαϊκές και όχι –το έχω πει και χθες, θα το ξαναπώ ακόμη μια φορά– επιλογές αντιλαϊκές μιας φιλελεύθερης Δεξιάς.
      ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος έχει το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, καθώς οδεύουμε προς την ολοκλήρωση της συζήτησης ενώπιον του Θερινού Τμήματος, είμαι στη δυσάρεστη θέση, να επαναλάβω μια διαπίστωση που έκανα στην αρχή. Δηλαδή, ότι σ’ αυτήν τη συζήτηση πραγματικά από την πλευρά της Αντιπολίτευσης, Αξιωματικής, Μείζονος, δηλαδή, αλλά και Ελάσσονος, περίσσεψε η πολιτική καχυποψία, περίσσεψε η συνωμοτική θεώρηση και περίσσεψαν οι υπερβολές.
      Χαίρομαι γιατί ο Υπουργός και σήμερα και χθες έδωσε όλες τις απαραίτητες διευκρινίσεις. Άκουσα από το πρωί να λέει ο κ. Ρήγας, ο αξιότιμος εισηγητής της Αξιωματικής Αντιπολίτευσης, ότι εξαπάτησε το Κοινοβούλιο ο κ. Παυλόπουλος.
      Μα όποιος διάβαζε το κείμενο του υπό συζήτηση νομοσχεδίου, θα διαπίστωνε ότι υπήρχε και η αναφορά σε κτήριο διοίκησης. Άρα πού είναι η εξαπάτηση; 
      Εν πάση περιπτώσει, γιατί τέτοια καταστροφολογία για κάτι το οποίο κάποια στιγμή πρέπει να γίνει; Κάποια στιγμή πρέπει να αποκτήσει και η Ελληνική Αστυνομία ένα κτήριο διοικήσεως, το οποίο θα έχει και ελικοδρόμιο, θα έχει και όλες τις επιχειρησιακές δυνατότητες που απαιτεί ένα τέτοιο κτήριο διοικήσεως της Ελληνικής Αστυνομίας.
      Όμως, για να πάρουμε τα πράγματα με τη σειρά τους, νομίζω –το είπα και πριν, θα το επαναλάβω και σήμερα- ότι δεν πρέπει να μας αρνείται το ΠΑ.ΣΟ.Κ., δεν πρέπει να μας αρνούνται τα κόμματα της Ελάσσονος Αντιπολίτευσης ότι, εάν μη τι άλλο, διαθέτουμε τον ίδιο βαθμό περιβαλλοντικής ευαισθησίας μ’ αυτούς και στα θέματα του περιβάλλοντος και της ποιότητας ζωής του λεκανοπεδίου. Η δημιουργία μιας τέτοιας κτηριακής υποδομής, θα αναδείξει και τον περιβάλλοντα χώρο και θα δώσει τη δυνατότητα να αποκατασταθεί η περιβαλλοντική τάξη στην περιοχή, η οποία εδώ και πολλά χρόνια είναι στη χειρίστη δυνατή κατάσταση, με αυθαίρετες κατασκευές, εγκατάλειψη του περιβάλλοντος χώρου και ούτω καθεξής, για την οποία κανείς δεν ενδιαφέρθηκε μέχρι σήμερα.
      Εκφράστηκε η απορία –και δικαιολογημένα- από την πλευρά πολλών συναδέλφων και της Νέας Δημοκρατίας, για τη λανθάνουσα ευαισθησία του ΠΑ.ΣΟ.Κ.. Όταν ασκούσε τη διακυβέρνηση του τόπου επί εποχής Λαλιώτη, χωροθέτησε τη σχετική περιοχή, χωροθέτησε κατά τον τρόπο τον οποίο υποδεικνύει και με τη νομοθετική της πρωτοβουλία η Κυβέρνηση. Σήμερα τα ξέχασε αυτά, σήμερα ως Αντιπολίτευση, επιδεικνύει άλλου είδους ευαισθησίες. Τότε, ως κυβέρνηση, είχε άλλου είδους και άλλης ποιότητας ευαισθησίες. 
      Μα θα παρακολουθούμε για να νομοθετήσουμε, κύριε Πρόεδρε, κυρίες και κύριοι συνάδελφοι, τις οβιδιακές μεταμορφώσεις σε πολιτικό επίπεδο του ΠΑ.ΣΟ.Κ.; Η Κυβέρνηση έχει κάνει τις επιλογές της, η Κυβέρνηση σταθμίζει, πριν απ’ όλα, το δημόσιο συμφέρον και με βάση αυτήν την πυξίδα προχωρεί.
      Ας αναφερθούμε λίγο και στα θέματα της Ελληνικής Αστυνομίας, τα οποία πολλοί φροντίζουν να παρακάμψουν. Η Ελληνική Αστυνομία έχει και αιτήματα, έχει και δικαιώματα. Εν πάση περιπτώσει, σε καμμία περίπτωση δεν μπορεί να αποτελεί το σάκο του μποξ, στον οποίο η εκάστοτε κυβέρνηση, τα εκάστοτε κόμματα της Αντιπολίτευσης να ασκούν την πυγμή τους και να εκτονώνονται πολιτικά. 
      Η Ελληνική Αστυνομία είναι κομμάτι του ελληνικού λαού. Κανείς προνομιούχος, με την κοινωνική έννοια του όρου, δεν στέλνει το παιδί του στην Ελληνική Αστυνομία. Είναι παιδιά από εργατικές και αγροτικές οικογένειες. Εάν σε κάποιες στιγμές η Ελληνική Αστυνομία ως μηχανισμός καταστολής σε δύσκολες στιγμές της ελληνικής πολιτείας και ιστορίας έδρασε όπως έδρασε, αυτό οφείλεται στις πολιτικές αποφάσεις που ελήφθησαν. Αυτές τις διαταγές πήραν, αυτά έκαναν. Προς τι, λοιπόν, αυτή η ελεεινολόγηση της Ελληνικής Αστυνομίας με βάση αγκυλώσεις, σύνδρομα και ιδεολογικά και πολιτικά πλέγματα του παρελθόντος; 
      Όπως είπα και στην πρωτολογία μου, αυτά τα πληρώσαμε. Η χώρα μετά το δεύτερο παγκόσμιο πόλεμο από υπαιτιότητα και ξένων, αλλά και από δική μας υπαιτιότητα, βυθίστηκε σ’ έναν αιματηρό εμφύλιο πόλεμο, τον οποίο πληρώσαμε πολύ ακριβά. Βγάλαμε όλοι τα συμπεράσματά μας, κάναμε όλοι την αυτοκριτική μας και επαναλαμβάνω ότι κάποια στιγμή πρέπει και στο Κοινοβούλιο, να έχουμε το θάρρος να τιμήσουμε όλους αυτούς που έπεσαν, χωρίς προκαταλήψεις και αποκλεισμούς -και αντιλαμβάνεστε πολύ καλά τι εννοώ- και από τη μια πλευρά και από την άλλη.
      Σε τελευταία ανάλυση, η παράταξη την οποία έχω την τιμή να εκπροσωπώ ως Κοινοβουλευτικός Εκπρόσωπος, η Νέα Δημοκρατία, έκανε και την αυτοκριτική της και διδάχθηκε και από τα λάθη της, η ιστορική κεντροδεξιά στην Ελλάδα. Χαίρομαι ιδιαίτερα, όταν βλέπω να ακολουθούν το ίδιο παράδειγμα και άλλες παρατάξεις. Διότι, για να μπορέσουμε να πορευθούμε με ενότητα και ομοψυχία ως λαός -και είναι κάτι που το χρειαζόμαστε, γιατί πνέουν άνεμοι σφοδροί στην περιοχή και έρχονται καταιγίδες - θα πρέπει, πριν απ’ όλα, να συμφιλιωθούμε με τον εαυτό μας και την ιστορική μας μνήμη. Όπως είπα και στην πρωτολογία μου, θα πρέπει να κοιταχθούμε στον καθρέφτη της ιστορίας και να συμφιλιωθούμε με το είδωλό μας, να συμφιλιωθούμε μ’ αυτό που βλέπουμε, να ξεκαθαρίσουμε πού φταίξαμε, τι έγινε, πώς έγινε.
      Εάν, λοιπόν, επαναλαμβάνουμε εδώ στερεότυπα, τα οποία έχουν φθαρεί ήδη στο διάβα της ιστορίας, περί Αστυνομίας, περί καταστολής, περί ιδεολογικών μηχανισμών, ξέρετε σήμερα ποιος θέλει την Αστυνομία;
Την  Αστυνομία τη θέλει ο απλός φιλήσυχος Έλληνας, η απλή οικογένεια, ο οικονομικά αδύναμος Έλληνας. Το θέμα της ασφάλειας είναι δημόσιο αγαθό για τη μέση ελληνική οικογένεια. Ο προνομιούχος, ο οικονομικά εύρωστος, βρίσκει τη δυνατότητα ακόμη και όταν η Ελληνική Αστυνομία και η ελληνική πολιτεία στις περιπτώσεις που δεν μπορούν να παράσχουν τον απαιτούμενο βαθμό ασφάλειας να εξασφαλίσει, με  ίδια μέσα,  ιδιωτικές εταιρείες security,  συστήματα ασφαλείας, κ.ο.κ., το δημόσιο αγαθό που λέγεται «ασφάλεια», δημόσιο και ιδιωτικό αγαθό. Από την Ελληνική Αστυνομία περιμένει ο απλός πολίτης και κυρίως ο άνθρωπος της εργασίας, ο νοικοκύρης Έλληνας, ο,τιδήποτε και αν ψηφίζει, να του εξασφαλίσει αυτό το δημόσιο αγαθό της ασφάλειας και της καθημερινής τάξης που το έχει ανάγκη για να πάει στη δουλειά του, να πάει στο σπίτι του, να μπορέσει να διεκπεραιώσει τις καθημερινές του κοινωνικές και προσωπικές υποχρεώσεις. 
	Σε ό,τι αφορά τώρα τα συνδικαλιστικά δικαιώματα για τα οποία πολλά ακούω, βεβαίως, η Ελληνική Αστυνομία πρέπει να έχει συνδικαλιστικά δικαιώματα και οι άνδρες και οι γυναίκες που  υπηρετούν σ’ αυτήν. Το πλαίσιο που ισχύει ήδη, νομίζω ότι είναι ένα πλαίσιο αποδεκτό, κατακτημένο με αγώνες και κινητοποιήσεις και ένα πλαίσιο, που εξασφαλίζει και κατοχυρώνει τη σωστή συνδικαλιστική έκφραση. 
	 Αλλά, αγαπητοί φίλοι, αξιότιμοι συνάδελφοι των κομμάτων της Αριστεράς, δεν θα διαλύσουμε και την Ελληνική Αστυνομία. 
	ΑΧΙΛΛΕΑΣ ΚΑΝΤΑΡΤΖΗΣ: Γιατί θα διαλυθεί άμα γίνει η απλή αναλογική; 
	ΠΑΝΟΣ ΠΑΝΑΓΙΩΤΟΠΟΥΛΟΣ: Δεν θα διαλυθεί η Ελληνική Αστυνομία. Δεν θα μετατρέψουμε τους Έλληνες αστυνομικούς σε εκλογομάγειρους ή σε επιτελεία άγρας της εκλογικής ψήφου. Ήδη φαινόμενα διαλύσεως της Ελληνικής Αστυνομίας που οφείλονται και σε τέτοιου είδους καταστάσεις, έχουν παρατηρηθεί. Δεν θα πάμε την κρίση σε βάθος. Σκοπός είναι να ανασυγκροτήσουμε το Σώμα και οφείλουμε να πούμε ότι οι προσπάθειες της πολιτικής ηγεσίας του Υπουργείου Εσωτερικών, κατατείνουν με επιτυχία προς αυτήν την κατεύθυνση. Ελάτε, λοιπόν, να αφήσουμε την  καχυποψία. 
	Μου έκανε εντύπωση και η πολιτική καχυποψία με την οποία αντιμετωπίστηκε και η παρέμβαση του συναδέλφου του κ. Αποστολάτου, ο οποίος νομίζω ότι ούτε υπερέβαλε, έκανε ορισμένες επισημάνσεις, όπως τις έκρινε και τις αξιολόγησε ο ίδιος, βασιζόμενος και στα πρακτικά των όσων ειπώθηκαν στην επιτροπή. Ας αφήσουμε, λοιπόν, την καχυποψία, ας αφήσουμε τα πλέγματα και τα ιδεολογικά και πολιτικά σύνδρομα  και τις αγκυλώσεις του παρελθόντος. Η Αστυνομία, είναι ένα κομμάτι της ελληνικής κοινωνίας. Ας αντιμετωπίσουμε τις ανάγκες του ελληνικού λαού ,αλλά και τις ανάγκες του Σώματος και τα δικαιώματα των ανδρών και γυναικών που υπηρετούν σ' αυτό, με βάση τις πιο σύγχρονες, τις πιο προοδευτικές κοινωνικές αντιλήψεις. Αλλά, σε τελευταία ανάλυση, ο μικρομεσαίος Έλληνας, ο απλός άνθρωπος, έχει ανάγκη από την Ελληνική Αστυνομία. Αυτό  το δημόσιο αγαθό που λέγεται «ασφάλεια», μπορεί να του το εξασφαλίσει η ελληνική πολιτεία, με όργανο θεσμικό και εντεταλμένο από την ελληνική δημοκρατική πολιτεία, την Ελληνική Αστυνομία. Ας αποφασίσουμε λοιπόν,  να τη βάλουμε να λειτουργεί σωστά. Και ας αποκόψουμε κάθε είδους υστεροβουλίες πολιτικές, προσωπικές, μικροκομματικές. Τις έχει πληρώσει η Ελληνική Αστυνομία και η ελληνική κοινωνία στο παρελθόν πάρα πολύ ακριβά. 
	Με όλες αυτές τις σκέψεις, που νομίζω, κύριε Πρόεδρε, συνοψίζουν και αυτά που ειπώθηκαν σ’ αυτήν την Αίθουσα, τουλάχιστον από την πλευρά των Βουλευτών της Νέας Δημοκρατίας, νομίζω ότι μπορούμε να προχωρήσουμε και να ψηφίσουμε το σχετικό  νομοθέτημα και εκεί που υπήρξαν και ανέκυψαν πιθανώς ερωτήματα, δόθηκαν απόλυτες διευκρινήσεις από τον κ. Παυλόπουλο, από την πολιτική ηγεσία του Υπουργείου Εσωτερικών. Άρα μπορούμε να ψηφίσουμε το νομοθέτημα και να περάσουμε στη συζήτηση των εξ ίσου σημαντικών τροπολογιών. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Αναστάσιος Νεράντζης): Για να κλείσει η συζήτηση επί του κυρίως σώματος του σχεδίου νόμου, απομένει να μιλήσει ο κ. Ηλίας Πολατίδης, ειδικός αγορητής του Λαϊκού Ορθόδοξου Συναγερμού. 
	Ορίστε, κύριε Πολατίδη, έχετε το λόγο. 
	ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε. 
	Ευχαριστώ και για τη διευθέτηση που έγινε, διότι δεν ήμουν παρών την ώρα που γίνονταν οι πρωτολογίες. 
	Θα αναφερθώ σε ορισμένα πολιτικά ζητήματα γενικότερα, διότι τέθηκαν και από την πλευρά ιδιαιτέρως της Κυβερνήσεως. 
     Κατ’ αρχήν, να πω ένα γενικό θέμα. Πάντα ως επιχείρημα ακούμε εδώ στη Βουλή από την πλευρά της Kυβερνήσεως για κάποιο νομοσχέδιο στο οποίο ακούγεται κριτική ότι «ξέρετε, αυτό συνέβαινε επί ΠΑ.ΣΟ.Κ., ότι αυτό νομοθετήθηκε επί ΠΑ.ΣΟ.Κ., ότι ξέρετε, εσείς -απευθυνόμενοι στο ΠΑ.ΣΟ.Κ.- το κάνατε». Ωραία. Όταν, όμως, όπως τώρα το ΠΑ.ΣΟ.Κ. λέει ότι έκανε λάθος, πάλι ισχύει; Δηλαδή, η μοναδική νομιμοποίηση για οποιαδήποτε κυβερνητική πράξη είναι ότι αυτό έγινε στο παρελθόν από το ΠΑ.ΣΟ.Κ.; 
     Εάν το ΠΑ.ΣΟ.Κ. το έκανε καλώς, επιχειρηματολογήστε και αδιαφορήστε για το αν το έκανε το ΠΑ.ΣΟ.Κ. ή όχι. Πείτε: Αυτό είναι σωστό, υπάρχουν αυτά τα επιχειρήματα. Αν το ΠΑ.ΣΟ.Κ. το έκανε κακώς και όπως λέει τώρα ότι στη συγκεκριμένη περίπτωση -που δεν ήταν και καμμία βασική πολιτική επιλογή- ήταν να χωροθετηθεί το κέντρο διοίκησης της Ελληνικής Αστυνομίας σ’ ένα συγκεκριμένο χώρο. Δεν νομίζω ότι ενεπλάκη όλο το ΠΑ.ΣΟ.Κ., ότι συζητήθηκε σε εθνικά συμβούλιά του το τι θα γίνει, για να είναι συνυπεύθυνοι όλοι. Πάρθηκε μία απόφαση, εν πολλοίς, υπηρεσιακή η οποία είχε φυσικά την απαραίτητη πολιτική κάλυψη. 
     Στη συγκεκριμένη απόφαση, το ΠΑ.ΣΟ.Κ. έρχεται τώρα πολιτικά και λέει ότι ήταν λανθασμένη. Γιατί εσείς την επικαλείστε συνεχώς; Γιατί συνεχώς δύο μέρες ακούμε να λέτε «ξέρετε, τα είκοσι χιλιάδες τετραγωνικά μέτρα τα έκανε το ΠΑ.ΣΟ.Κ., άρα δικαιούμεθα και εμείς να κάνουμε άλλα οκτώ χιλιάδες τετραγωνικά μέτρα»; Αυτό είναι το επιχείρημα, αυτή είναι η πραγματικότητα στο να στήσουμε έναν πραγματικό πολιτικό διάλογο; 
     Εμείς, ως κόμμα, πιστεύουμε ότι η Νέα Δημοκρατία του Κωνσταντίνου Καραμανλή, είναι η συνέχεια του ΠΑ.ΣΟ.Κ. του Κώστα Σημίτη. Ταυτίζονται σ’ όλα τα βασικά πράγματα, στη νεοφιλελεύθερη άποψη που έχουν, στην παγκοσμιοποίηση, στη λαθρομετανάστευση, σε μια σειρά από θέματα, στην ιστορική θεώρηση του ελληνισμού. Από εκεί και πέρα, όμως, πρέπει επιτέλους και εσείς να πείτε επιχειρήματα γι’ αυτό που πιστεύετε και θεωρείτε σωστό. 
     Ανεδείχθη, επίσης, σε μέγα θέμα η συνέπεια των κομμάτων τόσο του ΠΑ.ΣΟ.Κ. όσο και η δική μας, διότι ψηφίσαμε το νομοσχέδιο επί της αρχής στην επιτροπή. Έδωσα χθες τις διευκρινίσεις. Ανέφερα μάλιστα και περιστατικά, σχετικά με τις απόψεις που έχει ο κ. Μοίρας στο περιοδικό «ΜΕΤΕΞΕΛΙΞΗ» του Οκτωβρίου του 2007 για τη συνέπεια των κομμάτων. Δεν θα επαναλάβω αυτά που είπα. Όποιος θέλει μπορεί να τα δει στα Πρακτικά ή να ανατρέξει στο περιοδικό «ΜΕΤΕΞΕΛΙΞΗ» του Οκτωβρίου του  2007, επαναλαμβάνω, ένα μήνα μετά τις εκλογές. 
     Ν’ αναφερθώ σ’ άλλα θέματα για τη συνέπεια της Νέας Δημοκρατίας; Θυμόμαστε όλοι, τον κύριο Πρωθυπουργό, τότε αρχηγό της Αξιωματικής Αντιπολίτευσης, με την ωραιοτάτη σύζυγό του να πηγαίνει και να υπογράφει για τις ταυτότητες. Μόλις έγινε Κυβέρνηση η Νέα Δημοκρατία, τι έκανε; Αυτό που λέει ο λαός μας, δηλαδή «γαργάρα». Δεν μας ενδιαφέρει. Ξαφνικά, το θέμα δεν είναι μείζον. Πέρασαν πέντε χρόνια, δεν είναι καίριο. Εν ευθέτω χρόνο θα λυθεί. Πότε θα λυθεί; Πέρασαν πέντε χρόνια διακυβέρνησης της χώρας από τη Νέα Δημοκρατία και ακόμα δεν μπόρεσε ο κύριος Πρωθυπουργός και η Κυβέρνηση, να ασχοληθούν μ' αυτό το θέμα. Πολύ μεγάλη συνέπεια της Νέας Δημοκρατίας! Φοβερή! 
     Να σας αναφέρω και ένα άλλο θέμα συνέπειας της Νέας Δημοκρατίας; Το βιβλίο ιστορίας για το οποίο πάλι έφταιγε το κακό ΠΑ.ΣΟ.Κ. -διότι επί ΠΑ.ΣΟ.Κ. είχε ανατεθεί η συγγραφή του στην κ. Ρεμπούση- το οποίο στηρίχθηκε 100% και όταν ήρθε η σφαλιάρα του ελληνικού λαού που έστειλε την κ. Γιαννάκου και τον κ. Καλό, τους υπευθύνους γι’ αυτό το κατάπτυστο βιβλίο στο σπίτι τους, και φυσικά τον Λαϊκό Ορθόδοξο Συναγερμό στη Βουλή, τότε θυμήθηκε η Κυβέρνηση της Νέας Δημοκρατίας ότι το βιβλίο που έλεγε ότι ο Κεμάλ ήταν ο ηγέτης του εθνοαπελευθερωτικού πολέμου εναντίον των Ελλήνων, ως οι Έλληνες να ήταν οι κατακτητές εκεί και όχι οι Τούρκοι, και ότι συνωστίστηκαν στο λιμάνι της Σμύρνης, ήταν κακό. Και μάλιστα επαίρεται η Κυβέρνηση, διότι πραγματικά έκανε αυτή το σωστό. Τέλος πάντων, νομίζω ότι στο σπίτι του κρεμασμένου δεν πρέπει να μιλάνε για σκοινί. Η Νέα Δημοκρατία είναι το τελευταίο κόμμα που μπορεί να μιλάει για συνέπεια. 
     Ως προς το θέμα του νομοσχεδίου, δεν διαφωνεί εδώ μέσα κανείς με το θέμα της ιδρύσεως του Κέντρου της Αστυνομίας. Γιατί παραβιάζει συνεχώς ανοιχτές θύρες η κυβερνητική Πλειοψηφία; Δεν διαφωνεί κανείς. Διαφωνούμε με τη χωροθέτηση, διαφωνούμε, στο ότι πρέπει να γίνει στο συγκεκριμένο. Λέμε ναι, φυσικά υπάρχουν ένα σωρό νεοκλασικά κτήρια μέσα στην Αθήνα στα οποία μπορούσε ενδεχομένως να τοποθετηθεί ή κάπου αλλού. Εάν, όμως, είναι σε εκείνο το χώρο, τι χρειάζεται το ελικοδρόμιο; Το ρωτήσαμε, το ρώτησαν και πολλά κόμματα της Αντιπολιτεύσεως και κανείς δεν απάντησε ποιο ακριβώς ρόλο θα εξυπηρετεί το ελικοδρόμιο στο μουσείο. Το ελικοδρόμιο αναφέρεται στο άρθρο 1. Δεν είναι στο άρθρο 2 που αναφέρεται στο κέντρο διοίκησης. Το διαβάζω ακριβώς. Αυτό θα εξυπηρετεί το μουσείο. Τι θα εξυπηρετεί το ελικοδρόμιο στο μουσείο; 
      Υπάρχει άλλο μουσείο στην Ελλάδα ή στο εξωτερικό, το οποίο να έχει ελικοδρόμιο; Δεν το γνωρίζω. Ζητήσαμε εξηγήσεις και εξήγηση δεν δόθηκε. Γιατί να μην είμαστε –όπως το λέτε- συνομωσιολόγοι; Εάν εδώ ερχόμαστε να χειροκροτούμε οτιδήποτε έρχεται από την Κυβέρνηση και να μην είμαστε ποτέ καχύποπτοι σε κάτι, θα πρέπει να πάμε στο σπίτι μας. 
      Ο οποιοσδήποτε αναλαμβάνει μία υποχρέωση -διότι εμείς παίρνουμε στα σοβαρά τον ρόλο μας ως υπεύθυνων αντιπροσώπων του ελληνικού λαού- ο οποιοσδήποτε είναι δικηγόρος, μηχανικός ή τέλος πάντων εκπροσωπεί κάποιον άλλον και με την υπογραφή του τον δεσμεύει, οφείλει να είναι καχύποπτος. Αλλιώς, να μην υπάρχουν ούτε πληρεξούσιοι δικηγόροι, ούτε συμβολαιογράφοι, ούτε μηχανικοί, που εξετάζουν κάποιες επενδύσεις. Οτιδήποτε λέει ο αντίδικος, με τη λογική του να μην είμαστε κόντρα σ’ αυτόν και να μη φανούμε καχύποπτοι, να τα δεχόμαστε όλα. 
      Είμαστε εδώ για να ελέγξουμε αυτά τα κατατεθειμένα νομοσχέδια από την Κυβέρνηση και οφείλουμε να είμαστε καχύποπτοι, οφείλουμε να εξετάσουμε οτιδήποτε μπορεί να κρύβεται από πίσω. Και δεν νομίζω, ότι έχει δώσει –μ’ αυτά που ανέφερα πριν- τα εχέγγυα ο Πρωθυπουργός και η Κυβέρνηση, ώστε να μην είμαστε καχύποπτοι σ’ αυτά που υπάρχουν.
      Επίσης διαφωνούμε με τον τρόπο, με τα προσόντα τα οποία τίθενται για τον αρχηγό του Κέντρου. Άλλα πράγματα λέει ότι θα κάνει το Κέντρο, για άλλα πράγματα είναι τα προσόντα που τίθενται για τον διοικητή. Λέει εδώ, ότι πρέπει να αναπτύσσει συνεργασία σε εθνικό και διεθνές επίπεδο, καθώς και με μη κυβερνητικές οργανώσεις. Ποιά μη κυβερνητική οργάνωση θα ασχοληθεί με την ιστορία της Ελληνικής Αστυνομίας; Δεν οφείλουμε γι’ αυτό να είμαστε καχύποπτοι; Πάλι δεν πήρα απάντηση για το συγκεκριμένο θέμα. Το ανέφερα δύο φορές εχθές και στην πρωτολογία μου και στη δευτερολογία μου και απάντηση καμμία. Ποιά θα είναι αυτή η φοβερή μη κυβερνητική οργάνωση; Ίσως είναι ο «μαϊντανός», που μπαίνει πάντα στα νομοσχέδια που βλέπουμε να έρχονται στη Βουλή. 
      Ποιοί θα είναι οι λοιποί σκοποί; Θα κάνει μελέτες ως προς το αντικείμενο; Ο σκοπός του μουσείου, εάν πρόκειται για μουσείο και δεν πρόκειται για κάτι άλλο, είναι άλλος. Δεν είναι να κάνει μελέτες. Τελικά όλα αυτά μας παραπέμπουν στο εξής: Eάν, πραγματικά, οι προθέσεις σας είναι άριστες –της Νέας Δημοκρατίας- και έχετε γράψει ένα νομοσχέδιο που μας δημιουργεί τόσες πολλές απορίες, το βάρος πέφτει σ’ εσάς. Διότι, το κάνατε πολύ ευρύ και βάλατε μέσα ένα σωρό προβλέψεις, οι οποίες δεν θα εφαρμοσθούν ποτέ. 
      Τελειώνοντας, θέλω να πω, ότι οφείλουμε να είμαστε καχύποπτοι και μας κάνει ακόμη περισσότερο καχύποπτους, η διατύπωση που έχετε στην τροπολογία περί δημοσκοπήσεων, ότι ξαφνικά σας έπιασε η μεγάλη ανάγκη και η μεγάλη κάψα για την πληροφόρηση του ελληνικού λαού, μέχρι και την παραμονή των εκλογών.
      Σας ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΩΝ (Αναστάσιος Νεράντζης): Έχουμε και μία μη προτασσόμενη δευτερολογία από τον κ. Σγουρίδη.
      Ορίστε, κύριε Σγουρίδη, έχετε τον λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Η συζήτηση μέσα στην Αίθουσα για το θέμα του Πολιτιστικού Κέντρου της Αστυνομίας, μου θυμίζει τον ποδοσφαιρικό αγώνα που όταν δεν θέλουν κάποιες ομάδες να παίξουν μπάλα, κλοτσάνε την μπάλα εκτός γηπέδου. 
      Το ζήτημα δεν είναι το Πολιτιστικό Κέντρο. Κανένας, από όλα τα κόμματα της Μείζονος και Ελάσσονος Αντιπολίτευσης, δεν είπε «όχι» στο να ιδρυθεί και να λειτουργήσει το Πολιτιστικό Κέντρο της Αστυνομίας. Όλοι είπαν «ναι». Σίγουρα θα πρέπει να συμφιλιωθούμε με την ιστορία μας και σίγουρα θα πρέπει να ξέρουμε ότι στο πολιτικό μας παρελθόν είχαμε και βασιλείς, ανεξάρτητα εάν ιστορικά ο καθένας έχει διαφορετική άποψη για κάθε ένα από αυτά τα ζητήματα. Πού βρίσκεται, λοιπόν, το ζήτημα; Το ζήτημα είναι ότι μέσα από συναισθηματικούς, ωραίους λόγους για το θέμα της αστυνομίας, το έργο των αστυνομικών και όλων αυτών, κρύβεται μια αλήθεια. Ποιά είναι αυτή η αλήθεια; Η αλήθεια, κύριοι συνάδελφοι, είναι η εξής: Ότι στο χώρο που με το προεδρικό διάταγμα Λιαλιώτη, τροποποιήθηκε το ρυθμιστικό της Αθήνας και είχαμε είκοσι χιλιάδες τετραγωνικά μέτρα ένα κτήριο διοίκησης της Αστυνομίας, το Αρχηγείο της Αστυνομίας, προστέθηκαν άλλα σαράντα χιλιάδες τετραγωνικά μέτρα.
    Μ’ αυτόν το νόμο που ψηφίζουμε εδώ, προσθέσαμε σ’ αυτόν το χώρο άλλες σαράντα χιλιάδες τετραγωνικά μέτρα. Πώς; Τριάντα χιλιάδες τετραγωνικά μέτρα από το Μπάντμιγκντον, το οποίο από λυόμενο έγινε μόνιμο συν άλλες δέκα χιλιάδες τετραγωνικά μέτρα που προσθέτετε για τα παραπήγματα και όλα αυτά τα σχετικά. Έχουμε λοιπόν είκοσι χιλιάδες τετραγωνικά μέτρα συν δέκα χιλιάδες τετραγωνικά μέτρα και τριάντα χιλιάδες τετραγωνικά μέτρα σύνολο εξήντα χιλιάδες τετραγωνικά μέτρα. Έχουμε δηλαδή εξήντα χιλιάδες τετραγωνικά μέτρα κτίσιμο στο πάρκο που είναι στου Γουδή. 
    Θα σας πω. Γκρεμίστε το Μπάντμινγκτον, γκρεμίστε τα παραπήγματα και αφήστε τα είκοσι χιλιάδες τετραγωνικά μέτρα που υπάρχουν.
    Εσείς πλέον το μητροπολιτικό πάρκο το κάνετε να έχει έναν όγκο τσιμέντου επιπλέον σαράντα χιλιάδες τετραγωνικά μέτρα. Και ποιος σας είπε να μην πάτε το μουσείο στου Μακρυγιάννη. Και αυτό είναι ιστορικό κτήριο. Θα υπάρχει εκεί μουσείο της Αστυνομίας στην Ακρόπολη και παραδίπλα το Μουσείο της Ακρόπολης. Γιατί, λοιπόν, δεν το πάτε εκεί; 
    Άρα, λοιπόν, το ζήτημα είναι αυτό. Και πίσω απ’ αυτήν την πραγματικότητα λέμε άλλα λόγια. Μάλιστα υπάρχει και μια ομολογία στην Αίθουσα. Ο κύριος Υπουργός ως τεχνίτης του λόγου το είπε και το άφησε έτσι. Εμείς, λέει, αυτό κάνουμε. Εάν δε, κάποιος προσφύγει κατά της έκδοσης των αδειών, ας καταπέσει στο Συμβούλιο της Επικρατείας. Δεν πειράζει. Εγώ όμως θα πω ότι το έκανα, αλλά δυστυχώς να, το Συμβούλιο της Επικρατείας μας τα κατέρριψε. Αυτό τι σημαίνει; Ότι κοροϊδεύουμε τη Βουλή και τους αστυνομικούς που μας παρακολουθούν, ενώ λύση υπάρχει. Και θα ήταν πιο γενναία η λύση σύμφωνα με αυτό που είπε η κ. Δαμανάκη, αλλά σας το είπα και εγώ από του Βήματος πιο μπροστά, να καταργηθεί το προεδρικό διάταγμα και να μην υπάρξει καθόλου τσιμέντο εκεί. Υπάρχουν κτήρια στην Αθήνα και πέριξ της Αθήνας, που μπορούν να στεγάσουν το Αρχηγείο της Αστυνομίας, μάλιστα πιο ελεύθερα χωρίς να χρειάζεται και ελικοδρόμιο, να υπάρχει πολύ καλύτερη πρόσβαση. Το μουσείο να πάει σε κάποιο άλλο κτήριο και να μείνει το Μητροπολιτικό Πάρκο στου Γουδή με την επωνυμία «Μητροπολιτικό Πάρκο της Ελληνικής Αστυνομίας». Και αυτή θα ήταν η μεγαλύτερη τιμή που θα μπορούσε να γίνει στην Ελληνική Αστυνομία. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, αν μου επιτρέπετε για μια μικρή παρέμβαση. 
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, θέλω να διορθώσω ορισμένα πράγματα, γιατί παραδόξως, παρά τις εξηγήσεις, ξέρετε όταν βρίσκεται κάποιος στη δύσκολη θέση, όπως είναι η Αξιωματική Αντιπολίτευση, πολλά θα πει.
    Άκουσα τα εξής. Πρώτον, λέει, γιατί να μη φύγει το ΠΟ.Κ.Ε.Α. από εκεί που το πάμε, δηλαδή στο παραδοσιακό κτήριο της Σχολής Χωροφυλακής από το 1897 και να πάει στου Μακρυγιάννη. Δεν κατάλαβα. Στο τέως Υπουργείο Δημόσιας Τάξης, όλα τα κτήρια είναι εκεί, εκεί βρίσκεται το παλιό κτήριο της Χωροφυλακής, αυτό το κτήριο χρησιμοποιούμε, δεν φτιάχνουμε άλλο για το ΠΟ.Κ.Ε.Α., ενώ δηλαδή όλα βρίσκονται εκεί, λένε να το μεταφέρουμε στου Μακρυγιάννη. Από πού και ως πού; Τι ιδέα είναι αυτή; 
    Δεύτερον, είπα, λέει, εγώ ότι ας πάει όποιος θέλει στο Συμβούλιο της Επικρατείας! Απάντησα κύριοι εγώ επί αιτιάσεων συναδέλφων μου. Δεν είναι ανάγκη να είναι κάποιος νομικός για να είναι Βουλευτής, προς Θεού. Αλλά επειδή μερικοί δεν γνωρίζουν νομικά -και δεν είναι απαραίτητο- λένε ανακρίβειες. Μου είπαν: Το φέρνεις με νόμο, λέει, για να μην μπορεί κάποιος να πάει στο Συμβούλιο της Επικρατείας! Και απαντώ πολύ απλά. Όπως και να το κάνω, ο πολίτης θα προστατευτεί. Δεν το κάνω για να αποφύγει ο πολίτης την προστασία. Αν, λοιπόν, κάποιος πολίτης θεωρεί, λέω, ότι έχει πρόβλημα, την άδεια που θα εκδοθεί με βάση αυτό το οποίο κάνω, μπορεί να την προσβάλει. Πετάω εγώ το «μπαλάκι» στο Συμβούλιο της Επικρατείας ή απαντώ στο συνάδελφο που μου έλεγε ότι το κάνω για να αποφευχθεί η δικαστική προστασία; Δεν μπορεί να διαστρέφονται τα λόγια των ανθρώπων μέσα στη Βουλή μ’ αυτόν τον τρόπο. 
    Και το τρίτο. Πηγαίντέ το αλλού, λέει, υπάρχουν κτήρια. Το 2001 δεν ψάξατε να βρείτε κανένα άλλο κτήριο; Ή μήπως ψάξατε και δεν βρέθηκε τίποτε άλλο και έπρεπε να χωροθετηθεί εκεί δίπλα, διότι εκεί ήταν ακριβώς το κτήριο του Υπουργείου Δημόσιας Τάξης; 
    Εγώ δεν κατάλαβα. Δεν άκουσα καμμία συγκεκριμένη πρόταση, να μου πει κάποιος εδώ «Ξέρετε, λάθος κάναμε το 2001. Δεν έγινε η έρευνα. Αυτό το κτήριο είναι το καταλληλότερο ή αυτός ο χώρος είναι ο καταλληλότερος». 
    Επίσης, τόση ώρα δεν αποδέχεστε κάτι σχετικά με τη χωροθέτηση στη συγκεκριμένη περιοχή. Πέρασε από το Συμβούλιο της Επικρατείας το οποίο τόσο επικαλείστε και η γνωμοδότηση ή ορθότερα το πρακτικό επεξεργασίας του Συμβουλίου της Επικρατείας είπε ότι ορθώς γίνεται εκεί. Αυτό γιατί δεν το λέτε όλοι όσοι κόπτεσθε αυτήν τη στιγμή για τη χωροθέτηση; Ξαναλέω, λοιπόν, πολύ απλά. Χωροθετήθηκε εκεί. 
    Και επειδή άκουσα να λέγεται και από τον κ. Παπουτσή ότι κτίζεται και παίρνουμε την ευθύνη που το κτίζουμε, γιατί τόσο χρόνο δεν έγινε. Εγώ στη ρύθμιση στην οποία φέρνω, λέω ότι στο διάταγμα Λαλιώτη προστίθενται οκτώ χιλιάδες τετραγωνικά μέτρα και φεύγουν τα παραπήγματα. Η έκδοση της άδειας είναι στη συνέχεια. 
    ΧΡΗΣΤΟΣ  ΠΑΠΟΥΤΣΗΣ: Καινούργιο κτήριο θα υπάρξει, κύριε Υπουργέ; Δέντρα υπάρχουν εκεί. Δεν υπάρχει κανένα κτήριο. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δυο τινά, λοιπόν, συμβαίνουν. Εάν θεωρεί ο κ. Παπουτσής και το ΠΑ.ΣΟ.Κ. ότι με το να προσθέτω στο διάταγμα Λαλιώτη τα οκτώ χιλιάδες τετραγωνικά μέτρα αυτό είναι κτίσιμο, τότε αυτό έχει κτισθεί από το 2001 και μη χύνετε «κροκοδείλια δάκρυα». Εάν δεν έχει κτισθεί και επομένως και αυτό θα κριθεί στο Συμβούλιο της Επικρατείας, πείτε το ανοικτά για να το ξέρουμε. Άλλο όμως το ένα, άλλο το άλλο. Η ευθύνη για τη χωροθέτηση είναι ευθύνη του ΠΑ.ΣΟ.Κ. από το 2001. Την ευθύνη την έχει πάρει από τότε. Ουδέποτε το πήρε πίσω αυτό το πράγμα και εμείς προσθέτουμε οκτώ χιλιάδες τετραγωνικά μέτρα απελευθερώνοντας ενάμισι στρέμμα στην περιοχή από τα  παραπήγματα τα οποία υπάρχουν. Είναι πολύ; Όχι. Τουλάχιστον, όμως, εμείς κάνουμε και κάτι το οποίο δείχνει ότι σεβόμαστε το χώρο, την ιστορία του και την προοπτική του. 
    Δεν μπορεί να έρχονται και να γίνονται τιμητές των πράξεων της Κυβέρνησης, εκείνοι που και χωροθέτησαν το 2001 στη συγκεκριμένη περιοχή το διοικητήριο της Αστυνομίας και φόρτωσαν με παραπήγματα την περιοχή εκείνη, τα οποία δεν τιμούν γενικότερα και την εικόνα διοίκησης της Ελληνικής Αστυνομίας. Αυτή είναι η πραγματικότητα και μην προσπαθούμε να την παραποιήσουμε.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παπουτσή.
    ΧΡΗΣΤΟΣ ΠΑΠΟΥΤΣΗΣ: Ακούραστος ο κύριος Υπουργός, κύριε Πρόεδρε.
    Επαναλαμβάνει τα ίδια, τα ίδια, τα ίδια, για να πείσει δεν ξέρω ποιους. 
    Ποιους θέλετε να πείσετε, κύριε Υπουργέ; Τους συναδέλφους σας της Νέας Δημοκρατίας; Θέλετε να πείσετε τους συναδέλφους σας οι οποίοι δεν εγνώριζαν ότι τους καλέσατε εδώ για να ψηφίσουν ένα νομοσχέδιο το οποίο αφορά την οικοδόμηση ενός καινούργιου κτηρίου το οποίο δεν υπάρχει, σε χώρο όπου σήμερα υπάρχουν δέντρα, ενός καινούργιου κτηρίου είκοσι οκτώ χιλιάδες τετραγωνικά μέτρα μαζί με ελικοδρόμιο; Αυτούς προσπαθείτε να πείσετε; Δεν καταλαβαίνω τι κάνετε. 
    Επίσης, δεν μας λέτε με ένα συγκεκριμένο τρόπο αν και σας ρωτώ συνεχώς από χθες. Και εγώ δεν κουράζομαι, ξέρετε, να ρωτώ. Μπορείτε να μου εξηγήσετε γιατί χρειάζονται συμβάσεις δημοσίου και ιδιωτικού τομέα για να κτίσετε το καινούργιο κτήριο της Αστυνομίας; Τι είναι αυτά; Είναι καινούργιο σύστημα το οποίο εισάγει η Κυβέρνηση του Κώστα Καραμανλή, τα δημόσια κτήρια να κτίζονται με συμβάσεις δημοσίου και ιδιωτικού τομέα; Δεν μας απαντάτε σ’ αυτό. Απαντάτε σ’ άλλα, τι έγινε το 2001. 
    Από το 2001 μέχρι σήμερα, έχει καεί η Πάρνηθα με ευθύνη της Κυβέρνησης της Νέας Δημοκρατίας λόγω του γεγονότος ότι δεν μπορούσατε να κινητοποιήσετε τις πυροσβεστικές υπηρεσίες και δεν είχατε σχέδιο άμεσης επιχειρησιακής κινητοποίησης όλων των τμημάτων. Κάηκε η Πάρνηθα! Δεν υπάρχει άλλο πράσινο. Και πάνω σ’ αυτό το πράσινο, το λίγο, το εναπομείναν πράσινο εσείς αρνείστε να προχωρήσετε σε μια νομοθετική ρύθμιση που να κατοχυρώνει το Μητροπολιτικό Πάρκο στου Γουδή.
    Σας ρωτώ, λοιπόν, και εγώ που δεν κουράζομαι να ρωτώ και απαντήστε μας. Συμφωνείτε εδώ και τώρα –δεσμευθείτε στο Τμήμα- να φέρετε μια γενική ρύθμιση για το Μητροπολιτικό Πάρκο στου Γουδή; Ναι ή όχι; Συμφωνείτε να γκρεμιστούν το Θέατρο Μπάντμινγκτον, που εσείς, η Κυβέρνησή σας, ο κ. Σπηλιωτόπουλος και η κ. Πετραλιά νομοθέτησαν; Συμφωνείτε να καταργηθούν οι δρόμοι, που έχουν ανοίξει μέσα στο πάρκο σήμερα  παρανόμως με την ευθύνη της Κυβέρνησής σας; Ποιος έφτιαξε τους δρόμους αυτούς μέσα στο πάρκο για να αξιοποιείται το θέατρο; 
    Συμφωνείτε, λοιπόν, να κρατήσουμε το τμήμα, το παλαιό κτήριο, αυτό που υπάρχει σήμερα, για το Μουσείο της Αστυνομίας και να φύγει από εκεί όλο το τμήμα της Αστυνομίας, να βρούμε άλλο χώρο; Συμφωνείτε; Όχι, βέβαια. Γιατί ο κεντρικός στόχος του νομοσχεδίου σας είναι ένας και μοναδικός. Πώς θα φτιάξετε ένα καινούργιο κτήριο είκοσι οκτώ χιλιάδων τετραγωνικών μέτρων για την Αστυνομία, μαζί με τον τεράστιο όγκο που υπάρχει εκεί και ένα ελικοδρόμιο για τις επιχειρησιακές ανάγκες της Αστυνομίας μέσα στο πάρκο, μέσα σ’ αυτό που θέλουμε να γίνει πάρκο. Γιατί δεν θα γίνει ποτέ πάρκο, θα είναι πάρκο του μπετόν. 
Αυτό πάτε να κάνετε. Αυτό νομοθετείτε. Πείτε την αλήθεια και αφήστε τις συνεχείς επαναλήψεις προσπαθώντας να παραπλανήσετε την κοινή γνώμη.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Παπουτσή.
      Ορίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Πρώτα-πρώτα, δεν προσπαθώ να πείσω κανένα. Απαντήσεις προσπαθώ να δώσω στις δικές σας ανακρίβειες. Ούτε αυτοκριτική δεν ξέρετε να κάνετε, γιατί, αν ξέρατε, θα είχατε διαφορετική νοοτροπία. 
      Μία προς μία, λοιπόν, οι απαντήσεις. Μην προσπαθείτε να πείτε ότι δεν ήξεραν οι συνάδελφοι της Νέας Δημοκρατίας και οι άλλοι τι ψήφιζαν στην επιτροπή. Οι συνάδελφοι της Νέας Δημοκρατίας ήξεραν, όπως ήξερε ο ΣΥ.ΡΙΖ.Α., ο οποίος έθεσε το θέμα, προς τιμή του. Είχε αντίρρηση από τότε. Το είχε θέσει και ο εισηγητής του και ο κ. Κουβέλης. Και το Κ.Κ.Ε. το είχε θέσει. Το είχε θέσει και ο κ. Παπαδημητρίου από την πλευρά σας. Αν ο εισηγητής σας δεν είχε διαβάσει ή αν μετανιώσατε γι’ αυτό που κάνετε, είναι δικό σας θέμα. Κατόπιν τούτου, λοιπόν, ήξεραν καλά όλοι τι ψήφιζαν εκτός από εκείνους που άλλα έλεγαν στην επιτροπή και άλλα λένε εδώ. Ποιοι είναι το ξέρετε. 
      Δεύτερο χαρακτηριστικό, το οποίο θέλω να τονίσω. Ό,τι και να πείτε και ότι και αν κάνετε, σας το ξαναλέω: Η χωροθέτηση έγινε με το διάταγμα Λαλιώτη για είκοσι χιλιάδες τετραγωνικά μέτρα, διότι το κτήριο που είχε φτιαχτεί το πήρατε και το κάνατε Υπουργείο Δικαιοσύνης, γιατί έτσι ήθελε ο μακαρίτης Μένιος Κουτσόγιωρας την εποχή εκείνη. Χωροθετήθηκε, λοιπόν, εκεί εν πλήρη γνώση των ολυμπιακών κτηρίων, αφού ο φάκελος όχι απλώς είχε εγκριθεί για τα Ολυμπιακά Ακίνητα, αλλά εν πάση περιπτώσει, είχε αρχίσει και η ολυμπιακή προετοιμασία, γιατί ήταν 2001 και το 2004 είχαμε Ολυμπιακούς Αγώνες. Τα ξέρατε όλα, λοιπόν. Το μόνο που κάνουμε αυτήν τη στιγμή, είναι ότι προσθέτουμε οκτώ χιλιάδες τετραγωνικά μέτρα, τα οποία όμως γίνονται, αφού απελευθερώνεται ο χώρος από τα παραπήγματα. 
      Λέτε να βρούμε οπουδήποτε αλλού. Πείτε μου, αφού είστε τόσο καλοί στο να βρίσκετε, εσείς που κάνατε τη μελέτη για να φτάσει το 2001 να χωροθετήσετε εκεί το κτήριο, γιατί δεν βρήκατε; Και γιατί δεν κάνετε μία συγκεκριμένη πρόταση; Αφού είστε τόσο ετοιμασμένοι, να πείτε: «Ξέρετε; Να πάει εκεί». Έρχεστε και λέτε: «Να βρούμε χώρο». Και σας είπα, μη μου θυμίζετε εκείνη τη ρήση του παλιού ποδοσφαιριστή για την τριμελή επιτροπή από πέντε-έξι άτομα για να λυθούν τα προβλήματα. Αυτό κάνει το ΠΑ.ΣΟ.Κ.  -έχει κάνει τις επιλογές του στο παρελθόν- όταν βρίσκεται σε αμηχανία, γιατί τώρα θέλει να χαϊδέψει αυτιά κάποιων οι οποίοι νομίζουν ότι με τον τρόπο αυτό επιβαρύνεται η περιοχή. Ρυθμιστικά το λέω, έχει λήξει το θέμα από την εποχή του 2001 και με τη βούλα του Συμβουλίου της Επικρατείας, τουλάχιστον σε επίπεδο πρακτικού επεξεργασίας.
      Τέλος, όσον αφορά το άλλο το οποίο άκουσα: «Γιατί το κάνετε με συμπράξεις δημόσιου και ιδιωτικού τομέα και τι είναι αυτό;», φαίνεται ότι οι συνάδελφοι του ΠΑ.ΣΟ.Κ., δεν ξέρουν ότι πέρασε νόμος για τις Συμπράξεις Δημόσιου και Ιδιωτικού Τομέα και ότι απλώς εφαρμόζουμε το νόμο και λέμε ρητά εδώ αυτό που λέει ο νόμος. Και μετά λέει: «Δημόσια κτήρια θα τα κάνετε με συμπράξεις;». Μα δεν ξέρετε, κύριοι συνάδελφοι του ΠΑ.ΣΟ.Κ., ότι οι Συμπράξεις Δημόσιου και Ιδιωτικού Τομέα αφορούν δημόσια κτήρια; Γιατί το ιδιωτικό κτήριο δεν κτίζεται με Σύμπραξη Δημόσιου και Ιδιωτικού Τομέα, αυτό λέγεται αντιπαροχή στο χώρο το νομικό, όπως σας είναι γνωστό. Οι συμπράξεις έγιναν, για να μπορέσει να βρεθεί ο τρόπος να κτιστούν με τη σύμπραξη του ιδιωτικού τομέα, με διαφάνεια δημόσια κτήρια, διότι δεν είχε τη δυνατότητα μόνο του το δημόσιο να το κάνει, με αποτέλεσμα να μην υπάρχουν δημόσια κτήρια κατάλληλα, όπως είναι γνωστό, γιατί αυτά μας αφήσατε. Για θυμηθείτε, ποια είναι τα δημόσια κτήρια, τα οποία κτίστηκαν επί των ημερών σας, πώς ήταν τα κτήρια αυτά και τι έγινε. Αυτή η διέξοδος βρέθηκε και η μέθοδος αυτή έχει αρχίσει να εφαρμόζεται. Μπορεί ιδεολογικά κάποιοι να διαφωνούν. Δικαίωμά τους είναι, τους καταλαβαίνω, δεν τους κατανοώ, γιατί έχω διαφορετική αντίληψη και δεν είναι νεοφιλελεύθερη αντίληψη. Αλλιώς και τα δημόσια έργα ακόμα θα έπρεπε να γίνονται με τη Μ.Ο.Μ.Α.. Με τη λογική, δηλαδή, που ακολουθούν κάποιοι πως ό,τι κτίζεται και ό,τι γίνεται από το δημόσιο θα πρέπει να γίνεται μόνο από το δημόσιο, θα πρέπει να μείνουμε στην εποχή της Μ.Ο.Μ.Α.. Αν ήταν έτσι, είναι μια άλλη ιστορία. Κάποιοι μπορεί να το πιστεύουν, ίσως και να το νοσταλγούν. Όχι εμείς πάντως. Και μη μου πει κάποιος ότι αυτήν τη στιγμή που λειτουργεί η αγορά υπό κανόνες υγιούς ανταγωνισμού, αυτό το πράγμα σημαίνει νεοφιλελεύθερη αντίληψη. Αν δείτε δηλαδή, τι έχει λεχθεί σ’ αυτήν την Αίθουσα από πλευράς Αξιωματικής Αντιπολίτευσης ιδίως σχετικά με το νομοσχέδιο, δείχνει ένα πράγμα: Ήθελε να πει «όχι», ήθελε να βρει κάτι, ήθελε να χαϊδέψει κάποια αυτιά, κάποιων οι οποίοι πιστεύουν ότι δεν πρέπει να γίνει εκεί το κτήριο και επειδή ο λαϊκισμός είναι βασικό χαρακτηριστικό του ΠΑ.ΣΟ.Κ., ξέρετε,  γι’ αυτό γίνεται όλη αυτή η ιστορία εδώ. 
      Η ουσία είναι μια, απλή και ξεκάθαρη. Έχει αλλάξει το ρυθμιστικό από το 2001, αυτό εφαρμόζουμε αυτήν τη στιγμή. Από εκεί και πέρα το ΠΑ.ΣΟ.Κ., αν θεωρεί ότι έκανε λάθος την εποχή εκείνη, ας κάνει την αυτοκριτική του. Εμείς θεωρούμε ότι πρέπει να συνεχίσουμε τη χωροθέτηση που δεν είχαμε αμφισβητήσει ούτε την εποχή εκείνη. Εγώ δεν θυμάμαι καμμία ερώτηση ή επερώτηση να έχει γίνει εδώ γιατί ο Κώστας Λαλιώτης με το διάταγμα αυτό χωροθέτησε το κτήριο της Αστυνομίας εκεί, γιατί εμείς σεβόμαστε και την Αστυνομία και την ιστορία της και την ανάγκη να έχει ένα σύγχρονο κτήριο επιτέλους και να μην είναι σκορπισμένη σε όλα αυτά τα οποία βλέπουμε, που δεν μπορούν να λειτουργήσουν υπό ενιαίο επιχειρησιακό κέντρο.
    Και κάτι άλλο. Εάν θεωρείτε τόσο ικανούς τους εαυτούς σας –κυβερνήσατε τόσα χρόνια- μη μας λέτε να βρούμε κάποιον άλλο χώρο. Να μας πείτε που θα το κάνατε. Να το πείτε στους Αθηναίους ρητά. Που θα κάνατε εσείς το κτήριο της Αστυνομίας. 
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, πρέπει να κάνουμε μερικές διευκρινίσεις, πριν εισέλθουμε στις δευτερολογίες των εισηγητών.
    Είχε αποφασισθεί στην αρχή της συνεδριάσεως –σας διαβάζω το αντίστοιχο πρακτικό- ότι θα συζητηθούν τα άρθρα και οι τροπολογίες του νομοσχεδίου ως μια ενότητα. Προεβλήθη από πολλούς συναδέλφους ότι τούτο δεν έγινε αντιληπτό και έτσι κατά τις ομιλίες τους, δεν αναφέρθηκαν καθόλου στις τροπολογίες. Έτσι ανακύπτει το θέμα να υπάρξει συζήτηση επί των τροπολογιών. 
    Καταλήγω στην άποψη και τη θέτω υπό την κρίση του Τμήματος, από την πλευρά της Κυβέρνησης να γίνει τώρα ευθύς αμέσως αναδιατύπωση κάποιων –αν υπάρχουν- τροπολογιών. Στη συνέχεια να δευτερολογήσουν οι εισηγητές και στη δευτερολογία τους, να περιλάβουν τις παρατηρήσεις επί των τροπολογιών. Οι εισηγητές να περιλάβουν στις παρατηρήσεις τους και τις τροπολογίες που ήδη έχουν διανεμηθεί από χθες, παρατεινομένου αναλόγως του χρόνου της αγορεύσεώς τους. Επίσης ο ίδιος χρόνος και η ευχέρεια, θα δοθεί και σ’ όσους άλλους εγγραφούν να μιλήσουν για τις τροπολογίες και βεβαίως και στους Κοινοβουλευτικούς Εκπροσώπους. Μ’ αυτόν τον τρόπο και χρόνος ικανός θα παρασχεθεί και οι συνάδελφοι δεν θα μείνουν χωρίς τη δυνατότητα να αναπτύξουν τις απόψεις τους επί των τροπολογιών. 
    Αν, λοιπόν, δεν υπάρχει καμμιά αντίρρηση, παρακαλώ από την πλευρά της Κυβέρνησης να γίνουν οι αναδιατυπώσεις αν και όπου υπάρχουν. 
    ΠΑΝΑΓΙΩΤΗΣ ΡΗΓΑΣ: Κύριε Πρόεδρε, παρακαλώ το λόγο επί της διαδικασίας. 
    ΠΡΟΕΔΡΕΥΩΝ (Αναστάσιος Νεράντζης): Ορίστε έχετε το λόγο.
    ΠΑΝΑΓΙΩΤΗΣ ΡΗΓΑΣ: Κύριε Πρόεδρε, επειδή οι τροπολογίες είναι αρκετές και στον αριθμό αλλά και σημαντικές όσον αφορά το περιεχόμενό τους, θα μπορούσαμε να πούμε ότι μερικές χρήζουν πολύ προσεκτικής προσέγγισης και άνεσης χρόνου για να τοποθετηθούμε. Είπατε ότι θα δοθεί ανάλογη ευχέρεια χρόνου…
    ΠΡΟΕΔΡΕΥΩΝ (Αναστάσιος Νεράντζης): Την έχετε. Δεν θα κολλήσουμε στο χρόνο. 
    ΠΑΝΑΓΙΩΤΗΣ ΡΗΓΑΣ: Πολύ ωραία, δεν υπάρχει καμμιά αντίρρηση, αν δοθεί ο χρόνος να επιχειρηματολογήσουμε πάνω στις τροπολογίες. 
    ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, θα υπάρξουν αναδιατυπώσεις στις τροπολογίες που έχει καταθέσει ο Υπουργός Επικρατείας. Η μια αφορά το θέμα των δημοσκοπήσεων. Πρέπει να γίνει διαφοροποίηση και είναι λογικό. Πρέπει να γίνει αναδιατύπωση, την οποία και θα μοιράσουμε, για να διαφοροποιηθεί η απαγόρευση, σχετικά με τα κόμματα γενικότερα και με τους υποψήφιους Βουλευτές. Γιατί, πράγματι, είναι γνωστό ότι η διενέργεια δημοσκοπήσεων για τους υποψήφιους Βουλευτές, ιδίως μάλιστα σε μικρές περιοχές, είναι δυνατόν να έχει τέτοια επιρροή, η οποία δεν έχει τόση πολύ σημασία όσον αφορά στα υπόλοιπα θέματα. 
    Γι’ αυτόν το λόγο το σχετικό άρθρο το αναδιατυπώνουμε ως εξής: 
    « 1. Η παράγραφος 1 του άρθρου 7 του ν. 3603/2007 (ΦΕΚ Α΄188) εφαρμόζεται μόνον όσον αφορά στην απαγόρευση δημοσιοποίησης δημοσκοπήσεων ή οποιασδήποτε έρευνας γνώμης, με οποιονδήποτε τρόπο και αν διενεργείται, ή μετάδοσης καθ’ οιονδήποτε τρόπο και αναμετάδοσης των αποτελεσμάτων τους από τα μέσα ενημέρωσης, με οποιονδήποτε τρόπο και αν διανέμονται ή εκπέμπουν, από τα πολιτικά κόμματα και υποψηφίους σχετικά με την πρόθεση ψήφου των εκλογέων για τους υποψήφιους Βουλευτές κατά την διενέργεια των βουλευτικών εκλογών. 
    2. Η κατά τα ως άνω δημοσιοποίηση μετάδοση ή αναμετάδοση δημοσκοπήσεων σχετικά με την πρόθεση ψήφου των εκλογέων για τα πολιτικά κόμματα ή συνασπισμούς κομμάτων κατά την διενέργεια των βουλευτικών εκλογών ή των εκλογών για τη ανάδειξη αντιπροσώπων στο Ευρωπαϊκό Κοινοβούλιο, καθώς και κατά την διενέργεια των δημοψηφισμάτων, απαγορεύεται από την προηγούμενη μέρα της διενέργειάς τους και έως την προβλεπόμενη ώρα λήξης της ψηφοφορίας. 
    3. Με την επιφύλαξη της προηγούμενης παραγράφου, απαγορεύεται από την προηγούμενη ημέρα των προαναφερόμενων εκλογών και μέχρι την προβλεπόμενη ώρα λήξης της ψηφοφορίας, στους δημόσιους και ιδιωτικούς ραδιοφωνικούς και τηλεοπτικούς σταθμούς ελεύθερης λήψης, στους φορείς παροχής συνδρομητικών ραδιοφωνικών και τηλεοπτικών υπηρεσιών, σε κάθε είδους εφημερίδα και περιοδικό, καθώς και στα πολιτικά κόμματα και στους υποψηφίους η καθ’ οιονδήποτε τρόπο δημοσιοποίηση ή μετάδοση ή αναμετάδοση οποιασδήποτε έρευνας γνώμης, με οποιονδήποτε τρόπο και αν διενεργείται, σχετικά με τις πολιτικές τάσεις, απόψεις και προτιμήσεις της κοινής γνώμης για πολιτικά κόμματα και πολιτικές θέσεις ή άλλα οικονομικά και κοινωνικά ζητήματα».
    Αυτά όσον αφορά στην πρώτη αναδιατύπωση.
    (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά την προαναφερθείσα τροπολογία η  οποία έχει ως εξής:
    (να φωτογραφηθούν οι σελ. 199-200)
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και η δεύτερη αναδιατύπωση, είναι εκείνη η οποία αφορά τις εφημερίδες και γενικά τον τρόπο με τον οποίο δημοσιεύονται οι καταχωρήσεις. 
Εδώ, σε συνεργασία με το Υπουργείο Ανάπτυξης, επέρχονται ορισμένες τροπολογίες ήσσονος σημασίας. Θα μοιράσω και αυτές τις νομοτεχνικές βελτιώσεις που επέρχονται. 
      Η παράγραφος 3 αναριθμείται…
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Υπουργέ, υπάρχει σαφής απαγόρευση στο δεκαπενθήμερο για τους υποψηφίους;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Θα το δούμε στην πορεία, κύριε Παναγιωτόπουλε. Όπως ο Υπουργός Επικρατείας το διατυπώνει…
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, να κάνω μια ενδιάμεση πρόταση;
      Επειδή η αναδιατύπωση έτσι όπως αναγιγνώσκεται τρώει πολύ χρόνο, προτείνω να σταματήσετε την ανάγνωση, να διανεμηθούν στους συναδέλφους, να διακόψει το Τμήμα επί ένα τέταρτο για να ενημερωθούν και να έρθουμε να συζητήσουμε συγκεκριμένα. Τώρα έτσι, ακουστικά, ποιος μπορεί να συγκρατήσει όλα αυτά τα οποία ορθά λέτε;
      Προτείνω, λοιπόν, να μη συνεχιστεί η ανάγνωση και τρώμε χρόνο και κουράζεστε, να μοιραστεί αμέσως στις κυρίες και στους κυρίους συναδέλφους  αυτό το κείμενο και στη συνέχεια να υπάρξει διακοπή ενός τετάρτου, να διαβουλευθούν τα κόμματα και να έρθουμε εδώ να συζητήσουμε πλέον επί των ήδη γενομένων αναδιατυπώσεων.
      Συμφωνεί το Τμήμα;
      ΠΑΝΟΣ ΠΑΝΑΓΙΩΤΟΠΟΥΛΟΣ: Συμφωνούμε, κύριε Πρόεδρε.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, συμφωνώ απολύτως με την πρόταση την οποία κάνετε, αλλά θα ήθελα συμπληρωματικά να θέσω και ένα ερώτημα προς εσάς. Το Προεδρείο μπορεί να αποδεχθεί τροπολογία του Υπουργείου Επικρατείας και της Κυβέρνησης, και μάλιστα χωρίς να παρίσταται ο αρμόδιος Υπουργός εδώ, όταν αυτή η τροποποίηση της τροπολογίας είναι τόσο μεγάλη, που πραγματικά δεν έχουμε τη δυνατότητα να τη μελετήσουμε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεν είναι τόσο μεγάλη, κύριε Παπουτσή. Τη διάβασα τη ρύθμιση από την αρχή μέχρι το τέλος. Θα δείτε, αν συγκρίνετε το ένα με το άλλο, ότι είναι πολύ λιγότερο. 
      ΧΡΗΣΤΟΣ ΠΑΠΟΥΤΣΗΣ: Δεν έχω αντίρρηση, αλλά θα ήθελα να παρακαλέσω τον κύριο Πρόεδρο να συγκρίνει το Προεδρείο τα δύο κείμενα και το Προεδρείο να πάρει την ευθύνη, αν σύμφωνα με τον Κανονισμό της Βουλής επιτρέπεται η εισαγωγή αυτής της τροπολογίας…
      ΠΡΟΕΔΡΕΥΩΝ (Αναστάσιος Νεράντζης): Εντάξει. Κύριε Παναγιωτόπουλε, έχετε το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Εδώ η αναδιατύπωση οφείλει να καλύψει ένα κενό. Διότι, κατά τη γνώμη μας, σωστά ρυθμίζεται και διορθώνεται, με βάση και την εμπειρία από την πρακτική που είχαμε στην εφαρμογή της τελευταίας εκλογικής αναμέτρησης, και ορίζεται ότι «μέχρι και την προπαραμονή». Δηλαδή μέχρι και το τέλος της επίσημης προεκλογικής περιόδου, μπορεί να δημοσιεύονται δημοσκοπήσεις που αφορούν κόμματα και συνασπισμούς κομμάτων. Αλλά υπάρχει κενό. Τι θα γίνει με το θέμα των προσώπων, δηλαδή με το θέμα των υποψηφίων; Θα πάμε σε παράνομο χρηματιστήριο, σε σαράφικο δηλαδή του κάθε υποψηφίου με την κάθε εταιρεία; Θα ανοίξουμε τέτοια φάμπρικα; 
      Γι’ αυτό επιμένουμε ότι θα πρέπει αυτή η περίπτωση να καλυφθεί. Απ’ ό,τι φαίνεται καλύπτεται νομοθετικά. Να δούμε τη ρύθμιση, να διασφαλιστεί αυτή η περίπτωση. Πρέπει, κατά την κρίση μας, να υπάρξει ρητή απαγόρευση -και να προβλέπονται και δρακόντειες ποινές, δρακόντεια πρόστιμα- κάθε μορφής δημοσιοποίησης ή κοινοποίησης έρευνας δεκαπέντε μέρες, τουλάχιστον, πριν τις εκλογές που να αφορά πρόσωπα, δηλαδή υποψηφίους. Αυτό πρέπει να το ξεκαθαρίσουμε, διότι αφορά τον πυρήνα της δημοκρατίας. Θα οδηγηθούμε σε τραγέλαφο προεκλογικό και εκ των υστέρων θα κλαίμε. 
      ΠΡΟΕΔΡΕΥΩΝ (Αναστάσιος Νεράντζης): Θέλετε να πείτε κάτι άλλο, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Να διαβάσω και τη δεύτερη αλλαγή. 
      ΠΡΟΕΔΡΕΥΩΝ (Αναστάσιος Νεράντζης): Μήπως αφού θα διανεμηθούν, να μην τις διαβάσετε, να γλυτώσουμε τον κόπο;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όχι. Κατά το τυπικό, πρέπει να την αναγνώσω. 
      ΠΡΟΕΔΡΕΥΩΝ (Αναστάσιος Νεράντζης): Εντάξει. Αναγνώστε την.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σε ό,τι αφορά την άλλη τροπολογία, η οποία αφορά τις καταχωρίσεις, είπα ότι είναι πολύ τεχνικά τα θέματα, δεν είναι τίποτα, επαναλαμβάνω.
      Η παράγραφος 3 αναριθμείται σε παράγραφο 3 α΄ και στον έβδομο στίχο της μετά τις λέξεις «προς τούτο Φορείς»  διαγράφονται οι λέξεις «ή Οργανισμούς».
      Δεύτερον, η παράγραφος 4 μετατρέπεται σε εδάφιο β΄ και στον πρώτο στίχο του μετά τις λέξεις «Οι ανωτέρω Φορείς» διαγράφονται οι λέξεις «ή Οργανισμοί».
      Η παράγραφος 5 μετατρέπεται σε εδάφιο γ΄ και στον πρώτο στίχο του η λέξη «καθορίζονται» αντικαθίσταται από τη λέξη «καθορίζεται». 
      Η παράγραφος 6 μετατρέπεται σε εδάφιο δ΄, στο δεύτερο στίχο του οι λέξεις «προτύπων ή/ και προδιαγραφών» αντικαθίστανται από τις λέξεις «προτύπων ή / και τεχνικών προδιαγραφών» και στον πέμπτο στίχο του διαγράφονται οι λέξεις «ή Οργανισμούς». 
      Η παράγραφος 7 μετατρέπεται σε εδάφιο ε΄ και στον πρώτο στίχο του οι λέξεις «πιστοποιητικού συμμόρφωσης» αντικαθίστανται από τις λέξεις «πιστοποιητικού διαπίστευσης».
      Η παράγραφος 8, εδάφιο α΄ και β΄, μετατρέπεται σε εδάφιο στ΄ και στον πέμπτο στίχο του οι λέξεις «πιστοποιητικού συμμόρφωσης» αντικαθίστανται από τις λέξεις «πιστοποιητικού διαπίστευσης». 
      Η παράγραφος 9 μετατρέπεται σε εδάφιο ζ΄ και αντικαθίσταται ως ακολούθως:
      «ζ) Μέχρι την έκδοση των πιστοποιητικών συμμόρφωσης από τους διαπιστευμένους προς τούτο Φορείς Πιστοποίησης, οι επιχειρήσεις παροχής διαφημιστικών υπηρεσιών του εδαφίου στ΄ της παρούσης παραγράφου θα μπορούν να συμμετέχουν στις σχετικές διαγωνιστικές διαδικασίες ανάθεσης, εφόσον έχουν καταθέσει αίτηση σε αυτούς για χορήγηση πιστοποιητικού συμμόρφωσης.».
      Η παράγραφος 10 μετατρέπεται σε εδάφιο η΄.
      Η παράγραφος 11 μετατρέπεται σε εδάφιο θ΄ και στον τρίτο στίχο του οι λέξεις «ιδιωτικούς η Δημόσιους» αντικαθίστανται από τις λέξεις «ιδιωτικούς ή Δημόσιους».
      Η παράγραφος 12 μετατρέπεται σε εδάφιο ι΄ και αντικαθίσταται ως ακολούθως: 
      «ι) Οι ανάδοχοι διαφημιστικών υπηρεσιών της ημεδαπής που αναφέρονται στην παράγραφο 3 του άρθρου 2 του π.δ. 261/1997, όπως αυτή αντικαταστάθηκε με την παράγραφο 1 του άρθρου 10 του ν. 3444/2006, στην παράγραφο 6 του άρθρου 4 του π.δ. 261/1997 και στην παράγραφο 1 του άρθρου 5 του π.δ. 261/1997, όπως αυτή αντικαταστάθηκε με την παράγραφο 6 του άρθρου 10 του ν. 3444/2006, πρέπει να κατέχουν πιστοποιητικό συμμόρφωσης από διαπιστευμένους προς τούτο Φορείς Πιστοποίησης.».
      Η παράγραφος 13 μετατρέπεται σε εδάφιο ια΄, στον πρώτο στίχο του μετά τις λέξεις «Οι εταιρείες» προστίθενται οι λέξεις «της ημεδαπής» και μετά τις λέξεις «προς τούτο Φορείς» διαγράφονται οι λέξεις «ή Οργανισμούς».
      Η παράγραφος 14 μετατρέπεται σε εδάφιο ιβ΄.
      Η παράγραφος 15 μετατρέπεται σε εδάφιο ιγ΄ και στον τελευταίο στίχο του οι λέξεις «του παρόντος» αντικαθίστανται από τις λέξεις «της παρούσης παραγράφου».
      Η παράγραφος 16 μετατρέπεται σε εδάφιο ιδ΄.
      Τέλος, η παράγραφος 17 αναριθμείται σε παράγραφο 4 και οι λέξεις «δημοσίευση του» αντικαθίστανται από τις λέξεις «δημοσίευσή του».
      Αυτές τις νομοτεχνικές βελτιώσεις, κύριε Πρόεδρε, τις καταθέτω στα Πρακτικά. 
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (να φωτογραφηθούν οι σελ.209-210)
      ΠΡΟΕΔΡΕΥΩΝ (Αναστάσιος Νεράντζης): Καταχωρίστηκαν στα Πρακτικά και παρακαλώ να διανεμηθούν αμέσως.  
      Έχετε κι άλλη παρατήρηση, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Όχι, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Η ώρα είναι 13.40΄. Διακόπτουμε μέχρι τις 14.00΄ –για είκοσι λεπτά- έτσι ώστε να δοθεί η δυνατότητα στους συναδέλφους –στους οποίους τώρα αμέσως να διανεμηθεί το κείμενο των αναδιατυπώσεων- να ενημερωθούν και να επανέλθουμε πλέον, μιλώντας συγκεκριμένα επί των τροπολογιών. 
      Θα γίνει συζήτηση επί των τεσσάρων υπουργικών τροπολογιών και επί της πέμπτης τροπολογίας, της υπ’ αριθμόν 244, του Κ.Κ.Ε., η οποία αφορά το συνδικαλισμό στην Αστυνομία. Θα γίνει από κοινού η συζήτηση και για τις πέντε τροπολογίες. 
      Στο σημείο αυτό διακόπτουμε τη συνεδρίαση μέχρι τις 14.00΄.
      (ΔΙΑΚΟΠΗ) 
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Αναστάσιος Νεράντζης): Επαναλαμβάνεται η διακοπείσα συνεδρίαση. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα τα εξής: 
      1. Οι Υπουργοί Ανάπτυξης, Εσωτερικών, Οικονομίας και Οικονομικών, Εξωτερικών, Εθνικής Άμυνας, Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων και Εμπορικής Ναυτιλίας, Αιγαίου και Νησιωτικής Πολιτικής, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία κατά την κατασκευή και εκμετάλλευση αγωγού φυσικού αερίου στο έδαφος της Ελληνικής Δημοκρατίας». 
      2. Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Σύμβασης για την ίδρυση του Ευρωπαϊκού Γραφείου Ραδιοεπικοινωνιών (ERO) ( Χάγη 1993), καθώς και της Πράξης που τροποποιεί τη Σύμβαση για την ίδρυση του Ευρωπαϊκού Γραφείου Ραδιοεπικοινωνιών (ERO) και αφορά στη Σύμβαση για την ίδρυση Ευρωπαϊκού Γραφείου Επικοινωνιών (ECO) (Χάγη, 23 Ιουνίου 1993, όπως τροποποιήθηκε στην Κοπεγχάγη στις 9 Απριλίου 2002)». 
      Παραπέμπονται στις Αρμόδιες Διαρκείς Επιτροπές. 
      Συζητούμε, λοιπόν, τώρα για όλες από κοινού τις τροπολογίες, τις τέσσερις υπουργικές και τη μία αυτοτελή του Κομμουνιστικού Κόμματος -εννοούμε τις τροπολογίες με γενικό αριθμό 241, 242, 243 και 246- και αρχίζουμε από τους εισηγητές. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, έχετε μία απάντηση επί του ερωτήματος που σας έθεσα πριν τη διακοπή, εάν και κατά πόσο δηλαδή είναι αποδεκτή η μεθοδολογία την οποία ακολούθησε η Κυβέρνηση και η τροπολογία επί της τροπολογίας σ’ ένα νομοσχέδιο, που είναι εντελώς άσχετο με το συζητούμενο θέμα με την τροπολογία; 
      Το Προεδρείο κάνει αποδεκτή αυτήν τη μεθοδολογία της Κυβέρνησης; Κάνει αποδεκτή τη συζήτηση αυτού του είδους μ’ αυτόν τον τρόπο; Και, κυρίως, έχει τη δυνατότητα η Κυβέρνηση την τελευταία στιγμή, αφού έχει ολοκληρωθεί –το τονίζω αυτό- η συζήτηση επί των άρθρων, να έρχεται και να τροποποιεί, ουσιαστικά, όλο το κείμενο της τροπολογίας, που είχε καταθέσει πριν από δύο ημέρες;
      Και, επιπλέον, αδιαφορεί πλήρως για το αίτημα που έχω υποβάλει εγώ για λογαριασμό της Αξιωματικής Αντιπολίτευσης από την έναρξη της συζήτησης ότι προκειμένου να συζητήσουμε για την τροπολογία για τις δημοσκοπήσεις, ζητήσαμε από την Κυβέρνηση να μας παρουσιάσει τον κατάλογο των εταιρειών που κάνουν δημοσκοπήσεις και οι οποίες έχουν συνάψει σχέσεις εργασίας ή σχέσεις έργου με το δημόσιο, κατ’ εφαρμογή του ν. 3306, άρθρο 6.
      Δεν πήραμε καμμία απάντηση από τον κύριο Υπουργό. Ήρθε εδώ και μας έφερε μία τροποποίηση. Και εγώ, λοιπόν, θέτω θέματα που αφορούν τον Κανονισμό, τη συνταγματική τάξη και επιπλέον την αξιοπιστία της ίδιας της Κυβέρνησης.
      Πριν ξεκινήσουμε, λοιπόν, τη διαδικασία, θα ήθελα μία απάντηση από το Προεδρείο. Νομιμοποιεί ο Πρόεδρος της Βουλής αυτού του είδους τη διαδικασία;
      ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, αν μου επιτρέπετε, θα ήθελα το λόγο.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Κανταρτζή, έχετε το λόγο.
      ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, είναι προφανές ότι και οι δύο υπουργικές τροπολογίες οι οποίες εισάγονται για συζήτηση, είναι εντελώς άσχετες με το νομοσχέδιο. Η μία τροπολογία αναφέρεται σε θέματα Τοπικής Αυτοδιοίκησης. Τι σχέση έχει τώρα η Τοπική Αυτοδιοίκηση με το νομοσχέδιο για την Αστυνομία; Η δε άλλη τροπολογία, αναφέρεται στις δημοσκοπήσεις που επίσης είναι παντελώς άσχετη με το νομοσχέδιο. 
      Δεν είναι πολύς καιρός που έγινε η συζήτηση για την Αναθεώρηση του Συντάγματος και νομίζω ότι όλοι μας συμφωνήσαμε ότι δεν μπορεί να συνεχίζεται αυτή η κατάσταση, να εισάγονται δηλαδή άσχετες τροπολογίες σε τέτοια νομοσχέδια. Βεβαίως, δεν είναι τωρινή αυτή η πρακτική. Όλα τα χρόνια αυτά ακολουθούνταν. Όμως, κάποτε, αυτό πρέπει να πάρει ένα τέλος. Δεν μπορεί να συνεχίζεται και να διαιωνίζεται μία πρακτική, η οποία έρχεται και σε αντίθεση και με το ίδιο το Σύνταγμα, αν θέλετε.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, θα ήθελα και εγώ να λάβω το λόγο.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Λαφαζάνη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, εγώ έχω νωπές ακόμα τις μνήμες όταν η Νέα Δημοκρατία ήταν αντιπολίτευση και έρχονταν από το παράθυρο διάφορες τροπολογίες σ’ ένα νομοσχέδιο άσχετες με το περιεχόμενό του, από τα πιο διαφορετικά Υπουργεία και κατάγγελλε αυτή τη διαδικασία μετά πάθους. Και σωστά έκανε!
      Και ερχόμαστε τώρα να αναπαράγει η Νέα Δημοκρατία με το χειρότερο δυνατό τρόπο αυτές τις ίδιες πρακτικές, οι οποίες είναι κοινοβουλευτικά αθέμιτες, αντιβαίνουν στον Κανονισμό και παρακάμπτουν τη δυνατότητα της Βουλής να εκτιμήσει, να αποφασίσει και να συζητήσει επί της ουσίας των θεμάτων.
      Και αναφέρομαι, πρώτον, στην τροπολογία για τις δημοσκοπήσεις. Τι σχέση έχει το Πολιτιστικό Κέντρο της Αστυνομίας με την τροπολογία για τις δημοσκοπήσεις; Καμμία απολύτως! Εδώ δεν μας έκανε καν την τιμή να έρθει ο αρμόδιος Υπουργός, να μας εισηγηθεί την τροπολογία! Δεν ακούσαμε φορείς που έπρεπε να ακούσουμε γι’ αυτό το θέμα! Και πάμε τώρα, στο τέλος, σε διαδικασίες εξπρές, κρίσιμα θέματα να τα αποφασίσει η κυβερνητική Πλειοψηφία.
      Δεύτερον, τι σχέση έχει με το Πολιτιστικό Κέντρο της Αστυνομίας τροπολογία, που αφορά την Εθνική Επιτροπή Τηλεπικοινωνιών; Τι σχέση έχει το Υπουργείο Μεταφορών μ’ εσάς; Ούτε ο αρμόδιος Υπουργός είναι εδώ! Και έχουμε και τροπολογίες επί τροπολογιών στη συνέχεια, οι οποίες αλλάζουν και το περιεχόμενό τους και ψάχνουμε να βρούμε την τελευταία στιγμή, τι γίνεται για να τοποθετηθούμε.
      Αυτές οι διαδικασίες είναι απαράδεκτες. Παρακαλώ τον κύριο Υπουργό να αποσύρει αυτές τις τροπολογίες, τουλάχιστον αυτές οι οποίες δεν αφορούν ούτε καν το Υπουργείο του, το Υπουργείο Εσωτερικών, Δημόσιας Διοίκησης και Αποκέντρωσης. Να έρθουν με μία άλλη διαδικασία και να συζητηθούν με άνεση χρόνου και με τη δυνατότητα της Βουλής, να σχηματίσει μία καλύτερη άποψη. Να ακουστούν οι φορείς, να μαθευτούν τα θέματα από την κοινή γνώμη, για να μπορέσουμε να έχουμε μία καλύτερη τοποθέτηση. 
      Και θεωρώ ότι και το Προεδρείο της Βουλής πρέπει να αποδοκιμάσει αυτού του είδους τις διαδικασίες και να καλέσει την Κυβέρνηση να συμμορφωθεί με τον Κανονισμό, την κοινοβουλευτική τάξη και το Σύνταγμα.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Βελόπουλος. 
      ΚΥΡΙΑΚΟΣ ΒΕΛΟΠΟΥΛΟΣ: Εγώ θα διαφωνήσω με τους υπόλοιπους συνομιλητές -και με τον κ. Λαφαζάνη- σ’ ένα σημείο. Αφορά το Υπουργείο του κ. Παυλόπουλου. Μα εκλογές έρχονται! Δεν αφορούν τον κ. Παυλόπουλο οι εκλογές που έρχονται; Προετοιμάζονται πυρετωδώς! Πώς θα «μαντρώσουν», λοιπόν, τους εκατόν πενήντα δύο; Πώς θα τους φοβίσουν; Αυτή είναι η πραγματικότητα. 
      Αν αυτό δεν λέγεται μικροπολιτική και καιροσκοπισμός, πώς μπορεί να λεχθεί; Η χαρά των δημοσκόπων. Να οικονομήσουν οι εταιρείες δημοσκοπήσεων. 
      Και κλείνοντας, θα ήθελα να πω ότι δημοκρατία με εκβιασμούς δεν γίνεται. Δηλαδή, κάποια στιγμή, κύριε Παυλόπουλε, πρέπει να καταλάβουμε ότι κάποτε πρέπει να σταματήσει το «ακυβερνησία ή εμείς». Αυτή η ιστορία των δημοσκοπήσεων καταδεικνύει το φόβο σας. Και ο φόβος σας είναι ένας: Ότι θα πάτε σε εκλογές και δεν θα μπορείτε να κυβερνήσετε. Γιατί δεν μπορείτε να κυβερνήσετε. Και με τις εκλογές ακόμα, δεν θα κυβερνήσετε. 
      Καλύτερα, λοιπόν, είναι να το αποσύρετε. Φέρτέ το σ’ ένα σχέδιο νόμου, που έχει σχέση με τις δημοσκοπήσεις για να κάτσουμε να το συζητήσουμε αναλυτικά και διεξοδικά. Επαναλαμβάνω ότι είναι απαράδεκτο και που γίνεται. Και εμείς δεν μπορούμε να συναινέσουμε σε μία διαδικασία, που ουσιαστικά είναι και μικροπολιτική και καιροσκοπική, αλλά και παλαιοκομματική. 
      Πού πήγε η «επανίδρυση», κύριε Παυλόπουλε; Αυτή είναι η επανίδρυση; Με παλαιά υλικά δεν κάνετε επανίδρυση. Αυτή είναι η πραγματικότητα. 
      ΠΡΟΕΔΡΕΥΩΝ (Αναστάσιος Νεράντζης): Κύριε Παναγιωτόπουλε, θέλετε το λόγο; 
      ΠΑΝΟΣ ΠΑΝΑΓΙΩΤΟΠΟΥΛΟΣ: Στη συνέχεια, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σε ό,τι αφορά την τροπολογία η οποία αφορά τις δημοσκοπήσεις, θέλω να τονίσω το εξής: Το πνεύμα παραμένει το ίδιο –και αυτό έχει σημασία σ’ αυτήν την περίπτωση- είναι αυτονόητο και κάνει τη διαφοροποίηση, σ’ ό,τι αφορά αυτήν την τροπολογία, μεταξύ κομμάτων και υποψηφίων. Και περίπου όλοι αποδέχονται και ξέρουν ότι είναι απολύτως σωστό. 
      Κάτω από αυτές τις προϋποθέσεις, λοιπόν, θα συζητηθούν αυτές οι τροπολογίες για τις οποίες μιλήσαμε προηγουμένως και για την Κυβέρνηση δεν υπάρχει κανένα απολύτως θέμα. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Προχωρούμε στη συζήτηση επί αυτών των τροπολογιών. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, εγώ έθεσα το ερώτημα σ’ εσάς. 
      ΠΡΟΕΔΡΕΥΩΝ (Αναστάσιος Νεράντζης): Η απάντηση είναι ότι προχωρούμε στη συζήτηση επί αυτών των τροπολογιών. Άρα, αυτό σημαίνει ότι αποδεχόμαστε αυτά που λέει η Κυβέρνηση.     
      ΧΡΗΣΤΟΣ ΠΑΠΟΥΤΣΗΣ: Μπορείτε να μας πείτε, κύριε Πρόεδρε, επί τη βάση ποιου άρθρου του Κανονισμού, προχωράτε στη συζήτηση αυτών των απαράδεκτων τροπολογιών; 
      ΠΡΟΕΔΡΕΥΩΝ (Αναστάσιος Νεράντζης): Δεν υπάρχει άρθρο το οποίο να προβλέπει…
      ΧΡΗΣΤΟΣ ΠΑΠΟΥΤΣΗΣ: Το άρθρο 88.
      ΠΡΟΕΔΡΕΥΩΝ (Αναστάσιος Νεράντζης): Είναι το γενικό άρθρο το οποίο μιλάει περί τροπολογιών. 
      ΧΡΗΣΤΟΣ ΠΑΠΟΥΤΣΗΣ: Το άρθρο 88, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Εσείς δεν βάλετε εναντίον της προόδου της τροπολογίας, αλλά εναντίον αυτής καθ’ αυτής της δυνατότητας συζήτησης της τροπολογίας. Μην αναζητείτε άρθρο σ’ αυτό το θέμα. Δεν μπορεί να υπάρχει άρθρο πουθενά είτε θετικά είτε αρνητικά. 
      ΧΡΗΣΤΟΣ ΠΑΠΟΥΤΣΗΣ: Εγώ έχω υπ’ όψιν μου το άρθρο 88 του Κανονισμού της Βουλής, σύμφωνα με το οποίο οι τροπολογίες και κυρίως η τροποποίηση τροπολογίας την οποία έκανε ο κ. Παυλόπουλος χωρίς να παρίσταται ο αρμόδιος Υπουργός, δεν γίνεται αποδεκτή για συζήτηση. Εσείς όταν παίρνετε την ευθύνη να προχωρήσουμε στη συζήτηση, μπορείτε να μου πείτε επί τη βάση ποίου άρθρου του Κανονισμού προχωράτε; Πείτε μου για να καταλάβουμε!
      ΠΡΟΕΔΡΕΥΩΝ (Αναστάσιος Νεράντζης): Είναι εσφαλμένο το σκεπτικό σας. 
      Πρώτον, όσον αφορά αυτά που είπατε στην αρχή, δεν κατετέθησαν τελευταία ώρα οι αναδιατυπώσεις. Όταν λείπατε εσείς, ανακοινώθηκε ότι υπάρχουν οι αναδιατυπώσεις και απλώς προσδιορίστηκαν κατά περιεχόμενο μόλις προ ολίγου. 
      Δεύτερον, δεν συνιστά νέα τροπολογία, αλλά επαναρύθμιση της αρχικής. 
      Άρα, λοιπόν, κατά τη γνώμη του Προεδρείου, τα δύο αιτήματα τα οποία θέσατε, δεν ισχύουν. 
      Θέτετε τώρα ένα θέμα το οποίο ανάγεται στη σχετικότητα του περιεχομένου των τροπολογιών με το συζητούμενο σχέδιο νόμου. Επ’ αυτού, πήρατε μία απάντηση από την Κυβέρνηση. Το Προεδρείο, αναγνωρίζοντας τις ανάγκες της πρακτικής, οι οποίες εν τέλει κάποτε καταλήγουν να είναι και ανωτέρα βία, θεωρεί ότι είναι κατ’ οικονομία αρκετές αυτές οι απόψεις και παρακαλώ να προχωρήσουμε στη συζήτηση αυτών των τροπολογιών ομού.  
      Κύριε Σαμπαζιώτη, θέλετε το λόγο; 
      ΔΗΜΗΤΡΙΟΣ ΣΑΜΠΑΖΙΩΤΗΣ: Όχι, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ζητήσει ο κ. Ρήγας. 
      Κύριε Ρήγα, πείτε μου πόσο χρόνο χρειάζεστε και θα τον έχετε. 
      ΠΑΝΑΓΙΩΤΗΣ ΡΗΓΑΣ: Οκτώ λεπτά, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Έχετε οκτώ λεπτά για να μιλήσετε. 
      ΠΑΝΑΓΙΩΤΗΣ ΡΗΓΑΣ: Κύριε Πρόεδρε, ήταν αναμενόμενο βέβαια να αντιδράσει έτσι η Κυβέρνηση, πάνω στην παρατήρηση που έγινε από το σύνολο των εκπροσώπων των κομμάτων γι’ αυτές τις εντελώς έξω από την κοινοβουλευτική τάξη διαδικασίες που ακολουθεί. 
      Αν είναι δυνατόν να δούμε εκδήλωση ευαισθησίας από την Κυβέρνηση, όταν πριν από λίγο είχαμε τελειώσει τη συζήτηση επί της αρχής και επί των άρθρων σ’ ένα σχέδιο νόμου ψευδεπίγραφο, στο οποίο προσπάθησε –και τελικά με την πλειοψηφία που κατέχει, το κατόρθωσε- να περάσει μία διάταξη, η οποία δημιουργεί ένα ολόκληρο κτήριο είκοσι οκτώ χιλιάδων τετραγωνικών μέτρων, ένα αόρατο κτήριο! 
      Δεν έχει ξαναγίνει ποτέ διαδικασία όπου κατά τη διάρκεια της συζήτησης στην επιτροπή, επιμελώς αποκρυβόταν κυρίως από τον Υπουργό και από τον εισηγητή της πλειοψηφίας, ο οποίος προφανώς δεν ήξερε ο άνθρωπος. Δεν είναι δυνατόν να ακούγονται έπαινοι για την Κυβέρνηση, για το Πολιτιστικό Κέντρο που φτιάχνει να ακούγονται λόγοι οι οποίοι συνέχαιραν την Κυβέρνηση γιατί επιτέλους κάνει μία τέτοια παρέμβαση για το Πολιτιστικό Κέντρο, να τους αποδέχεται ο Υπουργός και να επαυξάνει επ’ αυτών όλων και να μην ακούγεται ούτε μία κουβέντα. Διάβασα επιμελώς την εισήγηση του εισηγητή της πλειοψηφίας του κ. Βρούτση. Μα, ούτε μία κουβέντα δεν ακούστηκε για ένα τόσο σημαντικό έργο όπως είναι το Αρχηγείο της Αστυνομίας.
      Μπράβο, η Κυβέρνηση έφτιαχνε ένα σοβαρότατο κτήριο, μία καταπληκτική υποδομή κατά την άποψή της, είκοσι οκτώ χιλιάδες τετραγωνικά μέτρα και αντί να το πει και να το διαφημίσει και να το διαλαλήσει και να το πάρει ο εισηγητής της πλειοψηφίας και να πει και γι’ αυτό ένα μπράβο, τσιμουδιά, δεν ήξερε κανένας τίποτα. Με τρόπο εντελώς υπόγειο και στα μουλωχτά με τη λέξη «διοικητήριο» προσπάθησαν και τελικά πέρασαν, με την κάλυψη του Πολιτιστικού Κέντρου της Αστυνομίας, την κατασκευή ενός κτηρίου είκοσι μέτρων ύψους, επιφάνειας είκοσι οκτώ χιλιάδες τετραγωνικά μέτρα. Το επαναλαμβάνω και πάλι και οι ίδιοι δεν ήθελαν να ακουστεί, ειδικότερα ο Υπουργός. Πιστεύω ότι έτρεμε εκείνη τη στιγμή, μήπως ακουγόταν κάτι που είχε σχέση με το κέντρο. 
      Πέρασε, λοιπόν, και γι’ αυτό δεν έγινε και συζήτηση στην επιτροπή. Και από την τοποθέτηση του εισηγητή της Μειοψηφίας, της Αξιωματικής Αντιπολίτευσης, φαίνεται καθαρά ότι η πρόθεσή μας ήταν προφανώς να είμαστε θετικοί. Και είμαστε θετικοί με το Πολιτιστικό Κέντρο της Αστυνομίας, γι’ αυτό και δεν είχαμε κανένα λόγο να διαφωνήσουμε, όπως και οι υπόλοιποι εκπρόσωποι των κομμάτων. Όμως, μας υποχρεώσατε επαναλαμβάνω, με τις μεθοδεύσεις σας να οδηγηθούμε σ’ αυτήν την απόρριψη, όχι του Πολιτιστικού Κέντρου της Αστυνομίας, αλλά της διαδικασίας πρώτον, που ακολουθήσατε και δεύτερον, του κυρίως αντικειμένου σας. Γιατί το αντικείμενό σας δεν ήταν να κατασκευάσετε Πολιτιστικό Κέντρο της Αστυνομίας. Ήταν να φτιάξετε αυτό το μεγαθήριο, αυτό το φαραωνικό κτίσμα στην καρδιά του μητροπολιτικού πάρκου.
      Η πρόβλεψή μας είναι η εξής: Δεν πρόκειται να γίνει τίποτα. Θέλω επίτηδες να καταγραφεί στα Πρακτικά, γιατί οδηγείτε τη διαδικασία, μέσα από τον τρόπο που επιλέξατε, διά νόμου να τροποποιήσετε το προεδρικό διάταγμα, σε μπλοκάρισμα. Είναι πάρα πάνω από βέβαιο ότι δεν πρόκειται να γίνει τίποτα. Και θα κολλήσει μαζί και το Πολιτιστικό Κέντρο της Αστυνομίας. Εδώ είμαστε και μετά από  λίγο καιρό, όταν προχωρήσετε για την έκδοση οικοδομικών αδειών, θα δούμε ποιο θα είναι το αποτέλεσμα. 
      Κλείνω λέγοντας, ότι ένας επιπλέον λόγος που στηρίζει το επιχείρημά μας, ότι δεν θέλατε να ακουστεί ότι πάτε να κτίσετε Κέντρο της Αστυνομίας ο κ. Παυλόπουλος είπε στην επιτροπή το εξής: Μα τι χρειάζονται οι φορείς; Εγώ πίσω λέει, έχω τη μελέτη για όλα αυτά που γίνονται. Αναφέρει, για όλα αυτά που γίνονται, έχω τη μελέτη, την οποία και σας καταθέτω. Και η μελέτη που μας κατέθεσε αφορά προφανώς, αποκλειστικά και μόνο το Πολιτιστικό Κέντρο της Αστυνομίας.
      Είπε, λοιπόν, ότι δεν χρειάζονται οι φορείς εδώ είναι η μελέτη για ό,τι γίνεται, σας την καταθέτω, αναφερόμενος πάντα στο Πολιτιστικό Κέντρο της Αστυνομίας. Τίποτε άλλο! Δεν είπε ούτε μία κουβέντα γι’ αυτό το φαραωνικό κτήριο. 
      Άρα, λοιπόν, ξεκαθαρίζουμε απόλυτα και επαναλαμβάνω ότι δεν έχουμε καμμία αντίρρηση για το Πολιτιστικό Κέντρο της Αστυνομίας. Επιμένουμε όμως, ότι και σε αυτό έχετε κάνει μία πολύ πρόχειρη δουλειά, μία πάρα πολύ πρόχειρη δουλειά. Και στους σκοπούς του κέντρου και στον τρόπο με τον οποίο θα διευθύνεται αυτό το κέντρο και ο τρόπος με τον οποίο θα στελεχωθεί είναι πολύ πρόχειρα και μονομερώς μελετημένα. Διότι σας λέμε και πάλι, δεν μπορεί τα προσόντα ενός διευθυντή και ενός αναπληρωτή διευθυντή, ενός Πολιτιστικού Κέντρου που θα περιλαμβάνει μουσείο, θα περιλαμβάνει ιστορικό αρχείο, να είναι αποκλειστικά και μόνο, πλην του τελευταίου προσόντος που θα είναι η εμπειρία στη διοίκηση, όλα τα άλλα να έχουν σχέση με την εμπειρία του στην αντεγκληματική πολιτική, με την εμπειρία του και τις γνώσεις του στα ζητήματα πολιτικής και στρατηγικής εθνικής ασφάλειας .
      Και αυτά να είναι τα αποκλειστικά προσόντα ενός διευθυντή, που θα διευθύνει ένα Μουσείο της Αστυνομίας, ένα Ιστορικό Αρχείο της Αστυνομίας και ένα Πολιτιστικό Κέντρο της Αστυνομίας. Και έλεγα το εξής. Όλα αυτά τα ζητήματα που έχουν σχέση με τον πολιτισμό, η παράμετρος του πολιτισμού, η παράμετρος της παρέμβασης του Υπουργείου Πολιτισμού, η παράμετρος της παρέμβασης μιας διεπιστημονικής επιτροπής, η οποία θα πραγματευτεί αυτό το πράγμα, γιατί απουσιάζει; 
      Επίσης δεν έχει κανένας αντίρρηση να μην υπάρχει και στέκι για τους αστυνομικούς, να μην υπάρχει και λέσχη αστυνομικών. Δεν έχει κανένας διαφωνία. Όμως όλα αυτά τα περνάτε μ’ έναν τρόπο, που είναι σαν να φοβόσαστε ή να θέλετε να κρύψετε κάτι. Άσε που η λεπτομερής αναφορά ότι θα γίνει και κέντρο για εκδηλώσεις που θα μπορούν να το χρησιμοποιήσουν οι εν ενεργεία, οι απόστρατοι, οι οικογένειές τους, μέσα σ’ ένα νόμο, δηλαδή ένα face control διά νόμου, εγώ πρώτη φορά τη βλέπω. Δηλαδή αυτές τις λεπτομερείς αναφορές για το ποιος θα μπορεί να χρησιμοποιήσει το χώρο, δεν καταλαβαίνω ποιος λόγος τις επιβάλλει. Ποιος λόγος επιβάλλει να γίνονται τέτοιες ρυθμίσεις. που εμάς μας κάνουν να πιστεύουμε ότι είναι φτιαγμένες από ανθρώπους, οι οποίοι πέρα από την εμπλοκή τους και την ενασχόλησή τους με τα καθήκοντά τους ως αστυνομικοί, δεν είχαν καμμία άλλη σχέση με τα ζητήματα που έχουν να κάνουν με μουσεία, ιστορικά αρχεία ή οτιδήποτε άλλο; 
      Κλείνω αυτήν την παρατήρηση λέγοντας ότι όσον αφορά τα συμπλέγματα στα οποία αναφέρθηκε ο κ. Παυλόπουλος, εμείς δεν έχουμε κανένα σύμπλεγμα, ούτε μας κυνηγάνε μνήμες. Συμπλέγματα από το κράτος του χωροφύλακα και από τις συμπεριφορές των κομματικών σας προγόνων  μόνον εσείς έχετε. Γιατί, τουλάχιστον, το ΠΑ.ΣΟ.Κ. από την πορεία του έχει να θυμάται τη συμφιλίωση της Αστυνομίας με τον πολίτη, έχει να θυμάται την αντικειμενική πρόσβαση και την ελεύθερη πρόσβαση όλων των Ελληνόπαιδων στα Σώματα της Ελληνικής Αστυνομίας. Άρα περί κόμπλεξ και συνδρόμων, όχι σε μας αλλά στον πολιτικό σας χώρο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όσον αφορά τις τροπολογίες, η πρώτη τροπολογία αφορά τις δημοσκοπήσεις. Πριν από ένα χρόνο περίπου, ψηφίσαμε το σχετικό νόμο που αφορά τις δημοσκοπήσεις. Υπήρξαν συγκεκριμένες ρυθμίσεις. Δεν δοκιμάστηκε καν αυτός ο νόμος. Δεν έχουμε καν αξιολόγηση των αποτελεσμάτων αυτού του νόμου. Δεν ξέρουμε πώς λειτούργησε. Επίσης κάποιες συγκεκριμένες υποχρεώσεις που θέτει για τις εταιρείες δημοσκοπήσεων, δεν βλέπουμε να έχουν υλοποιηθεί και τηρηθεί. Και ερχόμαστε πάλι με μια τροπολογία της τροπολογίας, να κάνουμε μια διαφοροποίηση ως προς το χρόνο που επιτρέπονται να δημοσιεύονται αποτελέσματα δημοσκοπήσεων τώρα. 
      Και ρωτάμε: Γιατί; Επίκεινται εκλογές; Τι είναι αυτό που πιέζει σήμερα την Κυβέρνηση να φέρει αυτήν την τροποποίηση; Ποιοι πιέζουν; Ποιοι απαιτούν και μάλιστα ενόψει ποιων γεγονότων; Πέστε μας ξεκάθαρα. Είναι επειδή πιθανόν έρχονται εκλογές και οι εταιρείες δημοσκοπήσεων πιέζουν για να μπορέσουν να αυξήσουν τον κύκλο εργασιών τους; Αλλιώς δεν μπορούμε να καταλάβουμε γιατί τώρα. Εν μέσω θέρους, ξαφνικά πάτε να τροποποιήσετε ένα νόμο, που μέχρι πριν ένα χρόνο είχαμε ψηφίσει. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ ολοκληρώστε.
      ΠΑΝΑΓΙΩΤΗΣ ΡΗΓΑΣ: Όσον αφορά την τροπολογία για τους φορείς της διαχείρισης των στερεών αποβλήτων, δεν έχουμε αντίρρηση, απλώς θέλουμε να συνταχθούμε με τις παρατηρήσεις που κάνει η Κ.Ε.Δ.Κ.Ε. και αφορούν στη χρηματοδότηση των περιφερειών, του Γενικού Γραμματέα της Περιφέρειας, για να μπορεί να προχωρήσει στην ανάθεση μελετών και έργων αποκατάστασης των Χ.Α.Δ.Α.. Εκεί πιστεύουμε ότι η Κ.Ε.Δ.Κ.Ε. κάνει μια σωστή παρατήρηση, ότι τα χρήματα, αυτά το Υπουργείο Εσωτερικών τα παίρνει από τους πόρους των διαδημοτικών έργων.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ ολοκληρώστε. 
     ΠΑΝΑΓΙΩΤΗΣ ΡΗΓΑΣ: Τελειώνω, κύριε Πρόεδρε. 
     Η δεύτερη παρατήρηση είναι ότι κατά την άποψη της Κ.Ε.Δ.Κ.Ε. και πιστεύουμε ότι είναι σωστό, δεν χρειάζεται να υπάρχει ένας συλλογικός φορέας που να εκπροσωπεί ξεχωριστά αυτούς τους φορείς. Υπάρχει η Κ.Ε.Δ.Κ.Ε., υπάρχουν και οι τοπικές Τ.Ε.Δ.Κ.. Τι χρειάζεται μια κλαδική εκπροσώπηση; 
     Και το τρίτο είναι ότι ο διορισμός που κάνει ο γενικός γραμματέας του προεδρείου των φορέων...
     ΠΡΟΕΔΡΕΥΩΝ (Αναστάσιος Νεράντζης): Τελειώνετε άμεσα, τώρα παρακαλώ πάρα πολύ!
     ΠΑΝΑΓΙΩΤΗΣ ΡΗΓΑΣ: Κύριε Πρόεδρε, τελειώνω. 
     ΠΡΟΕΔΡΕΥΩΝ (Αναστάσιος Νεράντζης): Ζητήσατε οκτώ λεπτά και είσαστε στα δώδεκα! 
     ΠΑΝΑΓΙΩΤΗΣ ΡΗΓΑΣ: Είναι τέσσερις τροπολογίες. Τουλάχιστον να πω για κάθε τροπολογία μια κουβέντα. 
     ΠΡΟΕΔΡΕΥΩΝ (Αναστάσιος Νεράντζης): Αν έχετε την καλοσύνη τελειώνετε τώρα!
     ΠΑΝΑΓΙΩΤΗΣ ΡΗΓΑΣ: Τελειώνω, λοιπόν, λέγοντας ότι θα πρέπει ο διορισμός του προεδρείου από το γενικό γραμματέα, να γίνεται τουλάχιστον με τη γνώμη της τοπικής Τ.Ε.Δ.Κ.. 
     Όσον αφορά την τροπολογία που εισάγει προς συζήτηση το Κ.Κ.Ε., που αναφέρεται στο συνδικαλισμό της Αστυνομίας, εμείς είμαστε σύμφωνοι και τη στηρίζουμε. 
     Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο κ. Σκοπελίτης έχει το λόγο. 
     ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, τονίσαμε τις αντιρρήσεις μας για τους στόχους που έρχεται να υπηρετήσει το Κέντρο αυτό. Τονίσαμε επίσης την αντίρρησή μας για την εγκατάσταση του Κέντρου στο συγκεκριμένο χώρο και κύρια για την ανέγερση του κτηρίου της Αστυνομίας σ’ αυτόν το χώρο. Στις αντιρρήσεις αυτές εμείς επιμένουμε. 
     Μιλήσαμε ακόμη για τις προτεραιότητες που πρέπει να μπουν στην αντιμετώπιση των προβλημάτων που αντιμετωπίζει σήμερα το Αστυνομικό Σώμα. Οι προτεραιότητες αυτές, έχουν σχέση με τα υπαρκτά προβλήματα των μελών της, προβλήματα που αναφέρονται στις αποδοχές τους, προβλήματα, που αναφέρονται στις συνθήκες δουλειάς τους, προβλήματα, που αναφέρονται στα συνδικαλιστικά τους ζητήματα και δικαιώματα. Σ΄ αυτά αναφέρεται και η σχετική τροπολογία που έχουμε καταθέσει. 
     Καταψηφίζουμε, όπως είπα, το σύνολο των άρθρων και το τελευταίο άρθρο το 11 που αναφέρεται στα ΕΛ.ΤΑ. και στη διακίνηση των εγγράφων για τα διαβατήρια. Το καταψηφίζουμε, όχι γιατί διαφωνούμε με την παράταση του χρόνου –τονίσαμε ότι εμείς συμφωνούμε- αλλά γιατί διαφωνούμε με την ανάθεση της δουλειάς αυτής σε ιδιωτικές επιχειρήσεις. Και η τροπολογία αυτή, αφήνει ανοιχτό το δρόμο. Γι’ αυτό επαναλαμβάνω ότι διαφωνούμε και με το άρθρο αυτό. 
     Τώρα, σε σχέση με τις τροπολογίες, τονίστηκε και από τον Κοινοβουλευτικό μας Εκπρόσωπο και έτσι είναι ότι είναι άσχετες με το υπό συζήτηση νομοσχέδιο. Η μόνη σχετική τροπολογία με το νομοσχέδιο που συζητάμε, είναι η τροπολογία που κατέθεσε το κόμμα μας. Όλες οι υπόλοιπες τροπολογίες αναφέρουν άλλα και άλλα θέματα. 
     Ξεκινώντας απ’ αυτήν την τροπολογία, κύριε Πρόεδρε, θα ήθελα να πω ότι όπως θα τη διαβάσατε, προτείνουμε τρία πράγματα με την τροπολογία: 
     Πρώτον, προτείνουμε την τροποποίηση του άρθρου 1 του εδαφίου α΄ του ν. 2267/94, ώστε να επιτρέπεται στους εν ενεργεία αστυνομικούς υπαλλήλους, να συστήσουν ένωση αστυνομικών υπαλλήλων στα γεωγραφικά όρια κάθε Νομαρχιακής Αυτοδιοίκησης αντί στα όρια του νομού, όπως προβλέπει το Σύνταγμα. Η προτεινόμενη τροποποίηση, θα βοηθήσει να εκπροσωπούνται καλύτερα οι χιλιάδες αστυνομικοί υπάλληλοι που υπηρετούν κύρια στο Νομό Αττικής και σήμερα εκπροσωπούνται από μια συνδικαλιστική ένωση. Στα όρια ολόκληρου του νομού περιλαμβάνει περισσότερες Νομαρχιακές Αυτοδιοικήσεις, πράγμα που δημιουργεί προβλήματα συμμετοχής στις αρχαιρεσίες ενεργοποίησης και συσπείρωσης του συνόλου των αστυνομικών υπαλλήλων, που καλύπτονται από την πιο πάνω ένωση. 
     Δεύτερον, να απαλειφθεί το εδάφιο γ΄ της παραγράφου 4 του άρθρου 1 του ν. 2265/94, ώστε να υπάρχει δυνατότητα συμμετοχής της Π.Ο.ΑΣ.Υ. στην Α.Δ.Ε.Δ.Υ.. Η τροποποίηση αυτή κρίνεται επιβεβλημένη, διότι στο χώρο των δημοσίων υπαλλήλων στους οποίους ανήκουν οι αστυνομικοί υπάλληλοι, η Α.Δ.Ε.Δ.Υ. αποτελεί τριτοβάθμια οργάνωση. Λογικό είναι να συμμετέχει σ’ αυτήν. 
     Και τρίτον, να απαλειφθεί η παράγραφος 9 του άρθρου 1 του ίδιου νόμου που ανέφερα προηγούμενα, ώστε να ισχύσει και για την ανάδειξη της διοίκησης του Π.Ο.ΑΣ.Υ. το σύστημα της απλής αναλογικής διά πολλαπλών και όχι ενιαίων ψηφοδελτίων, που εφαρμόζονται σε όλες τις άλλες συνδικαλιστικές οργανώσεις του ν. 1264/1982. Η υπηρεσιακή ιδιαιτερότητα των υπηρετούντων στα Σώματα Ασφαλείας, δεν δικαιολογεί αυτήν τη διάκριση στον τρόπο ανάδειξης των συνδικαλιστικών οργανώσεων, πολύ περισσότερο, που η εμπειρία των υπηρετούντων στο Λιμενικό Σώμα και στο Πυροσβεστικό Σώμα όπου εφαρμόζεται το σύστημα της απλής αναλογικής, δεν έχει δημιουργήσει κανένα πρόβλημα. 
Δεν κινδυνεύει βέβαια να διαλυθεί το Σώμα της Χωροφυλακής όπως πριν από λίγο μας είπε ο Κοινοβουλευτικός Εκπρόσωπος της Νέας Δημοκρατίας. Δεν κινδυνεύει από τη σύστημα της απλής αναλογικής που προτείνουμε. Κινδυνεύει με διάλυση το Σώμα της Αστυνομίας, από τη συμμετοχή της Π.Ο.ΑΣ.Υ. στην Α.Δ.Ε.Δ.Υ.; Δεν κινδυνεύει.
	Αν ενδιαφερόμαστε, λοιπόν, για τα προβλήματα της Αστυνομίας και αν τα λόγια που λέμε γύρω απ’ αυτό το θέμα δεν θέλουμε να μείνουν κενά, αποδεχθείτε τη συγκεκριμένη τροπολογία την οποία καταθέσαμε.
	Σε σχέση με την τροπολογία 241, δεν διαφωνούμε με την παράταση στο χρόνο που δίνετε στις τοπικές και νομαρχιακές εφημερίδες για τη συμπλήρωση του φακέλου με τα δικαιολογητικά τους, αυτό που αναφέρετε στην πρώτη παράγραφο της τροπολογίας. Δεν διαφωνούμε ούτε με την παράγραφο 2. Βασικές αντιρρήσεις και επιφυλάξεις, έχουμε στις ρυθμίσεις που γίνονται για τις ασφαλιστικές εταιρείες. 
      Παραδείγματος χάρη, με την παράγραφο 3, φαίνεται ότι γίνονται διακρίσεις σε βάρος των ημεδαπών διαφημιστικών εταιρειών. Με τις παραγράφους 5 και 6 –κυρίως με την 6- προωθείται η συγκέντρωση των διαφημιστικών εταιρειών. Έχοντας αυτές τις επιφυλάξεις, δεν μπορούμε να ψηφίσουμε την τροπολογία 241. Επίσης καταψηφίζουμε και διαφωνούμε με την τροπολογία 242.
	Όσον αφορά τις δημοσκοπήσεις που αναφέρεται η τροπολογία 243, εμείς είμαστε κάθετα αντίθετοι μ’ αυτήν την τροπολογία και τη θεωρούμε πέρα για πέρα απαράδεκτη. Για μας είναι φανερό τι επιδιώκετε με το να επιτρέπετε με την τροπολογία αυτή δημοσίευση δημοσκοπήσεων καθ’ όλη τη διάρκεια των εκλογών. Αυτό που επιδιώκετε είναι η χειραγώγηση της λαϊκής συνείδησης. 
	Επίσης, θα θέλαμε να επισημάνουμε ότι αποτελεί και μία μορφή διαπλοκής των κομμάτων και των επιχειρηματιών η χρησιμοποίηση των ιδιωτικών εταιρειών δημοσκόπησης. Καταψηφίζουμε λοιπόν και αυτήν την τροπολογία.
	Όσον αφορά την τροπολογία 246, διαφωνούμε και μ’ αυτήν διότι γίνονται άμεσες παρεμβάσεις στη συγκρότηση των Δ.Σ. των φορέων από την περιφέρεια, γιατί επεκτείνεται η δυνατότητα μετατροπής των φορέων διαχείρισης στερεών αποβλήτων σε ανώνυμες εταιρείες, γιατί με την παραίτηση των αναφερομένων διατάξεων ανοίγει περισσότερο η «πληγή» των ρουσφετολογικών προσλήψεων, της πολιτικής ομηρίας των απεργιακών μηχανισμών κ.λπ. -παράγραφος 4- γιατί παραχωρείτε αυθαίρετα στην Περιφέρεια το δικαίωμα να υλοποιεί μελέτες και έργα για τις αποκαταστάσεις χώρων ανεξέλεγκτης διάθεσης αποβλήτων αφαιρώντας το δικαίωμα αυτό από τους φορείς διαχείρισης στερεών αποβλήτων, γιατί είναι πρόσχημα καταστρατήγησης της διαδικασίας του ν. 3316/2005 για την ανάθεση μελετών και υπηρεσιών καθώς επιτρέπεται η απευθείας ανάθεσή τους εφόσον η αμοιβή δεν υπερβαίνει τα 45.000 ευρώ συν Φ.Π.Α..
	Γι’ αυτούς τους λόγους, λοιπόν, καταψηφίζουμε και αυτήν την τροπολογία, κύριε Πρόεδρε.
	Σας ευχαριστώ.
	ΠΡΟΕΔΡΕΥΩΝ (Αναστάσιος Νεράντζης): Για μία ακόμα φορά επισημαίνω πόσο ευλαβώς τηρείτε το χρόνο, κύριε Σκοπελίτη. Το επισημαίνω γιατί ειλικρινά αποτελείτε παράδειγμα προς μίμηση.
	Ο κ. Λαφαζάνης έχει το λόγο.
	ΠΑΝΑΓΙΩΤΗΣ ΛΑΦΑΖΑΝΗΣ: Θα υπογραμμίσω για άλλη μία φορά ότι θεωρούμε απολύτως απαράδεκτο τον τρόπο εισαγωγής όλων αυτών των τροπολογιών. Είναι αντικοινοβουλευτικός και αντιβαίνει στον Κανονισμό της Βουλής και στο Σύνταγμα, πολύ περισσότερο όταν έχουμε τροπολογίες που είναι απολύτως άσχετες όχι μόνο με το νομοσχέδιο, αλλά και με την αρμοδιότητα του Υπουργείου που εισάγει το νομοσχέδιο. 
	Μ’ αυτές τις τροπολογίες που έχουν γίνει βεβαίως «βιομηχανία» και κακή παράδοση στην Ελληνική Βουλή δίνεται η δυνατότητα στις εκάστοτε κυβερνήσεις κρίσιμα θέματα να τα προσπερνούν χωρίς να τηρούνται οι επιβαλλόμενες διαδικασίες από τη Βουλή και η δυνατότητα να ασκηθεί ο αντίστοιχος έλεγχος από την Αντιπολίτευση αλλά και από την κοινή γνώμη. 
      Με αυτό το δεδομένο -για το οποίο πρέπει κάποτε να επιληφθεί και το Προεδρείο της Βουλής για να σταματήσει και βεβαίως να δείξει μια ευαισθησία η Κυβέρνηση και να μην προχωρά σε τέτοιου είδους διαδικασίες, οι οποίες σε πάρα πολλές περιπτώσεις συνιστούν στην ουσία τους κοινοβουλευτικά πραξικοπήματα- ελπίζω να αντιμετωπιστεί  αυτό το  θέμα στο μέλλον. 
      Όσον αφορά την τροπολογία η οποία αναφέρεται στη δυνατότητα να διενεργούνται δημοσκοπήσεις μέχρι την προηγούμενη ημέρα από τις εκλογές, θα ήθελα να πω ότι είναι απαράδεκτη. Γιατί φέρνετε στο Θερινό Τμήμα αυτήν τη τροπολογία; Μπορείτε να μας το εξηγήσετε; Τι σας επείγει να ρυθμίσετε ένα τέτοιο θέμα μέσα στο θέρος, στα τέλη Ιουλίου; Ποιο είναι το επισπεύδον; Γιατί; Τι θέλετε να εξυπηρετήσετε με αυτήν την τροπολογία; Πιστεύετε ότι αυτό είναι το πρόβλημα, για να βελτιωθεί η δυνατότητα της όσον το δυνατόν πιο αντικειμενικής και ελεύθερης έκφρασης της ψήφου των πολιτών στις εκλογές, με το να υπάρχουν δηλαδή δημοσκοπήσεις μέχρι το Σάββατο και πριν την Κυριακή των εκλογών; Αυτό είναι το θέμα; Έτσι θα βελτιωθεί η δυνατότητα του πολίτη να εκφράσει πιο ελεύθερα το φρόνημά του; 
      Είναι απαράδεκτο αυτό το οποίο κάνετε για πολλούς λόγους. Με αυτήν την τροπολογία δίνετε τη δυνατότητα να επηρεάζεται το φρόνημα του πολίτη προς τη μία ή την άλλη κατεύθυνση. Κυρίως, όμως, βάζετε τα κόμματα σε μια σκληρότατη δοκιμασία. Ποια είναι αυτή η δοκιμασία; Ξέρετε ότι είναι σκληρός ο εκλογικός ανταγωνισμός. Όλα τα κόμματα θα καταφεύγουν σε ιδιωτικές εταιρείες δημοσκοπήσεων, προκειμένου να επηρεάσουν τη δυνατότητα να καταγράψουν ένα ποσοστό μεγαλύτερο, προκειμένου να διευκολύνουν το καλύτερο δυνατό εκλογικό αποτέλεσμα. Γιατί μας οδηγείτε σ’ αυτή τη μεγάλη ανωμαλία; Γιατί το κάνετε; Εξηγείστε μου γιατί το κάνετε, ποιο είναι το συμφέρον. Αυτό είναι, δηλαδή, το πρόβλημα; Να βλέπει δέκα δημοσκοπήσεις ο πολίτης το Σάββατο, για να πάει να ψηφίσει την Κυριακή των εκλογών; Έτσι επηρεάζετε το φρόνημα και τη βούληση του ελληνικού λαού. Και το κάνουν, κυρίως, εκείνες οι δυνάμεις οι οποίες έχουν τη δυνατότητα να επηρεάζουν ιδιωτικού τύπου συμφέροντα και έτσι προσπαθούν και μέσω των δημοσκοπήσεων ορισμένων εταιρειών, τουλάχιστον, να κατευθύνουν, αντί να αποτυπώσουν, το φρόνημα του ελληνικού λαού.
      Επίσης, δεν κατάλαβα γιατί κάνετε αυτήν τη διάκριση. Λέτε ότι, εάν κάνουμε δημοσκοπήσεις για τις προτιμήσεις των πολιτών, για τους υποψηφίους είναι πρόβλημα. Πράγματι, επηρεάζει αρνητικά την κρίση των πολιτών και το φρόνημά τους και δημιουργεί νοσηρές καταστάσεις. Βεβαίως, εκεί είναι νοσηρές οι καταστάσεις, αλλά δεν είναι όσον αφορά τα κόμματα. Πού βρίσκετε τη διαφορά; Ίσα-ίσα που είναι πιο μεγάλο θέμα το θέμα της επιλογής των κομμάτων από το θέμα της επιλογής των υποψηφίων μέσα στα κόμματα. Όμως, εδώ, προφανώς, καταλαβαίνετε ότι μπορούμε να μπούμε σ’ έναν αθέμιτο ανταγωνισμό, ο οποίος μπορεί να δημιουργήσει πολύ σοβαρά προβλήματα. Αλλά όσον αφορά τα κόμματα δεν θα μπουν σ’ αυτόν τον εξίσου αθέμιτο ανταγωνισμό, προκειμένου να επηρεαστεί το φρόνημα του ελληνικού λαού; 
      Εμείς κάνουμε έκκληση προς τον κύριο Υπουργό, παρ’ όλο που δεν είναι εδώ αυτός που εισάγει αυτήν την τροπολογία, παρ’ όλο που δεν είναι της αρμοδιότητάς του, να αποσύρει αυτήν την τροπολογία και για θέμα διαδικασίας και για θέμα ουσίας. 
      Όσον αφορά την τροπολογία που αναφέρεται στα θέματα διαχείρισης στερεών αποβλήτων, θα ήθελα να πω ότι αυτή η τροπολογία έχει ορισμένες θετικές διατάξεις και προσπαθεί με μερικές απ’ αυτές, όπως είπα, να υποστηρίξει και να διευκολύνει την ομαλή λειτουργία των φορέων διαχείρισης στερεών αποβλήτων. 
      Ωστόσο, δεν είναι μόνο οι θετικές διατάξεις που χαρακτηρίζουν αυτήν την τροπολογία. Υπάρχει και το θέμα της χρηματοδότησης από το Πρόγραμμα «ΘΗΣΕΑΣ» για την εκπόνηση μελετών και εκτέλεση έργων που αφορούν την αποκατάσταση χώρων. Το Πρόγραμμα «ΘΗΣΕΑΣ» δεν πρέπει να χρησιμοποιηθεί γι’ αυτό το σκοπό, αλλά πρέπει να χρησιμοποιηθεί για τις λειτουργίες της Τοπικής Αυτοδιοίκησης με βάση το σκοπό του και όχι να πάρετε τα χρήματα από εκεί, με τα οποία ενισχύεται η Τοπική Αυτοδιοίκηση, και να κατευθυνθούν για την αποκατάσταση χώρων. 
    Δεύτερον, σε περίπτωση, λέει, που το διοικητικό συμβούλιο του ανωτέρου συνδέσμου δεν επιτύχει την εκλογή προέδρου, τότε ο πρόεδρος και ο αντιπρόεδρος αυτού ορίζονται με απόφαση του Γενικού Γραμματέα της Περιφέρειας. Δηλαδή, ο Γενικός Γραμματέας της Περιφέρειας, βρίσκετε έναν τρόπο μέσα απ’ αυτό το άρθρο, να παρεμβαίνει στα της Τοπικής Αυτοδιοίκησης; Τι δουλειά έχει ο Γενικός Γραμματέας της Περιφέρειας; Και υπάρχουν και άλλες διατάξεις που δεν έχω το χρόνο να τις αναφέρω και που δεν μας επιτρέπουν να δώσουμε θετική ψήφο σ’ αυτήν την τροπολογία. Θα ψηφίσουμε «παρών», όσον αφορά αυτήν την τροπολογία.
    Όσον αφορά την τροπολογία που αφορά την Εθνική Επιτροπή Τηλεπικοινωνιών και Ταχυδρομείων έχουμε ριζική αντίρρηση -την έχουμε εκφράσει και με τη συγκρότηση και το χαρακτήρα αυτής της επιτροπής- με το ρόλο που διαδραματίζει η Εθνική Επιτροπή Ταχυδρομείων και Τηλεπικοινωνιών. Ένας ρόλος μονόπλευρος, ο οποίος δυστυχώς ευνοεί ιδιωτικά συμφέροντα και όχι εταιρείες, οι οποίες δουλεύουν για το δημόσιο και κυρίως είναι αυτές -τουλάχιστον στις τηλεπικοινωνίες, αλλά και σε άλλους τομείς- που έχουν τα δίκτυα. Στρέφεται ευθέως κατά του δημόσιου τομέα και γίνεται υπερασπιστής στο όνομα της απελευθέρωσης ιδιωτικών εταιρειών. Δεν θα ψηφίσουμε και αυτήν την τροπολογία.
    Επίσης, την τροπολογία που αφορά την παράταση του χρόνου για την υποβολή των αιτήσεων, έχει θετικές διατάξεις, αλλά ταυτόχρονα έχει και κάποια σημεία που ευνοούν τη συγκέντρωση στο χώρο των Μέσων, των επαρχιακών ιδιαίτερα που δεν μας επιτρέπει να τη ψηφίσουμε.
    Κλείνω με την τροπολογία που κατέθεσε το Κ.Κ.Ε.. Είναι αρκετές οι διατάξεις τις οποίες στηρίζουμε εμείς, αλλά αυτό που θέλω να πω -και που για εμάς είναι το κύριο, είναι αυτό που ζητάμε- είναι το εξής: Να εφαρμοστεί ακέραιος και αυτούσιος ο ν. 1264 στα Σώματα Ασφαλείας, όσον αφορά το συνδικαλισμό τους. Το Λιμενικό Σώμα είναι στρατιωτικοποιημένο Σώμα, κακώς βεβαίως, αλλά στο Λιμενικό Σώμα ισχύει ο 1264. Πρέπει να ισχύσει ο 1264 και για τα Σώματα Ασφαλείας, με ό,τι συνεπάγεται ο 1264 σε όλες του τις διατάξεις. Είναι  εργαζόμενοι αστυνομικοί, έχουν τα ίδια δικαιώματα, όπως και τις ίδιες υποχρεώσεις φυσικά, με όλους τους εργαζόμενους στην πατρίδα μας. Δεν μπορούν να υπάρχουν γι’ αυτούς συνδικαλιστικές εξαιρέσεις, συνδικαλιστικά στεγανά και περιορισμοί στην άσκηση των συνδικαλιστικών τους δικαιωμάτων. Μη φοβάσθε το συνδικαλισμό και τις συνδικαλιστικές ελευθερίες στην Αστυνομία στην πλήρη ανάπτυξή τους. Κανένα Σώμα, κανένας τομέας δεν πλήγηκε από την ανάπτυξη των συνδικαλιστικών ελευθεριών. Από τον αυταρχισμό βεβαίως έχουμε υποστεί ζημιές και παρεκτροπές, θα έλεγα. Ποτέ, όμως, από τη διεύρυνση των συνδικαλιστικών και δημοκρατικών ελευθεριών. 
    Σας ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
    Έχω την τιμή να ανακοινώσω προς στο Τμήμα, τα εξής:
    Πρώτον, οι Υπουργοί Οικονομίας και Οικονομικών και Δικαιοσύνης κατέθεσαν σχέδιο νόμου: «Πρόληψη και καταστολή της νομιμοποίησης εσόδων από εγκληματικές δραστηριότητες και της χρηματοδότησης της τρομοκρατίας».
    Δεύτερον, οι Υπουργοί Εθνικής Παιδείας και Θρησκευμάτων, Εσωτερικών, Οικονομίας και Οικονομικών και Εξωτερικών κατέθεσαν σχέδιο νόμου: «Ίδρυση και λειτουργία Κολλεγίων και άλλες διατάξεις». 
    Παραπέμπονται και τα δύο σχέδια νόμου στις αρμόδιες Διαρκείς Επιτροπές.
    Το λόγο έχει τώρα ο κ. Πολατίδης.
    ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
    Θέλω και εγώ με τη σειρά μου να στηλιτεύω  αυτή τη βιομηχανία καταθέσεως ασχέτων τροπολογιών στο νομοσχέδιο, η οποία δεν προσφέρει τίποτα. Είναι χαρακτηριστικό ότι έχουμε εδώ τη διαχείριση των στερεών αποβλήτων. Κάποιες ρυθμίσεις, οι οποίες είναι καλές και θα θέλαμε να τις ψηφίσουμε, αλλά δυστυχώς όταν κατατίθενται σ’ ένα νομοσχέδιο για το Πολιτιστικό Κέντρο της Ελληνικής Αστυνομίας, μας υποχρεώνει να μην τις ψηφίσουμε. Δεν γίνεται αυτό το γεγονός.
      Είναι δυνατόν, δηλαδή, κάποιος αναζητώντας το νόμο και αναζητώντας αυτές τις τροπολογίες, ένας άνθρωπος που δεν είναι νομικός ή ακόμη και να είναι νομικός, να ψάχνει τις τροπολογίες για τα στερεά απόβλητα για να βρεθούν τελικά ότι είναι σε νομοσχέδιο που έχει τίτλο: «Πολιτιστικό Κέντρο της Ελληνικής Αστυνομίας»; Επιτέλους, να υπάρξει κάποια σοβαρότητα κάποτε από τα Υπουργεία! 
      Έρχονται νομοσχέδια την παραμονή, την Πέμπτη, την Τρίτη πηγαίνουν στην αρμόδια επιτροπή και την άλλη Τρίτη μπαίνουν στην Ολομέλεια. Αυτός ο τρόπος λειτουργίας της Βουλής είναι περιπαικτικός. Πιστεύει κανείς πραγματικά ότι είναι δυνατόν ο Βουλευτής, ο έχων την ευθύνη, ο εισηγητής ή και ένας απλός Βουλευτής να εκφέρει γνώμη όταν είναι τόσο ασφυκτικά τα χρονικά περιθώρια; Και εδώ ερχόμαστε στα νομοσχέδια που ούτως ή άλλως δεν υπάρχει ο απαιτούμενος χρόνος για τη μελέτη τους, να έρχονται τροπολογίες και κατόπιν τροπολογίες επί των τροπολογιών. 
      Όσον αφορά την τροπολογία σχετικά με τα στερεά απόβλητα,  είπαμε ότι συμφωνούμε επί της ουσίας, αλλά διαφωνούμε για τον τρόπο με τον οποίο έρχεται και γι’ αυτό την καταψηφίζουμε. 
      Ως προς το πολύ βασικό θέμα των δημοσκοπήσεων, το οποίο νομίζω ότι είναι σε άμεση σχέση με την τροπολογία, με την οποία βέβαια μπαίνει το «κερασάκι», της παρατάσεως της υποβολής κάποιων πιστοποιητικών για τον Επαρχιακό, Νομαρχιακό και Τοπικό Τύπο, είναι σωστό φυσικά, αλλά από πίσω μπαίνει μία σειρά από τις διαφημιστικές εταιρείες -οι οποίες δεν έχουν καμμία σχέση- που αναφέρονται στα επόμενα άρθρα από αυτό που μπαίνει πρώτο, προφανώς για να συσκοτίσει τα πράγματα. Ξέρουμε ότι στην ουσία έχουμε μία εν πολλοίς δημοκρατία, η οποία κινδυνεύει να γίνει αγορασμένη δημοκρατία. Έχουμε τα πρόσφατα σκάνδαλα της «SIEMENS», σύμφωνα με τα οποία πιστεύει ο λαός –και νομίζω  χωρίς να μπορεί να τον κατηγορήσει κανείς- ότι στην ουσία διάφορες πολυεθνικές εταιρείες εξαγοράζουν τα κόμματα, με λεφτά του ελληνικού λαού στην ουσία. Και ερχόμαστε εδώ να κάνουμε τι; Αυτό όλο το νοσηρό κλίμα ερχόμαστε να το επιβεβαιώσουμε και να πούμε ότι: «Δίκιο έχετε εκεί στο καφενείο εσείς οι οποίοι βρίζετε και λέτε ότι όλοι οι πολιτικοί τα παίρνουν». Αυτό έρχεστε να πείτε, διότι έρχεστε εδώ να μας πείτε τι ακριβώς; Θα σας διαβάσω από την εισηγητική έκθεση της πρώτης τροπολογίας, σχετικά με τις δημοσκοπήσεις: «…προκειμένου να μην περιορίζεται το δικαίωμα των πολιτών στην ενημέρωση μέσω των δημοσκοπήσεων». 
      Να σας ρωτήσω κάτι; Το κριτήριο με το οποίο πρέπει να αποφασίσει ο πολίτης εάν ένα κόμμα είναι καλό ή όχι, δεν είναι το πρώτο πράγμα; Είναι το τι ποσοστό πρόκειται να λάβει το κόμμα στις επερχόμενες εκλογές;  Αυτό είναι το βασικό κριτήριο που μάλιστα φλέγεται η Κυβέρνηση από την επιθυμία να μην περιορίσει αυτό το δικαίωμα των πολιτών; Τι κάνει προκειμένου να ενημερωθούν καλύτερα οι πολίτες για το πρόγραμμα των κομμάτων, τα οποία θα ψηφίσουν στις επερχόμενες εκλογές; Κάνει κάτι προς αυτήν την κατεύθυνση; Το παραμικρό δεν πράττει. Βοηθάει τα μικρότερα κόμματα, έστω και εάν εμείς είμαστε αυτή τη στιγμή στη Βουλή; Φυσικά κάποτε δεν ήμασταν, πριν από το 2007, και φυσικά θέλουμε να υπάρχει ένας μεγαλύτερος πλουραλισμός στη Βουλή. Κάνει τίποτα προς αυτή την κατεύθυνση; Το παραμικρό. 
      Ξαφνικά, ο μοναδικός λόγος για τον οποίο δεν έχει ενημέρωση ο πολίτης και δεν ξέρει τι να ψηφίσει είναι τι ποσοστό θα πάρει το κάθε κόμμα και μάλιστα μέχρι την παραμονή των εκλογών. 
      Δεν νομίζω ότι είμαστε σοβαροί και δεν νομίζω ότι, τουλάχιστον τα κόμματα τα οποία έχουν πρόβλημα -και νομίζω ότι και το κυβερνητικό κόμμα έχει μεγάλο πρόβλημα- με το σκάνδαλο της «SIEMENS», με όλα αυτά που ακούγονται στα καφενεία και στα «τηλεοπτικά» καφενεία, δίνουν κάποια πειστική απάντηση. Μάλλον λένε σε όλους αυτούς που υποπτεύονται τα χειρότερα, ότι πολύ καλά κάνουν και υποπτεύονται και μέχρι στιγμής δεν έχουμε δει το παραμικρό.
      Για το θέμα του συνδικαλισμού, την τροπολογία που κατέθεσε το Κ.Κ.Ε., θέλω να πω ότι φυσικά ο ρόλος τον οποίο έχει η Αστυνομία δεν είναι απλός και ο αστυνομικός υπάλληλος δεν είναι ένας κοινός εργαζόμενος. Ακόμα μπορούμε να επιζήσουμε και έχει επιζήσει η Ελλάδα και μετά από πολλές απεργίες μακράς διαρκείας κιόλας από τους εργαζόμενους στην καθαριότητα, όπου υπάρχει ένας κίνδυνος δημόσιας υγείας, αλλά παρ’ όλα αυτά δεν είναι τόσο μεγάλο το θέμα. Αντιθέτως, εάν πάμε στη λογική του συνδικαλισμού, των κομματικών παρατάξεων και εάν πάω εγώ στο αστυνομικό τμήμα για να ζητήσω μία βοήθεια από την Αστυνομία και ο καθένας εξετάζει, τον οποιονδήποτε πολίτη, ανάλογα με την κομματική προτίμηση και ανάλογα με το τι ψήφους πρόκειται να μαζέψει στις εκλογές ο κάθε αστυνομικός, είμαστε σε λάθος κατεύθυνση.
      Υπάρχουν ειδικοί λόγοι για τους οποίους ο νομοθέτης πρέπει να αποτρέπει –και καλώς νομίζω μέχρι στιγμής έχει αποτρέψει- την πλήρη συνδικαλιστική ελευθερία στους αστυνομικούς, γιατί οι αστυνομικοί προσφέρουν στον Έλληνα πολίτη ένα αγαθό, την ασφάλεια και την ελευθερία από εγκληματικές ενέργειες, που είναι πολύ παραπάνω από όλα τα αγαθά τα οποία προσφέρουν όλοι οι υπόλοιποι δημόσιοι υπάλληλοι.  Δεν θα πάθει κανείς τίποτε εάν είναι κλειστή μια δημόσια υπηρεσία και θα πρέπει να πάει σε μια εβδομάδα. Θα πάθει φυσικά. Θα έχει μια οικονομική ζημία. Δεν θα έχει όμως ζημία στην ασφάλεια και στη ζωή του. Δεν είναι δυνατόν να αντιμετωπίζουμε τους αστυνομικούς υπαλλήλους ως απλούς. 
      Φυσικά πρέπει να υπάρχει συνδικαλισμός, γιατί είχαμε παλαιότερα καταστάσεις να υβρίζονται αστυνομικοί από «τηλεπαράθυρα» και από «τηλεκανιβάλους» και να μην μπορεί, λόγω του ότι υπήρχε ο περιορισμός του λόγου, να βγει ένας εκπρόσωπος να πει την αλήθεια. Διότι, είχαμε και περιστατικά να υβρίζονται αστυνομικοί για κάποια κακή συμπεριφορά και όταν τελικά φαινόταν ότι αυτά για τα οποία κατηγορήθηκαν οι αστυνομικοί ήταν ψέματα, να μην υπάρχει μία στοιχειώδης αναίρεση όλων αυτών που έχουν ειπωθεί εναντίον τους. 
      Πιστεύω λοιπόν ότι πρέπει να γίνει για τον ίδιο λόγο –όχι γιατί έχουμε κάποιο δογματικό πρόβλημα με το Κ.Κ.Ε. και τις τροπολογίες του- μία σοβαρή συζήτηση για το τι επιπέδου και τι είδους συνδικαλισμό πρέπει να έχουμε στα Σώματα Ασφαλείας και να δοθεί μια ολοκληρωμένη λύση. Δεν νομίζω ότι είναι ο καλύτερος τρόπος αυτή η τροπολογία. Γι’ αυτό και την καταψηφίζουμε.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Πολατίδη.
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Δεν θα κάνω καμμία αναφορά στο σχέδιο νόμου γιατί νομίζω ότι ο εισηγητής μας τα είπε πολύ καθαρά. Απλά, θέλω να επισημάνω κύριοι Υπουργοί, ότι η Κυβέρνηση σε κάθε περίπτωση που έχει στο μυαλό της να ξεπουλήσει κάτι βρίσκει τρόπους που δεν είναι πάντα οι πλέον ενδεδειγμένοι για να προχωρήσει σ’ αυτές τις επιλογές της. Αυτό κάνει και στη συγκεκριμένη περίπτωση. Με πρόφαση το Πολιτιστικό Κέντρο της Αστυνομίας, θα δημιουργήσει υποδομές στο κέντρο της Αθήνας και σ’ ένα χώρο που είναι ένας από τους πνεύμονες του λεκανοπεδίου, θα δημιουργήσει ή θα εκχωρήσει δυνατότητες σε κάποιους να το εκμεταλλευτούν με τον πλέον στυγνό τρόπο.
      Έρχομαι στις τροπολογίες. Αναφέρομαι με τη σειρά στην με αριθμό 241. Είναι καθαρό πλέον ότι με αυτή την τροπολογία η Κυβέρνηση προσπαθεί να δημιουργήσει τις προϋποθέσεις με την παράταση των είκοσι ημερών ώστε μέχρι την παραμονή των εκλογών να δημοσιοποιούνται οι δημοσκοπήσεις, θέλει να κάνει μια πρόβα τζενεράλε στις ευρωεκλογές, κατά βάση, με την οποία να δει πόσο μπορεί να επηρεάσει την κοινή γνώμη μέσα από τις δημοσκοπήσεις. 
      Θέλω να πιστεύω ότι αυτό είναι κάτι το οποίο δεν έχει καμμία σχέση με τη σωστή ενημέρωση των πολιτών και κυρίως δεν τους επιτρέπει –και αυτό είναι το ζήτημα- να σκεφθούν, να αποφασίσουν με γνώση το τι θα ψηφίσουν την επόμενη ημέρα. Και θεωρώ ότι αυτό υποκρύπτει πραγματικό δόλο που έχει σκοπό να επηρεάσει και να μην αφήσει την κοινή γνώμη και τους πολίτες ανεπηρέαστους να επιλέξουν το κόμμα της επιλογής τους. Θέλω να πιστεύω ότι αυτό είναι λάθος. Η Κυβέρνηση πρέπει να το δει και πρέπει να αποσύρει αυτή την τροπολογία. Γιατί είναι τροπολογίες σε δικούς σας νόμους. Δεν είναι νόμοι άλλων εποχών. Και θα έπρεπε να τηρηθούν, γιατί πραγματικά πιστεύω ότι διαμορφώνεται ένα διαφορετικό κλίμα, εάν αφήσουμε μέχρι την τελευταία ημέρα να υπάρχει η δημοσιοποίηση προτιμήσεων, όταν μάλιστα είναι γνωστό ότι στην Ελλάδα οι δημοσκοπήσεις έχουν αυτή τη μορφή που έχουν και δεν είναι πάντα τεκμηριωμένες επιστημονικά ή εν πάση περιπτώσει υπολείπονται. Και μπαίνουν βέβαια κάποιες διαδικασίες σε σχέση με τον ΕΛ.Ο.Τ. για το πώς θα είναι αυτές οι δημοσκοπήσεις. Θεωρώ όμως ότι ακόμη δεν έχουμε κατακτήσει εκείνο το επίπεδο που πρέπει να κατακτήσουμε για να είναι όντως επιστημονικά τεκμηριωμένες και να μη διαμορφώνουν κλίμα παραπληροφόρησης, όπως συμβαίνει σε πάρα πολλές περιπτώσεις.
      Έρχομαι στη δεύτερη τροπολογία, που είναι η 242 η οποία δημιουργεί πολλές υπόνοιες, κύριοι Υπουργοί, γιατί όταν εναρμονίζαμε το εθνικό δίκαιο στις οδηγίες της Ευρωπαϊκής Ένωσης σε σχέση με τις νέες τεχνολογίες, είχατε εξαιρέσει αυτά που αφορούσαν την ψηφιακή τηλεόραση. Και ήρθατε με το ν. 3592 του 2007 να τα ρυθμίσετε κατά κάποιον τρόπο και αυτά. Και έρχεστε σήμερα εδώ και αλλάζετε αυτά που εσείς φέρατε πριν από ούτε ένα χρόνο καν.
      Και σας λέω ότι εδώ, στην πράξη εγώ υποψιάζομαι ότι, όχι μόνο εκχωρήσατε το φάσμα, που είναι δημόσιο αγαθό, σε ιδιώτες σε ό,τι αφορά την ψηφιακή τηλεόραση, αλλά θέλετε τώρα με αυτήν εδώ την τροπολογία να τους δώσετε τη δυνατότητα να το μεταπωλήσουν κιόλας. Εκχωρήσατε το δημόσιο αγαθό σε κάποιους και έρχεστε τώρα να τους δώσετε τη δυνατότητα να το εμπορευθούν οι ίδιοι, διότι αυτό στην πράξη σημαίνει αυτή εδώ η τροπολογία. Θεωρώ ότι είναι απαράδεκτη και δεν θα πρέπει να προχωρήσετε με τόσο μεγάλη προκλητικότητα σε σχέση με την εξυπηρέτηση συγκεκριμένων συμφερόντων. Νομίζω ότι είναι η ώρα να την πάρετε πίσω. Δεν σας λέμε να πάτε σε παλαιούς νόμους, σας λέμε να ισχύσουν αυτά που εσείς εδώ φέρατε και ψηφίσατε, διότι η ενέργεια να φέρετε τροπολογία σε νόμο δικό σας υποδηλώνει ότι δεν αρκούνται αυτοί τους οποίους εξυπηρετήσατε σε αυτά που τους δώσατε και θέλουν να τους δώσετε και κάτι περισσότερο. 
      Έρχομαι στην τροπολογία 244 που αφορά τον συνδικαλισμό των αστυνομικών. Εμείς συμφωνούμε, το είπε και ο εισηγητής μας, δεν θέλω να σταθώ περισσότερο σ' αυτό, γιατί θεωρώ πως είναι προς τη σωστή κατεύθυνση. 
      Μία κουβέντα μόνο για την τελευταία τροπολογία, την 246, που αναφέρεται στη διαχείριση στερεών αποβλήτων. Εδώ ψηφίζουμε τη δυνατότητα για μελέτες μέχρι μια συγκεκριμένη ημερομηνία και πάντα τα χρήματα αυτά τα παίρνετε από τους φορείς, δηλαδή την Τοπική Αυτοδιοίκηση. Γιατί η κεντρική διοίκηση δεν αναλαμβάνει το κόστος αυτών των μελετών, όταν μάλιστα έχουμε τόσο μεγάλη υστέρηση; Πρέπει πάντα τα προγράμματα ή τα όποια χρήματα μέσα από κάποιες διαδικασίες που έχουν δοθεί για διαδημοτική συνεργασία ή οτιδήποτε άλλο, για διαδημοτικά έργα, να μειώνονται, επειδή πρέπει να γίνουν κάποιες παρεμβάσεις που δεν έγιναν έγκαιρα; Εγώ νομίζω ότι αυτό είναι λάθος και ως τέτοιο νομίζω ότι δεν πρέπει να το δεχθούμε. Αλλά, βεβαίως, όσον αφορά τη φιλοσοφία, το πώς πρέπει να γίνεται κ.λπ., συμφωνούμε σ’ αυτήν την αντίληψη με την παρατήρηση ότι τα χρήματα που διατίθενται από τα προγράμματα αυτά, που είναι ήδη κατανεμημένα ή, εν πάση περιπτώσει, είναι στη διάθεση των περιφερειών να κατανεμηθούν στους φορείς της Αυτοδιοίκησης, θα πρέπει γι’ αυτά να υπάρχει λίγο μεγαλύτερη προσοχή και να μην σπαταλώνται, σπατάλη δεν είναι ίσως, αλλά να μην διατίθενται σε άλλους σκοπούς που θα μπορούσε να τους καλύψει το κεντρικό κράτος, οι κεντρικοί λογαριασμοί. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
      Το λόγο έχει ζητήσει, κύριε Παπουτσή, ο Υφυπουργός κ. Νάκος και ακολουθείτε. 
      Ελάτε, κύριε Υπουργέ. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κύριε Πρόεδρε. Παίρνω το λόγο μόνο για να διευκρινίσω μερικά θέματα το πώς τίθενται στην πραγματική τους διάσταση με την τροπολογία 246 για τους φορείς διαχείρισης στερεών αποβλήτων. 
      Είναι αλήθεια, κύριοι συνάδελφοι, ότι η χώρα μας στο τεράστιο ζήτημα της διαχείρισης των αποβλήτων δεν τα έχει πάει καθόλου καλά. Χρόνια τώρα γεμίζαμε την Ελλάδα με ανεξέλεγκτες χωματερές, δημιουργώντας εικόνες ντροπής και υποβάθμισης. Οικιακά απορρίμματα, απορρίμματα γραφείων και καταστημάτων, μπάζα από κατεδαφίσεις, αλλά και οτιδήποτε άλλο μπορείτε να φανταστείτε, γεμίζουν χιλιάδες χωματερές, αποτελώντας βόμβα μεγατόνων για το περιβάλλον, τη δημόσια υγεία και την ποιότητα της ζωής μας. Ποιες, όμως, είναι οι συνέπειες από αυτές τις ανεξέλεγκτες χωματερές; Πρώτα απ’ όλα, τα στραγγίσματα μιας χωματερής, δηλαδή τα υγρά απόβλητα που παράγει, είναι αυξημένης τοξικότητας και επιβαρύνουν τόσο τα επιφανειακά και υπόγεια ύδατα όσο και το έδαφος. Για να καταλάβουμε το μέγεθος της επίδρασης των στραγγισμάτων, που χωρίς καμμία επεξεργασία μολύνουν το περιβάλλον, αρκεί ένας και μόνος υπολογισμός. Εάν όλα τα στερεά απόβλητα της Αττικής πήγαιναν σε μία χωματερή, η μόλυνση από τα στραγγίσματά τους θα ήταν τριπλάσια από εκείνη των αστικών λυμάτων ολόκληρης της Ελλάδας. Επαναλαμβάνω, τριπλάσια. Εξίσου, αν όχι περισσότερο, επιβαρυντικές είναι οι επιπτώσεις στην ατμοσφαιρική ρύπανση. Οι χωματερές παράγουν αέρια απόβλητα με κύριο συστατικό το μεθάνιο, κάτι που εκτός από τις δυσάρεστες οσμές, σημαίνει και αύξηση του φαινομένου του θερμοκηπίου, αλλά και εκρήξεις, αναφλέξεις και πυρκαγιές που απειλούν τις γύρω περιοχές. Μια χωματερή που δέχεται απορρίμματα ενός εκατομμυρίου κατοίκων παράγει το χρόνο οκτακόσιες είκοσι χιλιάδες τόνους διοξιδίου του άνθρακα. Είναι ιδιαίτερα σημαντικό και ανησυχητικό, κύριοι συνάδελφοι, ότι μελέτες του Γεωπονικού Πανεπιστημίου που έγιναν σε τρόφιμα στις περιοχές κοντά στις χωματερές έδειξαν συγκέντρωση διοξινών πολύ πιο πάνω από τα επιτρεπόμενα όρια, δώδεκα φορές πιο πάνω από τα όρια στο λάδι, εννιά στα αβγά και μιάμιση στο γάλα. Οι κίνδυνοι και οι αρνητικές επιπτώσεις από τις ανεξέλεγκτες χωματερές δεν σταματούν, όμως εδώ. Είναι ιδιαίτερα αρνητικές οι κοινωνικές και οικονομικές συνέπειες, αφού οδηγούν τις τοπικές κοινωνίες σε αισθητική υποβάθμιση, περιορίζουν την τοπική ανάπτυξη και πλήττουν την οικονομική δραστηριότητα, κυρίως τη γεωργική και κτηνοτροφική. 
      Απέναντι σ’ όλα αυτά που περιέγραψα σε αδρές γραμμές, αν και από το 1986 με το ν. 1650 για την προστασία του περιβάλλοντος, η αρμοδιότητα της διαχείρισης των απορριμμάτων πέρασε στους Οργανισμούς Τοπικής Αυτοδιοίκησης, εντούτοις η οργανωμένη δράση για την επίλυση του προβλήματος αποτέλεσε την εξαίρεση, δυστυχώς, και όχι τον κανόνα. 
      Θέλω με ευθύτητα να δηλώσω ότι υπεύθυνοι γι’ αυτήν την κατάσταση είμαστε όλοι μας. Η Πολιτεία που άργησε να θέσει τους όρους και τους κανόνες και όταν το έκανε αυτό, δεν πίεσε για την εφαρμογή τους, η Τοπική Αυτοδιοίκηση που φοβήθηκε το πολιτικό κόστος και έκρυψε τις ευθύνες της πίσω από θεσμικές παραλείψεις και ανεπάρκειες, αλλά και η επιστημονική κοινότητα που δεν ανέδειξε την τεράστια σημασία του θέματος και δεν πίεσε για την επίλυσή του. Όλα αυτά, με δεδομένη την ευρωπαϊκή νομοθεσία που θέτει συγκεκριμένους στόχους σε κάθε κράτος-μέλος, οδήγησαν το 2003 στην παραπομπή της χώρας μας στο Δικαστήριο των Ευρωπαϊκών Κοινοτήτων και στην καταδίκη της.
      Οι χαμένες ευκαιρίες και τα λάθη, οι καθυστερήσεις του παρελθόντος δεν πρέπει και δεν μπορούν να αποτελέσουν άλλοθι. Για την Κυβέρνηση το θέμα της διαχείρισης των αποβλήτων είναι πρώτης προτεραιότητος. Θέλω στο σημείο αυτό να τονίσω ότι δεν μας ενδιαφέρει μόνο να κλείσουν οι χωματερές για να αποφύγουμε το πρόστιμο. Στόχος μας είναι να αποκατασταθούν οι χωματερές, ώστε οι τοπικές κοινωνίες εκτός από το καθαρότερο περιβάλλον και την καλύτερη ποιότητα ζωής να μπορούν να αξιοποιήσουν ακόμα και τις εκτάσεις αυτές. Η συνολική έκταση των χωματερών –ακούστε- είναι τριάντα πέντε χιλιάδες στρέμματα. 
      Προχωράμε με σωστό σχεδιασμό, ταχύτητα και αποτελεσματικότητα και εργαζόμαστε ταυτόχρονα, μια που ο χρόνος πιέζει, σε τρεις παράλληλες κατευθύνσεις. Κλείσιμο και αποκατάσταση των παράνομων χωματερών, ολοκλήρωση των έργων διαχείρισης των απορριμμάτων, όπως προβλέπεται από τους περιφερειακούς σχεδιασμούς, δημιουργία μονάδων επεξεργασίας απορριμμάτων με τη χρήση όλων των σύγχρονων τεχνολογιών για αξιοποίηση των υπολειμμάτων και του βιοαερίου και μετεξέλιξη των χώρων υγειονομικής ταφής απορριμμάτων σε χώρους υγειονομικής ταφής υπολειμμάτων.
      Το 2004, όταν αναλάβαμε, κανείς δεν γνώριζε στην πραγματικότητα πόσες είναι οι χωματερές και πού ακριβώς βρίσκονται. Σήμερα, με το ολοκληρωμένο πρόγραμμα διαχείρισης που έχουμε εγκαταστήσει στο Υπουργείο Εσωτερικών γνωρίζουμε κάθε λεπτομέρεια. 
      Επόμενο βήμα μας ήταν η αλλαγή του νομοθετικού πλαισίου. Με το άρθρο 30 του ν. 3536 ξεκαθαρίσαμε ότι η προσωρινή αποθήκευση, μεταφόρτωση, επεξεργασία, αξιοποίηση και διάθεση διενεργείται με ευθύνη των Φορέων Διαχείρισης Στερεών Αποβλήτων που προβλέπονται στην κοινή υπουργική απόφαση του 2003. 
      Καταστήσαμε υποχρεωτική τη σύσταση των Φορέων Διαχείρισης προκειμένου να δώσουμε ένα τέλος στο γαϊτανάκι των καθυστερήσεων και απραξίας που παιζόταν. Γιατί προκειμένου οι υπόχρεοι Οργανισμοί Τοπικής Αυτοδιοίκησης να αποφύγουν τη λήψη αποφάσεων για τη διαχείριση των απορριμμάτων τους, κυρίως στη χωροθέτηση, απέφευγαν να συστήσουν τους Φορείς Διαχείρισης Στερεών Αποβλήτων. Η εφαρμογή αυτού του άρθρου οδήγησε στη δημιουργία σε ορισμένες περιοχές αναγκαστικών συνδέσμων, με αποφάσεις των  Γενικών Γραμματέων Περιφερειών. Δυστυχώς –ευτυχώς σε πολύ ελάχιστες περιπτώσεις- ούτε αυτό το μέτρο στάθηκε ικανό να επιβάλει στους Οργανισμούς Τοπικής Αυτοδιοίκησης, που κωλυσιεργούσαν, να αναλάβουν τις ευθύνες τους, γιατί απέφευγαν να συγκροτηθούν σε σώμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θέλω δύο λεπτά ακόμη, κύριε Πρόεδρε.
      Με την παράγραφο 1 παρέχεται πλέον η δυνατότητα στο Γενικό Γραμματέα να ορίσει τον Πρόεδρο και τον Αντιπρόεδρο, εκεί που αρνούνται να το πράξουν οι ίδιοι του Φορέα Διαχείρισης.
      Για εμάς και για εμένα προσωπικά που υπηρέτησα την Αυτοδιοίκηση επί οκτώ χρόνια, αυτές οι ρυθμίσεις που εισάγουμε εδώ είναι και ακατανόητες και δυσάρεστες. Σε μια εποχή που θέλουμε όλοι την Αυτοδιοίκηση να αναλαμβάνει περισσότερες αρμοδιότητες και ευθύνες για την καλύτερη εξυπηρέτηση του πολίτη, που επαγγελλόμαστε ισχυρότερους και περισσότερο αποτελεσματικούς Οργανισμούς Τοπικής Αυτοδιοίκησης, είναι ακατανόητο να αναγκάζεται η Κεντρική Διοίκηση να παίρνει αναγκαστικά μέτρα, προκειμένου η Τοπική Αυτοδιοίκηση να επιτελέσει το έργο της και να φανεί συνεπής προς τις υποχρεώσεις που εδώ και είκοσι δύο χρόνια έχει αναλάβει και δεν εκπληρώνει. 
      Με τη συζητούμενη τροπολογία προχωρούμε, ακόμη, στη σύσταση πανελλαδικού οργάνου των Φορέων Διαχείρισης για το συντονισμό, παρακολούθηση του έργου τους, οργανωμένη συνεργασία μεταξύ τους και ομογενοποίηση των πράξεων και προβλημάτων. 
      Ακόμη, προκειμένου να επιταχυνθεί το έργο της αποκατάστασης των παράνομων χωματερών, δίνουμε τη δυνατότητα να κάνουν μαζικές εργολαβίες, δηλαδή, εργολαβίες περισσοτέρων χωματερών μαζί στους Γενικούς Γραμματείς Περιφέρειας για λόγους ταχύτητος. 
      Αντί, δηλαδή, να δίνουμε σε κάθε δήμο χωριστά τα χρήματα για το κλείσιμο της χωματερής, ομαδοποιούνται οι χωματερές και ο Γενικός Γραμματέας αναλαμβάνει το έργο που θα έκαναν οι Οργανισμοί Τοπικής Αυτοδιοίκησης, οι οποίοι είχαν υποχρέωση από ίδιους πόρους να αποκαταστήσουν τις παράνομες χωματερές. Άρα, σε καμμία περίπτωση, δεν έχουμε μεταβίβαση χρημάτων της Αυτοδιοίκησης προς την αποκεντρωμένη μονάδα που είναι η Περιφέρεια. 
      Επιπλέον, επιταχύνουμε τη διαδικασία πρόσληψης προσωπικού με συμβάσεις, προκειμένου να καλυφθούν οι άμεσες ανάγκες, ιδίως οι νεοσύστατοι φορείς να μπορέσουν να λειτουργήσουν μέχρι να αποκτήσουν μόνιμο προσωπικό που είναι και δικό τους θέμα. 
      Τέλος, δίδουμε τη δυνατότητα ένας ελκυστήρας να μεταφέρει περισσότερα ρυμουλκούμενα και έτσι κάνουμε οικονομία στα μεταφορικά μέσα. Μετά την ψήφιση της τροπολογίας, θα εκδοθεί η προβλεπόμενη στο άρθρο 30 του ν. 3536 κοινή υπουργική απόφαση, έχοντας ξεπεράσει μερικά νομικά προβλήματα, η οποία θα ρυθμίζει λεπτομερειακά ειδικότερα θέματα τεχνικού χαρακτήρα, αναφορικά με τη λειτουργία και την άσκηση των δραστηριοτήτων των φορέων, καθώς και θέματα που έχουν να κάνουν με τις μεθόδους διαχείρισης των στερεών αποβλήτων. 
      Θέλω να επαναλάβω –και τελειώνω με αυτό- τα εξής. Οι χαμένες ευκαιρίες, τα λάθη και οι καθυστερήσεις του παρελθόντος δεν μπορούν και δεν πρέπει να αποτελέσουν άλλοθι. Η ώρα της ευθύνης είναι για όλους μας τώρα. Κατανοούμε και συμμεριζόμαστε την ανησυχία των κατοίκων των περιοχών που οι περιφερειακοί σχεδιασμοί της χώρας και οι σχετικές μελέτες έχουν υποδείξει ως κατάλληλες για την εγκατάσταση Χώρων Υγειονομικής Ταφής. 
      Δυστυχώς, το ζήτημα της διαχείρισης των αποβλήτων –εκτός από τις άλλες παθογένειες που το συνοδεύουν- χαρακτηρίζεται και από έντονη παραπληροφόρηση, γιατί προϊόν παραπληροφόρησης είναι το να αντιδρά κάποιος στην εγκατάσταση ενός Χώρου Υγειονομικής Ταφής που λειτουργεί με τους σύγχρονους κανόνες που η επιστήμη θέτει και ταυτόχρονα αυτός που αντιδρά να αποδέχεται τη λειτουργία παράνομων χωματερών που πλήττουν το περιβάλλον πολλαπλά, μη αναστρέψιμα και θανάσιμα. Είναι παραπληροφόρηση. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, ολοκληρώστε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Τελειώνω σε δευτερόλεπτα, κύριε Πρόεδρε.
      Εμείς είμαστε αποφασισμένοι να δώσουμε λύση, χωρίς άλλη καθυστέρηση, υπεύθυνοι και υπόλογοι απέναντι στο περιβάλλον, στην ποιότητα της ζωής μας, στις γενιές που θα έλθουν μετά από εμάς. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ κι εγώ. 
      Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής. 
      Ορίστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, άκουσα τον Υφυπουργό κ. Νάκο προηγουμένως να αναφέρεται στην ώρα ευθύνης. Εγώ νόμιζα ότι η ώρα ευθύνης είχε έλθει το Μάρτιο του 2004, όταν ανέλαβε τη διακυβέρνηση της χώρας η Νέα Δημοκρατία. 
      Η αλήθεια σήμερα –γιατί γι’ αυτό μιλάμε- είναι ότι μέχρι το τέλος του έτους πρέπει να έχουν κλείσει όλες οι παράνομες χωματερές που λειτουργούν στη χώρας μας, διαφορετικά κινδυνεύουμε με πρόστιμο 34.000 ευρώ την ημέρα για κάθε παράνομη χωματερή που λειτουργεί.
    Η αλήθεια ποια είναι σήμερα; Η αλήθεια είναι ότι από τις 2.968 παράνομες χωματερές έχουν κλείσει μόνο 896. Αυτό σημαίνει ότι λειτουργούν σήμερα 2.072 παράνομες χωματερές, ενώ άμεση έναρξη των εργασιών ελπίζουμε ότι θα έχουμε σε άλλες 1580. Αυτή είναι η κατάσταση σήμερα. Κανένας σχεδιασμός, καμμιά πρόβλεψη, τριτοκοσμικές συνθήκες στην Ελλάδα του 2008. 
    Ο εισηγητής μας, ο κ. Ρήγας, σας είπε ότι εμείς θα υποστηρίξουμε την τροπολογία, αλλά οφείλω να πω και να τονίσω ότι με αυτήν την τροπολογία η Κυβέρνηση, όχι απλώς προσπαθεί να επισπεύσει τη διαδικασία αποκατάστασης των παράνομων χωματερών, αφού μέχρι τώρα δεν έχει κάνει κανέναν απολύτως σχεδιασμό, αλλά λύνει και ένα άλλο πρόβλημα. Δηλαδή, δίνει τη δυνατότητα να υπάρχει ένα «παράθυρο» για απ’ ευθείας ανάθεση χωρίς δημοσίευση κάποιας σχετικής προκήρυξης. 
    Αυτά για να μην ξεχνιόμαστε και για να μη νομίζουμε ότι εμείς δεν αντιλαμβανόμαστε τι ακριβώς κάνετε, ακόμη και όταν υποστηρίζουμε μέτρα τα οποία είναι αντικειμενικά και αναγκαία, προκειμένου να προχωρήσουμε στην αποκατάσταση των Χ.Υ.Τ.Α. και κυρίως να μπορέσουμε να ανταποκριθούμε στις απαιτήσεις που επιβάλλονται από την Ευρωπαϊκή Ένωση και κατά τη γνώμη μου και από τη σύγχρονη κοινωνία, προκειμένου να εγγυηθούμε την ποιότητα ζωής των πολιτών.
    Μια κουβέντα επίσης, ήθελα να πω για την τροπολογία την οποία προτείνει το Κομμουνιστικό Κόμμα Ελλάδας, σχετικά με τη λειτουργία του συνδικαλισμού των αστυνομικών υπαλλήλων. Θέλω να πω και εγώ ότι συμφωνούμε με αυτή την τροπολογία, είναι στη σωστή κατεύθυνση και σε κάθε περίπτωση, νομίζω ότι έχουμε φθάσει στο σημείο αυτό και η δημοκρατία μας και όλοι μας, προκειμένου να υποστηρίξουμε αυτό το αίτημα, το οποίο θα πρέπει να σας πω ότι είναι αίτημα πολλών χρόνων, δεδομένου ότι είχα την ευκαιρία εδώ και πολλά χρόνια, την εποχή που ήμουν Βουλευτής του Ευρωπαϊκού Κοινοβουλίου, να υποστηρίξω τότε και να σταθώ στο πλευρό των πρωτεργατών του συνδικαλισμού στην Αστυνομία και στα Σώματα Ασφαλείας σε ευρωπαϊκό επίπεδο.
    Χαίρομαι που σήμερα έχουμε φθάσει σ’ αυτό το σημείο και γι’ αυτό το λόγο πιστεύω ότι η τροπολογία την οποία προτείνει το Κομμουνιστικό Κόμμα είναι στη σωστή κατεύθυνση. 
    Έρχομαι, όμως, στο άλλο θέμα που αφορά την τροπολογία της τροπολογίας, των δημοσκοπήσεων. Κύριε Υπουργέ, νομίζω ότι θα πρέπει να σας χρωστάει πολύ μεγάλη χάρη ο συνάδελφός σας, ο κ. Ρουσόπουλος. Όχι μόνο σας αναγκάζει να βρίσκεστε εδώ στο Βήμα της Βουλής για να υποστηρίξετε την τροπολογία του, ενώ ο ίδιος δεν ξέρω πού βρίσκεται, αλλά σας αναγκάζει να υποστηρίξετε μια μεθοδολογία την οποία εσείς, ως Κοινοβουλευτικός Εκπρόσωπος της Νέας Δημοκρατίας, είχατε κατακεραυνώσει στην προηγούμενη κοινοβουλευτική θητεία, όταν η Νέα Δημοκρατία βρισκόταν στα έδρανα της αντιπολίτευσης.
    Αντιλαμβάνομαι το ρόλο σας, αντιλαμβάνομαι τις προθέσεις σας. Εκείνο που δεν αντιλαμβάνομαι ή τουλάχιστον θέλω να φωτίσω, είναι τις προθέσεις της Κυβέρνησης, όσον αφορά τη συγκεκριμένη τροπολογία. Θεωρώ βέβαια ότι είναι υποχρέωση όλων μας, όλων των συναδέλφων, όλων των μελών του Κοινοβουλίου, με το έργο μας, με το λόγο μας, τη στάση μας, να εγγυώμαστε σε κάθε βήμα την ποιότητα και την ουσία της δημοκρατίας. Θεωρώ, βέβαια, επίσης δεδομένο για όλους μας ότι συμφωνούμε στη γενική παραδοχή ότι δημοκρατία σημαίνει κανόνες. 
    Επίσης, θεωρώ ως δεδομένο και ως κοινή παραδοχή όλων των συναδέλφων απ’ όλες τις πτέρυγες την παραδοχή ότι δημοκρατία δεν είναι η ασυδοσία, δεν είναι η ισοπέδωση των πάντων. Γι’ αυτό το λόγο παίρνω το λόγο. Αν είχα διαφορετική προσέγγιση δεν θα τον έπαιρνα.
    Είναι προφανές, λοιπόν, ότι την Κυβέρνηση δεν την αφορά το θέμα των δημοσκοπήσεων. Δεν την αφορά επί της ουσίας, δεν την αφορά η πραγματικότητα ότι οι δημοσκοπήσεις και οι εταιρείες των δημοσκοπήσεων σήμερα στην Ελλάδα, αποτελούν μέρος ενός συστήματος εξουσίας, το οποίο βρίσκεται εκτός δημοκρατικού και κοινοβουλευτικού ελέγχου. Την Κυβέρνηση ούτε την αφορά, ούτε την προβληματίζει αυτή η ουσία. 
    Προφανώς, λοιπόν, για να εξυπηρετήσει τις εταιρείες δημοσκοπήσεων που με την άρση της απαγόρευσης των δεκαπέντε ημερών θα μεγιστοποιήσουν τα κέρδη τους κατά την προεκλογική περίοδο, σπεύδει και φέρνει την περί ης ο λόγος τροπολογία. 
      Εγώ θα συμφωνήσω με τη διαπίστωση του κ. Βελόπουλου. Μάλλον, για εκλογές πηγαίνετε! Και μη νομίζετε ότι πρόκειται να μας ρίξετε «στάχτη στα μάτια», επειδή κάνατε τροπολογία της τροπολογίας η οποία αφορά τους Βουλευτές! Απαγορεύεται δηλαδή για τους Βουλευτές να γίνεται δημοσκόπηση για τα πρόσωπα. Δεν σας χρειάζεται, γιατί οι εκλογές το Σεπτέμβριο, τον Οκτώβριο, άντε και λίγους μήνες παραπάνω, γίνονται με λίστα. Επομένως, δεν χρειάζεται!
      Όμως, αποδεικνύει κάτι άλλο. Σε επίπεδο τακτικής στο θέμα των δημοσκοπήσεων, η Κυβέρνηση ακολουθεί την τακτική της «σαλαμοποίησης». Τι έκανε δηλαδή; Με τον περυσινό νόμο, Ιούλιος-Αύγουστος 2007, κατήργησε την απαγόρευση για τη δημοσιοποίηση μέχρι δεκαπέντε ημέρες πριν από τις εκλογές, αλλά επέτρεψε την πραγματοποίηση των δημοσκοπήσεων, ενώ πριν δεν επιτρεπόταν. 
      Τώρα, τι κάνει; Αφήνει μόνο μία μέρα ουσιαστικά στην απαγόρευση για τα κόμματα και κρατάει για τους Βουλευτές, όπως λέει σήμερα, δεκαπέντε ημέρες –γιατί δεκαπέντε ημέρες κρατάει για τους Βουλευτές- ενδεχομένως ελπίζοντας ότι σε κάποια άλλη ευκαιρία θα κάνουμε ξανά και θα ολοκληρώσουμε το χατίρι και την παροχή προς τις εταιρείες δημοσκοπήσεων.
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρειαστώ λίγο χρόνο ακόμα.
      Εάν συζητούσαμε το κάθε μέτρο ξεχωριστά, ακόμα και το συγκεκριμένο, δηλαδή εάν είχαμε συμφωνήσει στην κατεύθυνση για το πώς οργανώνεται η λειτουργία της δημοκρατίας μας και ποιος είναι ο ρόλος των δημοσκοπήσεων, θα μπορούσα να σας πω ότι και εμείς θα μπορούσαμε να συμφωνήσουμε στο μέτρο της μη απαγόρευσης. Θα μπορούσαμε να ακούσουμε πολλές συζητήσεις και να μπούμε και στη συζήτηση περί των συνταγματικών ελευθεριών, αν υπάρχει συνταγματικό κώλυμα ή όχι, αν οι απαγορεύσεις επιτρέπονται από το Σύνταγμά μας ή όχι.
      Επίσης, θα μπορούσαμε να μπούμε και στο επιχείρημα, το οποίο ακούμε πολλές φορές από την πλευρά της Συμπολίτευσης, ότι εδώ είναι ένα θέμα το οποίο αφορά την ελευθερία της έκφρασης και ως εκ τούτου η Ευρωπαϊκή Σύμβαση των Δικαιωμάτων του Ανθρώπου είναι αυτή που επιβάλλει αυτή τη ρύθμιση. 
      Αν ήταν έτσι, όμως, δηλαδή αν αφορούσε τα ατομικά δικαιώματα, τότε γιατί έρχεται να συζητηθεί στο Θερινό Τμήμα; Γιατί δεν φέρνετε αυτήν την τροποποίηση στην Ολομέλεια της Βουλής, όπως επιτάσσει το άρθρο 72 του Συντάγματος, όταν για θέματα που αφορούν την άσκηση και την προστασία των ατομικών δικαιωμάτων πρέπει να γίνεται η συζήτηση στην Ολομέλεια της Βουλής; Υποκρύπτεται κάποια σκοπιμότητα. Κάποιο «δωράκι» γίνεται αυτή τη στιγμή!
      Εμείς, λοιπόν, κυρίες και κύριοι συνάδελφοι, επιμένουμε ότι ο νόμος που ρυθμίζει τα θέματα των δημοσκοπήσεων πρέπει στο σύνολό του να συζητηθεί σε νέα βάση. Και σ’ αυτήν τη συζήτηση θα πρέπει να συμμετάσχουν τα πολιτικά κόμματα που έχουν κοινοβουλευτική παρουσία, οι εκπρόσωποι των Πανεπιστημιακών Τμημάτων  που ασχολούνται με τη δημοσκόπηση –δηλαδή τα Τμήματα Στατιστικής και Μαθηματικών, τα Τμήματα των Πολιτικών Επιστημών- και οι εκπρόσωποι των Ενώσεων και των Εταιρειών Δημοσκοπήσεων, οι εκπρόσωποι των Ενώσεων των δημοσιογράφων ή των Μέσων Ενημέρωσης. 
      Και αυτή η συζήτηση πρέπει να έχει δύο βασικούς άξονες. Πρώτα απ’ όλα, ποιες είναι οι υποχρεώσεις της πολιτείας για την εξασφάλιση του πλαισίου που θα διευκολύνει την επιστημονική, αλλά και αμερόληπτη διεξαγωγή των δημοσκοπήσεων; Η πολιτεία πρέπει να εξασφαλίσει, δηλαδή, εκείνο το δειγματοληπτικό πλαίσιο για τις τηλεφωνικές έρευνες από την Εθνική Επιτροπή Τηλεπικοινωνιών και Ταχυδρομείων και για τις έρευνες προσωπικών συνεντεύξεων από την Εθνική Στατιστική Υπηρεσία της Ελλάδας.
      Και δεύτερον, επ’ αυτών, αφού υπάρχει το πλαίσιο, να λύσουμε τα ζητήματα. Τι γίνεται και πώς αντιδρούμε στις συγχωνεύσεις των δημοσκοπήσεων, οι οποίες πραγματοποιούνται από τα Μέσα Μαζικής Ενημέρωσης, όπου βλέπουμε ξαφνικά ένα Μέσο Μαζικής Ενημέρωσης χωρίς καμμία επιστημονική γνώση και μόνο από πολιτική ή δημοσιογραφική σκοπιμότητα ή σκοπιμότητα η οποία προέρχεται για την άνοδο της τηλεθέασης, πραγματοποιεί συγχωνεύσεις δημοσκοπήσεων; Και επί της συγχώνευσης των δημοσκοπήσεων και από τα πορίσματα της συγχώνευσης των δημοσκοπήσεων, εξάγονται και πολιτικά συμπεράσματα, τα οποία στη συνέχεια βεβαίως τροφοδοτούνται και προς την κοινή γνώμη.
      Με την τροπολογία σας έρχεστε να τροποποιήσετε το ν. 3603/2007. Ερώτηση, εφαρμόστηκε ο νόμος σας, κύριε Παυλόπουλε; Εφαρμόστηκε, κύριε Υπουργέ; Εφαρμόστηκε, κύριοι συνάδελφοι της Νέας Δημοκρατίας;
      Σας έθεσα από την πρώτη στιγμή της έναρξης της συζήτησης αυτού του σχεδίου νόμου το αίτημα να μας φέρετε μέχρι τη συζήτηση αυτής της τροπολογίας -εφόσον επιμένατε να συζητηθεί- την εφαρμογή του άρθρου 6 του ν. 3603, το οποίο γράφει τι έπρεπε να είχε γίνει. Όλοι οι φορείς του δημοσίου, σύμφωνα με το νόμο σας, και όλες οι εταιρείες δημοσκοπήσεων θα έπρεπε να είχαν ανακοινώσει και όλοι μαζί να είχαν ενημερώσει και τη Βουλή για το ποια είναι τα έργα τα οποία έχουν αναλάβει από το ελληνικό δημόσιο. Δεν είδα μέχρι στιγμής, κύριε Υπουργέ, να μας παρουσιάσετε αυτό τον κατάλογο. Προφανώς δεν τον έχετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επειδή εμείς ανατρέξαμε στην ιστοσελίδα της Γενικής Γραμματείας, δεν βρήκαμε ίχνος. Καμμία ενημέρωση από κανέναν. Και βεβαίως, λειτουργεί το σύστημα όπως λειτουργεί. 
      Θα σας πω ένα παράδειγμα, το οποίο κατά τη γνώμη μου έχει εξόχως πολιτική σημασία. Ποιο είναι το κεντρικό πολιτικό εύρημα σε όλες τις έρευνες αυτή την περίοδο; Είναι ότι η κοινωνία εγκλωβίζεται στην ανασφάλεια, την απαισιοδοξία και τα αδιέξοδα. Η Νέα Δημοκρατία με οριακή Πλειοψηφία στη Βουλή είναι μειοψηφία στην κοινωνία. Εάν προβαλλόταν αυτή η αλήθεια -που καταγράφεται σε όλες τις εταιρείες δημοσκοπήσεων, αλλά δεν προβάλλεται- θα είχε ήδη διαμορφωθεί διαφορετική δυναμική στην κοινωνία, διότι στην πολιτική υπάρχει κάθε φορά η έννοια της δυναμικής και θα είχε καταγραφεί στις δημοσκοπήσεις. 
      Εγώ δεν αμφισβητώ την επιστημονική μέθοδο των ερευνών ούτε αγνοώ το ρόλο των εταιρειών δημοσκοπήσεων. Επιχειρηματική δραστηριότητα έχουμε. Δεν είναι ανεξάρτητα ινστιτούτα ερευνών. Εκείνο το οποίο αμφισβητώ είναι η εξαγωγή, η ανάγνωση και η προβολή των συμπερασμάτων των δημοσκοπήσεων. 
      Πώς μπορεί, άλλωστε, η οποιαδήποτε εταιρεία δημοσκόπησης να καταγράψει την αλήθεια, όταν αυτή η αλήθεια αποκρύπτεται συστηματικά από τον ελληνικό λαό και όταν εκείνοι που ελέγχουν τους μηχανισμούς ενημέρωσης στη χώρα αποκρύπτουν και δεν προβάλλουν τις ορθές πολιτικές θέσεις, τις πρωτοβουλίες και την πολιτική δράση της Αντιπολίτευσης; Είναι ή δεν είναι αυτό υποστήριξη στην Κυβέρνηση της Νέας Δημοκρατίας; Είναι ή δεν είναι υποστήριξη της Νέας Δημοκρατίας όταν δεν προβάλλουν την πολιτική δράση της Αντιπολίτευσης και τις θέσεις, τις ιδέες, τις απόψεις και την κριτική, παρά την ίδια στιγμή προβάλλουν τη δική τους αλήθεια και αυτή η δική τους αλήθεια «παπαγαλίζεται» και επαναλαμβάνεται διαρκώς, σχεδόν καθημερινά; Τότε, βέβαια, είναι απολύτως φυσικό οι επόμενες δημοσκοπήσεις να καταγράψουν αυτή την αλήθεια ως τάση στην κοινωνία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εξάλλου, ας μην ξεχνάμε ότι η εποχή μας είναι επικοινωνιακή, ότι είναι αυταπόδεικτη και αλληλοτροφοδοτούμενη η σχέση Κυβέρνησης, εταιρειών δημοσκοπήσεων και Μέσων Μαζικής Ενημέρωσης και ότι είναι συχνές οι προσπάθειες χειραγώγησης της κοινής γνώμης και της επιρροής στη διαμόρφωση της κοινωνικής και πολιτικής συνείδησης των πολιτών. 
      Και όλες αυτές οι προσπάθειες δεν είναι προσπάθειες θεωρητικές. Δεν είναι γενικές και αόριστες. Όλες οι προσπάθειες έχουν πρωταγωνιστές. Πρωταγωνιστές με ονοματεπώνυμο, με εμφανέστατες προτιμήσεις σε πολιτικά πρόσωπα, σε πολιτικούς σχηματισμούς, σε πολιτικές δογματικές αγκυλώσεις και βεβαίως, υπάρχουν πρόδηλες σκοπιμότητες. 
      Γι’ αυτό επιμένω, κυρίες και κύριοι συνάδελφοι, ότι αυτή η κατάσταση δεν πάει άλλο. Όσο την ανεχόμαστε, διευρύνεται το έλλειμμα της δημοκρατίας και ενισχύεται η αμφισβήτηση του πολιτικού συστήματος και του δημοκρατικού πολιτεύματος. 
      ΠΡΟΕΔΡΕΥΩΝ (Αναστάσιος Νεράντζης): Κύριε Παπουτσή, θα πρέπει να ολοκληρώσετε. 
      ΧΡΗΣΤΟΣ ΠΑΠΟΥΤΣΗΣ: Θεωρώ ότι είναι πραγματικά άξιο απορίας όταν από τη μία πλευρά ο Πρωθυπουργός, κ. Καραμανλής απευθύνεται στους Αρχηγούς των πολιτικών κομμάτων και ζητά σύσταση διακομματικής επιτροπής στη Βουλή για να συζητήσουμε το μέλλον του πολιτικού συστήματος και τη διαφάνεια στη χώρα και την ίδια στιγμή η Κυβέρνηση δια των Υπουργών της έρχεται με τέτοιου είδους πρωτοβουλίες για να κάνει ένα «δώρο» σ’ ένα μέρος του συστήματος εξουσίας στη χώρα, το οποίο είναι πλήρως ανεξέλεγκτο από κάθε έννοια δημοκρατικού και κοινωνικού ελέγχου. 
      Γι’ αυτό σας ζητούμε να αποσύρετε την τροπολογία και σε κάθε περίπτωση την καταψηφίζουμε. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Παπουτσή. 
      Πριν κλείσει ο Υπουργός Εσωτερικών κ. Παυλόπουλος τη συζήτηση, έχουν ζητήσει το λόγο τρεις Κοινοβουλευτικοί Εκπρόσωποι. Συγκεκριμένα κατά σειρά, του Κ.Κ.Ε., του ΛΑ.Ο.Σ. και της Νέας Δημοκρατίας. 
      ΠΑΝΑΓΙΩΤΗΣ ΛΑΦΑΖΑΝΗΣ: Και εγώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Η Βουλή συνεδριάζει επί εξίμισι ώρες. Δεν έχουμε καμμία πρόθεση να σας στερήσουμε το δικαίωμα –αναφέρομαι στους Κοινοβουλευτικούς Εκπροσώπους- να μιλήσετε, αλλά σας ζητάμε όχι μόνο να μην υπερβείτε το χρόνο –αυτό συνέβη, δυστυχώς, με ανοχή του Προεδρείου ευθύς προηγουμένως- αλλά ει, δυνατόν να τον συντάμετε, έτσι ώστε να μπορούμε να φτάσουμε στην επιψήφιση του σχεδίου νόμου. 
      ΚΥΡΙΑΚΟΣ ΒΕΛΟΠΟΥΛΟΣ: Ας το κάνουμε έξι λεπτά, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Αυτό εξαρτάται από εσάς, να αυτοδεσμευθείτε. Έχει τη χάρη της η πρότασή σας, κύριε Βελόπουλε!
      Το λόγο έχει ο κ. Κανταρτζής. 
    ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, δεν θα αναφερθώ στο σύνολο των τροπολογιών στις οποίες αναφέρθηκε προηγουμένως και ο εισηγητής μας. Θα ήθελα να σταθώ και να επικεντρώσω στις δυο τροπολογίες και συγκεκριμένα στη κρίσιμη τροπολογία για τις δημοσκοπήσεις. 
    Πραγματικά δημιουργεί ερωτηματικά γιατί αυτή η σπουδή της Κυβέρνησης να τη φέρει τώρα. Είναι γνωστή βεβαίως και η πίεση που ασκείται από διάφορες επιχειρήσεις, οι οποίες θέλουν να διευρύνουν την αγορά τους και αναφέρομαι στις εταιρείες των δημοσκοπήσεων. Είναι υπαρκτό αλλά δεν είναι αυτό όμως το κύριο και το καθοριστικό. 
    Εδώ έχουμε να κάνουμε με μια βαθύτερη παρέμβαση στη διαμόρφωση της κοινής γνώμης. Να το πούμε καθαρά. Καταργείται ο περιορισμός που ίσχυε μέχρι τώρα όλα αυτά τα χρόνια, να απαγορεύεται η δημοσιοποίηση των δημοσκοπήσεων τις τελευταίες δεκαπέντε ημέρες πριν από τις Ευρωεκλογές και τις Βουλευτικές Εκλογές. Αυτή η τροποποίηση ίσχυε όλα τα προηγούμενα χρόνια. Ποιο θα είναι το αποτέλεσμα; Το αποτέλεσμα θα είναι να πάμε μέχρι την Παρασκευή, την προπαραμονή των εκλογών να δίνουν και να παίρνουν υπαρκτές ή ανύπαρκτες δημοσκοπήσεις, δεν ξέρω πόσο σωστές θα είναι και πόση βάση μπορεί να έχουν, με στόχο να καλλιεργούνται, να αναπαράγονται τα εκβιαστικά διλήμματα. Να εκβιάζεται με άλλα λόγια, να «βιάζεται» θα έλεγα καλύτερα, η θέληση του ελληνικού λαού. 
    Και εσείς, κύριε Παπουτσή, αφήσατε ανοικτό το ενδεχόμενο. Σας άκουσα στην ομιλία σας να λέτε, να το συζητήσουμε αυτό το ενδεχόμενο. 
    ΧΡΗΣΤΟΣ ΠΑΠΟΥΤΣΗΣ: Όχι, όχι.
    ΑΧΙΛΛΕΑΣ ΚΑΝΤΑΡΤΖΗΣ: Έτσι κατάλαβα. Αν διαφωνείτε, πείτε το ότι διαφωνείτε.
    Να, λοιπόν, ποιοι είναι αυτοί οι κίνδυνοι. Όταν έρχεται τώρα η ώρα να συζητήσουμε για τους Βουλευτές, λέτε να εξαιρεθεί για τους Βουλευτές γιατί εάν δημοσιοποιούνται τέτοιους είδους δημοσκοπήσεις, θα γίνει το «έλα να δεις» στους Βουλευτές. Για τους Βουλευτές θα γίνει το «έλα να δεις», για τα κόμματα δεν θα έχουμε τα γνωστά εκβιαστικά διλήμματα; 
    Να σας το πούμε καθαρά. Το 2000 και το 2004 τότε που οι εκλογές ήταν οριακές, δεν μιλάω για το 2007 που υπήρχε, ας το πω έτσι, μια εμφανής διαφορά και προεκλογικά. Ξεχνάμε ότι παρά την απαγόρευση που έλεγε ότι δεν δημοσιοποιούνται οι δημοσκοπήσεις, τα διαφόρων ειδών «παπαγαλάκια» από όλα τα Μέσα, χρησιμοποιώντας όλα τα δυνατά μέσα, έβγαιναν και έλεγαν, μια δημοσκόπηση που έχω υπ’ όψιν μου δείχνει ότι το τάδε κόμμα προηγείται με μισή μονάδα. Εγώ, έλεγε ο άλλος, έχω υπ’ όψιν μου δημοσκόπηση που λέει ότι το άλλο κόμμα προηγείται με αυτή τη διαφορά, βέβαια, με στόχο πάντα την καλλιέργεια των εκβιαστικών διλημμάτων; Πού θα πάει αυτό το πράγμα; Υποκρίνεστε πραγματικά όταν λέτε ότι σας ενδιαφέρει το δικαίωμα ενημέρωσης του ελληνικού λαού. 
    Σας το είπα και χθες, θα το επαναλάβω και σήμερα με όλους τους τόνους. Θέλετε να εξασφαλίσετε το δικαίωμα ενημέρωσης του ελληνικού λαού; Πάρτε μέτρα για να εξασφαλιστεί η πολυφωνία από τα Μέσα Μαζικής Ενημέρωσης και τα κρατικά και τα ιδιωτικά. 
    Εδώ, όχι μονάχα δεν έχουμε την πολυφωνία αλλά είναι χαρακτηριστικά τα νούμερα τα οποία σημειώνει και το Εθνικό Ραδιοτηλεοπτικό Συμβούλιο, όσον αφορά το χρόνο που διατίθεται στο Κομμουνιστικό Κόμμα Ελλάδας που είναι πολύ λιγότερος από το εκλογικό του ποσοστό!
    Άρα, λοιπόν, είναι υποκρισία ο ισχυρισμός ότι σας ενδιαφέρει η δημοσιοποίηση των δημοσκοπήσεων για την ενημέρωση του ελληνικού λαού. Αν σας ενδιέφερε, θα παίρνετε μέτρα για να εξασφαλίσετε την πολυφωνία. Άλλο είναι και είναι φανερό ποιος είναι ο λόγος, η καλλιέργεια εκβιαστικών διλημμάτων. Γι’ αυτόν ακριβώς το λόγο, εμείς εμμένουμε στις προτάσεις που είχαμε καταθέσει και στο παρελθόν και τώρα τις επαναλαμβάνουμε, όχι απλώς να μη δημοσιοποιούνται τις τελευταίες δεκαπέντε ημέρες, να μην περάσει η τροπολογία αυτή, αλλά και να απαγορευτεί η διενέργεια δημοσκοπήσεων σε όλη την προεκλογική περίοδο. Να απαγορευτεί η διενέργεια δημοσκοπήσεων για να πάψει επιτέλους αυτό το άθλιο παιχνίδι στις πλάτες του ελληνικού λαού, για να εκβιάζεται η θέλησή του και να υφαρπάζεται η ψήφος του. 
    Αυτή την τροπολογία  όχι μονάχα την καταψηφίζουμε, αλλά και σας καλούμε να την πάρετε πίσω, γιατί είναι μια τροπολογία που στοχεύει στη φαλκίδευση της θέλησης του ελληνικού λαού. Να σας πω ένα απλό παράδειγμα. Την Παρασκευή τα μεσάνυχτα βγαίνουν και δημοσιοποιούνται μία, δύο, τρεις δημοσκοπήσεις, δεν ξέρω πόσο υπαρκτές ή ανύπαρκτες μπορεί να είναι, τι στοιχεία μπορεί να εμφανίζουν. Έχετε ψηφίσει νόμους που απαγορεύονται οι προεκλογικές δραστηριότητες το Σάββατο, παραμονή των εκλογών. Έχετε ψηφίσει νόμους –και στα δυο κόμματα αναφέρομαι και στη Νέα Δημοκρατία και στο ΠΑ.ΣΟ.Κ.- που απαγορεύουν τη διαφήμιση, την αφίσα και μια σειρά άλλες δραστηριότητες. Τι θα κάνουμε; Πώς θα μπορέσουν να αμυνθούν αυτοί που θίγονται τα δικαιώματα τους από την παραπληροφόρηση η οποία θα ασκείται; 
    Σας το λέμε καθαρά, αυτούς τους νόμους, τις απαγορεύσεις που έχετε βάλει για τις αφίσες, τα πανό κ.λπ., δεν πρόκειται να τους εφαρμόσουμε, δεν πρόκειται να υποταχθούμε, δεν πρόκειται να παραιτηθούμε από το δικαίωμά μας για την ενημέρωση της κοινής γνώμης, δικαιώματα που είναι και συνταγματικά κατοχυρωμένα. 
      Αλλά, επαναλαμβάνω πρόκειται για ένα άθλιο παιχνίδι αυτό που παίζεται τις τελευταίες μέρες με τους διάφορους ψιθύρους και γι’ αυτό το λόγο θα πρέπει να το πήρατε πίσω. 
      Έρχομαι στην άλλη τροπολογία που έχουμε καταθέσει για τους αστυνομικούς. Άκουσα εδώ ορισμένα επιχειρήματα από αυτούς που αντιτάσσονται στην τροπολογία, τα οποία δεν μπορούν παρά να προκαλούν γέλια. Άκουσα για παράδειγμα να λέγεται ότι κινδυνεύει η Αστυνομία αν περάσει η τροπολογία αυτή. 
      Εγώ αλήθεια θα ήθελα να ρωτήσω: Πιστεύει κανείς ότι θα διαλυθεί η Αστυνομία, το Αστυνομικό Σώμα αν η Π.Ο.ΑΣ.Υ. θα έχει τη δυνατότητα και το δικαίωμα να εγγραφεί στην Α.Δ.Ε.Δ.Υ.; Ε, θα γελάσει και το παρδαλό κατσίκι, να το πω έτσι απλά!
      Άκουσα, επίσης, να λέγεται το επιχείρημα από αυτούς που αρνούνται την τροπολογία αυτή ότι θα κυριαρχήσει ο κομματισμός στις εκλογές στο Αστυνομικό Σώμα. Δηλαδή όταν έχουμε πλειοψηφικό σύστημα -δεν ξέρω αν είναι κομματική παράταξη του α΄ ή του β΄ κόμματος και ξέρουμε όλοι πώς είναι η έλλειψη απλής αναλογικής- δεν υπάρχει κομματική επιλογή; Τι είναι αυτό το σύστημα; Δεν οδηγεί σε κομματική επιλογή; Όταν οι προαγωγές στα ανώτερα κλιμάκια –για να ανοίξουμε και λίγο το θέμα- είτε των Σωμάτων Ασφαλείας είτε των Ενόπλων Δυνάμεων είτε της δικαιοσύνης, γίνονται με καθαρά κομματικά κριτήρια, εκεί δεν είναι κομματικοποίηση; Δηλαδή οι υπηρετούντες στην Αστυνομία, στο Στρατό κινδυνεύουν εάν θα εκφράζονταν ελεύθερα εκτός υπηρεσίας, που άλλωστε δεν προβλέπεται στην τροπολογία αυτή; 
      Λοιπόν, να το πούμε καθαρά. Είναι προσχήματα, είναι προφάσεις εν αμαρτίες τα όσα ακούστηκαν. Αν θέλετε να την απορρίψετε, τουλάχιστον πέστε μας κάτι πιο σοβαρό για να μη γελάει, επαναλαμβάνω και το παρδαλό κατσίκι με τα επιχειρήματα που ακούσαμε είτε για κομματικοποίηση της Αστυνομίας είτε για διάλυση της Αστυνομίας είτε δεν ξέρω και εγώ γιατί άλλο! 
      Καλούμε την Κυβέρνηση έστω και τώρα να την αποδεχθεί. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ,  κύριε Κανταρτζή. 
      Ο κ. Βελόπουλος έχει το λόγο, εντός του πλαισίου της  αυτοδεσμεύσεως  του, άλλωστε είναι γνωστό ότι είναι συνεπής. 
	ΚΥΡΙΑΚΟΣ ΒΕΛΟΠΟΥΛΟΣ: Θα το επιχειρήσω. 
      Για τις δημοσκοπήσεις θα έλεγα ότι είναι μια εκλογοφοβική τροπολογία. Φοβάστε τις εκλογές και θέλετε να τις προλάβετε, κύριε Παυλόπουλε, με μια διαδικασία η οποία δεν σας τιμά, γιατί ένα χρόνο πριν κάνατε μια ιστορία με δημοσκόπηση, με ένα νόμο ο οποίος σας βόλευε τότε. Δεν σας βολεύει τώρα και τον αλλάζετε. Αυτό είναι μια παλαιοκομματική αντίληψη. 
      Με εκβιασμούς δεν μπορείς να διεκδικήσεις δημοκρατική ψήφο. Δηλαδή το σύστημα έτσι όπως είναι, θεωρώ ότι σας εκθέτει. 
      Και βέβαια, ποιος εγγυάται το αντικειμενικό των δημοσκοπήσεων; Ο πελάτης συνήθως έχει δίκιο. Αν εγώ, λοιπόν, πληρώσω μια δημοσκόπηση, μπορεί να είμαι ο καταλληλότερος Πρωθυπουργός της Ελλάδος! Αν έχω χρήματα πολλά βέβαια, γιατί αν έχω λίγα …
      ΠΡΟΕΔΡΕΥΩΝ (Αναστάσιος Νεράντζης): Διατρέχουμε τέτοιο κίνδυνο; Πώς το βλέπετε;
      ΚΥΡΙΑΚΟΣ ΒΕΛΟΠΟΥΛΟΣ: Δεν το βλέπω. Έχω Πρόεδρο ήδη και μάλιστα είναι πολύ κραταιός. 
      Θα πω, όμως, τούτο. Κατά πάσα πιθανότητα δεν έχουμε αντιληφθεί εδώ μέσα κάτι: Ο κόσμος μας βλέπει. Ο κόσμος καταλαβαίνει. Ο κόσμος αντιλαμβάνεται. Βέβαια, δεν μπορεί να επαίρεται η Νέα Δημοκρατία ότι αυτή ακριβώς η τροπολογία περί των δημοσκοπήσεων θα μπορούσε να την ικανοποιήσει, γιατί αυτό είναι «παλαιά δημοκρατία», δεν είναι Νέα Δημοκρατία.
      Έτσι, λοιπόν, με ψευτοεκβιασμούς «ή εμείς ή η ακυβερνησία», το επαναλαμβάνω για μία ακόμα φορά, δεν μπορούμε να οδηγηθούμε σε εκλογές. 
      Όσον αφορά την τροπολογία του Κ.Κ.Ε., εμείς δεν λέμε ότι θα διαλυθούν τα Σώματα Ασφαλείας με το αν θα γίνουν οι εκλογές όπως προτείνετε εσείς. Εγώ προσωπικά, το έχω πει και άλλη φορά, είμαι εναντίον της κομματικοποιήσεως των Σωμάτων Ασφαλείας και του Στρατού. Δεν χωράνε τα κόμματα εκεί μέσα. Η πολιτική μπορεί να χωράει. Δεν μπορείς να απαγορεύσεις έναν αστυνομικό, έναν στρατιωτικό να είναι πολιτικοποιημένος. Αλλά δεν μπορούμε να βάλουμε τη σημαία του ΛΑ.Ο.Σ. μέσα στο Στρατό ή μέσα στην Αστυνομία, ή του Κ.Κ.Ε. ή της Νέας Δημοκρατίας και να διαγκωνίζονται για τα κομματικά τους ρουσφέτια μεταξύ τους οι αστυνομικοί. Άλλο το να έχουν συνδικαλισμό και άλλο κομματικό συνδικαλισμό. 
      Άρα, εμείς την αποκρούουμε για λόγους ιδεολογικούς καθαρά και για λόγους δημοκρατικούς, ώστε να μην έχουμε αλληλοσυγκρουόμενα κομματικά συμφέροντα μέσα στην Αστυνομία και μέσα στο Στρατό.
      Θα πω βέβαια ότι για την απλή αναλογική σαφώς συμφωνούμε. Θα θέλαμε παντού σ’ όλη την Ελλάδα να υπάρχει απλή αναλογική. Δεν υπάρχει. 
      Η τροπολογία για τα απόβλητα αποβάλλεται, κύριε Υπουργέ, λόγω ασχέτου. Έτσι, ξεκάθαρα πράγματα. Δεν μπορείς σε ένα νομοσχέδιο άσχετο να μου φέρεις το θέμα των αποβλήτων. Έχετε δίκιο, καλή η ευαισθησία σας. Στη Μαυροράχη υπάρχει πρόβλημα, ακόμα βέβαια, και στη Θεσσαλονίκη. Αλλά είναι ένα άλλο θέμα και θα το συζητήσουμε άλλη μέρα. 
	Βέβαια αυτό που προκάλεσε σε μένα εντύπωση, κύριε Νάκο, είναι το εξής. Λέτε ότι αργήσαμε και φταίμε όλοι μας. Ποιος είπε ότι φταίμε εμείς, κύριε Νάκο; Το αν φταίτε εσείς, το αν φταίει το ΠΑ.ΣΟ.Κ. είναι πρόβλημά σας. Εμείς τι φταίμε; Εσείς φταίτε και το ΠΑ.ΣΟ.Κ. φταίει, κύριε Νάκο. Εμείς δεν φταίμε. Το λέω για να είμαστε σωστοί στα ελληνικά μας και για να κυριολεκτούμε. Δεν κυβερνήσαμε ούτε είχαμε ποτέ εξουσία. Αργήσατε, φταίτε, άργησαν, φταίνε! Τουλάχιστον στα ρήματα και στους χρόνους ας είμαστε εντάξει. Εδώ λοιπόν για λόγους πολιτικούς, δημοκρατικούς και οικολογικούς το καταψηφίζουμε και αυτό.
	Επίσης θα ήθελα να πω το εξής γιατί θέλω να είμαστε προσεκτικοί σε όσα λέμε. Το επαναλαμβάνω, καταψηφίζουμε το νομοσχέδιο που φέρατε για συγκεκριμένους λόγους:
	Πρώτον, δεν αντέχει η κοινωνία. Είναι σημαντικό να ερωτηθεί η κοινωνία. Δεν ερωτήθηκε. Απαξιώσαμε την κοινωνία, δεν τη ρωτήσαμε, δεν ζητήσαμε την άποψή της. 
	Δεύτερον, δεν ξεκαθαρίστηκε η λειτουργικότητα των κτηρίων, ελικοδρόμια, ελικόπτερα, υπόγεια γκαράζ, πράγματα τα οποία δεν συνάδουν μ’ ένα μουσείο. 
	Τρίτον, το νομοσχέδιο ουσιαστικά είναι η τσιμεντοποίηση μιας ολόκληρης περιοχής και αυτή η περιοχή θα λέγαμε ότι θα μπορούσε να χρησιμοποιηθεί ως «πνεύμονας» και κάπου αλλού να γίνει το μουσείο. Είμαστε υπέρ του μουσείου, αλλά όταν το κάνετε μ’ αυτόν τον τρόπο, μας αναγκάζετε για λόγους και οικολογικής ευαισθησίας να το καταψηφίσουμε και αυτό.
	Για τις δημοσκοπήσεις –και κλείνω εδώ, κύριε Πρόεδρε, δεν καταχρώμαι το χρόνο, στα τεσσεράμισι λεπτά έχω κλείσει- λέω το εξής. Κύριε Υπουργέ, δεν σας αφορά τουλάχιστον επί της ουσίας το θέμα των δημοσκοπήσεων, αφορά τον κ. Ρουσόπουλο. Αν όμως σας αφορά επειδή έρχονται εκλογές, θα σας πω κάτι απλό. Έτσι κι αλλιώς χαμένοι θα είστε. Και με δημοσκοπήσεις και χωρίς δημοσκοπήσεις δεν θα έχετε πλειοψηφία. Αν δεν το κατανοήσετε γρήγορα, θα τρέχετε και δεν θα φτάνετε και ούτε δεκαεπτά δημοσκοπικοί νόμοι όπως τους «μαγειρεύετε» δεν θα μπορέσουν να σας σώσουν. Το μόνο που μπορεί να σας σώσει είναι η επανίδρυση του κράτους που λέγατε και τουλάχιστον, να γίνετε φιλολαϊκότεροι γιατί δεν είστε φιλολαϊκοί.
	ΠΡΟΕΔΡΕΥΩΝ (Αναστάσιος Νεράντζης): Όντως τηρήσατε τη δέσμευσή σας, κύριε Βελόπουλε.
	Ο Κοινοβουλευτικός Εκπρόσωπος της Νέας Δημοκρατίας κύριος Παναγιωτόπουλος έχει το λόγο.
	ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
	Νομίζω ότι τα θέματα που αφορούν το νομοσχέδιο τα έχουμε εξαντλήσει, άρα δεν θα επανέλθω. Ο Υπουργός έδωσε τις απαραίτητες διευκρινίσεις και στο επίπεδο των αιτιάσεων των συναδέλφων της Αντιπολίτευσης που αφορούν τα περιβαλλοντικά θέματα. 
      Μόνο ένα πράγμα θα επισημάνω. Όταν ακούγονται φραστικές υπερβολές του τύπου: «το φαραωνικό οικοδόμημα που ετοιμάζει ο Παυλόπουλος» θα έλεγα για όνομα του Θεού, υπάρχουν όρια και στην κοινοβουλευτική φραστική υπερβολή! Ο Παυλόπουλος δεν θα πάρει στο σπίτι του ένα μέγαρο διοίκησης της Ελληνικής Αστυνομίας, το οποίο δικαιούται σε κάθε περίπτωση η Ελληνική Αστυνομία διότι αυτό σημαίνει εκσυγχρονισμός του Σώματος. Αν οι συνάδελφοι θεωρούν ότι για περιβαλλοντικούς λόγους –που μπορεί να τους συμμεριζόμαστε όλοι- υπάρχει ένας άλλος χώρος, ας τον υποδείξουν για να προχωρήσουμε. Σε κάθε περίπτωση και ο κ. Λαλιώτης που προηγήθηκε πριν από λίγα χρόνια είχε χωροθετήσει τις συγκεκριμένες λειτουργίες στο συγκεκριμένο χώρο.
	Έρχομαι να μιλήσω για τις υπόλοιπες τροπολογίες όπως προτείνονται από την Κυβέρνηση. Εμείς συνιστούμε να ψηφιστούν. Δεν συμφωνούμε με την τροπολογία του Κομμουνιστικού Κόμματος Ελλάδας για τα θέματα της Ελληνικής Αστυνομίας με απόλυτο σεβασμό στην ιστορία και στη διαδρομή του κόμματος, αλλά θα επαναλάβω ότι το σώμα της Ελληνικής Αστυνομίας είναι ένα σώμα με ιδιαιτερότητες, με ιδιομορφίες. Ναι στις δημοκρατικές διαδικασίες, όχι σε καταστάσεις που θα οδηγήσουν σε διάλυση το Σώμα. 
      Το Αστυνομικό Σώμα δεν μπορεί να κινείται μέσα από κομματικές «σημαίες» και κομματικά «λάβαρα». Το Σώμα έχει μία ιδιομορφία. Φέρνει το Εθνόσημο, έχει μία ειδική αποστολή την οποία έχει αναθέσει στο σώμα η ελληνική δημοκρατική πολιτεία. Αυτήν τη στιγμή ο ελληνικός λαός δεν ζητά από την Αστυνομία περισσότερο συνδικαλισμό. Η πολιτεία οφείλει να δώσει στην Αστυνομία αυτά που πρέπει σε μισθούς, σε εκπαίδευση, σε σωστούς όρους εργασίας και υγιεινής στο προσωπικό της, σε ορθούς κανονισμούς αξιοκρατικής εξέλιξης. Αυτά ναι, χωρίς καμμία αμφιβολία, αλλά άλλο αυτό και άλλο η Αστυνομία να γίνει πεδίο κομματικών «λαβάρων», κομματικών συνθημάτων, κ.ο.κ. καθεξής.
	Άλλωστε έχουμε κουραστεί, κύριε Υπουργέ, τα τελευταία χρόνια να βλέπουμε μέχρι και την Εθνική Υπηρεσία Πληροφοριών -ήμουν ο ίδιος αυτόπτης μάρτυς- να βγάζει παγκάρια. Αυτό έγινε στο παρελθόν, όχι επί ημερών της Νέας Δημοκρατίας. Την είδαμε να βγάζει παγκάρια έξω στην Κατεχάκη και να κρεμάνε κομματικά «λάβαρα» ή να κάνουν συνεστιάσεις σε νυχτερινά κέντρα της Αθήνας όπου από τη μία να είναι οι δικοί μας…
	ΚΥΡΙΑΚΟΣ ΒΕΛΟΠΟΥΛΟΣ: Τι θα πει αυτό;
	ΠΑΝΟΣ ΠΑΝΑΓΙΩΤΟΠΟΥΛΟΣ: Μα το λέω και για τους δικούς μας. Στα εθνικά θέματα δεν υπάρχουν δικοί μας και δικοί σας. Έβαζαν λοιπόν παγκάρια ή έκαναν χορούς σε νυχτερινά κέντρα της Αθήνας η μία κλαδική της Ε.Υ.Π. του ενός κόμματος και η άλλη κλαδική της Ε.Υ.Π. του άλλου κόμματος. 
      Για όνομα του Θεού! Αυτά είναι φαιδρά πράγματα! Όποιος θέλει να υπηρετήσει στην Εθνική Υπηρεσία Πληροφοριών, όποιος θέλει να υπηρετήσει σε τέτοιου είδους ειδικές υπηρεσίες, θα πρέπει να γνωρίζει ότι δεν μπορεί να συμπεριφέρεται όπως συμπεριφέρεται ο συνδικαλιστής στο χώρο ας πούμε κάποιου άλλου επαγγελματικού σωματείου. Πώς να το κάνουμε! 
      Τώρα σε ό,τι αφορά τις δημοσκοπήσεις. Ακούστε, εμένα δεν μου αρέσει να κρύβω τις απόψεις μου. Τα ίδια έλεγα και από την εποχή που ήμουν στη μαχόμενη δημοσιογραφία και δικηγορία. Με το θέμα των δημοσκοπήσεων υπάρχει θέμα που εγγίζει την ποιότητα της δημοκρατίας στην Ελλάδα. Αλλά εκπλήσσομαι για την όψιμη ευαισθησία του Κοινοβουλευτικού Εκπροσώπου του ΠΑ.ΣΟ.Κ. διότι η ρίζα του φαινομένου που είναι το φαινόμενο χειραγώγησης της κοινής γνώμης, ή αν θέλετε προσπάθειας χειραγώγησης της κοινής γνώμης σε αρκετές περιπτώσεις όχι στο σύνολό του, η ρίζα του φαινομένου βρίσκεται στην περίοδο της διακυβέρνησης του ΠΑ.ΣΟ.Κ και μάλιστα στην περίοδο της διακυβέρνησης των λεγομένων «ψευδοεκσυγχρονιστών» του κ. Κωνσταντίνου Σημίτη.
      Τότε, κύριε Παπουτσή, διαμορφώθηκαν σε πολύ μεγάλο βαθμό  οι μεγάλοι επιχειρηματικοί όμιλοι στο χώρο των δημοσκοπήσεων και των ερευνών κοινής γνώμης και τότε εξελίχθηκαν και οι πρώτες «χοντρές» εργολαβίες σε σχέση με το δημόσιο. Τότε, άρχισε η προσπάθεια χειραγώγησης όχι μόνο σε σχέση με τα κόμματα, κύριε Πρόεδρε, σε σχέση και με τα πρόσωπα μέσα στα κόμματα. Γιατί εδώ δεν  έχουμε μόνο προσπάθεια χειραγώγησης σε επίπεδο συσχετισμών πολιτικών κομμάτων και πολιτικών δυνάμεων. Έχουμε και απαράδεκτη προσπάθεια παρέμβασης στα ιστορικά των κομμάτων. 
       Οι δημοσκόποι μάς λένε ποιοι είναι οι δελφίνοι, ποιοι είναι οι εν δυνάμει αρχηγοί, ποια είναι τα εν δυνάμει μέλη των ηγετικών ομάδων. Τα προσδιορίζουν οι δημοσκόποι από περίοδο σε περίοδο. Εγώ δεν έχω τίποτα εναντίον των δημοσκοπήσεων. Είναι χρήσιμα εργαλεία και πρέπει να χρησιμοποιούνται. Αλλά θα πρέπει να ξεκαθαρίσουμε σε αυτόν τον τόπο ποίοι διαμορφώνουν τους συσχετισμούς στο εκλογικό σώμα ή ποιοι παρεμβαίνουν στη διαμόρφωση των τελικών συσχετισμών. Είναι τα θεσμοποιημένα όργανα διακυβέρνησης του τόπου, ελέγχου των πολιτικών δυνάμεων, ελέγχου των συγκεκριμένων διαδικασιών; Ή είναι εξωθεσμικά όργανα όπως είναι οι εκδότες, οι καναλάρχες, ορισμένοι δημοσιογράφοι που δεν γνωρίζουν τα όρια της δραστηριότητος και της εν γένει άσκησης του δικού τους επαγγέλματος και των παρεμβάσεων που μπορούν και πρέπει να κάνουν; Ποιοι είναι, λοιπόν, αυτοί οι οποίοι διαμορφώνουν τους συσχετισμούς στο εκλογικό σώμα; Θα αφήσουμε το εκλογικό σώμα να διαμορφώνει ανεπηρέαστα το πολιτικό και εκλογικό του φρόνημα; 
      Κατά συνέπεια, νομίζω ότι το ΠΑ.ΣΟ.Κ. εδώ δεν δικαιούται να διαμαρτύρεται. Εάν τώρα έχουν αν θέλετε υποστεί αυτό το βάσανο των ευαισθησιών και εκφράζονται έτσι,  σωστά. Αλλά θα πρέπει να μας πουν τι έκαναν την εικοσαετία που κυβέρνησαν τον τόπο και γιατί επέτρεψαν να ανθίσουν «τα άνθη του κακού». Η Κυβέρνηση κάνει βήματα για να βελτιώσει την κατάσταση. Έχουμε πολύ δρόμο ακόμα και κάποια στιγμή θα πρέπει να συζητήσουμε για όλα αυτά και στις επιτροπές, αλλά κυρίως στην Αίθουσα του Εθνικού Κοινοβουλίου. Αυτό το αλισβερίσι και αυτή η διαδικασία παρέμβασης στους θεσμοποιημένους μηχανισμούς της πολιτείας είτε λέγεται συσχετισμός μεταξύ κομμάτων είτε λέγεται ρόλος προσώπων και πολιτικών προσωπικοτήτων μέσα στα κόμματα πρέπει να μπει σε ελεγχόμενη από το νόμο τροχιά. 
      Θεωρώ λοιπόν, ότι η Κυβέρνηση κινείται προς τη σωστή κατεύθυνση. Το θέμα όμως δεν το έχουμε λύσει. Το θέμα το έχουμε μπροστά μας. Προσπαθούμε να απαλλαγούμε από τα σύνδρομα και τις αγκυλώσεις που μας κληροδότησε η αμαρτωλή εικοσαετία της διακυβέρνησης του ΠΑ.ΣΟ.Κ και ιδιαίτερα η αμαρτωλή οκταετία του ψευδοεκσυγχρονισμού του κ. Σημίτη. Και σ' αυτό θα προτιμούσα να είχαμε τους συναδέλφους του ΠΑ.ΣΟ.Κ που συμμερίζομαι αρκετές από τις ανησυχίες τους και εμείς από την πλευρά της Νέας Δημοκρατίας, αρωγούς και συμπαραστάτες και όχι απέναντι. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ο κ. Παπουτσής  έχει το  λόγο για δύο λεπτά. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, εγώ δεν θέλω να απευθυνθώ άλλο στην Κυβέρνηση, αρκετά σφυροκοπήθηκε τώρα επί δύο ημέρες. Θα ήθελα, όμως, να απευθυνθώ προς τον κ. Παναγιωτόπουλο, γιατί μπορεί να είναι πολύ ωραίες και πάρα πολύ σοβαρές οι διαπιστώσεις του, στις οποίες θα μπορούσα και εγώ να συμφωνήσω, αλλά η ανάλυσή του δεν μου πολυαρέσει. 
      Και επειδή εμένα μου αρέσει να αποκαθιστώ την αλήθεια, θέλω να θυμίσω ότι οι δημοσκοπήσεις στην Ελλάδα ξεκίνησαν το 1950. Το πρώτο ήταν από την αμερικανική πρεσβεία στην Ελλάδα με κάποιες εταιρείες οι οποίες παρακολουθούσαν τις τάσεις της κοινής γνώμης. Στη συνέχεια, κατά συστηματικό τρόπο άρχισαν να λειτουργούν επί της Κυβερνήσεως του κ. Μητσοτάκη -για να μην ξεχνιόμαστε επ’ αυτού- όπου μάλιστα ορισμένες αμερικανικές εταιρείες χρησιμοποιήθηκαν την εποχή εκείνη από το Μαξίμου, έφεραν τεχνογνωσία στην Ελλάδα, δεν μπορώ να πω. Κάποιοι έμαθαν και έμαθαν μάλιστα τόσο πολύ καλά που και σήμερα –για να μην ξεχνιόμαστε- χρησιμοποιούνται οι ίδιοι άνθρωποι στο επικοινωνιακό επιτελείο της Νέας Δημοκρατίας, του κ. Κωνσταντίνου Καραμανλή στο Μαξίμου. 
      Και επειδή θέλω να είμαι δίκαιος, θέλω να πω ότι και εμείς βεβαίως έχουμε ευθύνη, γιατί την περίοδο της δικής μας διακυβέρνησης πράγματι, υπήρξε ένα ξεφάντωμα των εταιρειών δημοσκοπήσεων με κεφάλαια τα οποία κανείς δεν ξέρει από πού ήρθαν και πώς βρέθηκαν. Για εκείνο, όμως, που έχουμε πράγματι ευθύνη δεν είναι αυτό στο οποίο αναφερθήκατε εσείς, αλλά είναι σε άλλο γεγονός. Γιατί επιτρέψαμε όλοι μαζί και όλος ο πολιτικός κόσμος, φυσικά με τη μεγαλύτερη ευθύνη της τότε Κυβέρνησης, στις εταιρείες δημοσκοπήσεων από εργαλεία καταγραφής γνώμης να γίνουν μέσα πολιτικής. Αυτό έχει γίνει. Χρησιμοποιούνται ως μέσα πολιτικής αυτήν την περίοδο. Και σ’ αυτό έχουμε ευθύνη, γιατί μέσα σ’ αυτήν την πραγματικότητα έχουμε εγκλωβίσει τον πολιτικό κόσμο της χώρας και πρέπει να αντιδράσουμε. Κυρίες και κύριοι συνάδελφοι, όλοι πρέπει να αντιδράσουμε. Εμείς έχουμε την ευθύνη σήμερα για την ποιότητα της δημοκρατίας.
      Γι’ αυτόν το λόγο θεωρώ ότι η τροπολογία της τροπολογίας της Νέας Δημοκρατίας έχει ένα στόχο, να «χαϊδέψει» τα αυτιά των συναδέλφων Βουλευτών οι οποίοι θα είχαν εξεγερθεί –και δικαίως θα είχαν εξεγερθεί οι άνθρωποι, όπως και όλοι μας εξάλλου- εάν συνειδητοποιούσαν τι ήταν ακριβώς αυτό το οποίο τροποποιήθηκε, δηλαδή η εξαίρεση των Βουλευτών,  όπου τι κάνουν; Κάνουν ένα δώρο στις εταιρείες δημοσκοπήσεων, χωρίς να θέτουν κανόνες.
      Κύριε Υπουργέ που θα πάρετε το λόγο αμέσως τώρα, σας θέτω ένα ερώτημα. Ποιες δημοσιεύσεις πρόθεσης ψήφου θα επιτρέπονται; Οι πανελλαδικές ή εκείνες που θα είναι σε ξεχωριστές εκλογικές περιφέρειες; Αν επιτραπούν οι ξεχωριστές εκλογικές περιφέρειες, τι θα γίνει με τους ετεροδημότες, όταν υπάρχουν περιφέρειες όπου το 10% έως 12% των εκλογέων είναι ετεροδημότες; 
      Επιπλέον, σήμερα η δειγματοληψία γίνεται σε επίπεδο νοικοκυριού, ενώ ο πληθυσμός είναι οι εγγεγραμμένοι πολίτες στους καταλόγους. Από ποιο, λοιπόν, δειγματοληπτικό πλαίσιο θα γίνεται η δημοσκόπηση, το αποτέλεσμα της οποίας θα επηρεάζει την κρίσιμη ψήφο, δηλαδή τη δεύτερη σκέψη του εκλογέα, μία ημέρα πριν από τις εκλογές; Και ξέρετε πολύ καλά ότι σε όλες τις κοινωνίες και εδώ στην Ελλάδα υπάρχει ένα μεγάλο μέρος του εκλογικού σώματος το οποίο προσδιορίζεται προς το νικητή, το οποίο θα ήθελε να είναι με το νικητή. Σ’ αυτό ακριβώς στοχεύετε, στην ψυχολογία των πολιτών. Γιατί γνωρίζετε ότι η πολιτική δυναμική της Νέας Δημοκρατίας είναι ανύπαρκτη στην κοινωνία και πιστεύετε ότι, κάνοντας ένα δώρο στις εταιρείες δημοσκοπήσεων, θα μπορέσετε να δημιουργήσετε κλίμα νίκης για να μπορέσετε να επηρεάσετε την κρίσιμη στιγμή, το ρεύμα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Θα τα ακούσετε τώρα! 
      ΧΡΗΣΤΟΣ ΠΑΠΟΥΤΣΗΣ: Αυτή είναι η πραγματικότητα, κύριοι συνάδελφοι.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Παπουτσή.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, έχετε μιλήσει ήδη τέσσερις φορές και ζητάτε και πέμπτη.
      ΠΑΝΑΓΙΩΤΗΣ ΛΑΦΑΖΑΝΗΣ: Δευτερολογία επί των τροπολογιών. 
      ΠΡΟΕΔΡΕΥΩΝ (Αναστάσιος Νεράντζης): Αυτό δεν επιτρέπεται από τον Κανονισμό. Κατ’ εξαίρεση και για να μη μένετε με τα γνωστά παράπονά σας, θα σας δοθεί ο λόγος, αλλά όχι για παραπάνω από τρία λεπτά, όσα είχε και ο κ. Παπουτσής. Παρακαλώ να το τηρήσετε. Εάν δεν το τηρήσετε, θα με φέρετε σε δύσκολη θέση. 
      Ορίστε, κ. Λαφαζάνη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, δευτερολογία ζητώ επί των τροπολογιών, την οποία νομίζω ότι έχω τη δυνατότητα ως εισηγητής.
      ΠΡΟΕΔΡΕΥΩΝ (Αναστάσιος Νεράντζης): Έχετε μιλήσει δέκα λεπτά στην αρχή. Μην θίγετε αυτό το θέμα, δεν σας συμφέρει. Προχωρήστε, σας παρακαλώ.
      ΠΑΝΑΓΙΩΤΗΣ ΛΑΦΑΖΑΝΗΣ: Για την τροπολογία που αφορά τις δημοσκοπήσεις, νομίζω ότι είναι κοινή πεποίθηση όλων πλέον ότι πλην των εταιρειών δημοσκοπήσεων δεν υπάρχει κανένας λογικός άνθρωπος που να τη στηρίζει. 
    Και η αντίφαση, την οποία εμφανίζετε εδώ, να θεωρείται ότι είναι μεμπτό να δημοσιοποιούνται δημοσκοπήσεις για τους υποψηφίους Βουλευτές, αλλά θεμιτότατο και αναγκαίο για τα κόμματα, δείχνει ακριβώς την τραγωδία του θέματος στην οποία έχετε οδηγηθεί.
    Αυτό που θέλω να πω, όμως, είναι ότι έχουμε μπει πλέον σε μία περίοδο που αυτή η Κυβέρνηση κάνει θερινή επιδρομή, εν μέσω μιας μεγάλης οικονομικής και κοινωνικής κρίσης. Φέρνετε το νομοσχέδιο αυτό με το οποίο στην ουσία καταστρέφετε το Πάρκο Γουδή-Ιλισσού. 
    Δεύτερον, φέρνετε αυτήν την τροπολογία για τις δημοσκοπήσεις, για να εξυπηρετήσετε ακριβώς ιδιωτικές εταιρείες και κυρίως, για να εξυπηρετήσετε την προσπάθεια του κυβερνητικού κόμματος για υφαρπαγή της ψήφου. Βλέπω εδώ ότι έχουν κατατεθεί, όμως και άλλα νομοσχέδια. Με διάταξη σε κατατεθέν νομοσχέδιο εκδιώκετε άρον-άρον  τον κ. Ζορμπά, διότι σας είναι ενοχλητικός και τον εκδιώκετε τέλη Ιουλίου, αρχές Αυγούστου, απ’ ό,τι καταλαβαίνω που θα ψηφιστεί αυτό το νομοσχέδιο.
    Βλέπω, επίσης, ότι βρίσκετε την ευκαιρία του θέρους, για να φέρετε τα Κέντρα Ελευθέρων Σπουδών, να τα μετατρέψετε στην ουσία σε πανεπιστημιακούς τίτλους. Σπέρνετε ανέμους μέσα στο καλοκαίρι, με τρόπο απαράδεκτο, αντικοινοβουλευτικό και σε ορισμένες περιπτώσεις, σχεδόν πραξικοπηματικό και το φθινόπωρο θα θερίσετε πολύ μεγάλες «κοινωνικές θύελλες». Από το Σεπτέμβρη σας περιμένουν μεγάλες εξεγέρσεις με αυτές τις επιλογές και τις πολιτικές που κάνετε. Διότι αντί να συναισθανθείτε την κατάσταση και να δώσετε, έστω αν είναι δυνατόν κάποιες διεξόδους, εσείς εκτραχύνετε όλο το κλίμα στην πολιτική ζωή, την κοινωνική και την οικονομική ζωή και απ’ ό,τι βλέπω και στους θεσμούς προσπαθείτε να κάνετε τέτοιου είδους επιλογές, με τις οποίες προκαλείτε όλον τον κόσμο και κυρίως το νέο κόσμο. Δεν γίνεται να διαλύσετε τη χώρα, γιατί εκεί θέλετε να την οδηγήσετε, σε γενική διάλυση. Δεν έχετε αυτό το δικαίωμα. 
    ΠΡΟΕΔΡΕΥΩΝ (Αναστάσιος Νεράντζης): Θα κλείσει ο κύριος Υπουργός, οριστικώς και αμετακλήτως με τη γνωστή συντομία του.
    Ορίστε, κύριε Υπουργέ, έχετε το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Θα απαντήσω, κύριε Πρόεδρε. Δεν μπορεί να μην απαντήσω και κυρίως δεν μπορεί να μην απαντήσω σε εκείνο το περίφημο επιχείρημα του κ. Παπουτσή, ξέρετε γιατί, αισθάνομαι βαρύ το χτύπημα για τα «σφυροκοπήματα» που ένιωσε η Κυβέρνηση σήμερα! 
    ΚΥΡΙΑΚΟΣ ΒΕΛΟΠΟΥΛΟΣ: Δύο ημέρες.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Πολλά «σφυροκοπήματα»!
    ΧΡΗΣΤΟΣ ΠΑΠΟΥΤΣΗΣ: Δύο ημέρες.
    ΠΡΟΕΔΡΕΥΩΝ (Αναστάσιος Νεράντζης): Αποφύγετε να «γαργαλιέστε», διότι δεν έχετε το λόγο. Σας προειδοποιώ εκ των προτέρων, σας βλέπω έτοιμο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): «Σφυροκοπήματα» από ένα κόμμα όπως την Αξιωματική Αντιπολίτευση που δεν ξέρει τι λέει στην επιτροπή και τι λέει στη συζήτηση που γίνεται σήμερα και που  σε ό,τι αφορά τις θέσεις της, θυμίζει αυτόν τον περίφημο στίχο του Σουρή που ήταν αφιερωμένος «Προς αδεξίαν χριστιανή πιανίστρια», όπως έλεγε: «Τόσο χριστιανικά πάνε τα δάκτυλά της, που δεν γνωρίζει η αριστερά τι πράττει η δεξιά της». Τέτοιο σφυροκόπημα! Τι να κάνουμε, πραγματικά διήρκησε πολύ η διαδικασία και χαίρομαι, η κοινοβουλευτική διαδικασία είναι πολύ καλή. Μόνο για «σφυροκόπημα» δεν πρόκειται, όμως. 
    Πριν μπω στις τροπολογίες, είμαι υποχρεωμένος –γιατί αφού το ανοίγουν οι συνάδελφοι, τι να κάνω- να απαντήσω στον εισηγητή του ΠΑ.ΣΟ.Κ.. Μιλώντας για τις τροπολογίες πάλι είπε για το νομοσχέδιο ότι δεν έχουν διαβάσει οι συνάδελφοι περί τίνος επρόκειτο και αιφνιδιάστηκαν! Το ΠΑ.ΣΟ.Κ. αιφνιδιάστηκε ή γιατί δεν είχε  διαβάσει το νομοσχέδιο -και επειδή το θεωρώ σοβαρό κόμμα δεν μπορεί να μην το είχε διαβάσει- ή ήθελε να αλλάξει γνώμη και όπως το συνηθίζει, έψαχνε την αιτία. Ο λόγος που δεν έδωσαν τότε οι συνάδελφοι τόση μεγάλη σημασία, είναι γιατί δεν πρόκειται για τόσο σημαντικό θέμα. 
    Η χωροθέτηση των είκοσι χιλιάδων τετραγωνικών είναι έργο Λαλιώτη, έργο του ΠΑ.ΣΟ.Κ.. Εγώ, με τη ρύθμιση αυτή προσθέτω οκτώ χιλιάδες τετραγωνικά στα είκοσι χιλιάδες του κ. Λαλιώτη και του ΠΑ.ΣΟ.Κ. και επιπλέον καθαρίζω τον τόπο από τα παραπήγματα, γλιτώνοντας ενάμισι στρέμμα και αποδίδοντάς το, ως χώρο πρασίνου, εκεί που δεν υπήρχε. Γι’ αυτό δεν έγινε συζήτηση. Αλλά το ΠΑ.ΣΟ.Κ. είτε δεν κατάλαβε είτε τώρα ψάχνει υπεκφυγές. Και αν θέλει το ΠΑ.ΣΟ.Κ. να μιλά για «φαραωνικό» κτήριο, δεν χρησιμοποίησα εγώ την έκφραση. Είκοσι χιλιάδες τετραγωνικά είχαν προγραμματιστεί από τον κ. Λαλιώτη. Άρα, το «φαραωνικό» κτήριο είναι του κ. Λαλιώτη και του ΠΑ.ΣΟ.Κ.. Το ερώτημα είναι, πώς γίνεται τότε να ήταν καλά τα πράγματα και τώρα να μην είναι; Το ΠΑ.ΣΟ.Κ., λοιπόν -το τονίζω- κάνει χαοτικές κινήσεις, αλλά αυτό είναι δικό του ζήτημα και από κει και πέρα όλοι μας κρινόμαστε από το λαό, θα κριθεί και εκείνο.
    Σε ό,τι αφορά τις τροπολογίες ο κ. Θανάσης Νάκος μίλησε για τους Φορείς Διαχείρισης των στερεών αποβλήτων. 
      Αλλά, άκουσα τον κ. Παπουτσή να μας λέει για έλλειψη προγραμματισμού και οτιδήποτε άλλο. Ξεχνάει ότι τρεις χιλιάδες παράνομες χωματερές μας άφησε το ΠΑ.ΣΟ.Κ. το 2004 χωρίς τον παραμικρό προγραμματισμό. Βεβαίως, με προγραμματισμό, με προσπάθεια, με κοινοτικά χρήματα και την κοινοτική βοήθεια προχωράμε και θα έχουμε κλείσει στις 31 Δεκεμβρίου. 
      Ξεχνάει το ΠΑ.ΣΟ.Κ. ότι είχε αφήσει στην κυριολεξία να γίνεται στα Λιόσια, με τον τότε Δήμαρχο Λιοσίων, αυτό το οποίο συνέβαινε και παραλίγο να χάσουμε τα χρήματα του Ταμείου Συνοχής, γιατί κανένας δεν είχε ασχοληθεί με αυτό το πράγμα. Και έρχεται τώρα να κάνει κριτική σε μία Κυβέρνηση που σε μερικούς μήνες τα κλείνει όλα και μιλάνε για έλλειψη προγραμματισμού, εκείνοι που δεν είχαν κάνει τίποτα απολύτως για τρεις χιλιάδες παράνομες χωματερές, πολλές από τις οποίες ήταν και εστίες φωτιάς. 
      Έρχομαι τώρα στις υπόλοιπες τροπολογίες. Άκουσα τον κ. Στρατάκη να λέει: «Τι πράγματα είναι αυτά με την Εθνική Επιτροπή Τηλεπικοινωνιών και Ταχυδρομείων», για την τροπολογία του Υπουργού Επικρατείας. Είναι απλούστατη. Καθορίζει απλώς και μόνο ποια είναι η αρχή, που είναι η Ε.Ε.Τ., γιατί δεν υπήρχε στο προηγούμενο νομοθέτημα. Είναι μία αλλαγή η οποία αφορά την ανάθεση της αρμοδιότητας σ’ αυτήν την επιτροπή, για να μπορεί αυτή η επιτροπή να είναι εκείνη η οποία διασφαλίζει, προς εκείνους που κατέχουν καίρια θέση στην αγορά, σε ό,τι αφορά τα δίκτυα, να μπορούν να διασφαλίζουν σε όλους τους παρόχους ραδιοτηλεοπτικών ψηφιακών προγραμμάτων τις υπηρεσίες τις οποίες πρέπει. Τίποτα παραπάνω. Αρμοδιότητα της Ε.Ε.Τ.. Αν είναι μεγαλύτερο το κείμενο είναι γιατί το επαναλαμβάνει.
      Η δεύτερη τροπολογία η οποία αφορά τα θέματα των καταχωρήσεων στις εφημερίδες, ξέρετε ότι έπρεπε να γίνει.
      Έρχομαι στο τελευταίο για το οποίο έγινε τόσος θόρυβος, σε όλη αυτή την ιστορία με τις δημοσκοπήσεις. Πρώτα-πρώτα ρωτάνε γιατί φέραμε αυτή τη ρύθμιση. Ο κ. Ρουσόπουλος στις προγραμματικές δηλώσεις της Κυβέρνησης είχε πει τότε  ότι θα γίνει αυτό το πράγμα. Γιατί ήταν πραγματικά υποκρισία να ξέρουμε όλοι, με την τεχνολογία που υπάρχει σήμερα, ότι μέχρι και την παραμονή γινόντουσαν δημοσκοπήσεις. Και δεν είναι μόνο ότι γινόντουσαν, αλλά το ωραίο είναι ότι διαχέονταν και παραπλανητικά στοιχεία. Και θα μιλήσω γι’ αυτό, γιατί το να δέχεσαι κριτική από το ΠΑ.ΣΟ.Κ. γι’ αυτό το πράγμα, ως εδώ και μη παρέκει!
      Είχε πει τότε, λοιπόν, ο κ. Ρουσόπουλος ότι αυτή η ιστορία θα τελειώσει και έφερε αυτή την τροπολογία. Ορθώς έκανε αποδεκτή την παράκληση των συναδέλφων. Δεν είναι δεύτερη τροπολογία. Είναι  η ίδια τροπολογία στο ίδιο πνεύμα, με μία απλή αλλαγή, η οποία –το λέω και διαδικαστικά- αν συζητούσαμε την τροπολογία και είχε πειστεί ο Υπουργός και εγώ που εκπροσωπώ την Κυβέρνηση εδώ, ότι είχαμε δίκιο και την έκανα δεκτή αυτή την αλλαγή, επειδή μου την έλεγαν από κάτω οι συνάδελφοι, τότε θα ήταν όλα καλά; Αλλά επειδή την προεξήγγειλλα, διότι είχε γίνει συνεννόηση προηγουμένως από πολλούς συναδέλφους, είναι παράτυπο από πλευράς Κανονισμού της Βουλής. Τι πράγματα είναι αυτά; Το ζήτημα, λοιπόν, είναι ότι αυτό είχε προαναγγελθεί και έπρεπε να γίνει και έγινε η αλλαγή σε ό,τι αφορά τα πρόσωπα. 
      Άκουσα επίσης το ερώτημα «γιατί τη φέρνετε τώρα;». Μα, από τη στιγμή κατά την οποία ξεκινάς και πριν από το τέλος της πρώτης Συνόδου της Βουλής ουσιαστικά, το φέρνεις, είσαι συνεπής με τον εαυτόν σου, γιατί δεν το κάνεις εν όψει εκλογών. Το αντίθετο θα συνέβαινε εάν το φέρναμε αργότερα. Όλοι θα έβγαζαν το συμπέρασμα -πέραν του ότι θα ήμασταν ασυνεπείς διότι αφού την είχε εξαγγείλει ο κ. Ρουσόπουλος από τις προγραμματικές δηλώσεις, έπρεπε να είχε γίνει- και θα έλεγαν όλοι: τώρα πηγαίνετε σε εκλογές». Ενώ το φέρνουμε τώρα που και πρώτη ουσιαστικά Σύνοδος είναι, μόλις έληξε και δεύτερον ξέρετε πολύ  καλά ότι οι εκλογές είναι μακριά. Επειδή αγωνιούν κάποιοι, όπως φαίνεται, μήπως γίνουν εκλογές, γιατί τις φοβούνται, τους διαβεβαιώ ότι δεν έχουμε κανένα λόγο να κάνουμε εκλογές, γιατί ο Λαός μας εξέλεξε για μία ακόμη θητεία και υπάρχουν κρίσιμα προβλήματα τα οποία έχουμε να λύσουμε. Το κάνουμε, όμως, από την αρχή ακριβώς για να μην δημιουργούμε τις υπόνοιες ότι το κάνουμε την τελευταία στιγμή εν όψει εκλογών.
      Το κάνεις, λοιπόν, στην αρχή, το κάνεις όπως το είχες εξαγγείλει και κατηγορείσαι γιατί το έφερες τώρα! Δηλαδή, εάν το είχαμε καταθέσει τον περασμένο Οκτώβριο, θα σήμαινε ότι θα είχαμε εκλογές; Αν το πήγαινε από φθινόπωρο και πέρα, τότε να δείτε τι θα λέγατε. Ε, λοιπόν, είναι λογική αυτή;
      Σε ό,τι αφορά τώρα το θέμα των εταιρειών και του τρόπου με τον οποίο λειτούργησαν οι εταιρείες, εσείς το ΠΑ.ΣΟ.Κ. τα λέτε αυτά τώρα; Ξεχάσατε το 2004, παραμονές των εκλογών, τι έλεγαν; Ότι έχει μηδενιστεί το κοντέρ και βεβαίως είναι ίσα και όμοια. Τα θυμόσαστε;  Αυτά δεν έλεγαν, αυτά δεν διαχέονταν, αυτά δεν διέρρεαν; Τα ίδια δεν έγιναν και το 2007; Παραμονή των εκλογών όλες αυτές οι φήμες δεν σπέρνονταν; Από ποιους σπέρνονταν; Από εταιρείες δημοσκοπήσεων φίλες προς τη Νέα Δημοκρατία;
     Δεν θα ξεχάσω όμως ποτέ, ως Κοινοβουλευτικός Εκπρόσωπος, παραμονές των εκλογών του 2004 τι είχε συμβεί. Σας θυμίζω μονάχα ποιες ήταν οι μετρήσεις που διέρρεαν μέχρι την τελευταία στιγμή και πείτε μου τι έλεγαν. Έτσι, για να καταλάβουμε ποιοι ήταν εκείνοι που χρησιμοποίησαν τις δημοσκοπήσεις της τελευταίας στιγμής και πώς τις χρησιμοποίησαν. Και πείτε μου μία δημοσκόπηση παραμονές των εκλογών που ευνοούσε τη Νέα Δημοκρατία, που ερχόταν να πει ότι η Νέα Δημοκρατία είναι μπροστά. Μπορεί να υπήρχε καμμία εξαίρεση κάποιας εταιρείας αλλά η συντριπτική πλειοψηφία τα έφεραν «ίσα βάρκα-ίσα νερά». 
     Ποιους εξυπηρετούσαν, αν εξυπηρετούσαν; Εγώ δεν κάνω δαιμονικές σκέψεις. Εγώ λέω ότι δεν εξυπηρετούσαν κανέναν. Αφού όμως βάζει δαιμονικές σκέψεις το ΠΑ.ΣΟ.Κ., ας έρθει να μου πει γιατί δυο φορές παραμονές των εκλογών όλες οι σπερμολογίες και από μετρήσεις που γίνονταν ενδεχομένως και δεν μπορούσαν φυσικά να ανακοινωθούν, ευνοούσαν το ΠΑ.ΣΟ.Κ. το οποίο το έφερναν εκεί που ποτέ δεν ήταν βεβαίως, γιατί ήταν πάρα πολύ πίσω. 
     Ως εδώ, λοιπόν, η υποκρισία σε όλα αυτά τα πράγματα. Ξαναλέω ότι δέχομαι τις τροπολογίες που κατατέθηκαν από κυβερνητική πλευρά. Δεν αποδέχομαι την τροπολογία η οποία έχει κατατεθεί από κόμματα. Και επαναλαμβάνω ότι το κάνω αυτό, γιατί τα ζητήματα που αφορούν θέματα της συνδικαλιστικής εκλογικής νομοθεσίας είναι θεσμικά και δεν μπορούν να ρυθμιστούν με τροπολογίες της τελευταίας στιγμής. 
     Σας ευχαριστώ. 
     ΧΡΗΣΤΟΣ ΠΑΠΟΥΤΣΗΣ: Εκείνο το άρθρο 6 εφαρμόζεται; 
     ΠΡΟΕΔΡΕΥΩΝ (Αναστάσιος Νεράντζης): Κηρύσσεται περαιωμένη η συζήτηση επί των άρθρων και των τροπολογιών και θα γίνει η ψήφισή τους χωριστά. 
     Ερωτάται το Τμήμα: Γίνεται δεκτό το άρθρο 1 ως έχει; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία. 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 έγινε δεκτό ως έχει κατά πλειοψηφία. 
     Ερωτάται το Τμήμα: Γίνεται δεκτό το άρθρο 2 ως έχει; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία. 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 έγινε δεκτό ως έχει κατά πλειοψηφία. 
     Ερωτάται το Τμήμα: Γίνεται δεκτό το άρθρο 3 ως έχει; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία. 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 έγινε δεκτό ως έχει κατά πλειοψηφία. 
     Ερωτάται το Τμήμα: Γίνεται δεκτό το άρθρο 4 ως έχει; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία. 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 έγινε δεκτό ως έχει κατά πλειοψηφία. 
     Ερωτάται το Τμήμα: Γίνεται δεκτό το άρθρο 5 ως έχει; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία. 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό ως έχει κατά πλειοψηφία. 
     Ερωτάται το Τμήμα: Γίνεται δεκτό το άρθρο 6 ως έχει; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία. 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό ως έχει κατά πλειοψηφία. 
     Ερωτάται το Τμήμα: Γίνεται δεκτό το άρθρο 7 ως έχει; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία. 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 7 έγινε δεκτό ως έχει κατά πλειοψηφία. 
     Ερωτάται το Τμήμα: Γίνεται δεκτό το άρθρο 8 όπως τροποποιήθηκε από τον κύριο Υπουργό; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία. 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 8 έγινε δεκτό όπως τροποποιήθηκε από τον κύριο Υπουργό  κατά πλειοψηφία. 
     Ερωτάται το Τμήμα: Γίνεται δεκτό το άρθρο 9 ως έχει; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία. 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 9 έγινε δεκτό ως έχει κατά πλειοψηφία. 
     Ερωτάται το Τμήμα: Γίνεται δεκτό το άρθρο 10 ως έχει; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία. 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 10 έγινε δεκτό ως έχει κατά πλειοψηφία. 
     Ερωτάται το Τμήμα: Γίνεται δεκτό το άρθρο 11 όπως τροποποιήθηκε από τον κύριο Υπουργό; 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 11 έγινε δεκτό όπως τροποποιήθηκε από τον κύριο Υπουργό  κατά πλειοψηφία.
     Γίνεται δεκτή η τροπολογία με γενικό αριθμό 241 και ειδικό 27 όπως τροποποιήθηκε από τον κύριο Υπουργό; 
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 241 και ειδικό 27 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιο άρθρο. 
     Γίνεται δεκτή η τροπολογία με γενικό αριθμό 242 και ειδικό 28;
     ΠΑΝΑΓΙΩΤΗΣ ΡΗΓΑΣ: Κατά πλειοψηφία.  
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 242 και ειδικό 28 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο. 
     Γίνεται δεκτή η τροπολογία με γενικό αριθμό 243 και ειδικό 29 όπως τροποποιήθηκε από τον κύριο Υπουργό; 
     ΠΑΝΑΓΙΩΤΗΣ ΡΗΓΑΣ: Κατά πλειοψηφία.
     ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 
     ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
     ΗΛΙΑΣ ΠΟΛΑΤΙΔΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 243 και ειδικό 29 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιο άρθρο. 
      Ερωτάται το Τμήμα: Γίνεται δεκτή η τροπολογία με γενικό αριθμό 246 και ειδικό αριθμό 32; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Παρών.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 246 και ειδικό αριθμό 32 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
      Κυρίες και κύριοι συνάδελφοι, εισερχόμαστε στην ψήφιση του ακροτελεύτιου άρθρου.
      ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, η δική μας τροπολογία;
      ΠΡΟΕΔΡΕΥΩΝ (Αναστάσιος Νεράντζης): Μα, είπε ο Υπουργός ότι δεν την δέχεται. Δεν τίθεται σε ψηφοφορία, όταν ο Υπουργός αρνηθεί, κύριε Κανταρτζή.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το ακροτελεύτιο άρθρο έγινε δεκτό κατά πλειοψηφία.
     Συνεπώς το νομοσχέδιο του Υπουργείου Εσωτερικών: «Πολιτιστικό Κέντρο Ελληνικής Αστυνομίας και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
     Ολοκληρώθηκε η μαραθώνια αυτή, επτάωρης διάρκειας, συνεδρίαση. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 16.16΄ λύεται η συνεδρίαση για την προσεχή Τρίτη 22 Ιουλίου 2008 και ώρα 18.00΄, με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
Συνεδρίαση Α΄Θερ. Τμήματος 17-7-2008	σελ. 292

Τελευταία Αποθήκευση:	22/7/2008 10:37:00 μμ	Από:	M.velioti
Εκτυπώθηκε:	22/7/2008 3:27:00 μμ

