ΣΥΝΕΔΡΙΑΣΗ ΛΕ΄
Δευτέρα 9 Δεκεμβρίου 2002
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας της Βουλευτού Μ. Γιαννάκου – Κουτσίκου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΧΓΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων.
      α) Προς τον Υπουργό Οικονομίας και Οικονομικών, σχετικά με την ένταξη έργων του Νομού Ηλείας στο Ταμείο Συνοχής κλπ., σελ.
      β) Προς τον Υπουργό Εργασίας και Κοινωνικών Ασφαλίσεων: i) σχετικά με την επαναπρόσληψη πολύτεκνης μητέρας που απολύθηκε λόγω διακοπής της λειτουργίας της Ολλανδικής Τράπεζας I.N.G. στη χώρα μας, σελ.
      ii) σχετικά με την επίλυση του προβλήματος των καθυστερήσεων στις εγκρίσεις των συντάξεων του Ιδρύματος Κοινωνικών Ασφαλίσεων, σελ.
      iii) σχετικά με τη λειτουργία του υποκαταστήματος του Ιδρύματος Κοινωνικών Ασφαλίσεων στον Πειραιά, σελ.
      4. Συζήτηση επερώτησης προς τον Υπουργό Εργασίας και Κοινωνικών Ασφαλίσεων, σχετικά με την κυβερνητική πολιτική που εφαρμόζεται στα εργασιακά ζητήματα, σελ
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση εκθέσεων Διαρκών Επιτροπών: α) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συνολικής Τεχνικής Συμφωνίας (C.T.A.) μεταξύ της Ελληνικής Δημοκρατίας και των Ηνωμένων Πολιτειών της Αμερικής», σελ.
      β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεση της στο σχέδιο νόμου του Υπουργείου Δικαιοσύνης: «Σύσταση Σώματος Επιθεώρησης και Ελέγχου των καταστημάτων Κράτησης και άλλες διατάξεις», σελ.
      2. Κατάθεση σχεδίων νόμων:
      α) Οι Υπουργοί Εξωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης, Πολιτισμού, Εμπορικής Ναυτιλίας και Δημόσιας Τάξης κατέθεσαν σχέδιο νόμου: «Κύρωση των Πρωτοκόλλων για την προσαρμογή των θεσμικών πτυχών της Ευρωπαϊκής Συμφωνίας συνδέσεως μεταξύ των Ευρωπαϊκών Κοινοτήτων και των κρατών-μελών τους, αφενός, και:1) της Δημοκρατίας της Βουλγαρίας, 2) της Δημοκρατίας της Πολωνίας, 3) της Ρουμανίας, 4) της Δημοκρατίας της Ουγγαρίας, 5) της Σλοβακικής Δημοκρατίας, 6) της Τσεχικής Δημοκρατίας, αφετέρου, προκειμένου να ληφθεί υπόψη η προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στην Ευρωπαϊκή Ένωση», σελ.
      β) Οι Υπουργοί Εξωτερικών, Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας για πενταετές πρόγραμμα αναπτυξιακής συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας»,σελ.
      γ) Οι Υπουργοί Εξωτερικών, Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας για πενταετές πρόγραμμα αναπτυξιακής συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΝΤΩΝΑΚΟΠΟΥΛΟΣ Π., σελ.
      ΒΛΑΧΟΣ Γ., σελ.
      ΜΠΕΝΤΕΝΙΩΤΗΣ Μ., σελ.
      ΠΑΧΤΑΣ Χ., σελ.
      ΣΠΥΡΟΠΟΥΛΟΣ Ρ.σελ.
      ΤΣΙΟΓΚΑΣ Δ., σελ.
      ΤΖΙΟΛΑΣ Ε., σελ.
      Β. Επί της επερώτησης:
      ΓΚΑΤΖΗΣ Ν., σελ.
      ΚΑΣΤΑΝΙΔΗΣ Χ., σελ.
      ΚΟΣΙΩΝΗΣ Π., σελ.
      ΝΕΡΑΝΤΖΗΣ Α., σελ.
      ΣΚΥΛΛΑΚΟΣ Α., σελ.
      ΣΤΡΙΦΤΑΡΗΣ Σ., σελ.
      ΤΖΙΟΛΑΣ Ε., σελ.
      ΤΣΙΟΓΚΑΣ Δ., σελ.
      ΧΟΥΡΜΟΥΖΙΑΔΗΣ Γ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΛΕ΄
Δευτέρα 9 Δεκεμβρίου 2002
Αθήνα, σήμερα στις 9 Δεκεμβρίου 2002, ημέρα Δευτέρα και ώρα 18.30΄συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 5-12-2002                     εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΛΔ΄ συνεδριάσεώς του, της Πέμπτης 5 Δεκεμβρίου 2002 σε ό,τι αφορά την ψήφιση στο σύνολο των σχεδίων νόμων:
      1. «Κύρωση της Συμφωνίας μεταξύ  του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Σλοβενίας για συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)».
      2. Κύρωση της Απόφασης των Αντιπροσώπων των Κυβερνήσεων των Κρατών Μελών της Ευρωπαϊκής Ένωσης, συνελθόντων στο πλαίσιο του Συμβουλίου της 15.10.2001, σχετικά με τα προνόμια και τις ασυλίες που χορηγούνται στο  Ινστιτούτο Μελετών για θέματα ασφαλείας και στο Δορυφορικό Κέντρο της Ευρωπαϊκής Ένωσης, καθώς και στα όργανά τους και στα μέλη του Προσωπικού τους»).
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από το Γραμματέα της Βουλής κ. Παναγιώτη Αντωνακόπουλο,  Βουλευτή Ηλείας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε δημοσίευμα εφημερίδας που αφορά στην έλλειψη αντιπλημμυρικής προστασίας στην περιοχή της Παραλίας Σταμνάς Αιτωλικού.
2) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε δημοσίευμα εφημερίδας που αφορά στον οικονομικό μαρασμό της κτηνοτροφίας στην Αιτωλ/νία.
3) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε δημοσίευμα εφημερίδας που αφορά  στην αναγκαιότητα ίδρυσης  Κτηνιατρικού Εργαστηρίου στην Αιτωλ/νία.
4) Ο Βουλευτής Θεσσαλονίκης κ. ΓΕΩΡΓΙΟΣ ΟΡΦΑΝΟΣ κατέθεσε αναφορά με την οποία ο Αγροτικός Αλιευτικός Σύλλογος Πολιχνίτου Λέσβου ζητεί να συμπεριληφθεί και το αλιευτικό εργαλείο «ΑΡΓΑΛΕΙΟΣ» στην οστρακαλιεία του κόλπου Καλλονής.
5) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Κωνσταντίνος Γεγάκης, συνταξιούχος αναπηρίας του ΙΚΑ, ζητεί την επίλυση συνταξιοδοτικού του προβλήματος.
6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Ελένη Καγιαμανίδου, κάτοικος Δράμας, ζητεί να της χορηγηθεί βοήθημα, σαν τέκνο θύματος πολέμου.
7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ιορδάνης Κελέσογλου, συνταξιούχος ΟΓΑ, κάτοικος Φωτολίβους Δράμας, ζητεί την διεκπεραίωση από το ΙΚΑ συνταξιοδοτικής του υπόθεσης.
8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Ένωση Ιατρών Δημόσιας Υγείας – ΕΣΥ ζητεί την επίλυση μισθολογικών προβλημάτων του κλάδου των Ιατρών Δημόσιας Υγείας – ΕΣΥ.
9) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Περιφερειακή Διοικούσα Επιτροπή Κρήτης του Πανελλήνιου Συλλόγου Συνταξιούχων ΟΤΕ ζητεί επίλυση οικονομικών αιτημάτων των συνταξιούχων Ειδικών Ταμείων.
10) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Κοινότητα Πωγωνιανής Ιωαννίνων ζητεί την επαναλειτουργία του Ταχυδρομικού Γραφείου και Ταμιευτηρίου Πωγωνιανής.
11) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Σύλλογος Αργυροχρυσοχόων Ωρολογοποιών Ηπείρου ζητεί τη δημιουργία στο Πανεπιστήμιο Ιωαννίνων Ανώτατης Σχολής Σχεδιασμού Κατασκευής Κοσμήματος και Διακοσμητικού Αντικειμένου.
12) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ένωση Αγροτικών Συνεταιρισμών Αλμυρού διαμαρτύρεται για τις διαδικασίες απένταξης δασικών εκτάσεων (με τη μορφή θαμνολίβαδου) από ευρωπαϊκό πρόγραμμα.
13) Η Εκτελεστική Επιτροπή της Ανώτατης Διοικούσας Επιτροπής των Δημοσίων Υπαλλήλων με ψήφισμά της το οποίο επέδωσε στον κ. Πρόεδρο της Βουλής  των Ελλήνων, διαμαρτύρεται για τη συνεχιζόμενη πολιτική της λιτότητας για τους εργαζόμενους στο Δημόσιο και τις Δημόσιες Υπηρεσίες και ζητεί την προστασία και αναβάθμιση των αποδοχών των μελών της, την καθιέρωση από την 1η Ιανουαρίου 2003 νέου μισθολογίου που θα ανταποκρίνεται στο σημερινό κόστος ζωής κ.λπ.
14) Ο Βουλευτής Λασιθίου κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Νομαρχιακή Αυτοδιοίκηση Χανίων ζητεί την κατάργηση της υφιστάμενης φορολογίας για την παρασκευή της τσικουδιάς με σκοπό την προστασία και ενίσχυση του παραδοσιακού αυτού κρητικού εθίμου.
15) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Πύργου Ηλείας ζητεί να κηρυχθεί και ο Πύργος ως σεισμόπληκτη περιοχή.
16) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Μεσσηνίας ζητεί την επέκταση του Δικτύου Φυσικού Αερίου και στην Πελοπόννησο.
17) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία οι πρώην υπάλληλοι Υπουργείου Εσωτερικών της Νομαρχιακής Αυτοδιοίκησης Καρδίτσας ζητούν να τους χορηγηθεί η αύξηση του επιδόματος του ν. 2880/2001.
18) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία οι Συνταξιούχοι ΟΓΑ του Νομού Καρδίτσας ζητούν να τους χορηγηθεί το επίδομα κοινωνικής αλληλεγγύης κ.λπ.
19) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την καταβολή δεδουλευμένων στους ιδιοκτήτες εκχιονιστικών μηχανημάτων για τις εργασίες που έγιναν τον περυσινό χειμώνα.
20) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία κάτοικοι του Δήμου Σηπιάδος Πηλίου ζητούν τη σύνδεση στο δίκτυο του ΟΤΕ και το διαδίκτυο.
21) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία οι κύριοι Γεώργιος Καλανδρόπουλος, Ευάγγελος Ιωάννου, Παναγιώτης Ανδριανός, Νικόλαος Κώτσος, Ιωάννης Πολίτης και Αντώνιος Μελές, στρατιωτικοί, ζητούν την καταβολή ολόκληρου του οικογενειακού επιδόματος στους διαζευγμένους με παιδιά στρατιωτικούς.
22) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Εξωραϊστικός Σύλλογος Μαγκούλεζας Βιλίων «Ο Άγιος Νεκτάριος» ζητεί συμπληρωματική οικονομική επιχορήγηση για ολοκλήρωση κοινωφελούς έργου.
23) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Μουζακίου Καρδίτσας ζητεί έκτακτη οικονομική ενίσχυση για την κάλυψη λειτουργικών δαπανών του δημοτικού παιδικού σταθμού του.
24) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Μουζακίου Καρδίτσας ζητεί τη χρηματοδότηση της λειτουργίας του παιδικού σταθμού Μουζακίου.
25) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η Τοπική Διοικούσα Επιτροπή Περιφέρειας Λάρισας του Πανελλήνιου Συλλόγου Συνταξιούχων ΟΤΕ ζητεί την ενσωμάτωση της ΑΤΑ στη βασική σύνταξη των μελών της.
26) Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Παλλήνης Αττικής ζητεί την κατασκευή έργων υδροδότησης της περιοχής του στη λεωφόρο Μαραθώνος.
27) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία το Πέμπτο Παγκόσμιο Συνέδριο του Ποντιακού Ελληνισμού ζητεί την τροποποίηση Νόμων για τη χορήγηση της ελληνικής ιθαγένειας και τη στεγαστική αποκατάσταση των νεοπροσφύγων της πρώην Σοβιετικής Ένωσης.
28) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Αντιδήμαρχος Πολιτισμού και Νεολαίας του Δήμου Λαρισαίων ζητεί να ενταχθεί η πόλη της Λάρισας στις εκδηλώσεις της Πολιτιστικής Ολυμπιάδας.
29) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Άγγελος Βενετσιάνος, καταγγέλλει τις υπηρεσίες του ΙΚΑ για απάτη εις βάρος του.
30) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Κων/νος Κοργιαλάς διαμαρτύρεται για εξετάσεις υγείας που δεν εγκρίνουν στην ασθενή σύζυγό του.
31) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε ψήφισμα με το οποίο η Οργανωτική Επιτροπή για τον αγωνιστικό εορτασμό της παγκόσμιας ημέρας των ατόμων με ειδικές ανάγκες ζητεί τη δημιουργία δημόσιων κέντρων αποκατάστασης, που θα έχουν σαν στόχο την ένταξη και επανένταξη του αναπήρου στην παραγωγή και την κοινωνία.
32) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πρόεδρος του Συλλόγου Γονέων και Κηδεμόνων Λυκείου Λίμνης Εύβοιας, ζητεί να ληφθούν άμεσα μέτρα για τα προβλήματα που συνεχώς παρουσιάζει το κτίριο του σχολείου.
33) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Νομαρχιακή Αυτοδιοίκηση Δωδεκανήσου εκφράζει την αντίθεσή της στις προθέσεις της Τουρκικής Κυβέρνησης να εγκαταστήσει πυρηνικούς αντιδραστήρες στο Ακούγιου και ζητεί από την Ελληνική Κυβέρνηση να εξαντλήσει κάθε μέσο πίστης ώστε να απαλλαγούμε οριστικά από κινδύνους που ελλοχεύει μια τέτοια εγκατάσταση.
34) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Επιμελητήριο Εύβοιας ζητεί να γίνει νομοθετική ρύθμιση ώστε να εξασφαλισθεί η λειτουργία των επιχειρήσεων που ήδη λειτουργούν με άδεια καθώς επίσης και τη χορήγηση νέων αδειών σε περιοχές που δεν έχουν ορισθεί βιομηχανικές – βιοτεχνικές ζώνες.
35) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Ξενοδοχοϋπαλλήλων και Σερβιτόρων Κω ζητεί την επίλυση αιτημάτων που απασχολούν τους εργαζόμενους στο νησί εξαιτίας της μη νομιμοποίησης των απασχολουμένων αλλοδαπών.
36) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία το Σωματείο Εργαζομένων ΕΛΠΑ ζητεί την επίλυση αιτημάτων που απασχολούν τους εργαζόμενους.
37) Ο Βουλευτής Αττικής κ. ΓΕΩΡΓΙΟΣ ΑΜΠΑΤΖΟΓΛΟΥ κατέθεσε αναφορά με την οποία ο Οδοντιατρικός Σύλλογος Αττικής ζητεί την επίλυση αιτημάτων που απασχολούν τους οδοντιάτρους.
38) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Δήμων Περιοχής Πειραιά και Δυτικής Αττικής ζητεί τη σύνδεση του διαδημοτικού κέντρου περίθαλψης αδέσποτων ζώων με το δίκτυο της ΕΥΔΑΠ.
39) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Μιχαήλ Τριάντης, κάτοικος Τιθορέας Φθιώτιδας ζητεί να του επιτραπεί η πώληση της ποσότητας βαμβακιού το οποίο παρήγαγε βάσει σχεδίου βελτίωσης Ευρωπαϊκών Κανονισμών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 529/18-7-2002 ερώτηση δόθηκε με το υπ’ αριθμ. 706/1-8-2002 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 529/18-7-2002 που κατέθεσε στη Βουλή των Ελλήνων ο Βουλευτής κ. Αδάμ Ρεγκούζας, με θέμα «Τιμές Καυσίμων», σας γνωρίζουμε τα εξής:
      Οι τιμές των πετρελαιοειδών προϊόντων, σε όλα τα στάδια της διακίνησης, από το έτος 1992 διαμορφώνονται ελεύθερα από τους ασκούντες την εμπορία αυτών σύμφωνα με το ν. 2008/1992 (ΦΕΚ 16/Α΄/11.2.92) περί τροποποιήσεως και συμπληρώσεως των διατάξεων του ν. 1571/1985 «Ρύθμιση Θεμάτων Πετρελαϊκής Πολιτικής και Εμπορίας Πετρ/ειδών και άλλες διατάξεις» στα πλαίσια των κανόνων της προσφοράς και της ζήτησης.
      Ειδικότερα για τα επιμέρους ερωτήματα που τίθενται με την ερώτηση σημειώνουμε τα εξής:
      1. Για το ερώτημα 3:
      Από την αρμόδια Υπηρεσία του Υπουργείου μας εκδίδεται σε καθημερινή βάση Ενημερωτικό Δελτίο ενδεικτικών τιμών για τη διαμόρφωση των οποίων λαμβάνονται υπόψη:
      α) Η τιμή διυλιστηρίου
      β) Ο Ειδικός Φόρος Κατ/σης
      γ) Εισφορά 0,5% επί της τιμής διυλιστηρίου, τέλος ΡΑΕ και ΔΕΤΕ 0,5% επί της τιμής του διυλιστηρίου και Ειδικού Φόρου Κατ/σης
      δ) Τα θεμιτά κατά την κρίση της Υπηρεσίας περιθώρια μικτού κέρδους εταιρειών – πρατηριούχων και 
      ε) Φ.Π.Α.
      Οι ενδεικτικές τιμές που ανακοινώνονται από το Υπουργείο είναι τιμές προσανατολισμού για τους καταναλωτές και όχι υποχρεωτικά εφαρμόσιμες από τους ασκούντες την εμπορία τους.
      Από την παρακολούθηση της εξέλιξης των πραγματικά διαμορφούμενων τιμών των υγρών καυσίμων από τα πρατήρια έχουν παρατηρηθεί αποκλίσεις ιδιαίτερα σε περιοχές που είναι μακριά από τα κέντρα διακίνησης (π.χ. παραμεθόριες, νησιωτικές περιοχές) όπου ο ανταγωνισμός δεν λειτουργεί ικανοποιητικά.
      Από το Υπουργείο μας έχει κατατεθεί στη Βουλή σχέδιο νόμου για ρύθμιση θεμάτων «πετρελαϊκής πολιτικής και εμπορίας πετρελαιοειδών» με το οποίο προβλέπεται η ριζική αναμόρφωση της πολιτικής των υγρών καυσίμων σε όλα τα στάδια διακίνησης και εμπορίας τους με στόχο την πλήρη εφαρμογή των κανόνων του υγιούς ανταγωνισμού, την ομαλοποίηση της αγοράς των καυσίμων και την αποφυγή φαινομένων αισχροκέρδειας.
      2. Για το ερώτημα 4:
      Από ελέγχους που έχουν γίνει από την αρμόδια Υπηρεσία του Υπουργείου μας δεν έχουν προκύψει περιπτώσεις πώλησης καυσίμων σε τιμές κάτω του κόστους ούτε έχουν γίνει σχετικές καταγγελίες.
      3. Για το ερώτημα 5:
      Ο ν. 2741/99 και η κατά εξουσιοδότηση αυτού εκδοθείσα Υπουργική Απόφαση Α3-1980/99 όπως τροποποιήθηκε με την Υ.Α. Α3-3452/2001, εφαρμόζεται τόσο από τα διϋλιστήρια όσο και από τις εταιρείες εμπορίας πετρ/ειδών, οι οποίες γνωστοποιούν στο Υπουργείο μας τις τιμές πώλησης των προϊόντων που διακινούν, την πολιτική των χορηγούμενων εκπτώσεων ως και τα κριτήρια με βάση τα οποία χορηγούνται αυτές.
      4. Για το ερώτημα 6:
      Οι προμήθειες πετρελαίου που πραγματοποιεί το Δημόσιο, τα Ν.Π.Δ.Δ. και Ν.Π.Ι.Δ. του δημόσιου τομέα, Ο.Τ.Α. κλ.π., διενεργούνται με μειοδοτικούς διαγωνισμούς από τους επιμέρους φορείς. Η τιμή αγοράς προσδιορίζεται από την εκάστοτε διαμορφούμενη μέση χονδρική τιμή πώλησης και το ποσοστό έκπτωσης που δίδεται επ’ αυτής. Ο έλεγχος της συχνότητας αγοράς και της κατανάλωσης διενεργείται από τις αρμόδιες επιτροπές και υπηρεσίες του κάθε φορέα.
      5. Για τα λοιπά ερωτήματα σας επισυνάπτουμε την απάντηση της εταιρείας ΕΛΛΗΝΙΚΑ ΠΕΤΡΕΛΑΙΑ Α.Ε.
      Ο Υφυπουργός
      ΧΡΗΣΤΟΣ ΘΕΟΔΩΡΟΥ»
      Σημ.: Τα συνημμένα σχετικά έγγραφα βρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 275/8-7-02 ερώτηση δόθηκε με το υπ’ αριθμ. 857/31-7-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Αναφορικά στην ερώτηση με αριθμό 275/8-7-2002, του Βουλευτή η Η. Καλλιώρα σχετικά με τις επιπτώσεις της εφαρμογής των Διεθνών Λογιστικών Προτύπων (ΔΛΠ) στις Τράπεζες, σας γνωρίζουμε ότι:
      Η εφαρμογή των Διεθνών Λογιστικών Προτύπων βελτιώνει τη διαφάνεια και τη συγκρισιμότητα των Ελληνικών επιχειρήσεων. Με αυτόν τον τρόπο αυξάνεται και η εμπιστοσύνη των επενδυτών με ευνοϊκές συνέπειες για την ανάπτυξη των.
      Όσον αφορά δε τα επί μέρους ερωτήματα, σας θέτουμε υπόψη σας τα εξής:
      1. α. Η εφαρμογή από τις τράπεζες κατά την κατάρτιση των οικονομικών καταστάσεων της χρήσεως 2001 διαφορετικών τρόπων αποτίμησης των χαρτοφυλακίων τους δεν σχετίζεται με την εφαρμογή των ΔΛΠ.
      β. Το σύστημα διαχείρισης κινδύνων τόσο ως προς τον πιστωτικό κίνδυνο αγοράς όσο και ως προς τον λειτουργικό κίνδυνο των τραπεζών, αποτελεί ένα βασικό αντικείμενο ελέγχου των επιθεωρητών της Τράπεζας της Ελλάδος σύμφωνα και με την ΠΔ/ΤΕ 2438/6-8-1998.
      γ. Η αποτίμηση ενός μεγάλου μέρους των στοιχείων του ισολογισμού σε πραγματικές αξίες (fair value) και η απομάκρυνση από την λογιστική του ιστορικού κόστους είναι η κυριότερη μεταβολή στις λογιστικές αρχές που θα επιφέρουν τα ΔΛΠ στη χώρα μας. Οι τράπεζες εφαρμόζουν ήδη τη λογιστική αυτή αρχή για ένα σημαντικό μέρος του χαρτοφυλακίου τους ως προς τις εποπτικές τους υποχρεώσεις.
      δ. Το ύψος των ελάχιστων προβλέψεων για επισφαλείς απαιτήσεις των τραπεζών ορίζεται, για εποπτικούς λόγους και ανεξάρτητα του κονδυλίου που εμφανίζεται στους ισολογισμούς, από την Τράπεζα της Ελλάδος.
      2. Ο ρόλος της εποπτικής αρχής είναι η διασφάλιση της ύπαρξης των αναγκαίων συστημάτων διαχείρισης των κινδύνων που αναλαμβάνονται.
      3. Τα Διεθνή Λογιστικά Πρότυπα θα επηρεάσουν τα αποτέλεσμα της χρήσεως 2004, αφού ο μετασχηματισμός των οικονομικών καταστάσεων του έτους 2003, θα αφορά μόνον τον ισολογισμό των τραπεζών σύμφωνα με αυτά.
      Ο Υπουργός
      ΝΙΚ. ΧΡΙΣΤΟΔΟΥΛΑΚΗΣ»
      3. Στην με αριθμό 390/11-7-02 ερώτηση δόθηκε με το υπ΄ αριθμ. 74643/1-8-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 390/11-7-2002, την οποία κατέθεσε ο Βουλευτής κ. Παναγιώτης Ψωμιάδης και αφορά στην πραγματοποίηση σεμιναρίων για τους καθηγητές των Τ.Ε.Ι., επικαλούμενη σχετική πρόβλεψη από το ν. 2817/2000, επισημαίνεται ότι ο ν. 2817/2000 δεν αφορά στην πραγματοποίηση σεμιναρίων των καθηγητών Τ.Ε.Ι.
      Εάν θεωρήσουμε ότι η ερώτηση αναφέρεται στην επιμόρφωση εκπαιδευτικών Τ.Ε.Ε. κλάδου ΤΕ1, τότε σύμφωνα με το ν. 2817/2000, άρθρο 14, παρ. 11 α΄, β΄, γ΄ προβλέπονται τα ακόλουθα:
      α) Εκπαιδευτικοί  του κλάδου ΤΕ1 του ν. 1566/1985 (ΦΕΚ 167 τ. Α΄),  οι οποίοι είναι διορισμένοι στη Δευτεροβάθμια Εκπαίδευση και κατέχουν πτυχίο Παιδαγωγικών Σπουδών της Π.Α.Τ.Ε.Σ./Σ.Ε.Λ.Ε.Τ.Ε. εγγράφονται σε επιμορφωτικά προγράμματα της ειδικότητάς τους, που οργανώνονται στα Τ.Ε.Ι.
      β) Η φοίτηση στα προγράμματα αυτά είναι ετήσιας διάρκειας και κατανέμεται σε δύο εξάμηνα. Στους αποφοίτους χορηγείται πιστοποιητικό παρακολούθησης, ο βαθμός του οποίου εξάγεται κατ΄ανάλογη εφαρμογή του άρθρου 17 του Π.Δ. 498/1984 (ΦΕΚ 176 τ.Α’). Το πιστοποιητικό παρακολούθησης δεν αποτελεί τίτλο σπουδών και οι κάτοχοι αυτού κατατάσσονται στους κλάδους ΠΕ17 ή ΠΕ18 του άρθρου 14 του ν. 1566/1985, ανάλογα με την ειδικότητά τους.
      γ) Με απόφαση των Υπουργών Εθνικής Παιδείας και Θρησκευμάτων και Οικονομικών, ύστερα από την εισήγηση του Ι.Τ.Ε., ρυθμίζεται η διαδικασία κατάρτισης και έγκρισης των παραπάνω προγραμμάτων και κάθε άλλο θέμα σχετικό με την οργάνωση και τη λειτουργία τους.
      Τα παραπάνω θέματα απαιτούν οικονομικό προγραμματισμό για την οργάνωσή τους, αλλά και για τις δαπάνες αναπλήρωσης των εκπαιδευτικών στα σχολεία, θέματα που προσεγγίζονται ήδη από τον Οργανισμό Επιμόρφωσης Εκπαιδευτικών του ΥΠ.Ε.Π.Θ. και μέσω του Β΄ ΕΠ.Ε.Α.Ε.Κ.
      Ως εκ τούτου, απαιτείται η συνεργασία όλων των εμπλεκομένων φορέων για την κατάθεση πρότασης του σκοπού και των στόχων της επιδιωκόμενης επιμόρφωσης με πρόγραμμα σπουδών και άλλα συναφή παιδαγωγικά και εκπαιδευτικά θέματα και σε σχέση πάντα με τα προβλεπόμενα από το Νόμο για τους εκπαιδευτικούς ΤΕ01. 
      Ο Υφυπουργός
      ΝΙΚ. ΓΚΕΣΟΥΛΗΣ»
      4. Στην με αριθμό 405/12.7.02 ερώτηση δόθηκε με το υπ’ αριθμ.47/1.8.02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 405/12.7.02 που κατέθεσε στη Βουλή ο Βουλευτής κ. Ν. Τσιαρτσιώνης, παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/ΟΕ 2004, της «ΑΤΤΙΚΟ ΜΕΤΡΟ» Α.Ε. και της ΕΥΔΕ/ΕΣΕΑ, τα εξής:
      1. Για το έργο Ολυμπιακό Κέντρο Κωπηλασίας Κανό-Καγιάκ στο Σχινιά Μαραθώνα το ασφαλιστήριο συμβόλαιο προβλέπει την καταβολή αποζημίωσης του ασφαλιζόμενου εξαιτίας:
      α) τυχαίας σωματικής βλάβης ή ασθένειας τρίτων (θανατηφόρου ή μη)
      β) τυχαίας απώλειας ή ζημίας σε ιδιοκτησία που ανήκει σε τρίτους, εφόσον αυτή έλαβε χώρα σε άμεση σχέση με την κατασκευή, στον τόπο των εργασιών της κατασκευής ή τον αμέσως γειτονικό και στη διάρκεια της περιόδου ασφαλίσεως.
      Σύμφωνα με τον Ειδικό Όρο 110 του συμβολαίου, η Εταιρεία θα αποζημιώσει τον ασφαλισμένο για απώλεια, ζημία η ευθύνη, η οποία άμεσα ή έμμεσα προκαλείται από όμβρια ύδατα, πλημμύρα και κατακλυσμό μόνο εφόσον είχαν προβλεφθεί και ληφθεί επαρκή μέτρα προστασίας κατά τη μελέτη και την εκτέλεση του έργου.
      2. Η κάλυψη της «βλάβης πολιτών», που προκαλείται από την εκτέλεση του Αττικό Μετρό γίνεται με τα ασφαλιστήρια αστικής ευθύνης τρίτων.
      Τα ασφαλιστήρια αυτά προβλέπουν αποζημίωση τρίτων για σωματικές βλάβες ή θάνατο, καθώς και για άμεσες υλικές ζημιές σε περιουσιακά στοιχεία από ατυχήματα (και οργανισμών κοινής ωφελείας). Δηλαδή όταν τα περιστατικά αυτά προκαλούνται από αιφνίδιο, απρόβλεπτο και ακούσιο γεγονός, για το οποίο θα θεωρηθεί υπαίτιος ο εργολάβος και το οποίο επέρχεται συνεπεία του έργου, τόσο κατά την περίοδο της εκτέλεσης εργασιών κατασκευής όσο και κατά την περίοδο της εγγύησης του έργου.
      Τα ασφαλιστήρια προβλέπουν όρια αποζημίωσης για κάθε χωριστό γεγονός, καθώς και συνολικά για όλη την περίοδο ασφάλισης, σύμφωνα με τις απαιτήσεις του κυρίου του έργου.
   3. Κατατίθεται απόσπασμα από το ασφαλιστήριο συμβόλαιο της εταιρίας ALLIANZ για το έργο ΕΕ5/01 «Ανατολικός κλάδος Ολυμπιακού Δακτυλίου (ανισόπεδοι κόμβοι Φάρου Ψυχικού, Αγ. Βαρβάρας και Φιλοθέης) στην Λ. Κηφισίας» από τα αναφερόμενα σε αυτό προκύπτει η ασφαλιστική κάλυψη για βλάβες σε βάρος συμφερόντων ανυποψίαστων πολιτών.
      Η Υπουργός
      ΒΑΣΩ ΠΑΠΑΝΔΡΕΟΥ»
      5. Στην με αριθμό 536/18-7-02 ερώτηση δόθηκε με το υπ’ αριθμ. 3360/1-8-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της με αριθμό 536/18-7-02 ερώτησης του Βουλευτή κ. Παναγιώτη Αδρακτά σχετικά με τη δανειοδότηση των συνταξιούχων για την τόνωση της δανειοληπτικής ικανότητας αυτών, σας γνωρίζουμε τα εξής:
      Η τόνωση της δανειοληπτικής ικανότητας των συνταξιούχων είναι γενικότερο θέμα και ως εκ τούτου δεν μπορεί να εντάσσεται μέσα στα στενά πλαίσια του ιδρυτικού σκοπού και της λειτουργίας των Ασφαλιστικών Ταμείων.
      Τούτο διότι, ως γνωστόν, τα Ασφαλιστικά Ταμεία δεν είναι Τραπεζικοί ή Πιστωτικοί Οργανισμοί για να χορηγούν δάνεια καταναλωτικής πίστης ή άλλες μορφές δανείων σε ασφαλισμένους ή συνταξιούχους τους με σκοπό την ενίσχυση της ρευστότητας ή της δανειοληπτικής ικανότητας αυτών, καθότι εκ του ιδρυτικού τους σκοπού έχουν συσταθεί για να παρέχουν κυρίως ασφαλιστική κάλυψη έναντι των επερχόμενων κινδύνων γήρατος, αναπηρίας κλπ., με την καταβολή συντάξεων κύριας ή επικουρικής ασφάλισης, εφάπαξ βοηθημάτων κλπ.
      Γι’ αυτό άλλωστε οι πόροι των Ασφαλιστικών Ταμείων, σύμφωνα με τις ιδρυτικές τους διατάξεις, είναι δεδομένοι και προέρχονται από την είσπραξη των εισφορών για την κάλυψη των προαναφερομένων ασφαλιστικών κινδύνων.
      Παρά ταύτα και μέσα στα πλαίσια της κοινωνικής αποστολής των, τα Ασφαλιστικά Ταμεία έχουν τη δυνατότητα να χορηγούν προσωπικά δάνεια μέχρι τρεις συντάξεις προς τους συνταξιούχους ή μέχρι τρεις μισθούς προς τους ασφαλισμένους ή τους υπαλλήλους τους, εφόσον τούτο προβλέπεται από τις οικείες καταστατικές τους διατάξεις και επιτρέπεται από την υφιστάμενη οικονομική τους κατάσταση.
      Σημειώνουμε ότι η δυνατότητα χορήγησης των δανείων αυτών παρέχεται και από τις γενικές διατάξεις του άρθρου 46 παρ. 1 και 2 του ν. 2698/53.
      Οι όροι και οι προϋποθέσεις χορήγησης των δανείων, το ύψος του χορηγουμένου ποσού, το ύψος του επιτοκίου, ο χρόνος εξόφλησης κλπ καθορίζονται από την αριθμ. 1286/9/12-7-1963 γενική απόφαση της Νομισματικής Επιτροπής της Τράπεζας της Ελλάδος, όπως έχει τροποποιηθεί και ισχύει με μεταγενέστερες αποφάσεις μέσα στα πλαίσια των οποίων χορηγούνται τα δάνεια, κατά περίπτωση, με αποφάσεις των Δ.Σ. των Ασφαλιστικών Ταμείων.
      Με δεδομένο λοιπόν το ισχύον νομοθετικό πλαίσιο σας γνωρίζουμε ότι το θέμα της χορήγησης προσωπικών δανείων ανήκει στην αποκλειστική ευθύνη των Δ.Σ. αυτών ως κατά νόμο αρμοδίων οργάνων για την άσκηση διοίκησης, διαχείρισης και εν γένει αξιοποίησης της περιουσίας των, καθώς και των ενδιαφερομένων να ζητήσουν με αίτησή τους δάνειο.
      Τέλος, με την ευκαιρία αυτή να σας υπενθυμίσουμε ότι τα Ασφαλιστικά Ταμεία, μέσα στο πλαίσιο της κοινωνικής τους αποστολής και παρά τις οικονομικές τους δυσκολίες κατ’ επανάληψη στο παρελθόν έχουν έλθει αρωγοί σε έκτακτες, απρόβλεπτες και δυσχερείς καταστάσεις των ασφαλισμένων τους (π.χ. λόγω σεισμών) και έχουν χορηγήσει προς τούτο δάνεια σε σεισμοπαθείς περιοχές όπως Καλαμάτας, Αιγίου κλπ., γεγονός το οποίο θα πρέπει να εξάρουμε.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα τα εξής:
      Πρώτον, η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συνολικής Τεχνικής Συμφωνίας (C.T.A.) μεταξύ της Ελληνικής Δημοκρατίας και των Ηνωμένων Πολιτειών της Αμερικής».
      Δεύτερον, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Σύσταση Σώματος Επιθεώρησης και Ελέγχου των Καταστημάτων Κράτησης και άλλες διατάξεις».
      Επίσης έχω την τιμή να ανακοινώσω στο Σώμα:
      1. Οι Υπουργοί Εξωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης, Πολιτισμού, Εμπορικής Ναυτιλίας και Δημοσίας Τάξης κατέθεσαν σχέδιο νόμου: «Κύρωση των Πρωτοκόλλων για την προσαρμογή των θεσμικών πτυχών της Ευρωπαϊκής Συμφωνίας συνδέσεως μεταξύ των Ευρωπαϊκών Κοινοτήτων και των κρατών-μελών τους, αφ΄ ενός, και: 1) της Δημοκρατίας της Βουλγαρίας, 2) της Δημοκρατίας της Πολωνίας, 3) της Ρουμανίας, 4) της Δημοκρατίας της Ουγγαρίας, 5) της Σλοβακικής Δημοκρατίας, 6) της Τσεχικής Δημοκρατίας, αφ΄ετέρου, προκειμένου να ληφθεί υπόψη η προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στην Ευρωπαϊκή Ένωση».
      2. Οι Υπουργοί Εξωτερικών, Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας για πενταετές πρόγραμμα αναπτυξιακής συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας».
      3. Οι Υπουργοί Εξωτερικών, Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας για πενταετές πρόγραμμα αναπτυξιακής συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας».
      Παραπέμπονται στην αρμόδια Διαρκή Επιτροπή
      Επίσης, έχω την τιμή να ανακοινώσω στο Σώμα ότι η συνάδελφος Βουλευτής Α΄ Αθηνών κ. Μαριέττα Γιαννάκου-Κουτσίκου ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς, η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 179/2.12.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Οικονομίας και Οικονομικών, σχετικώς με την ένταξη έργων του Νομού Ηλείας στο Ταμείο Συνοχής κλπ.
      Η επίκαιρη ερώτηση του κυρίου συναδέλφου έχει ως εξής:
      «Η περιφέρεια Δυτικής Ελλάδας με βάση τους δείκτες οικονομικής ανάπτυξης εμφανίζεται από τις πλέον φτωχές της χώρας. 
      Το Ταμείο Συνοχής στόχο έχει τη διασφάλιση περαιτέρω σύγκλισης μεταξύ των χωρών της συνοχής και της υπόλοιπης Ευρωπαϊκής Ένωσης. Πρώτα και κύρια όμως πρέπει να διασφαλίζεται η σύγκλιση και η συνοχή εντός της χώρας. Ευρισκόμενοι προ της νέας ένταξης έργων Ταμείου Συνοχής, η περιφέρεια Δυτικής Ελλάδας έχει υποβάλει συγκεκριμένη πρόταση όπου περιλαμβάνονται έργα του Νομού Ηλείας συνολικού προϋπολογισμού 20 δισεκατομμυρίων.
      Με δεδομένο ότι στο Β΄ Κοινοτικό Πλαίσιο Στήριξης από το Ταμείο Συνοχής χρηματοδοτήθηκε μόνο το έργο Βιολογικός Καθαρισμός Πύργου, ενώ από το Γ΄ Κοινοτικό Πλαίσιο Στήριξης κανένα έργο μέχρι τώρα από την Ηλεία δεν έχει ενταχθεί. Ποια θα είναι η στάση του Υπουργείου σας;»
      Ο Υφυπουργός  Οικονομίας κ. Πάχτας έχει το λόγο.
      Ακούμε τις αποφάσεις κ. Πάχτα.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Ευχαριστώ, κύριε Πρόεδρε.
      Θα ήθελα να ενημερώσω τον αγαπητό συνάδελφο τον κ. Αντωνακόπουλο ότι πράγματι σε αυτήν τη φάση είναι σε εξέλιξη το έργο αποχέτευσης και ο βιολογικός καθαρισμός Πύργου που πρέπει να ολοκληρωθεί μέχρι το τέλος αυτού του έτους με έναν προϋπολογισμό που ξεπερνάει τα 7 εκατομμύρια ευρώ. 
      Στα πλαίσια του πρώτου κύκλου για την υποβολή αιτημάτων συγχρηματοδότησης από το Ταμείο Συνοχής για την περίοδο 2000-2006 έργων τοπικής σημασίας στους τομείς ύδρευσης-αποχέτευσης, καθαρισμού λυμάτων και διαχείρισης απορριμμάτων υπεβλήθησαν στο Υπουργείο Οικονομίας και Οικονομικών έξι προτάσεις έργων από την περιφέρεια για το Νομό Ηλείας. Η ειδική γνωμοδοτική επιτροπή των τριών Υπουργείων, Περιβάλλοντος, Δημόσιας Διοίκησης- Εσωτερικών και Οικονομίας γνωμοδότησε και για τα έξι έργα αρνητικά γιατί αυτά δεν πληρούσαν τα κριτήρια και τις προϋποθέσεις της εγκυκλίου για το Ταμείο Συνοχής. Για τους λόγους της μη επιλογής των έργων ενημερώθηκαν εγγράφως τόσο η περιφέρεια της δυτικής Ελλάδος όσο και οι φορείς υποβολής των αιτημάτων. 
      Για την οικονομία του χρόνου θα καταθέσω, αγαπητέ συνάδελφε, τα έξι έργα με τις αιτιολογημένες απαντήσεις, τους λόγους δηλαδή για τους οποίους δεν επελέγησαν.
      (Στο σημείο αυτό ο Υφυπουργός Οικονομίας κ. Πάχτας καταθέτει για τα Πρακτικά το προαναφερθέν έγγραφο, το οποίο βρίσκεται  στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Στα πλαίσια του δεύτερου κύκλου υπεβλήθησαν στην αρμόδια ειδική υπηρεσία διαχείρισης του επιχειρησιακού προγράμματος της δυτικής Ελλάδας από τους ενδιαφερόμενους τομείς του Νομού Ηλείας προτάσεις και μετά την κατ’ αρχήν αξιολόγησή τους διαβιβάστηκαν, τελικά, στο Υπουργείο Οικονομίας και Οικονομικών τα παρακάτω τέσσερα αιτήματα συγχρηματοδότησης:
      Το πρώτο αφορά τα έργα διαχείρισης στερεών αποβλήτων της περιφέρειας της δυτικής Ελλάδας, προϋπολογισμού περίπου 13 εκατομμυρίων ευρώ. Υπάρχουν και τρία έργα που αφορούν τη διαχείριση των υγρών λυμάτων: Διαχείριση ακαθάρτων και εγκατάσταση μονάδας καθαρισμού λυμάτων Δήμου Βουπρασίας, αποπεράτωση αποχέτευσης Γαστούνης και Βαρθολομιού και ύδρευση Δήμων και Κοινοτήτων Νομού Ηλείας. 
      Η διαδικασία αξιολόγησης για τα στερεά απόβλητα έχει ήδη ολοκληρωθεί από την επιτροπή και έχει διαβιβαστεί στην Ευρωπαϊκή Επιτροπή ο φάκελος με τα σχετικά έργα. Σε αυτήν την ενότητα περιλαμβάνεται και ένα έργο που αφορά και το Νομό Ηλείας. Είναι μια ομάδα τεσσάρων έργων στην οποία περιλαμβάνεται και το έργο αποκατάστασης χωματερής Επιταλίου Νομού Ηλείας. 
      Για τα υπόλοιπα τρία, για τους τομείς ύδρευσης, αποχέτευσης ακαθάρτων η διαδικασία αξιολόγησης από την ειδική τριμελή διυπουργική επιτροπή αναμένεται να ολοκληρωθεί εντός των προσεχών ημερών.
      Ήθελα να υπενθυμίσω, αγαπητέ συνάδελφε, ότι τα κριτήρια έγκρισης των έργων είναι βεβαίως η επιλεξιμότητα του έργου, σύμφωνα με τους τομείς παρέμβασης και προτεραιότητες -πρέπει να ταυτίζονται με τις κοινοτικές οδηγίες- είναι η σκοπιμότητα του έργου -πρέπει να αναδεικνύεται οικονομική βιωσιμότητα και το κοινωνικό όφελος του έργου- και βεβαίως η ωριμότητα του έργου μεταξύ των άλλων. Υπάρχουν στο φάκελο δηλαδή όλες εκείνες οι προβλεπόμενες μελέτες, οι προβλεπόμενες περιβαλλοντικές αδειοδοτήσεις και γενικότερα όλες οι άδειες και λοιπές τυπικές προϋποθέσεις που καθιστούν δυνατή την άμεση έναρξη υλοποίησης των έργων, πέρα από την πληρότητα και τη συμβατότητα του έργου με τις εθνικές και κοινοτικές οδηγίες. 
      ΠΡΟΕΔΡΕΥΩΝ (Κωνσταντίνος Γείτονας): Τα υπόλοιπα στη δευτερολογία σας, κύριε Υπουργέ.
      Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, πιστεύω ότι σαφώς η πολιτική κατεύθυνση της σύγκλισης, πριν φτάσουμε στις επιτροπές αξιολόγησης, πρέπει να έχει ένα ρόλο, ούτως ώστε αυτό το Ταμείο Συνοχής να διασφαλίζει πραγματικά τη συνοχή.
      Σαφώς και έτσι είναι τα πράγματα. Κατά τους προηγούμενους κύκλους, ήταν ανώριμες οι προτάσεις. Όμως, ο Νομός Ηλείας είναι ένας νομός που, ίσως, αυτήν την ώρα έχει το μειονέκτημα να είναι ο πιο σεισμόπληκτος και σεισμογόνος νομός, θα έλεγα, σε όλη την Ευρώπη. 
      Επειδή, μάλιστα, πρόκειται για ένα νομό που είναι μέρος της περιφέρειας δυτικής Ελλάδας -της τρίτης πιο φτωχής περιφέρειας της χώρας- με πάρα πολλά προβλήματα που απώλεσε πάλι 1,5 δισεκατομμύριο δραχμές από επιδοτήσεις για τη βιομηχανική ντομάτα –όχι με ευθύνη της κεντρικής πολιτείας, αλλά, δυστυχώς, με ευθύνη κάποιων ανθρώπων και με πολιτική πρωτοβουλία του κ. Χατζηδάκη στην Ευρωβουλή- πιστεύω ότι σ’ αυτόν τον κύκλο ένταξης, πρέπει να λάβουμε την πολιτική πρόνοια, ούτως ώστε, πριν βγουν οι όποιες τελικές αρνητικές αποφάσεις, να έχουμε καθοδηγήσει σωστά τους περιφερειακούς θεσμούς και την Τοπική και Νομαρχιακή Αυτοδιοίκηση.
      Διαφορετικά, αν ακυρωθεί εντελώς η πολιτική σκοπιμότητα της συνοχής, τότε σαφώς και με επιστημονικά, τεχνοκρατικά κριτήρια, θα είναι σωστές οι επιλογές, αλλά δεν θα έχουμε πετύχει εκείνη τη σύγκλιση. Έτσι τα μεγάλα έργα της ύδρευσης και των βιολογικών καθαρισμών, καθώς και τα έργα κοινωνικής υποδομής που προτείνονται, θα μπουν πάλι σε έναν ερωτηματικό παρονομαστή και πολύ φοβάμαι ότι, αν δεν γίνει κανένα απ’ αυτά τα έργα, τότε η Ηλεία στη φάση της ανάπτυξης, όσο και αν είναι η ολυμπιακή γη, θα πάρει το μετάλλιο του κοινωνικού αποκλεισμού.
      Γι’ αυτό, λοιπόν, πιστεύω ότι μέχρι το Μάρτιο –δεν ξέρω αν είναι σωστό αυτό το χρονοδιάγραμμα- που θα έχουμε τις τελικές κρίσεις των αρμόδιων επιτροπών, μπορεί η πολιτική ηγεσία, σε συνεργασία με όλα τα πολιτικά όργανα και τους θεσμούς της περιφέρειας, να διασφαλίσει τουλάχιστον μία ισόρροπη κατανομή έργων, γιατί απ’ ό,τι είδαμε στον προηγούμενο κύκλο -ενώ δεν πιστεύω ότι φείδονται σε γνώσεις οι Ηλείοι- φάνηκε ότι κανένα έργο δεν είναι επιλέξιμο.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Πάχτας έχει το λόγο.
    ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κύριε Πρόεδρε.
    Θα ήθελα να ενημερώσω το Σώμα ότι μέχρι το 2008 που ολοκληρώνεται πλέον και η νέα προγραμματική περίοδος, θα δαπανηθούν για περιβαλλοντικά έργα συνολικοί πόροι που θα υπερβαίνουν το ένα τρισεκατομμύριο δραχμές και αφορούν στους πόρους του Ταμείου Συνοχής, όσο και στις περιβαλλοντικές δράσεις που συνυπάρχουν στα περιφερειακά προγράμματα και στο πρόγραμμα περιβάλλοντος του Υπουργείου Δημοσίων Έργων και Περιβάλλοντος.
    Οι δράσεις, οι ενέργειες και οι παρεμβάσεις για την προστασία του περιβάλλοντος θα πρέπει να σχετίζονται άμεσα με τους στόχους της βιώσιμης ανάπτυξης, η οποία, βεβαίως, όπως όλοι γνωρίζουμε, συνοψίζεται στην αρχή της εκμετάλλευσης των φυσικών πόρων και του πολιτιστικού μας αποθέματος, ώστε η ικανοποίηση των αναγκών του παρόντος να μην υποθηκεύει το μέλλον.
    Συνεπώς όλα τα έργα για το περιβάλλον που θα χρηματοδοτηθούν κατά την τρέχουσα περίοδο, πρέπει να ικανοποιούν τον παραπάνω στόχο, ώστε να παραδοθεί στις επόμενες γενιές ένα περιβάλλον που να τους διασφαλίζει ένα ικανοποιητικό επίπεδο τόσο δημόσιας υγείας όσο και οικονομικής ευμάρειας και κοινωνικής ευημερίας.
    Θα ήθελα, επίσης, να προσθέσω ότι η νέα δραστική παρέμβαση θα υλοποιηθεί με τις αυστηρότερες προϋποθέσεις ποιότητας και αποτελεσματικότητας από την ένταξη ενός έργου μέχρι την ολοκλήρωσή του, μέχρι το τελικό του κλείσιμο. 
    Επομένως η ένταξη των έργων πρέπει πλέον απαραίτητα να ακολουθεί τυποποιημένες και θεσμοθετημένες διαδικασίες, τις οποίες οφείλουμε όλοι οι εμπλεκόμενοι φορείς να ακολουθούμε με θρησκευτική ευλάβεια, καθώς μόνο έτσι διασφαλίζουμε ότι αποδίδονται στην κοινωνία τα πλέον σκόπιμα και ώριμα έργα, τα καλύτερα έργα.
    Για τον παραπάνω λόγο, απαιτείται, πράγματι, ιδιαίτερη προσοχή κατά την προετοιμασία των έργων προς ένταξη στο Ταμείο Συνοχής και στις άλλες δράσεις του Κοινοτικού Πλαισίου Στήριξης, ώστε να διασφαλίζεται η έγκαιρη ολοκλήρωσή τους και να αποδίδεται με τον καλύτερο δυνατό τρόπο στην τοπική κοινωνία και οικονομία.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    Καταλαβαίνετε, όμως, αγαπητέ συνάδελφε, ότι δεν μπορούμε να παρέμβουμε σ’ αυτήν τη φάση στο φάκελο, γιατί θα υπάρχει ένα πρόβλημα που –θα έλεγα- θα στρεβλώνει τη διαδικασία ανταγωνισμού που είναι σε εξέλιξη μέσω της διαγωνιστικής διαδικασίας υποβολής των φακέλων.
    Αυτό που έχουμε κάνει είναι να ενημερώσουμε τους φορείς και με τον πρώτο και με το δεύτερο κύκλο, έτσι ώστε να υπάρχει η δυνατότητα να έχουν την καλύτερη πληρότητα του φακέλου.
    Ελπίζουμε ότι μέσα στις επόμενες εβδομάδες που θα ολοκληρωθεί η αξιολόγηση από την τριυπουργική γνωμοδοτική επιτροπή, να συμπεριληφθούν και τα έργα του Νομού Ηλείας. Άλλωστε αυτό επιθυμούμε και εμείς για να μπορέσουμε να κινητοποιήσουμε τους διαθέσιμους πόρους για τη χώρα μας.
    Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό 200/3-12-2002 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τον Υπουργό Μεταφορών και Επικοινωνιών, σχετικώς με την πορεία υλοποίησης του Δικτύου των Εμπορευματικών Κέντρων στη χώρα μας δεν θα συζητηθεί, λόγω κωλύματος του κυρίου Υπουργού και διαγράφεται.
      Ακολουθεί η τρίτη με αριθμό 195/3-12-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικώς με την επαναπρόσληψη πολύτεκνης μητέρας που απολύθηκε λόγω διακοπής της λειτουργίας της Ολλανδικής Τράπεζας I.N.G. στη χώρα μας.
      Η επίκαιρη ερώτηση του κυρίου συναδέλφου έχει ως εξής:
      «Παρά τις μεγαλόστομες διακηρύξεις για τους πολύτεκνους, η Κυβέρνηση φέρει μεγάλες ευθύνες γιατί με την πολιτική της επιτρέπει την ασυδοσία του μεγάλου κεφαλαίου και των εργοδοτών, οι οποίοι μπροστά στο κέρδος δεν διστάζουν να οδηγήσουν στην ανεργία πολύτεκνους γονείς που δέχονται και αυτοί τα πλήγματα από την αφαίρεση των δικαιωμάτων, όπως και οι άλλοι εργαζόμενοι.
      Συγκεκριμένα την 31-7-2002 η Ολλανδική Τράπεζα «I.N.G.» διέκοψε τη λειτουργία των τραπεζικών της καταστημάτων στην Ελλάδα. Το σύνολο σχεδόν του προσωπικού της απορροφήθηκε από την Τράπεζα Πειραιώς στα πλαίσια της «στρατηγικής συμμαχίας» μεταξύ των δύο ομίλων. Από την απορρόφηση αυτή εξαιρέθηκε μία εργαζόμενη, η Ευαγγελία Ελέζη, κάτοικος Θεσσαλονίκης, η οποία απολύθηκε ουσιαστικά κατά το χρόνο της εγκυμοσύνης της. Επιπλέον η εν λόγω εργαζόμενη είναι πολύτεκνη, μητέρα έξι παιδιών και είχε προσληφθεί με τις διατάξεις περί προστασίας πολυτέκνων. 
      Να σημειωθεί ότι ο ΟΑΕΔ (Οργανισμός Απασχόλησης Εργατικού Δυναμικού) της περιοχής ενέκρινε την απόλυση της συγκεκριμένης εργαζόμενης.
      Ερωτώνται οι κύριοι Υπουργοί ποια μέτρα προτίθεται να πάρει η Κυβέρνηση για την αποκατάσταση της νομιμότητας και της επαναπρόσληψης της συγκεκριμένης εργαζόμενης και την τοποθέτησή της είτε στην Τράπεζα Πειραιώς είτε σε ανάλογη θέση σε τράπεζα ή υπηρεσία του δημοσίου;»
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Η κ. Ευαγγελία Ελέζη προσλήφθηκε από την Ολλανδική Τράπεζα I.N.G και τοποθετήθηκε στο υποκατάστημα της οδού Εθνικής Αντιστάσεως 9 στη Θεσσαλονίκη ως τραπεζοϋπάλληλος, με βάση τις ευεργετικές διατάξεις του νόμου 2643/98 περί μειονεκτούντων ατόμων, πολυτέκνων κλπ. Τοποθετήθηκε στις 8 Οκτωβρίου 2001. Τον Ιούνιο του 2002 η συγκεκριμένη τράπεζα στη Θεσσαλονίκη και στην Αθήνα, όπου διατηρούσε υποκαταστήματα, διέκοψε τη λειτουργία της και στις 12 Ιουνίου 2002 στο φύλλο της Εφημερίδας της Κυβέρνησης αναφέρεται ακριβώς αυτή η παύση και η διακοπή λειτουργίας με σχετική απόφαση του αρμόδιου Υφυπουργού Ανάπτυξης. 
      Μετά από αυτό το γεγονός, ένα μέρος των υπαλλήλων στην Αθήνα απορροφήθηκε από την Τράπεζα Πειραιώς και το ίδιο έγινε με υπαλλήλους στην Τράπεζα Πειραιώς στη Θεσσαλονίκη.
      Η κ. Ελέζη, μετά τη διακοπή των εργασιών έπαψε πλέον να είναι υπάλληλος στη συγκεκριμένη τράπεζα και δεν απορροφήθηκε εν συνεχεία, ούτε από την Τράπεζα Πειραιώς.
      Στη συζήτηση που έγινε στην Πρωτοβάθμια Επιτροπή στον ΟΑΕΔ Θεσσαλονίκης προτάθηκε στην κ. Ελέζη η δυνατότητα να τοποθετηθεί σε κάποια άλλη θέση από αυτές που απέμειναν, κατόπιν παραιτήσεως ορισμένων προστατευόμενων μελών, αλλά αρνήθηκε δηλώνοντας ότι οι θέσεις αυτές δεν ήταν ανάλογες προς αυτήν που είχε αρχικά τοποθετηθεί.
      Εν συνεχεία κλήθηκε και πάλι από τις υπηρεσίες του ΟΑΕΔ Θεσσαλονίκης, οι οποίες ενημέρωσαν την κ. Ελέζη ότι χρησιμοποιώντας τον ευεργετικό ν. 2643 θα μπορούσαν να την προωθήσουν σε μια από τις προτεινόμενες θέσεις, όπως ήταν η Ασπίς -Πρόνοια Ασφαλιστική, η Ζυθοποιία Βορείου Ελλάδος, η Κρέτα Φαρμ κλπ., αλλά πάλι δεν αποδέχθηκε καμία από τις θέσεις αυτές.
      Κατόπιν αυτού υποδείχθηκε στην κ. Ελέζη ότι μπορεί να προσφύγει προς τη δευτεροβάθμια επιτροπή, η οποία θα εξετάσει –συνεδριάζει πλέον στην Αθήνα- συνολικότερα το θέμα και θα δούμε τις δυνατότητες που έχουμε για να αποκαταστήσουμε την πολύτεκνη, πράγματι, μητέρα έξι παιδιών. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
        ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Θα ήθελα να πω κατ’ αρχάς ότι σε τέτοιες περιπτώσεις στρατηγικής συμμαχίας, συγχωνεύσεων δηλαδή των τραπεζών, η τράπεζα, η οποία αναλαμβάνει ή παίρνει ή εξαγοράζει μία άλλη τράπεζα, έχει ανάμεσα στις άλλες υποχρεώσεις της και υποχρέωση απέναντι στους εργαζόμενους. Είναι υποχρεωμένη δηλαδή η συγκεκριμένη τράπεζα να προσλάβει και αυτήν την εργαζόμενη. Έχει αυτήν την υποχρέωση ως διάδοχος που αναλαμβάνει τις υποχρεώσεις έναντι της τράπεζας που απορρόφησε. Αυτό είναι το πρώτο που ήθελα να πω.
      Δεύτερον, η συγκεκριμένη εργαζόμενη είναι έγκυος. Ξέρουμε πολύ καλά ότι στην περίοδο της εγκυμοσύνης και μετά απαγορεύονται οι απολύσεις. Απορούμε δηλαδή πώς ο ΟΑΕΔ ενέκρινε αυτήν την απόλυση.
      Επίσης είναι πολύτεκνη και τοποθετήθηκε στη συγκεκριμένη τράπεζα με το ν.2643, το νόμο που δίνει τη δυνατότητα σε ορισμένες κατηγορίες εργαζομένων να απασχοληθούν.
      Η ίδια υποστηρίζει ότι δεν της προτάθηκε κάποια άλλη θέση. Ο κύριος Υπουργός, με βάση την τοποθέτησή του, είπε ότι της προτάθηκε. Εμείς λέμε ότι θα πρέπει να διερευνηθεί ξανά αυτό το ζήτημα, να ξαναγίνει πρόταση στη συγκεκριμένη εργαζόμενη, η οποία σημειωτέον έχει έξι παιδιά και είναι και έγκυος. Βεβαίως θα πρέπει να απασχοληθεί με βάση τις δεσμεύσεις και της τράπεζας και του ν.2643, αφού είναι έγκυος, αλλά και επειδή απορροφήθηκαν και οι άλλοι εργαζόμενοι στο σύνολό τους. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το αν της προτάθηκε ή όχι είναι αντικειμενικό γεγονός και μπορεί να διαπιστωθεί. Το θέμα είναι να βρει εργασία.
      Το λόγο έχει ο κύριος Υπουργός.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα είμαι σύντομος.
      Πρώτα- πρώτα πρέπει να πω ότι είναι έτσι. Αν είχαμε διαδοχή επιχείρησης, θα μπορούσε να εφαρμοστεί ο νόμος και θα έπρεπε να αποκατασταθεί και η συγκεκριμένη τραπεζοϋπάλληλος, η κ. Ελέζη. Πάνω σε αυτό το θέμα υπάρχει διχογνωμία και, επίσης, δεν υπάρχει σχετική απόφαση δικαστηρίου. Εξάλλου, όπως είπα και προηγουμένως, υπάρχει σχετική απόφαση παύσης της λειτουργίας, η οποία έχει δημοσιευτεί και στην Εφημερίδα της Κυβερνήσεως.
      Θα ήθελα να πω για το ν. 2643 ότι υπάρχει ένα όριο με βάση το οποίο προστατεύονται τα μέλη είτε σε επιχειρήσεις είτε σε τράπεζες όπως η συγκεκριμένη περίπτωση, είτε οπουδήποτε. Δεν είναι αόριστη ή και πολύ υψηλή η δυνατότητα αυτή. 
      Εμείς όπως πάντα δείξαμε ευαισθησία και είπα ότι θέλουμε να βρούμε μία λύση για την πολύτεκνη μητέρα. Πιστεύω ότι στη δευτεροβάθμια επιτροπή, η οποία θα συνέλθει το συντομότερο, και θα εξετάσει όλες τις πλευρές του θέματος ίσως έχουμε κάποιο θετικό αποτέλεσμα.
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
      Υπάρχουν δύο επίκαιρες ερωτήσεις. Υπάρχει η με αριθμό 176/2-12-2002  επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εργασίας και Κοινωνικών Ασφαλίσεων, σχετικώς με τη λειτουργία του υποκαταστήματος του Ιδρύματος Κοινωνικών Ασφαλίσεων στον Πειραιά.
      Υπάρχει επίσης η με αριθμό 201/3-12-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Βλάχου προς τον Υπουργό Εργασίας και Κοινωνικών Ασφαλίσεων, σχετικώς με την επίλυση του προβλήματος των καθυστερήσεων στις εγκρίσεις των συντάξεων του Ιδρύματος Κοινωνικών Ασφαλίσεων.
      Αν οι κύριοι συνάδελφοι δεν έχουν αντίρρηση, επειδή οι επίκαιρες ερωτήσεις αναφέρονται στο ίδιο θέμα, μπορούμε να τις συζητήσουμε μαζί χωρίς να χάνει κανείς τα δικαιώματά του ως προς το χρόνο. Έτσι θα υπάρξει πληρέστερη απάντηση, αφού υπάρχει και το γενικότερο και το μερικότερο θέμα. Ο κύριος Υπουργός δεν έχει αντίρρηση.
      Κύριοι συνάδελφοι, αν δεν έχετε αντίρρηση, μπορούμε να προχωρήσουμε έτσι;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Επομένως, η Βουλή συμφώνησε να συζητηθούν και οι δύο επίκαιρες ερωτήσεις μαζί.
      Η επίκαιρη ερώτηση του κ. Μπεντενιώτη έχει ως εξής:
      «1. Μία επίσκεψη στα γραφεία του υποκαταστήματος ΙΚΑ Πειραιά τεκμηριώνει τις διαμαρτυρίες και τις καταγγελίες των ασφαλισμένων για την απαράδεκτη κατάσταση που επικρατεί στη λειτουργία του υποκαταστήματος.
      2. Συνωστισμός στα γραφεία για τη διεκπεραίωση των υποθέσεων, ουρές στις υπηρεσίες, καθυστερήσεις στην απονομή των παροχών και στην έκδοση των συντάξεων.
      3. Παρά τη φιλότιμη προσπάθεια της πλειοψηφίας του στελεχιακού δυναμικού του υποκαταστήματος, η Διεύθυνσή του δεν μπορεί να ανταποκριθεί στις απαιτήσεις μιας σύγχρονης λειτουργίας. Έτσι, η καθημερινή εικόνα είναι δραματική.
      Ερωτάται ο κύριος Υπουργός:
      Ποια είναι η θέση του Υπουργείου;»
      Η επίκαιρη ερώτηση του κ. Βλάχου έχει ως εξής:
      «Τη στιγμή που τα αρμόδια κυβερνητικά στελέχη διατυμπανίζουν την «επιτυχή» προσπάθειά τους για τον εκσυγχρονισμό της λειτουργίας του δημόσιου τομέα, χιλιάδες συμπολίτες μας ταλαιπωρούνται καθημερινά εξαιτίας της πλήρους αποτυχίας της κυβέρνησης  να διαμορφώσει τις κατάλληλες συνθήκες εξυπηρέτησης των πολιτών ειδικά μέσω των ασφαλιστικών ταμείων. 
      Παρά μάλιστα τις συνεχείς υποσχέσεις της κυβέρνησης για πλήρη μηχανοργάνωση του ΙΚΑ, το έργο καθυστερεί με αποτέλεσμα χιλιάδες δικαιούχοι να αναμένουν επί μήνες την έγκριση των συντάξεών τους. Το πρόβλημα λαμβάνει διαστάσεις καθώς πρόκειται στην πλειοψηφία τους για χαμηλοσυνταξιούχους οι οποίοι δεν διαθέτουν άλλους πόρους διαβίωσης. Παράλληλα ο συγκεντρωτισμός του συστήματος αλλά και το έλλειμμα στην πολιτική αποκέντρωσης επιβαρύνει περαιτέρω την κατάσταση. Η αδυναμία πλήρωσης των κενών θέσεων εργασίας, αλλά και η πλημμελής εφαρμογή των νέων τεχνολογιών παρά την ύπαρξη κοινοτικών κονδυλίων και προγραμμάτων καταδεικνύει την αδυναμία της κυβέρνησης να διαχειριστεί ένα μείζον κοινωνικό ζήτημα. 
      Επειδή η συγκεκριμένη κατάσταση υπονομεύει την αποτελεσματική λειτουργία του ΙΚΑ αλλά και επιφέρει υψηλό κοινωνικό κόστος, ερωτάται ο κύριος Υπουργός:
      1. Υπάρχει κάποιος προγραμματισμός για την άμεση και οριστική επίλυση του προβλήματος των καθυστερήσεων στην έγκριση των συντάξεων; 
      2. Είναι διατεθειμένο το υπουργείο να στελεχώσει τα κατά τόπους υποκαταστήματα του ΙΚΑ, με τις απαιτούμενες υπηρεσίες ούτως ώστε να προσφέρουν πλήρη εξυπηρέτηση στους δικαιούχους;»
      Θα απαντήσει ο Υφυπουργός Εργασίας και Κοινωνικών Ασφαλίσεων ο κ. Σπυρόπουλος.
      Κύριε Υφυπουργέ, έχετε έξι λεπτά πρωτολογία και παρακαλώ να δώσετε απαντήσεις στα ερωτήματα και των δύο ερωτήσεων.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, πιστεύω ότι δεν θα χρειασθούν και τα έξι λεπτά.
      Κύριοι συνάδελφοι, γνωρίζετε  ότι τα υφιστάμενα συνταξιοδοτικά δικαιώματα, όπως οι εξελίξεις το προσδιορίζουν είναι πια και πολύπλευρα και πολύμορφα. Συνακόλουθα πολύμορφες και πολύπλευρες είναι και οι διαδικασίες κατοχύρωσης και απόδοσης των συνταξιοδοτικών δικαιωμάτων. Για να γίνω πιο σαφής, θα σας αναφέρω δύο ειδικές περιπτώσεις. Για την απόδοση του συνταξιοδοτικού δικαιώματος για τα βαριά και ανθυγιεινά επαγγέλματα επιβάλλεται πια από το νόμο και από τους όρους οι οποίοι υπάρχουν ο έλεγχος της τήρησης των προβλεπόμενων από το νόμο υποχρεώσεων και δικαιωμάτων, ειδικών δικαιωμάτων και ειδικών υποχρεώσεων. Όπως επίσης η συνταξιοδότηση στη βάση των διατάξεων της διαδοχικής ασφάλισης επιβάλλει μια επικοινωνία και μάλιστα όχι τηλεφωνική, αλλά έγγραφη και υπεύθυνη του συνταξιοδοτούντος φορέα με όλα τα άλλα  ταμεία κύριας ασφάλισης που έχει κατοχυρώσει με το διαδοχικό δικαίωμα ασφάλισης ο δικαιούχος.
     Αυτές οι δύο περιπτώσεις είναι κατ’ εξοχήν οι περιπτώσεις οι οποίες διαμορφώνουν τις περισσότερες φορές την καθυστέρηση. Δηλαδή αν εξειδικεύσουμε και αν επιχειρήσουμε να δούμε ποιες είναι εκείνες οι περιπτώσεις που καθυστερούν την έκδοση των συντάξεων είναι βέβαιο ότι θα συναντήσουμε στο 90% τις δύο αυτές ομάδες. Για την αντιμετώπιση αυτού του προβλήματος έχουν ληφθεί και μία σειρά διοικητικές αποφάσεις, αλλά και εγκύκλιοι που έχουν φύγει ήδη και από το Υπουργείο, αλλά κυρίως από το ΙΚΑ. Όπως είναι γνωστό στο Σώμα –γιατί έχουμε κάνει και άλλες φορές αναφορά- υπάρχουν δύο προεδρικά διατάγματα, το 258 και το 392 στη βάση των οποίων μπορεί να παρέχεται η σύνταξη από το ΙΚΑ, αλλά αφού γίνει πια ο έλεγχος, θα αλλάξει τα δικαιώματα. Αν δηλαδή έχει την ηλικία και τις ημέρες εργασίας, το ΙΚΑ μέσα σε δύο μήνες τους δίνει την κατώτατη σύνταξη και μέσα στους επόμενους πέντε και έξι μήνες αν πρόκειται ο δικαιούχος να είναι δικαιούχος διαδοχικού δικαιώματος ασφάλισης ολοκληρώνεται η διαδικασία και παίρνει ο δικαιούχος τη διαφορά. 
     Υπάρχουν καθυστερήσεις, αυτό είναι σίγουρο και θα επανέλθω σ’ αυτό. Δεν πρέπει όμως, κύριοι συνάδελφοι, να αγνοείτε ότι πέρα από τις καθυστερήσεις που είναι αρκετές, υπάρχουν και χιλιάδες –η πλειονότητα των δικαιούχων- στους οποίους το ΙΚΑ ανταποκρίνεται μέσα σε αποδεκτά χρονικά διαστήματα. Μέσα στο δίμηνο δηλαδή ή στο τρίμηνο το 80% των δικαιούχων παίρνει τη σύνταξή του και ειδικότερα όταν δεν υπάρχει χρόνος διαδοχικής ασφάλισης. Θα συμφωνήσω μαζί σας ότι σε ό,τι αφορά το δικαίωμα της διαδοχικής ασφάλισης και στα βαρέα και ανθυγιεινά υπάρχουν καθυστερήσεις. Θα επανέλθω στα ερωτήματα του κ. Βλάχου. 
     Εξειδικευμένα θα απαντήσω στα ερωτήματα του κ. Μπεντενιώτη.  Πράγματι έχετε δίκιο. Στο υποκατάστημα του ΙΚΑ υπάρχουν προβλήματα. Το ένα πρόβλημα αφορά το ίδιο το πλήθος του προσωπικού. Οι προβλεπόμενες οργανικές θέσεις είναι διακόσιες έξι, υπηρετούν σήμερα εκατόν σαράντα εννιά και θέλω να σας διαβεβαιώσω ότι η διαδικασία πρόσληψης μέσω του ΑΣΕΠ –μέσω της τελευταίας διαδικασίας του ΑΣΕΠ- που αφορά το σύνολο των ασφαλιστικών ταμείων βρίσκεται στην τελική φάση, δηλαδή στη φάση της διάθεσης των επιτυχόντων προς το ΙΚΑ και αυτή η φάση ολοκληρώνεται μέχρι τις 15 Ιανουαρίου. 
      Με την ολοκλήρωση αυτής της διαδικασίας ένας ικανός αριθμός υπαλλήλων, που νομίζω ότι θα ξεπερνούν τους είκοσι, θα οδηγηθεί προς το υποκατάστημα του ΙΚΑ Πειραιά. Μπορεί να μην καλυφθεί ο αριθμός των διακοσίων έξι. Όμως, αυτός ο αριθμός θα είναι ικανός. Θέλω δε να σας διαβεβαιώσω ότι θα το φροντίσω και προσωπικά να δούμε αν υπάρχουν και λειτουργικά προβλήματα στο εν λόγω υποκατάστημα.
      Επίσης απαντώντας στον κ. Βλάχο, αλλά και στον κ. Μπεντενιώτη, θέλω να πω ότι το ΙΚΑ βρίσκεται στην τελική φάση υλοποίησης ενός γιγαντιαίου προγράμματος λειτουργικού εκσυγχρονισμού με τρία βασικά προγράμματα. Το ένα αφορά την εγκατάσταση ενός ολοκληρωμένου τηλεπικοινωνιακού                                 δικτύου που θα διευκολύνει την επικοινωνία ανάμεσα στα υποκαταστήματα και στην κεντρική υπηρεσία. Το δεύτερο αφορά την ολοκλήρωση υπηρεσιών για την εξυπηρέτηση μεγάλων πληθυσμιακών ομάδων, πράγμα που θα βελτιώσει πάρα πολύ τη λειτουργική αποτελεσματικότητα. Και το τρίτο είναι το σύστημα διαχείρισης ιατρικών υπηρεσιών. Και τα τρία αυτά γιγάντια προγράμματα είναι στη φάση της ολοκλήρωσής τους.
      Θέλω να σας πω ότι συνολικά το κόστος του ολοκληρωμένου πληροφοριακού συστήματος του ΙΚΑ ανέρχεται στα 45 εκατομμύρια ευρώ. Από αυτά τα 25 εκατομμύρια ευρώ έχουν συμβολαιοποιηθεί και υπολογίζεται ότι ακόμη 20 εκατομμύρια ευρώ αποτελούν την εκτίμηση του προϋπολογισμού για τη φάση εξάπλωσης και ολοκλήρωσης.
      Πιστεύουμε ότι με την ολοκλήρωση των μηχανογραφικών υποδομών και όχι μόνο, αλλά και με την ενσωμάτωση του ίδιου του προσωπικού στο νέο σύστημα, που είναι δύσκολη, επίπονη και υπάρχει φοβικότητα, που δεν είναι τόσο ελαστικό το προσωπικό και ιδιαίτερα προσωπικό παλαιοτέρων ηλικιών για την ενσωμάτωσή τους σ΄ ένα σύστημα που βασίζεται στη μηχανογράφηση, τα πράγματα θα βελτιωθούν. Αντιμετωπίζουμε, λοιπόν, και προβλήματα προσαρμογής, ενδεχομένως δε και ειδικά προβλήματα. Και μ’ αυτά θα πρέπει να ασχοληθούμε. 
      Αυτά, κύριε Πρόεδρε, είχα να απαντήσω στους κυρίους συναδέλφους.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
      ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, πρέπει να δεχτούμε ότι είναι ικανοποιητική η απάντηση του κυρίου Υπουργού. Και είναι ικανοποιητική γιατί πραγματικά αναγνωρίζουμε, κύριε Υπουργέ, το γιγαντιαίο πρόγραμμα που πραγματικά επιχειρείται και από το Υπουργείο Κοινωνικών Ασφαλίσεων, αλλά και από τη διοίκηση του ΙΚΑ. Όμως, σε σχέση με το συγκεκριμένο πρόβλημα που υπάρχει στο ΙΚΑ Πειραιά, ίσως χρειάζεται μια πιο προσεκτική, πιο ειδικότερη, πιο, αν θέλετε, επισταμένη παρακολούθηση γιατί είναι πια ένα περιφερειακό υποκατάστημα, στο οποίο φθάνει όλος ο κόσμος των ασφαλισμένων από ολόκληρο το νομό μέχρι και τα νησιά και ίσως πρέπει να αντιμετωπίσουμε πρωτίστως το στεγαστικό του πρόβλημα. Αμέσως μετά, αν θέλετε την συμπεριφορά του στελεχιακού δυναμικού. Και εγώ θα επιμείνω στην επισήμανση της ανεπάρκειας της διεύθυνσης του υποκαταστήματος, έτσι ώστε καταληκτικά να ισχυρισθούμε ότι μέσα στη μεγάλη γιγαντιαία προσπάθεια βλέπουμε και τα μικρά καθημερινά προβλήματα των πολιτών.
      Όμως θέλοντας να συμπληρώσω αυτήν την παρατήρησή σας σε σχέση με την προοπτική ανάπτυξης και μεταρρύθμισης του συστήματος, θα σας έλεγα ότι πρέπει να επιμείνουμε και στο μητρώο ασφαλισμένων και στην κάρτα ασφάλισης, αλλά κυρίαρχα στην αποκέντρωση του συστήματος και στην περιφερειακή ανάπτυξη, ώστε να μη χρειάζεται ο ασφαλισμένος των Αντικυθήρων να φθάνει στον Πειραιά ούτε ο ασφαλισμένος των Κυθήρων να μετακινείται στον Πειραιά. Έτσι μ’ αυτήν την αποκέντρωση θα δώσουμε  δυνατότητα απλούστευσης των διαδικασιών και συντόμευσης των προθεσμιών και για την  παροχή των υπηρεσιών, αλλά και για την ποιότητά τους.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Εγώ, κύριε Πρόεδρε, δεν μπορώ να δεχτώ έτσι με αισιοδοξία την απάντηση του κυρίου Υπουργού, γιατί οδηγεί στη συνέχεια σε αισιόδοξες απόψεις που έχουν ακουστεί κατά το παρελθόν από τη  μεριά της Κυβέρνησης και παρά τις αισιόδοξες αυτές απόψεις το πρόβλημα συνεχίζεται. Δηλαδή χιλιάδες συμπολίτες μας να ταλαιπωρούνται καθημερινά εξαιτίας της πλήρους αποτυχίας της Κυβέρνησης να διαμορφώσει αυτές τις κατάλληλες συνθήκες για τις οποίες εμείς μιλάμε, εξυπηρέτηση δηλαδή πολιτών ιδιαίτερα μέσω των ασφαλιστικών ταμείων.
      Μίλησε ο κύριος Υπουργός για δυο τρεις μήνες. Το είχε αναφέρει και παλαιότερα ο κύριος Πρωθυπουργός. Αυτό εμένα με ανησυχεί ακόμα περισσότερο, γιατί πραγματικά δείχνει ότι ο κύριος Υπουργός –και θα με συγχωρήσει  που θα το πω- μάλλον δεν έχει σαφή εικόνα της πραγματικότητας που επικρατεί. 
      Εγώ ο ίδιος επικοινώνησα με υπηρεσίες του ΙΚΑ στη Νικηφόρου. Δεν τους είπα ποιος είμαι. Τους είπα ότι κάποιος ασφαλισμένος έχει καταθέσει τα δικαιολογητικά του από τον Ιούλιο και μου είπαν «Τι λέτε, κύριε; Εμείς εδώ μετράμε τα ένσημα του Φεβρουαρίου.». Αυτό σημαίνει, κύριε Υπουργέ, ότι τα ένσημα αυτών που κατέθεσαν τα χαρτιά τους το Φεβρουάριο μετριούνται τώρα. Ξέρετε πότε θα πάρουν σύνταξη; Τον επόμενο Φεβρουάριο, δηλαδή σε δώδεκα μήνες. Και κατά τη γνώμη μας ήταν μια απλή περίπτωση την οποία, αν θέλετε, μπορώ να σας τη γνωρίσω. Άρα για ποιες δύσκολες περιπτώσεις και για ποιες διαδοχικές συντάξεις μου λέτε ότι καθυστερούν; Μιλάμε για απλούστατες περιπτώσεις που χρονίζουν.
      Βεβαίως επειδή ο χρόνος δεν θα φτάσει, θέλω να πω ότι σύμφωνα με τις εκτιμήσεις μας  ο χρόνος στο ΙΚΑ είναι δέκα με δώδεκα μήνες. Στον ΟΓΑ μπορεί να είναι έξι με οκτώ μήνες. Στο Ταμείο Εμπόρων φτάνει και τους δεκαοκτώ μήνες. Στο ΤΣΑΥ μπορεί να φτάσει τους επτά μήνες. Θα σας αναφέρω επίσης την καταγγελία που έχει κάνει η ΠΟΣΕ ΙΚΑ και μιλάει τρεισήμισι χιλιάδες οργανικές θέσεις που παραμένουν κενές.
      Μετά από αυτά, λοιπόν, πώς είναι δυνατόν να επισπευσθούν οι διαδικασίες και να αποδοθούν τα χρήματα των μικρών συντάξεων σ’ αυτούς τους ανθρώπους; Πώς είναι δυνατόν άνθρωποι του μεροκάματου, που έπαιρναν ένα μισθό και ξαφνικά δεν εργάζονται και μένουν δέκα με δώδεκα μήνες χωρίς εισόδημα, να τα βγάλουν πέρα; Πρέπει να στραφεί περισσότερο εκεί η προσοχή σας και να δείτε το πρόβλημα στην καρδιά του. Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υφυπουργός.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα ξεκινήσω απαντώντας στον αγαπητό συνάδελφο, τον κ. Βλάχο. Θα σας παρακαλούσα, κύριε Βλάχο, να επικοινωνήσουμε για το εξειδικευμένο θέμα της Νικηφόρου, γιατί ενδεχομένως μέσα από αυτήν τη διευκρίνιση μπορεί να πειστούμε και οι δυο ότι τα πράγματα μπορεί να είναι έτσι ή αλλιώς. Μπορούμε να επικοινωνήσουμε αύριο. Εγώ θα το διερευνήσω και, αν πράγματι αυτός ο ασφαλισμένος δεν διεκδικεί την κύρια ασφάλισή του με μοναδικό ασφαλιστικό φορέα το ΙΚΑ και δεν εντάσσεται στην περίπτωση της διαδοχικής ασφάλισης ή των βαρέων και ανθυγιεινών, μπορεί πράγματι να είμαι παγιδευμένος σε λάθος πληροφόρηση και να έχω λαθεμένη εικόνα. Όμως, ενδεχομένως να έχετε και εσείς λαθεμένη εικόνα και λαθεμένη πληροφόρηση. Θα σας παρακαλούσα πολύ να το διευκρινίσουμε.
      Θέλω να σας πω το εξής. Η ΠΟΣΕ ΙΚΑ λέει ότι υπάρχουν τρεισήμισι χιλιάδες κενές θέσεις. Πιστεύω, αγαπητέ μου συνάδελφε, ότι δεν χρειάζονται τόσες θέσεις. Για πρώτη φορά το λέω ότι η ολοκλήρωση του πληροφοριακού συστήματος στο ΙΚΑ ενδεχομένως να βγάλει έξω από τη γραμμή παραγωγής εκατοντάδες ή χιλιάδες θέσεις. Πρέπει να είμαστε πολύ προσεκτικοί σ΄ αυτό. Δεν θα αντιμετωπίσουμε την ανεργία με προσλήψεις στο δημόσιο. Γι’ αυτό, λοιπόν, πρέπει να είμαστε φειδωλοί και να διερευνούμε όλα αυτά τα θέματα. 
      Η εγκαθίδρυση και η ανάπτυξη ολοκληρωμένων πληροφοριακών συστημάτων γίνεται έτσι, ώστε να βελτιώσουμε και την παραγωγικότητα και την αποδοτικότητα. Δέχομαι, όμως, ότι το υφιστάμενο προσωπικό δεν είναι δεκτικό σ’ αυτήν την αλλαγή η οποία είναι δύσκολη. Χρειάζεται νέο προσωπικό, για να εξοικειωθεί με το νέο σύστημα εργασίας. 
      Σε σχέση με τις παρατηρήσεις που ακούστηκαν από τον κ. Μπεντενιώτη νομίζω, ότι θα πρέπει να δούμε το θέμα του ΙΚΑ Πειραιά με ιδιαίτερη ευαισθησία. Μιλάμε για μια εργατούπολη και ένα τεράστιο υποκατάστημα με μεγάλη απήχηση στον κόσμο των ασφαλισμένων και της οικονομίας. Θέλω να σας πω ότι θα επισκεφθώ ο ίδιος το υποκατάστημα, θα κουβεντιάσουμε  με τους Βουλευτές και με την Τοπική Αυτοδιοίκηση, για να δούμε τι λειτουργικά και κτιριακά προβλήματα υπάρχουν, και θα ασχοληθώ, όπως πρέπει, με θέματα λειτουργικότητας και τα προβλήματα που ανακύπτουν από την καθημερινή διεύθυνση στο υποκατάστημα.
      Θέλω ακόμη να επισημάνω ότι, όπως σωστά αναφέρθηκε νομίζω και από τους δυο σας, το μεγάλο θέμα είναι να προχωρήσει το μητρώο ασφαλισμένων, ένα  γιγάντιο έργο και θα προχωρήσει, αν διαβάσατε τις τελευταίες μέρες στις εφημερίδες. Στο πρόγραμμα κοινωνίας της πληροφορίας εντάσσεται συνολικά αυτό το έργο και βέβαια όλες οι υπόλοιπες υποδομές που θα διαμορφώσουν πολύ θετικούς όρους και κυρίως η αποκέντρωση.
      Εδώ πρέπει να ομολογήσω, κύριοι συνάδελφοι, ότι η αποκέντρωση αρκετές φορές συναντά μεγάλα προβλήματα και συνήθως από το κέντρο. Η αποκέντρωση αρκετές φορές εκεί συναντάει τις μεγάλες ενστάσεις. Πιστεύω ότι έχετε δίκιο που θέτετε τα θέματα αποκέντρωσης του ΙΚΑ. Δεν έχουμε κάνει τα βήματα που θα πρέπει εκεί. Ακόμα και συντονιστικές διευθύνσεις που έχουμε στην περιφέρεια ή ο τρόπος λειτουργίας των κεντρικών υπηρεσιών έχει αποδυναμώσει και αυτό το βήμα της αποκέντρωσης. Χρειάζεται να εμμείνουμε στη λειτουργία της αποκέντρωσης. Οι κεντρικές υπηρεσίες δεν ευνοούν αυτήν την εξέλιξη. Αυτή είναι η αλήθεια. Και καλά κάνετε και πιέζετε σ’ αυτήν την κατεύθυνση γιατί νομίζω ότι εμάς μας υπενθυμίζει το πολιτικό χρέος να επιμείνουμε κι εμείς στην κατεύθυνση που πρέπει.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, η τρίτη επίκαιρη ερώτηση με αριθμό 196/3-12-2002 του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των εργαζομένων στο Νοσοκομείο «Αμαλία Φλέμιγκ», την επίλυση των προβλημάτων κλπ, λόγω κωλύματος του Υπουργού δεν θα συζητηθεί και διαγράφεται.
      Κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα ήθελα να ενημερώσω το Σώμα ότι με τη σύμφωνη γνώμη και της Διάσκεψης των Προέδρων την Πέμπτη 12 Δεκεμβρίου 2002 θα πραγματοποιηθεί η συζήτηση επί του Κοινωνικού Προϋπολογισμού του έτους 2002.
     Για το λόγο αυτόν παρακαλώ να συμφωνήσετε η νομοθετική εργασία της Πέμπτης 12 Δεκεμβρίου 2002 να διεξαχθεί την Παρασκευή 13 Δεκεμβρίου 2002. Το Σώμα συμφωνεί;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Απόστολος Κακλαμάνης): Το Σώμα συμφώνησε.
     Επίσης, θα ήθελα να ενημερώσω το Σώμα ότι την Τρίτη 17 Δεκεμβρίου 2002 και ώρα 18.30’ θα διεξαχθεί σύμφωνα με το άρθρο 143 του Κανονισμού της Βουλής προ ημερησίας διατάξεως συζήτηση σε επίπεδο Αρχηγών κομμάτων με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκας Παπαρήγα, σχετικώς με τη Σύνοδο Κορυφής της Κοπεγχάγης.
     Κατόπιν αυτού τη Δευτέρα 16 Δεκεμβρίου 2002 θα διεξαχθεί νομοθετική εργασία αντί κοινοβουλευτικού ελέγχου.
     Το Σώμα συμφωνεί;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Απόστολος Κακλαμάνης): Το Σώμα συμφώνησε.
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
      Θα συζητηθεί η υπ’ αριθμόν 28/25-11-2002 επερώτηση των Βουλευτών του Κομμουνιστικού Κόμματος Ελλάδας κυρίων Νικολάου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Σταύρου Σκοπελίτη, Αντωνίου Σκυλλάκου, Σπυρίδωνος Στριφτάρη, Άγγελου Τζέκη, Δημητρίου Τσιόγκα και Γεωργίου Χουρμουζιάδη προς τον Υπουργό Εργασίας και Κοινωνικών Ασφαλίσεων, σχετικώς με την κυβερνητική πολιτική που εφαρμόζεται στα εργασιακά ζητήματα.
      Ως Κοινοβουλευτικός Εκπρόσωπος έχει οριστεί ο κ. Στριφτάρης.
     Το λόγο έχει ο πρώτος επερωτών, ο κ. Δημήτριος Τσιόγκας. Θα ακολουθήσουν ο κ. Γκατζής, ο κ. Κοσιώνης, ο κ. Σκυλλάκος και ο κ. Χουρμουζιάδης.
     Ορίστε, έχετε το λόγο.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Η εργατική τάξη ζει στο πετσί της τις συνέπειες της αντεργατικής πολιτικής που εφαρμόζει η Κυβέρνηση, μια πολιτική που εκπορεύεται από την Ευρωπαϊκή Ένωση, στηρίζεται από τη Νέα Δημοκρατία και το Συνασπισμό και χτυπάει με την ίδια ένταση όλα τα φτωχά λαϊκά στρώματα. Μια πολιτική η οποία δημιουργεί τεράστια προβλήματα στην εργατική τάξη και της αφαιρεί κατακτήσεις και δικαιώματα, τα οποία κέρδισε με σκληρούς και πολλές φορές αιματηρούς αγώνες. Οι μηχανισμοί εκμετάλλευσης της εργατικής τάξης είναι σήμερα πιο σκληροί, πιο αδυσώπητοι και εξανεμίζουν το εργατικό εισόδημα με αποτέλεσμα να αυξάνεται η απλήρωτη εργασία, να πλήττεται το λαϊκό εισόδημα, να γίνεται πιο έντονη η ανισοκατανομή του πλούτου.
      Όλα τα στοιχεία δείχνουν ότι μεγαλώνει ακόμα περισσότερο το χάσμα ανάμεσα στη συγκέντρωση του κεφαλαίου με τεράστια κέρδη από τη μια πλευρά και την αύξηση της φτώχειας και συσσώρευση προβλημάτων για την εργατική τάξη από την άλλη. Ταυτόχρονα αποτελεί ωμή πρόκληση για το εργατικό κίνημα και την εργατική τάξη η κοινή αντίληψη που έχουν η Κυβέρνηση και ο ΣΕΒ για την οικονομική πολιτική. 
      Με τη χρήση του ευρώ, τις στρογγυλοποιήσεις προς τα πάνω είχαμε στο χρόνο που διανύουμε αλλεπάλληλα κύματα ανατιμήσεων αισχροκέρδειας σε τιμολόγια υπηρεσιών και σε βασικά είδη λαϊκής μαζικής κατανάλωσης. 
      Εξελίσσεται μια γενικευμένη επίθεση στα εργατικά λαϊκά εισοδήματα με στόχο να πολλαπλασιαστούν τα κέρδη της οικονομικής ολιγαρχίας σήμερα. Για την έκρηξη της ακρίβειας υπεύθυνοι είναι η Κυβέρνηση, οι βιομήχανοι, οι μεγαλέμποροι οι οποίοι όλοι μαζί προσπαθούν να μετατοπίσουν τις ευθύνες στη συμπεριφορά των καταναλωτών. 
      Από την εφαρμογή αυτής της αντιλαϊκής πολιτικής οι βιομήχανοι είχαν τεράστια αύξηση των κερδών τους, ενώ το πραγματικό κόστος ζωής της εργατικής τάξης και των άλλων λαϊκών στρωμάτων αυξήθηκε πολύ περισσότερο από αυτό που καταγράφει ο επίσημος πληθωρισμός, γιατί οι ανατιμήσεις στα είδη πλατιάς λαϊκής κατανάλωσης ήταν πολύ πιο πάνω από το μέσο ποσοστό αύξησης του δείκτη τιμών καταναλωτή, ενώ οι βαριές επιπτώσεις από την αύξηση της φορολογίας και του νέου κρατικού προϋπολογισμού, η εμπορευματοποίηση της υγείας, της παιδείας, τα υπέρογκα δημοτικά τέλη, επιβαρύνουν δυσβάσταχτα την εργατική λαϊκή οικογένεια. 
      Σήμερα με νέα ιδεολογήματα της Κυβέρνησης, στο όνομα της ανταγωνιστικότητας των επιχειρήσεων και της οικονομικής κρίσης, αυξάνεται η εκμετάλλευση της εργατικής τάξης. Οι εργαζόμενοι, ο λαός πληρώνει και θα πληρώσει στην πορεία ακόμα πιο ακριβά τις συνέπειες της ιδιωτικοποίησης δημοσίων επιχειρήσεων και οργανισμών. 
      Εδώ και αρκετά χρόνια είτε με κυβερνήσεις ΠΑΣΟΚ είτε της Νέας Δημοκρατίας, το κεφάλαιο κατορθώνει να προωθεί τη στρατηγική του σε βάρος πάντα της εργατικής τάξης και των άλλων λαϊκών στρωμάτων.
      Όλα αυτά τα χρόνια χρησιμοποιήθηκαν και χρησιμοποιούνται οι θεωρίες της παραγωγικότητας, της ανταγωνιστικότητας, της παγκοσμιοποίησης και των στόχων, για να υποτάξουν τις διεκδικήσεις των εργαζομένων και να αποτελέσουν το προσωπείο και νέων παροχών προς τους βιομηχάνους.
      Γνωρίζουμε, όμως, πολύ καλά ότι το εκμεταλλευτικό σύστημα δεν αφήνει σπουδαία περιθώρια βελτίωσης των όρων ζωής και εργασίας για την εργατική τάξη και ταυτόχρονα επιδιώκει όλο και περισσότερο να συμπιέσει τα λαϊκά εισοδήματα. Ακόμα και τις περιορισμένες αυξήσεις που υποχρεώνεται να παραχωρήσει, κάτω από την πίεση των εργαζομένων και του ταξικού συνδικαλιστικού κινήματος, τις παίρνει αυτόματα πίσω και μάλιστα στο πολλαπλάσιο, μέσα από τις ιδιωτικοποιήσεις, την αύξηση των τιμών και την αφαίρεση εργασιακών και ασφαλιστικών δικαιωμάτων.
      Η εργατική τάξη, όμως, δεν πρέπει να θεωρεί τις αρνητικές εξελίξεις των τελευταίων χρόνων σε βάρος των εργαζομένων και των οικογενειών τους ως αναπόφευκτες και τελεσίδικες. Επομένως οι στόχοι και τα αιτήματα πάλης δεν είναι δυνατόν να προσαρμόζονται και να υποκύπτουν στα σημερινά πλαίσια, να περιορίζονται στην άμυνα και βεβαίως στην κυβερνητική πολιτική. Αντίθετα είναι ανάγκη να προβάλλονται και να διεκδικούνται τα δίκαια και ριζοσπαστικά αιτήματα των εργαζομένων, ώστε να προκύπτει η ανάγκη να δημιουργηθούν προϋποθέσεις για ανατροπή της πολιτικής που κυριαρχεί και των φορέων που την επιβάλλουν, μαζί και με την αλλαγή του συσχετισμού των δυνάμεων στο εργατικό συνδικαλιστικό κίνημα, ούτως ώστε να μην αποτελούν πλειοψηφία οι δυνάμεις του συμβιβασμού, οι δυνάμεις της πλειοψηφίας στη ΓΣΕΕ. 
      Με τη γραμμή της αντίστασης και αντεπίθεσης προσπαθούμε από την πλευρά μας να μετριάσουμε όσο γίνεται τις συνέπειες, να δυσκολέψουμε και να παρεμποδίσουμε την επιβολή νέων αντεργατικών μέτρων.
      Το κυριότερο είναι ότι ο αγώνας αυτός τελικά βοηθά να δημιουργηθούν οι προϋποθέσεις,για να ανοίξουμε το δρόμο προς μια φιλολαϊκή πολιτική ανάπτυξης η οποία ταυτίζεται αποκλειστικά και μόνο με τα ταξικά συμφέροντα και τα δικαιώματα των εργαζομένων. 
      Αντιπαλεύουμε και δεν νομιμοποιούμε στη συνείδηση των εργαζομένων όλους τους νόμους που έχουν ψηφιστεί και οι οποίοι καθιερώνουν τις ελαστικές εργασιακές σχέσεις, νομιμοποιούν τη μερική απασχόληση, νομιμοποιούν τα δουλεμπορικά γραφεία ευρέσεως εργασίας που νοικιάζουν εργάτες. Διαλύουν την κοινωνική ασφάλιση, δίνουν ελευθερία στην εργοδοσία, τη δυνατότητα να επιβάλλει όλο και πιο στυγνές μορφές εκμετάλλευσης.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Μέσα σε αυτό το οικονομικό, πολιτικό, εργασιακό και ασφαλιστικό περιβάλλον, αυξάνονται οι πραγματικές ανάγκες της εργατικής λαϊκής οικογένειας. Γι’ αυτό εμείς ως κόμμα –και το δηλώνουμε από αυτό το Βήμα- διεκδικούμε δικαιώματα για μόνιμη και σταθερή απασχόληση, για αμοιβές που διασφαλίζουν ένα σταθερό και υψηλό βιοτικό επίπεδο για τον εργαζόμενο και την οικογένειά του και όχι βεβαίως όπως τον θέλει η Κυβέρνηση και οι βιομήχανοι, να απασχολείται λίγες ώρες ή λίγες μέρες με λίγο μισθό ή να μοιράζεται μία θέση εργασίας με ένα ή δύο συναδέλφους του και ταυτόχρονα να μοιράζονται και το μισθό.
      Διεκδικούμε οι συνταξιούχοι να έχουν συντάξεις  που να καλύπτουν όλες τις ανάγκες και όχι όπως τους κατάντησε η Κυβέρνηση με την πολιτική της στη φτώχεια και στην εξαθλίωση.
      Διεκδικούμε οι άνεργοι να έχουν επίδομα ανεργίας ίσο με το 80% του ημερομισθίου του ανειδίκευτου εργάτη για όσο διαρκεί η ανεργία. Και βεβαίως είμαστε αντίθετοι με τα ψίχουλα που δίνετε σήμερα όπως και με το επίδομα που δίνετε στους μακροχρόνια άνεργους, των 50.000 δρχ. αφού συμπληρώσουν  ένα χρόνο ανεργίας και δεν έχουν εισόδημα πάνω από 1 εκατομμύριο ούτε καν τεκμήριο πάνω από 1 εκατομμύριο. Και με αυτό τον τρόπο εφαρμογής, δεν το παίρνει κανένας. 
      Γνωρίζουμε επίσης πολύ καλά ότι η αντιλαϊκή πολιτική που εφαρμόζετε ως Κυβέρνηση με την στήριξη και της Νέας Δημοκρατίας έχει πολλαπλασιάσει τα κέρδη και τα υπερκέρδη για τους καπιταλιστές με ιλιγγιώδεις ρυθμούς.
      Ποτέ άλλοτε τόσος πλούτος δεν ήταν συσσωρευμένος σε τόσους λίγους. Η τεράστια αυτή συσσώρευση πλούτου αναδείχνει και την ρεαλιστικότητα της πολιτικής  του Κομμουνιστικού Κόμματος Ελλάδας αλλά και των απαιτήσεων του ταξικού συνδικαλιστικού κινήματος για τη βελτίωση του εισοδήματος της εργατικής οικογένειας. 
      Εμείς ως κόμμα, δεν καθορίζουμε την πολιτική μας με βάση τις θεωρίες των αντιπάλων της εργατικής τάξης ούτε μετράμε το ρεαλισμό με βάση τους αριθμούς και τους στόχους της Κυβέρνησης που υπηρετεί με συνέπεια την πλουτοκρατία.  Τα κριτήρια για το Κομμουνιστικό Κόμμα Ελλάδας είναι οι πραγματικές και σύγχρονες ανάγκες των εργαζομένων, των ανέργων, των συνταξιούχων, της νεολαίας, οι ανάγκες για σταθερή δουλειά, σταθερό και καλό μισθό, για σίγουρη δημόσια δωρεάς και καλή ασφάλιση, για σίγουρη και καλή σύνταξη. Οι ανάγκες που συνεχώς αυξάνονται, αφού καθημερινά αφαιρούνται κατακτήσεις και δικαιώματα και καθημερινά το κόστος για τη μόρφωση, την περίθαλψη, τη διατροφή, το ντύσιμο και άλλα μεγαλώνει για την εργατική λαϊκή οικογένεια. 
      Η αντεργατική πολιτική που εφαρμόζει η Κυβέρνηση βρίσκεται μακριά από αυτές τις ανάγκες ενώ ταυτόχρονα επιχειρεί να παραπλανήσει τους εργαζόμενους, παίζει με την αγωνία των ανέργων και των οικογένειών τους, προσπαθεί να εκμεταλλευτεί την ανασφάλεια  που προκαλεί η αντιλαϊκή πολιτική και οι αξεπέραστες αντιθέσεις του καπιταλισμού. Ενώ γνωρίζει πολύ καλά ότι το ίδιο το σύστημα αναπαράγει την ανεργία, προσπαθεί να κοροϊδέψει τους ανέργους, τους οποίους το σύστημα χρησιμοποιεί σαν εφεδρικό στρατό για να χτυπήσει την εργατική τάξη, να καθηλώσει τις διεκδικήσεις λέγοντας «μη διεκδικείτε, μη ζητάτε, μην απαιτείτε, γιατί κοιτάτε πόσοι άνεργοι περιμένουν στη σειρά. 
      Μακροχρόνια προγράμματα ή σχέδια δράσης με θέσεις μερικής ή προσωρινής απασχόλησης να παρουσιάσει μείωση της ανεργίας, αφού ακόμα και σ’ ένα δίμηνο σεμινάριο να πάει ένας άνεργος, πρέπει να παραδώσει την κάρτα ανεργίας για να μη δηλώνεται ως άνεργος. Καθημερινά  η Κυβέρνηση εξαγγέλλει προγράμματα με πακτωλό χρημάτων για δημιουργία νέων θέσεων εργασίας, όπως το περιβόητο Πρόγραμμα Ολοκληρωμένης Παρέμβασης το οποίο υλοποιείται στην Ήπειρο, στα Γρεβενά, στη Λάρισα και στη Φθιώτιδα και με το οποίο γίνονται σημεία και τέρατα. Εκεί η εργοδοσία παίρνει επιδότηση 175.000 δρχ. το μήνα για κάθε ένα που προσλαμβάνει και πολύ πολύ να του κολλάει τα ένσημα για να βγάλει σύνταξη και άντε σε μερικούς να δούνε 20, 30, 40 χιλιάδες δραχμές το μήνα.  Τα υπόλοιπα τα τσεπώνουν οι ίδιοι. Αυτά είναι τα σχέδια επιχειρηματικής δραστηριότητας και ανάπτυξης κατά την Κυβέρνηση. 
      Εσείς, όμως, επιμένετε στην προσπάθεια παραπλάνησης  των εργαζομένων λέγοντας ότι αυξάνονται οι προσλήψεις, χωρίς να λέτε ότι μέσα σε αυτές υπάρχουν προσλήψεις με τις νέες εργασιακές σχέσεις. Εσείς, λοιπόν, πανηγυρίζετε παρουσιάζοντας νούμερα με αύξηση των προσλήψεων. Όμως, πρόκειται για τα ίδια πρόσωπα που έχουν απολυθεί ή που προσλαμβάνονται με διάφορες μορφές υποαπασχόλησης, ακόμη και με συμβάσεις μίας μέρας κάμποσες φορές το χρόνο.
      Η νομιμοποίηση της μερικής απασχόλησης έδωσε τη δυνατότητα όχι μόνο στους ιδιώτες να νομιμοποιήσουν όλες τις παρανομίες που έκαναν μέχρι τότε, αλλά και στο ίδιο το κράτος να προχωρήσει στις νέες εργασιακές σχέσεις επίσημα με συμβάσεις έργου ή με τη μερική απασχόληση που θέλει να εισάγει και στο δημόσιο -όπως έχει προσχωρήσει στους σχολικούς φύλακες, στους σχολικούς τροχονόμους, στις καθαρίστριες των σχολείων- όπου ο εργαζόμενος έχει έναν σκέτο ξερό μισθό ο οποίος μπορεί να είναι και 50.000 δραχμές το μήνα. Βεβαίως όλοι αυτοί είναι μαζί με χιλιάδες άλλους που απασχολούνται σε δήμους και ιδιώτες με συμβάσεις έργου και με εξευτελιστικούς μισθούς, οι οποίοι στην ουσία είναι βοηθήματα. Δεν δικαιούνται ούτε δώρο Χριστουγέννων ούτε δώρο Πάσχα ούτε άδεια ούτε επίδομα άδειας ούτε αποζημίωση ούτε ταμείο ανεργίας ούτε τις άλλες κοινωνικές παροχές από τον ΟΕΚ και την Εργατική Εστία. Αυτά τα γνωρίζετε πολύ καλά.
      Για τους νέους και τις νέες έχετε ανακαλύψει τα προγράμματα stage, με τα οποία στέλνετε τη νεολαία για να δουλέψει τσάμπα στους εργοδότες και να πληρώνονται από τον ΟΑΕΔ με λεφτά από τις κρατήσεις των εργαζομένων και φυσικά να έχουν μόνο ιατροφαρμακευτική περίθαλψη την περίοδο της απασχόλησης στο εννιάμηνο, στο δεκάμηνο.
      Στα εργοστάσια η κατάσταση είναι ακόμη χειρότερη αφού όλα αυτά συνοδεύονται με την εργοδοτική τρομοκρατία, με την απειλή της προειδοποιητικής απόλυσης. Με βάση τα στοιχεία του ΙΝΕ της ΓΣΕΕ ένας στους δύο εργαζόμενους δεν πληρώνεται με τη σύμβαση, δηλαδή δεν παίρνει τα επιδόματα της ειδικότητας, του γάμου και των παιδιών, ενώ ένας στους τέσσερις είναι ανασφάλιστος και απασχολείται με μαύρη εργασία.
      Φυσικά με την εφαρμογή του ν. 2874 για την κατάργηση του οκταώρου και του επταώρου ακριβώς πετυχαίνετε τη συμπίεση του εργατικού μεροκάματου, αφού ο βιομήχανος μπορεί να απασχολεί τους εργάτες όσο θέλει χωρίς να πληρώνει τίποτα για την απασχόληση πέραν του οκταώρου. Και μιλάμε για δωδεκάωρα και δεκατετράωρα, τα οποία δεν πληρώνονται αφού ο εργοδότης μπορεί να δίνει ρεπό και να μην πληρώνει προσαυξημένα τις υπερωρίες και ο εργαζόμενος να χάνει και από τα δώρα Χριστουγέννων και Πάσχα, από την αποζημίωση απόλυσης, από τη σύνταξη.
      Σε πολλούς χώρους, εργοστάσια, ξενοδοχειακές μονάδες, στις μεταφορές και στο εμπόριο γενικεύονται οι συμβάσεις μιας μέρας ακόμη και με μερική απασχόληση ή με δελτία παροχής υπηρεσιών ή ακόμα και με ποσοστά χωρίς μισθό ιδιαίτερα στα μεγάλα πολυκαταστήματα, όπου ανάλογα με το τι θα πουλήσουν οι πωλήτριες θα πάρουν και το πουρμπουάρ του ποσοστού ή, αν θέλετε, ακόμη και αυτοί που είναι στις διανομές στην ουσία αμείβονται με τα πουρμπουάρ των πελατών.
      Ο κατάλογος του εργασιακού μεσαίωνα είναι ατελείωτος γιατί είναι ατελείωτα και τα εγκλήματα σε βάρος της εργατικής τάξης, η οποία όταν δουλεύει με τέτοιες συνθήκες και με εντατικοποίηση χωρίς κανένα μέτρο προστασίας, πληρώνει καθημερινά με τη ζωή της τη μάχη για το μεροκάματο.
      Έτσι χτίζεται η ισχυρή Ελλάδα με τον ιδρώτα, το αίμα και τη ζωή των εργατών, γιατί σ’ αυτόν τον εργασιακό μεσαίωνα έχουμε κάθε τέσσερα λεπτά ένα εργατικό ατύχημα και κάθε τέσσερις μέρες ένα εργατικό θανατηφόρο έγκλημα χωρίς να τιμωρείται κανένας εργοδότης.
      Το βασικό στοιχείο που καθορίζει τη στάση της Κυβέρνησης είναι η κινητήρια δύναμη που την ωθεί στην ανατροπή των εργασιακών κατακτήσεων, στην αποδιάρθρωση των εργασιακών σχέσεων και ταυτόχρονα στο χτύπημα του ασφαλιστικού συστήματος, είναι ο ταξικός χαρακτήρας της πολιτικής της που είναι προσανατολισμένη στη μείωση του λεγόμενου μισθολογικού και μη μισθολογικού κόστους εργασίας, στη μείωση της τιμής της εργατικής δύναμης, στην έντασή της εκμετάλλευσης της εργατικής τάξης και των άλλων εργαζομένων.
      Η Κυβέρνηση αποδείχθηκε άξιος συνεχιστής σ’ αυτό που άρχισε η Νέα Δημοκρατία το 1990 με τον ν. 1893/90 και ήρθε να το συμπληρώσει με τον ν. 2639/98, με τον ν. 2676/99, με τον ν. 2874/2000 και με τον ν. 3029/2002 που διαλύει την κοινωνική ασφάλιση και με την ανατροπή των εργασιακών σχέσεων, τη διάλυση του ασφαλιστικού συστήματος ακόμα και με το κόψιμο των συντάξεων στους χήρους ή τις χήρες.
      Με τη χειροτέρευση της θέσης των εργαζομένων, την αύξηση των κερδών της πλουτοκρατίας, έχουμε το ξεσάλωμα των εργοδοτών με την ικανοποίηση όλων των αιτημάτων του Συνδέσμου Ελληνικών Βιομηχανιών.
      Έχουμε την κατάργηση του επταώρου και του οκταώρου, τη νομιμοποίηση και τη γενίκευση της μερικής απασχόλησης και την αύξηση του ποσοστού των απολύσεων όπου από 2% το μήνα που ήταν σήμερα φτάνει και το 10% το μήνα.
      Η μείωση της εργοδοτικής εισφοράς στο ένσημο κατά 20% σε όσους έχουν μισθό κάτω από 200.000 είναι η πρώτη απαλλαγή για τους βιομήχανους. Με τη νομιμοποίηση της μερικής απασχόλησης οι απασχολήσιμοι δεν πρόκειται να βγουν καμιά φορά στη σύνταξη ή στην καλύτερη περίπτωση να πάρουν κάποιο βοήθημα. Με τα τοπικά σύμφωνα απασχόλησης που εφαρμόζονται σε επτά νομούς της χώρας όπου εργάζεται το 50% του συνόλου της εργατικής τάξης υπονομεύονται οι συλλογικές συμβάσεις, κτυπιούνται οι συλλογικές διαπραγματεύσεις και κτυπιέται στην καρδιά το εργατικό συνδικαλιστικό κίνημα ακριβώς, γιατί θέλετε να υπονομεύσετε και να διαλύσετε τη συλλογική διαπραγμάτευση. Θέλετε την ατομική σύμβαση όπως συμφωνήσατε στις 28 του περασμένου μήνα στο συνέδριο του ΟΜΕΔ. Το είπε και επίσημα ο Υπουργός Εργασίας. Θέλετε το ξεμονάχιασμα των εργατών από τους βιομήχανους, όπως κάνει ο λύκος που ξεμοναχιάζει τα πρόβατα πριν τα φάει.
      Η Νέα Δημοκρατία ζητά περισσότερα, ζητά πλήρη απελευθέρωση της αγοράς εργασίας ανεξάρτητα αν διαφοροποιείται σε δευτερεύοντα και σε επιμέρους ζητήματα. Ο Συνασπισμός ως υπερασπιστής της Συνθήκης της Μάαστριχτ, της Λευκής Βίβλου, των τοπικών συμφώνων απασχόλησης και της ΟΝΕ έχει υιοθετήσει βασικές κατευθύνσεις του μεγάλου κεφαλαίου για την ανατροπή των εργασιακών σχέσεων. Στηρίζει την κυβερνητική πολιτική συμμετέχει στους στημένους κοινωνικούς διαλόγους, αναπαράγει τη θεωρία της ταξικής συνεργασίας, προσπαθεί να ψαρέψει σε θολά νερά και να ρίξει στάχτη στα μάτια των εργαζομένων.
      Αυτό έδειξε και η πρότασή του για το τριανταπεντάωρο με το οποίο διευκολύνεται το ξήλωμα των εργασιακών κατακτήσεων και μπαίνουν εμπόδια στην εφαρμογή του γνήσιου εργατικού τριανταπενταώρου και τριαντάωρου για τα βαριά και ανθυγιεινά, του πενθημέρου με αύξηση αποδοχών και με πλήρη ασφαλιστική κάλυψη.
       Το ΚΚΕ ενημέρωσε έγκαιρα την εργατική τάξη για τις άσχημες εξελίξεις. Δώσαμε και δίνουμε τη μάχη στο πλευρό των εργαζομένων. Καλούμε τους εργαζόμενους σε αντίσταση γιατί οι ανατροπές που προωθεί η Κυβέρνηση αναδεικνύουν για άλλη μια φορά την αναγκαιότητα της αλλαγής του συσχετισμού δυνάμεων και την ουσιαστική ενίσχυση του ΚΚΕ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Οι καταγγελίες τις οποίες έκανε ο εισηγητής μας για την πολιτικής της Κυβέρνησης είναι πάρα πολλές. Η πολιτική της Κυβέρνησης στέκεται ενάντια στις εργασιακές, κοινωνικές και δημοκρατικές σχέσεις των εργαζομένων. Επιπλέον απ’ ότι λένε και τα προγράμματα από τις εκθέσεις Γεωργακόπουλου και της Τράπεζας της Ελλάδος ετοιμάζεται καταιγιστική επίθεση ενάντια στους εργαζόμενους, επίθεση που θα υπονομεύσει το εισόδημά τους, τις εργασιακές σχέσεις και το ασφαλιστικό σύστημα.
      Ο αντίλογος της Κυβέρνησης θα παρουσιάσει μια ωραιοποιημένη εικόνα που θα αραδιάσει δισεκατομμύρια δήθεν για την απασχόληση, για την κοινωνική ασφάλιση. Θα ήθελα, όμως, να ρωτήσω την Κυβέρνηση απ’ αυτήν την ανάπτυξη που ισχυρίζεστε ότι είναι διπλάσια της ευρωζώνης, ποιος ωφελείται; Ποιος καρπώνεται απ’ αυτήν την αύξηση του εθνικού εισοδήματος όταν παραλλήλως έχουμε αύξηση της ανεργίας και της φτώχειας; Βλέπουμε ότι έχουμε αύξηση των κερδών της πλουτοκρατίας. Να ποια είναι η πολιτική που εφαρμόζετε.
      Πέρα απ’ όλα αυτά θα ήθελα, κύριε Υπουργέ, να δούμε αν είστε ικανοποιημένοι απ’ αυτές τις μικροπαροχές που δίνετε. Όταν παρουσιάζετε κάποια νούμερα στον ελληνικό λαό, είστε ικανοποιημένοι διότι δήθεν λύσατε τα προβλήματα όταν χρησιμοποιείτε όλα τα μέσα για να επιβάλλετε μια βάρβαρη πολιτική η οποία εξυπηρετεί τα συγκεκριμένα συμφέροντα της πλουτοκρατίας; 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Και στις εργασιακές σχέσεις και στις συνδικαλιστικές ιδρύετε γραφεία ευρέσεως εργασίας. Τι ρόλο παίζουν αυτά τα γραφεία ευρέσεως εργασίας; Έχουμε το προηγούμενο που έγινε με τους ναυτεργάτες. Υπάρχουν ναυτεργάτες που είναι στην ανεργία, αλλά τα γραφεία ευρέσεως εργασίας στέλνουν αλλοδαπούς, δήθεν ότι δεν υπάρχουν για τις κατηγορίες που ζητάνε, για να μειωθεί το κόστος εργασίας με αύξηση των κερδών των εφοπλιστών. 
      Πέρα απ΄ αυτό, έχουμε την κατάργηση κάθε νόμιμου δικαιώματος που έχουν οι ναυτεργάτες στις συνθέσεις των πλοίων. Δεν έχει λόγο η Κυβέρνηση γι΄ αυτό; Πού θα βρουν το δίκιο τους οι εργαζόμενοι που μένουν απ΄ έξω; Μόνο ο πλοίαρχος στα περισσότερα πλοία αποτελεί το ελληνικό προσωπικό σε πλοία με ελληνική σημαία. 
      Έχουμε τώρα την επίθεση που γίνεται στους εργαζόμενους. Αναφέρθηκε ο εισηγητής μας για τα τοπικά σύμφωνα απασχόλησης. Μεγάλη πληγή. Γι΄ αυτό τι κάνει η Κυβέρνηση; Όχι απλώς δεν το αντιμετωπίζει, αλλά το ενισχύει για να περάσει την αποδιάρθρωση όλων των εργασιακών σχέσεων και ιδιαίτερα στις συλλογικές συμβάσεις εργασίας. Στο νομό μας οι περισσότεροι δουλεύουν με αυτό το σύστημα. Τους σχόλασε προχθές όλους. Τι γίνονται αυτοί οι εργαζόμενοι; Ενώ υπάρχουν οι πάγιες και διαρκείς ανάγκες και πρέπει να γίνουν οι απαραίτητες προσλήψεις, οι άνθρωποι αυτοί είναι άνεργοι και πετιούνται από το παράθυρο. 
      Θέλω να σημειώσω δύο χαρακτηριστικά περιστατικά, που συμβαίνουν στην περιοχή μου. Η τρομοκρατία έχει γίνει πλέον σύστημα με την ανοχή της Κυβέρνησης, που έχει ευθύνη γι΄ αυτά τα θέματα και θέλουμε μία απάντηση. Ιδρύθηκε μία βιομηχανία με τις προγραμματικές συμβάσεις, που είχε υπογράψει η κ. Παπανδρέου για τα βαγόνια του ΟΣΕ του κ. Κιολεΐδη. Με χρήματα προκαταβολής ιδρύθηκαν. Θα σας καταθέσω, κύριε Υπουργέ, το ερωτηματολόγιο. Δεκαπέντε σελίδες περιέχει, που αναφέρει πώς περνάν τον ελεύθερο χρόνο οι εργαζόμενοι και αν ασχολούνται με την τέχνη, το συνδικαλισμό, την πολιτική. Επίσης, τι αρρώστιες έχει περάσει, ποια είναι η οικογενειακή του κατάσταση, αν έχει κοινωνική ζωή και άλλα, που άμα τα δείτε θα σηκωθεί η τρίχα σας. Παρ’ ότι έχουμε κάνει καταγγελίες, η Κυβέρνηση δεν έχει πάρει μέτρα. Επ’ αυτού έχουμε καταθέσει και ερώτηση. 
      Για την αντιμετώπιση του προβλήματος της ανεργίας θα διαβάσω, κύριε Υπουργέ, μια εφημερίδα, που δεν είναι του ΚΚΕ ή κάποιου άλλου κόμματος, είναι στελέχους του ΠΑΣΟΚ. Λέει ότι οι άνεργοι δεν μπορούν να ονειρευτούν. Αυξήθηκαν οι απολύσεις στη Μαγνησία από το 1999 ως το πρώτο εξάμηνο 2000, είκοσι μία χιλιάδες εξακόσιοι τριάντα εργαζόμενοι έχασαν τη δουλειά τους στο νομό μας. 
      Θα καταθέσω και την εφημερίδα για την ιστορία. 
      Πρέπει να πάρετε μέτρα, μολονότι ξέρουμε ότι δεν μπορείτε, ούτε θέλετε να πάρετε. Γι’ αυτό ο ελληνικός λαός πρέπει να σας αντιμετωπίσει σαν μια πολιτική που εκφράζει μέσα και έξω από τη Βουλή τα συμφέροντα της πλουτοκρατίας και στην αναδιανομή του πλούτου και στο στήσιμο και να ετοιμαστεί για νέες επιθέσεις που θα δεχθεί. Εμείς θα στηρίξουμε τους αγώνες και να είσθε βέβαιοι πως θα είσθε υπόλογοι για μια ζωή, για τις χαμένες ευκαιρίες που σας δόθηκαν, και δυστυχώς έχετε παίξει πολύ περισσότερο το παιχνίδι του κεφαλαίου για το γκρέμισμα, την αποσάθρωση κάθε κατάκτησης της εργατικής οικογένειας, είτε είναι αγροτική είτε είναι επαγγελματική είτε είναι βιοτεχνική είτε εργατική. 
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Γεώργιος Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Οι άνθρωποι πρέπει να είναι σε θέση να ζουν, για να κάνουν ιστορία. Αυτό έγραψαν ο Μάρξ και ο Ένγκελς στο βιβλίο τους για τη γερμανική ιδεολογία. Φυσικά, είμαι σε θέση να ζω, σημαίνει πως είμαι υγιής, αμείβομαι όπως πρέπει για να εργάζομαι δημιουργικά, είμαι σωστά μορφωμένος για να είμαι δημιουργικός, διαθέτω ελεύθερο χρόνο για να υποστηρίζω τη μόρφωσή μου και την παραγωγική μου απόδοση. Τέλος είμαι ήσυχος για την κοινωνική μου ασφάλιση, αν για όλα αυτά θα φρόντιζε ένα γνήσιο κοινωνικό κράτος, που δεν μπορεί να υποκαταστήσει ένα σοσιαλιστικό κράτος, ωστόσο αν λειτουργήσει σωστά μπορεί να οδηγήσει σε κάποιες έστω και στοιχειώδεις φιλολαϊκές αποφάσεις.
      Όταν τα έχω εξασφαλίσει όλα αυτά, μπορώ και κάνω ιστορία. Αυτό δεν σημαίνει βέβαια ότι ετοιμάζομαι μόνιμα για να αντιμετωπίσω αόρατους εχθρούς και φανταστικούς τρομοκράτες, όπως προσπαθεί να μας πείσει η Κυβέρνηση, ούτε βέβαια ξοδεύω χρήματα για να αγοράζω όπλα, όπως κάνει η Κυβέρνηση, ενώ την ίδια στιγμή μας λείπουν τα σχολεία, οι δάσκαλοι, τα νοσοκομεία, τα καλά βιβλία, τα θέατρα, τα σωστά μέσα μεταφοράς. Οι αγρότες κοιτούν απελπισμένοι την απούλητη σοδειά τους περιμένοντας άδικα τις αποζημιώσεις για τις καταστροφές που τους προκάλεσε ο χειμώνας και η Κοινή Αγροτική Πολιτική. Οι μικρομεσαίοι κλείνουν τα μαγαζιά τους. Η νεολαία περιφέρεται από πόρτα σε πόρτα χωρίς την κατάλληλη επαγγελματική μόρφωση, με αζήτητα τα πτυχία τους, έρμαιο στα χέρια των μεγάλων επιχειρήσεων και στη λαίλαπα της ελεύθερης αγοράς και θύμα του παγκοσμιοποιημένου ανταγωνισμού. Τέλος, οι συνταξιούχοι προσπαθούν να συνηθίσουν στην ιδέα ότι τα δέκα λεπτά κάνουν 34 δραχμές και τα είκοσι λεπτά 68 δραχμές, όπως επιμένει η τηλεόραση. 
      Κύριε Πρόεδρε, δεν είναι αυθαίρετη η παρατήρηση ότι ο ελληνικός λαός ανήμπορος να ζήσει όπως πρέπει δεν είναι σε θέση να κάνει ιστορία. Η Κυβέρνηση υπεύθυνη για την πολιτική που οδηγεί σε αυτήν την κατάσταση, επιμένει να θεωρητικολογεί παίζοντας με τους ακατανόητους για τον απλό λαό μακροοικονομικούς όρους με τους ετοιμόρροπους και ανειλικρινείς προϋπολογισμούς, τα δυσβάσταχτα ευρωπαϊκά κεκτημένα και τη φαντασιακή σοσιαλιστική της λεξιλαγνεία, που δεν οδηγεί πουθενά.
      Όταν βέβαια ένας λαός, κύριε Υπουργέ, δεν είναι σε θέση να κάνει ιστορία, δεν είναι επίσης σε θέση να παίξει ρόλο στη νέα κοινωνία της πληροφορικής, της γνώσης, της κοσμογονικής τεχνολογίας και του μεταμοντέρνου πολιτισμού. 
      Ο σκοπός, όμως, της επερώτησής μας δεν είναι απλώς να περιγράψουμε και να καταγγείλουμε στην Αίθουσα αυτή τη βαρβαρότητα της ανεργίας, την τρομοκρατία της εργοδοσίας, την απελπισία της ακρίβειας, το βίαιο παροπλισμό της λαϊκής δημιουργικότητας, τα κενά στον τομέα της εκπαίδευσης, στο σύστημα της υγείας και της κοινωνικής ασφάλισης. Θέλουμε πρώτα απ’όλα να καταδείξουμε στον ελληνικό λαό τις αιτίες αυτών των φαινομένων που είναι οι πολιτικές που ασκεί η Κυβέρνηση υποταγμένη σε νεοφιλελεύθερες και νεοσυντηρητικές επιλογές για να αντιμετωπίσει τη μεγάλη πρόκληση της παγκοσμιοποίησης, δηλαδή τον ανταγωνισμό. Αυτή η αντιμετώπιση για να πραγματοποιηθεί θετικά έχει έναν και αποκλειστικό στόχο, να υπονομεύσει το κοινωνικό κράτος, την πολιτική εκείνη που πρέπει να φροντίζει για την ευημερία του εργαζόμενου λαού και που για να ασκηθεί στο όνομα αυτής της ευημερίας απαιτούνται φιλολαϊκές επιλογές, με τις οποίες, όμως, δεν συμφωνούν οι ανταγωνιστικές λογικές που επιβάλλει η παγκοσμιοποίηση. Γιατί η φροντίδα για την ευημερία του εργαζόμενου απαιτεί την αύξηση των κοινωνικών δαπανών, που οδηγούν ενδεχομένως στην αύξηση του δημόσιου χρέους, το κόκκινο πανί, δηλαδή, των κριτηρίων του Μάαστριχτ. Εδώ είναι που θριαμβεύει η νεοφιλελεύθερη λογική, που αντί να αναζητήσει πόρους στη μείωση των κερδών του μεγάλου κεφαλαίου, προτείνει τη μεταρρύθμιση του κοινωνικού κράτους, θα έλεγα δηλαδή την κατάργησή του. Αυτό σημαίνει την αναγκαστική συμμετοχή του εργαζόμενου στις κοινωνικές δαπάνες και την εισβολή του ιδιωτικού κεφαλαίου στους τέσσερις βασικούς τομείς της κοινωνικής πολιτικής, στην υγεία, στην εκπαίδευση, στην εργασία και τη συνταξιοδότηση. 
      Όλα αυτά, κύριε Υπουργέ, η Κυβέρνησή σας δεν θέλει να τα παραδεχθεί. Να παραδεχθεί, δηλαδή, πως ο εργαζόμενος ελληνικός λαός μέσα σ’αυτές τις συνθήκες ζωής όσον αφορά την υγεία του, τη μόρφωσή του, την εργασία του και την κοινωνική ασφάλιση δεν μπορεί να κάνει ιστορία, δεν μπορεί δηλαδή να αναδείξει τις πολιτισμικές του αξίες, να παίξει τον δικό του ιδιαίτερο ρόλο στην προάσπιση της ειρήνης, να αντισταθεί στην επίθεση του ιμπεριαλισμού, όπως αυτή εκδηλώνεται σε όλα τα επίπεδα της κοινωνικής μας ζωής. Γι’αυτό και το Κ.Κ.Ε. επισημαίνει πως αν θέλετε, κύριε Υπουργέ, να παίξει η Ελλάδα το δικό της ρόλο στην ιστορία, πρέπει να αλλάξετε πολύ. Σας παρακαλώ, μη σφυρίζετε αδιάφορα! 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Κύριοι συνάδελφοι, δεν δέχεται επίθεση από την Κυβέρνηση και από τα κόμματα που έχουν παρόμοιες πολιτικές μόνο το βιοτικό επίπεδο των εργαζομένων, αλλά και τα δημοκρατικά δικαιώματα και οι συνδικαλιστικές ελευθερίες. 
      Θα μιλήσω πιο συγκεκριμένα. Μιλάτε για νομιμότητα και για κράτος δικαίου. Παρ’ όλα αυτά παραβιάζεται όλο και περισσότερο και όλο και σε μεγαλύτερη έκταση η λειψή εργατική νομοθεσία, η οποία βοηθάει τη μεγαλοεργοδοσία. Ακόμη και αυτή η νομοθεσία σε πολλές περιπτώσεις δεν εφαρμόζεται, με την ανοχή όλου του κρατικού μηχανισμού και τελικά του Υπουργείου Εργασίας και της Κυβέρνησης. 
      Ιδιαίτερα πλήττεται ο χώρος του εμπορίου, όπου υπάρχει ανακύκλωση των εργαζομένων. Δεν υπάρχει σταθερή εργασία σχεδόν πουθενά. Στις πολυεθνικές εταιρείες –ιδιαίτερα στο «ΠΡΑΚΤΙΚΕΡ», στο «ΧΟΝΤΟΣ», στο «ΜΑΚΡΟ»- επικρατούν εργασιακές σχέσεις του Μεσαίωνα, πέρα από την εργατική νομοθεσία. Στους οικοδόμους δεν εφαρμόζεται ωράριο. Δεν πληρώνονται οι υπερωρίες. Υπάρχει πολύ άσχημη κατάσταση, μαύρη εργασία, στις υπερεργολαβίες. Αυτήν τη στιγμή το 21% των επιχειρήσεων χρησιμοποιούν υπερεργολάβους. Εκεί δεν εφαρμόζεται τίποτα από την εργατική νομοθεσία. 
      Επίσης, δεν πληρώνονται οι αργίες. Τα μέτρα ασφαλείας που θα έπρεπε να εφαρμόζονται με πληρότητα από τους εργολάβους, ιδιαίτερα στα μεγάλα έργα, δεν παίρνονται. Γι’ αυτό έχουμε πολλά ατυχήματα. Ιδιαίτερα για τους ξένους εργάτες δεν τηρούνται οι συλλογικές συμβάσεις εργασίας σε πολλές περιπτώσεις. Δεν πληρώνονται όσα ένσημα θα έπρεπε να πληρωθούν. Να μην πω και για τους Έλληνες, που σύμφωνα με στοιχεία του ΙΚΑ. ο ένας στους τρεις εργάζεται και είναι ανασφάλιστος. 
      Πού βρίσκονται, λοιπόν, οι ελεγκτικοί μηχανισμοί του κράτους, για να τηρηθεί έστω και αυτή η νομοθεσία; Τι κάνουν οι επιθεωρήσεις εργασίας; Τι κάνουν οι αρμόδιοι ελεγκτικοί μηχανισμοί, για να δουν αν τηρούνται τα μέτρα ασφαλείας; Και δεν επαρκούν ως άτομα και δεν κάνουν σωστά τη δουλειά τους. Μάλιστα πολύ συχνά παίρνουν το μέρος της εργοδοσίας και σε οφθαλμοφανή ζητήματα δεν δίνουν λύσεις. 
      Δεν θα αναφερθώ στο αίτημα που ζητήσαμε να κατοχυρωθεί και από το Σύνταγμα –έστω φραστικά- και υπήρξε άρνηση από τα δύο μεγαλύτερα κόμματα. Ζητήσαμε να κατοχυρωθεί ο έλεγχος. Εμείς μιλάμε για «λαϊκό» και «κοινωνικό» έλεγχο. Ούτε, όμως, στοιχειώδεις μηχανισμοί ελέγχου, που είναι εφευρέσεις της καπιταλιστικής οικονομίας και του καπιταλιστικού κράτους, δηλαδή επιθεωρήσεις εργασίας, εκπληρώνονται. Ούτε αυτοί δεν λειτουργούν όπως θα έπρεπε να λειτουργούν. 
      Δημοκρατικά δικαιώματα και συνδικαλιστικές ελευθερίες. Γιατί μπορούμε να μιλούμε στους χώρους εργασίας, ιδιαίτερα στον ιδιωτικό τομέα, όταν υπάρχει ο φόβος της απόλυσης; Υπάρχει τρομοκρατία στους χώρους εργασίας, στις περισσότερες τουλάχιστον περιπτώσεις. 
      Θα μου πείτε: «Δεν αντιδρούν οι συνδικαλιστές;» Μα, το ένα τρίτο των εργαζομένων είναι συνδικαλισμένοι. Οι περισσότεροι εργαζόμενοι είναι ασυνδικάλιστοι. Αυτήν τη στιγμή η παράταξη που υποστηρίζεται από το ΠΑΣΟΚ και αυτή που υποστηρίζεται από τη Νέα Δημοκρατία δεν κάνουν τίποτα, όχι μόνο για να γράψουν κόσμο στα συνδικάτα, αλλά για να παίξουν τα συνδικάτα το ρόλο τους. Δεν μιλάω μόνο για τους εξαγορασμένους από την εργοδοσία. Μιλάω και για εκείνους που έχουν μπει στη «λογική της συναίνεσης», όπως λέτε εσείς ως Κυβέρνηση, και δεν αντιστέκονται με τίποτα. Σε πολλούς χώρους εργασίας έχουμε γκέτο. Δεν υπάρχουν δικαιώματα. 
      Επιπλέον, έχουμε αυξανόμενο αριθμό απολύσεων συνδικαλιστών -αυτό δημιουργεί ακόμη μεγαλύτερο φόβο- και παρεμπόδιση να μπουν τα συνδικάτα σε χώρους εργασίας. Μέχρι και σε Βουλευτές το απαγορεύουν ακόμη και σε κρατικές επιχειρήσεις. Μου έχουν απαγορεύσει να επισκεφθώ το Ταχυδρομικό Ταμιευτήριο, παρ’ όλο που είμαι Βουλευτής του ελληνικού Κοινοβουλίου, για να μιλήσω με τους εργαζόμενους, και μάλιστα χωρίς να παρεμποδίσω την εργασία. Υπήρξε άρνηση από τη διοίκηση. Αυτή είναι η δημοκρατία; 
      Προχωρώ παραπέρα. Δικαστικές αποφάσεις για τις απεργίες. Με καρμπόν όλες οι αποφάσεις είναι ίδιες: «Παράνομες και καταχρηστικές οι απεργίες». Έχετε εμφυσήσει ένα πνεύμα στο Δικαστικό Σώμα που ξέρουμε πώς ελέγχεται –περιμένει την απόσπαση, τη μετάθεση, την εξέλιξη- και έτσι βγαίνουν σωρηδόν οι αποφάσεις για παράνομες και καταχρηστικές απεργίες. Ούτε μια απεργία τα τελευταία χρόνια δεν βγήκε νόμιμη. 
      Επιπλέον, όταν δεν υπακούουν οι εργαζόμενοι τους επιστρατεύετε με μέτρα αντισυνταγματικά και παράνομα. Ξέχωρα οι κατασταλτικοί μηχανισμοί. Για παράδειγμα επιστρατεύσατε τους ναυτεργάτες. Όταν φωνάζει ο εργοδότης, έρχεται αμέσως η Αστυνομία έξω από το εργοστάσιο. Τρέχουν τα ΜΑΤ και το Λιμενικό στην απεργία των ναυτεργατών και τρώμε ξύλο, ακόμη και εμείς οι Βουλευτές –ο συνάδελφος ο Ν. Γκατζής και άλλοι-  καμιά φορά.  Όταν, όμως, ο εργαζόμενος ζητεί την προστασία της Αστυνομίας δεν την έχει. Πείτε μου έναν εργοδότη που συνελήφθη και πήγε στο αυτόφωρο. Όμως, οι συνδικαλιστές συλλαμβάνονται. 
      Δεν είναι μόνο αυτό. Δεν είναι μόνο οι επιμέρους συνδικαλιστικοί αγώνες, είναι γενικότερα οι αγώνες και τα λαϊκά κινήματα.  Μήπως το σχέδιο νόμου που έχουμε να συζητήσουμε αύριο στη Βουλή έχει σχέση με τη 17 Νοέμβρη; Οι νόμοι αυτοί, οι τρομονόμοι, το ευρωπαϊκό ένταλμα σύλληψης, η κατάργηση των ενόρκων, ο περιορισμός της δημοσιότητας της δίκης, ο περιορισμός γενικά των εγγυήσεων του κατηγορουμένου αφορούν τη 17 Νοέμβρη; Αφορούν κυρίως το εργατικό κίνημα, τα λαϊκά κινήματα. Θωρακίζετε το κράτος, για να χρησιμοποιήσετε τέτοιους νόμους σε βάρος μεγάλων απεργιακών εκδηλώσεων, σε βάρος κινημάτων της εργατικής τάξης και των άλλων εργαζομένων. Αυτή είναι η δημοκρατία σας!
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Το κόμμα μας καταθέτοντας αυτήν την επερώτηση δεν πιστεύει ότι μπορεί να πείσει την Κυβέρνηση, γιατί η ίδια έχει ξεκαθαρίσει τη θέση της και την πορεία της σε θέματα πολιτικής πρακτικής, όχι μόνο για το συζητούμενο θέμα, αλλά για όλα τα θέματα που απασχολούν τη χώρα μας. 
      Στο συγκεκριμένο θέμα -φαίνεται από τη φρασεολογία της από τον Πρωθυπουργό μέχρι τους αρμόδιους και συναρμόδιους Υπουργούς- έχει καταργήσει από το λεξιλόγιό της τις λέξεις «εργασία», «εργασιακά δικαιώματα», «οκτάωρο» και υπάρχει μόνο η «απασχόληση». Και αυτό έχει μια συγκεκριμένη πολιτική και ιδεολογική στόχευση: να πείσει τις λαϊκές μάζες ότι δεν υπάρχει καμία άλλη λύση. 
      Καταθέσαμε αυτήν την επερώτηση να ακουστούν και αυτά που θα πει η Κυβέρνηση, να ακουστούν και οι δικές μας προτάσεις -δεν επικρίνουμε μόνο την Κυβέρνηση, αλλά κάνουμε και θετικές προτάσεις- γιατί κυρίως θέλουμε να καταλάβει ο κόσμος αυτήν τη διαφορά που δημιουργείται το τελευταίο χρονικό διάστημα, αυξάνοντας το χάσμα μεταξύ συγκέντρωσης πλούτου και φτώχειας στις λαϊκές δυνάμεις κάτω. Θα αναρωτηθεί κανείς πώς θα ενημερώσουμε τον κόσμο. Δεν περιμένουμε τα Μέσα Μαζικής Ενημέρωσης να το κάνουν. Εμείς, χρησιμοποιώντας αυτές τις απαντήσεις που θα δοθούν από την Κυβέρνηση, έχουμε τη δυνατότητα επικοινωνίας με τον κόσμο για να τον πείσουμε ότι αυτά που του λέγαμε εδώ και δεκαπέντε-είκοσι χρόνια –και όλα υλοποιούνται με το χειρότερο τρόπο- ήταν αυτά που λέγαμε και μπορεί να υπάρξει μια αντίστροφη μέτρηση.
      Για το χάσμα που είπα. Κοιτάζοντας κανείς την ιστορία προς τα πίσω θα δυσκολευτεί  να βρει άλλη εποχή που έχουμε τόσο μεγάλη συγκέντρωση πλούτου σε τόσο λίγα χέρια και από την άλλη μεριά τόσο μεγάλη εξαθλίωση κοινωνικών ομάδων σε τέτοια ποσοστά, τα οποία δεν μπορούσε να φανταστεί κανείς.  Παραδείγματος χάρη, ξέρουμε τώρα ότι δύο εκατομμύρια, δυόμισι εκατομμύρια άτομα βρίσκονται κάτω από το όριο της φτώχειας. Το ότι η μεγάλη συγκέντρωση πλούτου δημιουργείται εκεί όπου  υπάρχει μεγάλη φτώχεια, είναι γνωστό πολιτικά και ιδεολογικά εδώ και εκατόν εξήντα-εκατόν ογδόντα χρόνια. 
      Για να γίνει κατανοητό αυτό, θα αναφέρω ένα παράδειγμα:  Η Πάτρα είναι μια χαρακτηριστική περίπτωση μιας πόλης που πριν από δεκαοκτώ-είκοσι χρόνια ήταν τρίτη ή τέταρτη από πλευράς οικονομικής ανάπτυξης σε όλη την Ελλάδα. Τώρα είναι τρίτη, τέταρτη από το τέλος. Στις αρχές της δεκαετίας του 1990 ήρθε αυτή η μεγάλη και απότομη ανεργία. Υπολογίζουν τότε –και ήταν εκτίμηση του  Εργατικού Κέντρου το οποίο δεν καθοδηγείται από το Κομμουνιστικό Κόμμα- ότι το ποσοστό της ανεργίας έφθασε περίπου στο 32% του ενεργού πληθυσμού. «ΠΕΙΡΑΪΚΗ ΠΑΤΡΑΪΚΗ», «ΛΑΔΟΠΟΥΛΟΣ», «ΒΕΣΤΟ», «ΠΙΡΕΛΙ», πάρα πολύ μεγάλες επιχειρήσεις και βιοτεχνίες που είχαν προσωπικό μέχρι διακόσια άτομα. Κύριε Πρόεδρε, προσέξτε αυτό που θα πω τώρα γιατί έχει σημασία να το ξέρετε και εσείς. Αυτό έγινε μέχρι το 1993-1994. Το 1995 οι καταθέσεις Πατρινών στις τράπεζες ήταν 230 δισεκατομμύρια. Το 1997 ήταν 500 δισεκατομμύρια. Στις αρχές του 2000 ξεπέρασαν το 1 τρισεκατομμύριο. Ποιοι είναι αυτοί; Οι άνεργοι της «ΠΕΙΡΑΪΚΗΣ ΠΑΤΡΑΪΚΗΣ» του «ΛΑΔΟΠΟΥΛΟΥ», …
      ΠΡΟΕΔΡΕΥΩΝ (Κωνσταντίνος Βρεττός): Τους ξέρετε; 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Εγώ τους ξέρω. Δεν είναι περισσότεροι από εκατό. 
      Αυτοί είναι που εκμεταλλεύθηκαν τη φθηνή εργατική δύναμη και σε αυτό το χρονικό διάστημα από την άλλη μεριά έχουμε αύξηση των κερδών, όχι μόνο στην Πάτρα, γενικά των μεγάλων επιχειρήσεων κατά 394%.
      Όταν κάνουμε αυτήν την κριτική έρχεται η Κυβέρνηση, το αρμόδιο Υπουργείο ή άλλοι και λένε: «Μα, το ΑΕΠ είναι τόσο». Το ΑΕΠ, αν το κοιτάξει κανείς κύριε Υπουργέ, που είναι τώρα στο 3,8% συμβαδίζει με ορισμένα πράγματα τα οποία είναι εντυπωσιακά. Παραδείγματος χάρη, το ΑΕΠ ξεκίνησε το 1994 από 2% κι έχει φθάσει τώρα 3,5%. Στο ίδιο χρονικό διάστημα, δηλαδή από το 1994, το ποσοστό της ανεργίας ήταν 8,9% κι έχει φθάσει τώρα 11,9%. Άρα, λοιπόν, αυτό που λέτε εσείς «ανάπτυξη» συμβαδίζει με την εκμετάλλευση της φτώχειας και της εξαθλίωσης και αυτοί οι άνθρωποι που έχουν καταργηθεί τα εργασιακά τους δικαιώματα, τα πάντα, αντιμετωπίζουν κι ένα κόστος ζωής που ξεπερνά κάθε πρόβλεψη, αν την έκανε κανείς πριν από πέντε έξι χρόνια και όχι μόνο στα γενικά είδη κατανάλωσης, αλλά και στην υγεία, στην παιδεία.
      Και το κυριότερο από όλα –και κλείνω με αυτό, κύριε Πρόεδρε- είναι ότι οι φτωχές λαϊκές μάζες και κυρίως οι εργαζόμενοι δεν πληρώνουν με το μόχθο τους μόνο τα κέρδη των πολυεθνικών. Πληρώνουν με το αίμα τους και κυρίως και με τη ζωή τους. Υπάρχουν έρευνες που έχουν γίνει οι οποίες δείχνουν ότι από το 1990 μέχρι το 2001 τα θανατηφόρα εργατικά ατυχήματα ξεκίνησαν από ογδόντα έξι το 1990 και έφθασαν στα εκατόν ογδόντα οκτώ το 2001. Αυτήν την ανάπτυξη θέλει η Κυβέρνηση και αυτά τα μέτρα ασφάλειας παίρνει το αρμόδιο Υπουργείο. Θα μας απαντήσει τώρα ο κύριος Υπουργός, αλλά πάντως είναι αυτά τα στοιχεία τα οποία δείχνουν ότι όλη αυτή η φασαρία γίνεται για τα κέρδη ολίγων, αδιαφορώντας για τις λαϊκές μάζες.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Κύριοι συνάδελφοι, είχα την εντύπωση ότι η σημερινή συζήτηση θα ήταν μια συζήτηση ουσίας, μια συζήτηση ενημέρωσης, μια συζήτηση που θα διευκόλυνε και τη Βουλή και το λαό και ίσως και την Κυβέρνηση σε ορισμένες πλευρές να καταλάβει πού βρισκόμαστε, να δει ποιες δυνατότητες υπάρχουν για βελτίωση των πολιτικών που ασκούνται ή ακόμη να διαπιστώσει ότι υπάρχουν σοβαρότερες, πιο συγκροτημένες, καλά θεμελιωμένες άλλες απόψεις, άλλες πολιτικές.
      Νομίζω ότι από την πρωτολογία των συναδέλφων του Κ.Κ.Ε. ένα αποδείχθηκε: ότι το Κ.Κ.Ε. δεν έχει μια τεκμηριωμένη άποψη για τα πράγματα. Και βεβαίως, δεν συγκροτεί σε καμία περίπτωση μια άλλη πολιτική. Και δεν θα έλεγα μια άλλη πολιτική στο σύνολό της, μια άλλη πολιτική ούτε σε επιμέρους θέματα. Και αυτό, όχι μόνο γιατί δεν υπήρξαν προτάσεις, αλλά και γιατί αυτά τα οποία εδώ διατυπώθηκαν -και πρέπει δυστυχώς να το πω- ήταν καταγγελτικά, ήταν ισοπεδωτικά και σε πολλές περιπτώσεις συσκότισαν την ίδια την πραγματικότητα, ακόμα και η ίδια η περιουντοσιολογία ήταν μη αντιπροσωπευτική. Θα έλεγα δηλαδή ότι βεβαίως η Αντιπολίτευση και το Κ.Κ.Ε., ως μέρος της κοινοβουλευτικής αντιπολίτευσης, έχει το δικαίωμα να ασκεί κριτική. Αλλά μία κριτική η οποία είναι τόσο ρηχή, μια κριτική η οποία δεν έχει πραγματική έδραση, είναι μια κριτική η οποία τελικώς στρέφεται εναντίον αυτού που τόσο εύκολα και τόσο αβασάνιστα την εκφωνεί. Ακυρώνει, δηλαδή, την ίδια την αξιοπιστία αυτού που ασκεί κριτική.
      Όμως επειδή θέλουμε να ασκούμε μια πολιτική με αίσθημα ευθύνης απέναντι στον ελληνικό λαό και ιδιαίτερα απέναντι στη μεγάλη κοινωνική πλειοψηφία που εκπροσωπούμε –απέναντι, δηλαδή, στους εργαζόμενους, στους βιοτέχνες, στους εμπόρους, στους επαγγελματίες, στους νέους και στις νέες, στις γυναίκες- θα προσπαθήσω να δώσω με τον καλύτερο τρόπο στο χρόνο που διαθέτω όλα εκείνα τα στοιχεία της δικής μας πολιτικής.
      Επίσης, θα αναφέρω στοιχεία και για τις νέες προκλήσεις που προκύπτουν απ’ τη σημερινή δυναμικά εξελισσόμενη οικονομική πραγματικότητα στην Ελλάδα και στην Ευρωπαϊκή Ένωση, σ’ ένα κόσμο πλέον διαφορετικό και ανοικτό στον ανταγωνισμό, για να μπορέσουμε από εκεί και πέρα σε συνδυασμό μ’ αυτό που έχουμε προγραμματίσει και πράττουμε και μ’ αυτό το οποίο εμφανίζεται ως μια νέα κατάσταση να δούμε τι νέο μπορούμε να κάνουμε, ώστε με τον καλύτερο τρόπο να υπηρετήσουμε τις ανάγκες της πατρίδας, αλλά και της μεγάλης κοινωνικής πλειοψηφίας.
      Πρώτα απ’ όλα θα έλεγα ότι στη χώρα μας το ΠΑΣΟΚ είναι αυτό που στη δεκαεπταετή κυβερνητική του διαδρομή επεδίωξε, προσπάθησε να οικοδομήσει για πρώτη φορά στην ιστορία της πατρίδας ένα κοινωνικό κράτος, δηλαδή ένα κράτος πρόνοιας, κοινωνικής προστασίας και δικαιοσύνης. Εάν δει κάποιος τις προσπάθειες των κυβερνήσεων του ΠΑΣΟΚ από το 1981 και μετά, μπορεί καθαρά να διακρίνει τρεις κύκλους:
      Ο πρώτος κύκλος είναι της περιόδου 1981-1989, όπου το ΠΑΣΟΚ επεδίωξε συστηματικά, με εργώδη προσπάθεια να φέρει το λαό και τις δυνάμεις των λαϊκών στρωμάτων από το περιθώριο, στο οποίο βρισκόταν όλα τα προηγούμενα χρόνια, στο προσκήνιο: αποκαθιστώντας τα δημοκρατικά του δικαιώματα, την οικονομική του δύναμη, το ρόλο του στους θεσμούς και τα συνδικαλιστικά του δικαιώματα, αποδίδοντάς του τις πολιτικές και δημοκρατικές ελευθερίες.
      Ο δεύτερος κύκλος είναι από το 1994 και μετά μέχρι το 2000, όπου κερδίζεται το στοίχημα της ισχυρής Ελλάδας, έτσι ώστε η πατρίδα μας να μην είναι ένας παρίας των σύγχρονων και των ευρωπαϊκών εξελίξεων, αλλά να είναι μια δύναμη ισχυρή με ρόλο, κύρος και εκτόπισμα. Από μια χώρα βαλκανική γίνεται μια χώρα ευρωπαϊκή.
      Ο τρίτος κύκλος βρίσκεται σε εξέλιξη είναι αυτός στον οποίο είμαστε τώρα, τον οποίο διανύουμε τώρα. Αφορά στην παραπέρα ενίσχυση και ανάπτυξη ενός σύγχρονου κοινωνικού κράτους, με διασφαλισμένους πόρους, με σύγχρονους θεσμούς, με διαμορφωμένες πολιτικές.
      Ενδεικτικό στοιχείο αυτού του σύγχρονου κοινωνικού κράτους είναι ο προσανατολισμός των κρατικών πόρων –κι αυτό αποτελεί απάντηση σ’ ένα ερώτημα που διατυπώθηκε από συνάδελφο του ΚΚΕ- «πού πηγαίνει η αύξηση του ΑΕΠ;» Το 2003 –σε λίγο καιρό θα συζητήσουμε τον προϋπολογισμό- αλλά και τα προηγούμενα χρόνια η Ελλάδα, οι δικές μας κυβερνήσεις διαθέτουν λίγο παραπάνω από το 26% του ΑΕΠ –το 26,3%- για κοινωνική πολιτική, δηλαδή για πολιτικές κοινωνικής προστασίας, κοινωνικής πρόνοιας, υγείας, περίθαλψης, παιδείας και στήριξης των αδύναμων οικονομικών στρωμάτων.
      Επίσης, είναι ενδεικτικό ότι εμείς αντιμετωπίσαμε με το ίδιο πνεύμα ευθύνης και συνέπειας απέναντι στους εργαζόμενους το μεγάλο πρόβλημα των ασφαλιστικών ταμείων στα πλαίσια της ασφαλιστικής μεταρρύθμισης. Για πρώτη φορά διασφαλίσαμε μια σταθερή χρηματοδότηση του ασφαλιστικού συστήματος κατά 1% από το ΑΕΠ σε ετήσια βάση, αφού προηγουμένως βεβαίως ρυθμίσαμε με θετικό τρόπο τις οφειλές του δημοσίου προς το ΙΚΑ.
      Μ’ αυτόν τον τρόπο διαμορφώνουμε ένα στέρεο ασφαλιστικό σύστημα για τους εργαζόμενους, σ’ ένα βάθος χρόνου που παρέχει ασφάλεια και βεβαιότητα για όλους τους εργαζόμενους και τους συνταξιούχους, σ’ ένα βάθος τριάντα ετών από σήμερα.
Ποτέ άλλοτε στη χώρα μας δεν υπήρξε ένας προγραμματισμός και μια τέτοια τομή η οποία θα δίνει ασφάλεια στους εργαζόμενους για ένα τέτοιο χρονικό βάθος. 
Αλλά και στα θέματα της ανεργίας. Εμείς δεν υπερηφανευόμαστε ότι το πρόβλημα της ανεργίας στη χώρα μας έχει αντιμετωπιστεί. Όμως δεν μπορεί κανείς να υποτιμήσει, πολύ δε περισσότερο με εύκολες καταγγελίες να συσκοτίσει ένα τοπίο το οποίο μέσα από την προσπάθειά μας δείχνει θετικά στοιχεία, τα οποία στοιχεία πιστεύουμε ότι στα πλαίσια της γενικότερης προσπάθειας και των θετικών προϋποθέσεων που διαμορφώνουμε, θα είναι τα αμέσως επόμενα χρόνια ακόμα πιο θετικά. 
      Μετά τη μεγάλη προσπάθεια που έκανε η χώρα για να ενταχθεί στην ΟΝΕ υπήρξε πράγματι ένα υψηλό ποσοστό ανεργίας της τάξεως του 12%, στις αρχές του 2000. Από εκεί και μετά ο δείκτης ανεργίας έχει μια σταθερά πτωτική πορεία και μόλις πριν από λίγες μέρες, τα στοιχεία της Εθνικής Στατιστικής Υπηρεσίας, τα οποία προκύπτουν με βάση τους κανόνες και τις αρχές έρευνας και αξιολόγησης των δεδομένων της EUROSTAT, μας δίνουν ένα ποσοστό στο τρίτο τρίμηνο του 2002 στο επίπεδο του 9,5%. Μετά από πέντε χρόνια για πρώτη φορά η χώρα μας έχει μονοψήφιο δείκτη ανεργίας. Εκτιμούμε ότι αυτός ο δείκτης ανεργίας  θα εξακολουθήσει να είναι πτωτικός και στα επόμενα χρόνια. Η δέσμευση που αναλάβαμε απέναντι στον ελληνικό λαό ότι θα πετύχουμε στο τέλος της παρούσας θητείας μας δείκτη ανεργίας αντίστοιχο του μέσου ευρωπαϊκού, του 8,5%, θα επιτευχθεί. 
      Αλλά για να κάνουμε και τις συγκρίσεις: Δεν είναι μόνο η Πατρίδα μας η οποία παλεύει για να αντιμετωπίσει το σοβαρό αυτό το πρόβλημα της ανεργίας. Η Ισπανία το 2001 κλείνει με ένα δείκτη ανεργίας 13%, η Φινλανδία με 9,6%, η Ιταλία με 9,1%, η Γαλλία με 8,6%. Αυτό σημαίνει ότι το πρόβλημα της ανεργίας είναι ένα πρόβλημα που επαναεμφανίζεται σκληρό και αδυσώπητο στην Ευρωπαϊκή Ένωση, είναι ένα πρόβλημα για την αντιμετώπιση του οποίου χρειάζονται συντονισμένες ευρωπαϊκές πολιτικές. Και γι’ αυτόν το λόγο εμείς έχουμε πει –και το έχει πει ο ίδιος ο Πρωθυπουργός και το υλοποιούμε ως Υπουργείο Εργασίας- ότι η Ελληνική Προεδρία μεταξύ των υψηλών προτεραιοτήτων που θέτει, θα θέσει όπως εξάλλου υποχρεούται, την αναθεώρηση της ευρωπαϊκής στρατηγικής για την απασχόληση έτσι ώστε να διαμορφωθεί ένα συνεκτικό πλαίσιο σε ευρωπαϊκό επίπεδο, ένα πλαίσιο συνεργιών για την αντιμετώπιση της ανεργίας που όπως προηγουμένως παρουσίασα δεν είναι μόνο ελληνικό φαινόμενο. 
    ΝΙΚΟΛΑΟΣ ΓΚΑΤΖΗΣ: Είναι καπιταλιστικό φαινόμενο. 
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τι μας δείχνει ότι μπορούμε να πάμε σε θετικές εξελίξεις στο θέμα της ανεργίας, της αύξησης της απασχόλησης; Η προσπάθεια η οποία γίνεται, πρώτα απ’ όλα, στο συνολικό αναπτυξιακό φάσμα, σε όλα τα μέτωπα που συνιστούν την οικονομική ανάπτυξη και την προοπτική της χώρας. Το ότι η χώρα εξακολουθεί να διατηρεί υπερδιπλάσιο ποσοστό ρυθμών ανάπτυξης από το μέσο όρο της Ευρωπαϊκής Ένωσης, ότι είναι η δεύτερη χώρα στο επίπεδο των ρυθμών ανάπτυξης και ότι είναι επίσης η δεύτερη χώρα στο επίπεδο των ρυθμών της παραγωγικότητας, όταν μάλιστα αναμένει κανείς ότι από το τέλος του 2002, κατά το 2003 και εν συνεχεία το 2004 οι ρυθμοί αξιοποίησης του Γ΄ Κοινοτικού Πλαισίου Στήριξης θα είναι υψηλότεροι και σε πολύ σημαντικότερα αντικείμενα. Να, οι κύριοι λόγοι από όπου προέρχεται η βάσιμη εκτίμηση -και όχι απλώς η αισιόδοξη άποψη- ότι η πτωτική τάση της ανεργίας θα συνεχιστεί και τα επόμενα χρόνια. 
      Ενδεικτικά πρέπει να πω ότι οι στοχευμένες πολιτικές οι οποίες ασκήθηκαν το τελευταίο χρονικό διάστημα από τη μεριά του Υπουργείου Εργασίας και του ΟΑΕΔ έχουν δώσει παραδείγματος χάριν για το τρίτο τρίμηνο το 2002 μια συγκριτική μείωση στους νέους ανέργους κατά 15%, το χαμηλότερο ποσοστό και στους μακροχρόνια ανέργους κατά 4,4%. Δύο κοινωνικές κατηγορίες με ιδιαίτερο ενδιαφέρον για τη μείωση της ανεργίας. Μολονότι για εμάς εξακολουθεί να είναι υψηλό το ποσοστό ανεργίας σ’ αυτές τις κατηγορίες. Στη γυναικεία ανεργία στο 14,2% κατά το γ΄ τρίμηνο 2002. Ενώ πρέπει να σημειώσουμε ότι υπάρχει εδώ και ένα ελληνικό φαινόμενο που πρέπει ιδιαίτερα να εξεταστεί, ότι το 18% των ανέργων αρνήθηκαν να αποδεχθούν ή να τοποθετηθούν σε κάποια θέση εργασίας που τους προσφέρθηκε. 
      Υπάρχει όμως και ένα άλλο στοιχείο το οποίο στην κατεύθυνση της ανεργίας συνηγορεί ότι οι εξελίξεις μπορούν να είναι θετικές. Το στοιχείο αυτό είναι ότι πέραν του Γ΄ Κοινοτικού Πλαισίου Στήριξης, πέραν των έργων της ολυμπιακής προετοιμασίας, πέραν των περιφερειακών επιχειρησιακών προγραμμάτων στα οποία υπάρχουν ειδικές δράσεις για την ανεργία –μιλάω για τα προγράμματα που έχουν σχέση με τις τοπικές πρωτοβουλίες απασχόλησης και με τα προγράμματα ολοκληρωμένης αστικής ανάπτυξης - φέτος και από τις αρχές του 2003 πρόκειται να εφαρμοστούν στη χώρα μας επιδοτούμενα προγράμματα προς τους ανέργους που έχουν σαν στόχο να μετακινήσουν από το φάσμα της ανεργίας στον ενεργό οικονομικό κύκλο ογδόντα έξι χιλιάδες πεντακόσιους άνεργους πολίτες. Η προσπάθεια αυτή η οποία αφορά ένα τέτοιο μεγάλο δυναμικό ανέργων συμπολιτών μας και είναι μια προσπάθεια που δείχνει τη βαθιά ευθύνη μας απέναντι σ’ αυτό το φαινόμενο, το οποίο αποτελεί κοινωνική μάστιγα και πρέπει να τιθασεύσουμε. 
      Αγαπητοί συνάδελφοι, ακούστηκαν εδώ πολλά σχετικά με τη μερική απασχόληση και τα αρνητικά φαινόμενα της μερικής απασχόλησης. Πρέπει να πω ότι η μερική απασχόληση στη χώρα μας είναι η μικρότερη όλων των χωρών της Ευρωπαϊκής Ένωσης, στο 4,5%. Αυτό δείχνει ότι η πολιτική που ακολουθεί η Κυβέρνησή μας στον τομέα της απασχόλησης είναι μια πολιτική πλήρους απασχόλησης. Το 91% των θέσεων απασχόλησης στην Ελλάδα είναι θέσεις πλήρους απασχόλησης. Όταν μιλάμε για τη μερική απασχόληση -γιατί υπάρχει μια τέτοια συζήτηση και υπάρχουν κι από τη δική μας πλευρά συγκεκριμένες προτάσεις μερικής απασχόλησης. Σύμφωνα με την άποψή μας οι θέσεις μερικής απασχόλησης αποτελούν συμπληρωματικό στοιχείο μιας στρατηγικής πλήρους απασχόλησης. Για μας η μερική απασχόληση είναι μια επιλογή στα πλαίσια των δυνατών επιλογών που έχουν ορισμένες κοινωνικές κατηγορίες του πληθυσμού και ιδιαίτερα ορισμένες κοινωνικές κατηγορίες ανέργων. Παραδείγματος χάριν, μητέρες οι οποίες λόγων των οικογενειακών υποχρεώσεων θα επιθυμούσαν να έχουν μερική απασχόληση, νέοι οι οποίοι λόγω των σπουδαστικών υποχρεώσεων, λόγων της αποφοίτησής τους μόλις από τα πανεπιστήμια ή τα ΤΕΙ θα επιθυμούσαν να έχουν μερική απασχόληση. Υπάρχουν, λοιπόν, τέτοιες κοινωνικές κατηγορίες ανέργων στον ελληνικό πληθυσμό που εμείς θέλουμε να τους δώσουμε τη δυνατότητα της απασχόλησης. 
      Θέλουμε να τους δώσουμε τη δυνατότητα της υπέρβασης για πρώτη φορά του εμποδίου ένταξης στον παραγωγικό κύκλο, στην απασχόληση. Από την άποψη αυτή, λοιπόν, η μερική απασχόληση έχει αυτά τα χαρακτηριστικά -και όταν μιλήσαμε για μερική απασχόληση πριν από λίγες μέρες στο δημόσιο- και σηκώθηκε μια συζήτηση απίθανη για το θέμα αυτό, εξηγήσαμε, και εξηγώ και απόψε, ότι πρόκειται για εκείνες τις υπηρεσίες που θα πρέπει να προσφέρει ένα κοινωνικό κράτος πρόνοιας απέναντι σε πληθυσμιακές ομάδες σε ώρες εκτός του κανονικού ωραρίου.
      Τι θα γίνει με τους βρεφονηπιακούς σταθμούς; Θα ακολουθούν το κανονικό ωράριο, από τις οκτώ το πρωί μέχρι τις τέσσερις το απόγευμα; Και η εργαζόμενη οικογένεια που θα ήθελε να αφήσει το παιδί της από τις τέσσερις μέχρι τις οκτώ το βράδυ σ’ ένα βρεφονηπιακό σταθμό, πώς θα αντιμετωπίσει αυτήν την ανάγκη;
      Υπάρχει ή όχι ανάγκη μερικής απασχόλησης στο βρεφονηπιακό σταθμό του δήμου ή του δημοσίου; Βεβαίως υπάρχει! Υπάρχει ή όχι ανάγκη σε παρόμοιες κοινωνικές υπηρεσίες που προσφέρει το κοινωνικό κράτος πρόνοιας που εμείς, όπως είπα πιο πριν, αναπτύσσουμε, διαθέτοντας το 26% του ΑΕΠ για τη «Βοήθεια στο Σπίτι», για τα κέντρα φροντίδας των ηλικιωμένων, για τα κέντρα δημιουργικής απασχόλησης παιδιών, για τα ολοήμερα σχολεία ή γι’ αυτά που λειτουργούν με διευρυμένο ωράριο λειτουργίας; 
      Υπάρχει, λοιπόν, αυτή η ανάγκη, η οποία μπορεί να εξυπηρετηθεί με μερική απασχόληση. Πρέπει, μάλιστα, εδώ να είμαστε προνοητικοί και να συνδυάσουμε αυτήν την κοινωνική ανάγκη προς τα οικονομικώς ασθενέστερα κοινωνικά στρώματα -όπου εκεί κυρίως προσδιορίζεται- με την ένταξη στην απασχόληση κοινωνικών ομάδων, όπως είναι οι πολύτεκνες μητέρες που θα έχουν μία προτεραιότητα ή οι μονογονεϊκές οικογένειες ή οι νέοι –και ιδιαίτερα οι νέοι επιστήμονες ή οι μακροχρόνια άνεργοι άνω των πενήντα ετών.
      Να, λοιπόν, για ποια μερική απασχόληση μιλάμε εδώ! 
      Βεβαίως, υπάρχει και ένα άλλο θέμα, το οποίο τίθεται επανειλημμένως, αλλά ποτέ με καθαρό τρόπο. Μιλάνε μερικοί για τις εταιρείες προσωρινής απασχόλησης, αυτό το οποίο ονόμασαν κακόγουστα «δανεισμό εργαζομένων». Τι είναι οι εταιρείες προσωρινής απασχόλησης; Σε ποιον τομέα η χώρα μας βρίσκεται πίσω, εν σχέση μ’ αυτό το οποίο συμβαίνει σε άλλες χώρες της Ευρωπαϊκής Ένωσης; 
      Πρέπει να σας πω ότι το «Ίδρυμα του Δουβλίνου» που είναι ένας θεσμός της Ευρωπαϊκής Ένωσης, ο οποίος αξιολογεί ακριβώς τέτοιες περιπτώσεις νομοθεσιών, έχει αξιολογήσει το συγκεκριμένο νόμο, το ν. 2956, ως νόμο που παρέχει την καλύτερη και την υψηλότερη προστασία των εργασιακών δικαιωμάτων –των αμοιβών, της ασφάλισης, των συνδικαλιστικών δικαιωμάτων- σε σύγκριση με όλους τους σχετικούς νόμους που έχουν μέχρι τώρα υπάρξει στην Ευρωπαϊκή Ένωση.
      Οι εταιρείες, λοιπόν, προσωρινής απασχόλησης ήρθαν να αντιμετωπίσουν ένα θέμα, το οποίο υπήρχε στην ελληνική αγορά εργασίας και όχι μόνο υπήρχε, αλλά προβλεπόταν από νομοθετικούς κανόνες, οι οποίοι όμως είχαν μία αναχρονιστικότητα εν σχέση μ’ αυτό το θέμα. 
      Ο ν. 2956 κάλυψε το νομικό κενό με τη δημιουργία εταιρειών απασχόλησης και έθεσε κανόνες σε κάτι που λειτουργούσε στην αγορά εργασίας άναρχα και χωρίς να διασφαλίζονται τα δικαιώματα των εργαζομένων. Με τις διατάξεις αυτού του νόμου, ο οποίος, όπως είπα προηγουμένως, είναι από τους πιο προστατευτικούς και ισορροπημένους νόμους στις χώρες της Ευρωπαϊκής Ένωσης -είναι από τους πιο προωθημένους στις χώρες της Ευρωπαϊκής Ένωσης- διασφαλίζονται πλήρως τα εργασιακά και ασφαλιστικά δικαιώματα των εργαζομένων, σύμφωνα με την παροχή εργασίας τους, όπως ακριβώς και των υπόλοιπων εργαζομένων. Δηλαδή, οι αμοιβές, η εφαρμογή συλλογικών συμβάσεων σύμφωνα με την ειδικότητα, το ωράριο εργασίας, οι άδειες, τα επιδόματα, η πλήρης ασφάλιση.
      Επιπλέον, για τους εργαζόμενους, οι οποίοι μέσω επιχειρήσεων προσωρινής απασχόλησης εργάζονται σε μία άλλη εταιρεία και σε έναν άλλο εργοδότη, στον «έμμεσο εργοδότη» ή στη «χρήστρια εταιρεία», είναι συνυπεύθυνοι απέναντι στην ασφαλιστική και εργατική νομοθεσία και οι επιχειρήσεις προσωρινής απασχόλησης και ο έμμεσος εργοδότης, η χρήστρια εταιρεία.
      Επιπλέον είναι υποχρεωτικό για τη δανειοδότηση των επιχειρήσεων προσωρινής απασχόλησης να καταθέσουν τραπεζικές εγγυητικές επιστολές στο Υπουργείο Εργασίας για τη διασφάλιση των μισθολογικών απαιτήσεων των εργαζομένων και στο ΙΚΑ για τη διασφάλιση των ασφαλιστικών εισφορών, οι οποίες καταπίπτουν με πράξη του Υπουργείου Εργασίας, σε περίπτωση που έχουμε παραβάσεις της νομοθεσίας που αφορούν σ’ αυτά τα θέματα.
      Ποιο είναι, λοιπόν, το θέμα της προσωρινής απασχόλησης;
      Γι’ αυτό, είπα ότι λυπάμαι πολύ, αλλά η κριτική, η οποία ασκήθηκε, ήταν αβασάνιστη, ρηχή και ατεκμηρίωτη. Μάλιστα, ασκούμενη κατά τέτοιο τρόπο στρέφεται εναντίον σας και βάζει σε κρίση την αξιοπιστία σας.
      Θέσατε όμως και άλλα θέματα. Είπατε παραδείγματος χάρη ότι ο ν. 2874 τροποποιεί τα όρια των ομαδικών απολύσεων και ότι ως αποτέλεσμα της εφαρμογής του ν. 2874 οι ομαδικές απολύσεις πλέον έχουν γίνει ασύδοτες. Λάθος μέγα.
      Ο ν. 2874 τι έχει κάνει εν σχέσει με το ν. 1387/83 που ήταν και εκείνος προστατευτικός νόμος της δικής μας κυβέρνησης στα θέματα αυτά; Μετεξελίσσει το ν. 1387/83. Τα όρια που έθετε εκείνος ο νόμος, ώστε να γίνονται απολύσεις χωρίς να ακολουθούνται οι διαδικασίες ήταν τα εξής: Επιχειρήσεις που απασχολούσαν από είκοσι μέχρι πενήντα εργαζόμενους μπορούσαν να απολύσουν μέχρι πέντε άτομα κατά μήνα. Επίσης επιχειρήσεις που απασχολούσαν από πενήντα εργαζόμενους και πάνω μπορούσαν να απολύσουν μέχρι το 2% του απασχολούμενου προσωπικού.
      Τι κάνει ο ν. 2874; Τροποποιεί τις παραπάνω διατάξεις και οι επιχειρήσεις που απασχολούν από είκοσι εργαζόμενους μέχρι διακόσιους μπορούν να απολύουν μέχρι τέσσερις κατά μήνα και από διακόσιους εργαζόμενους και πάνω πάλι μέχρι το 2% μπορεί να απολυθεί. 
      Είναι προφανές ότι η τροποποίηση που έγινε είχε σκοπό τον εξορθολογισμό της διάταξης και μάλιστα υπέρ των εργαζομένων. Γιατί για τα ελληνικά δεδομένα το 80% περίπου των επιχειρήσεων είναι μικρές επιχειρήσεις, δηλαδή μέχρι είκοσι εργαζόμενοι. Άρα η ρύθμιση που κάνει ο ν. 2874 εν σχέσει με τα ελληνικά επιχειρηματικά δεδομένα είναι περισσότερο προστατευτική από τη ρύθμιση του προηγούμενου νόμου.
      Κυρίες και κύριοι, διατυπώθηκαν και μερικές άλλες ενστάσεις. Παραδείγματος χάρη ότι υπάρχει μία συσσώρευση πλούτου και τι γίνεται με το θέμα αυτό. Ξέρετε πάρα πολύ καλά ότι ένας από τους μηχανισμούς που διαθέτουμε για την αναδιανομή του πλούτου είναι ο φορολογικός μηχανισμός. Επίσης ξέρετε πάρα πολύ καλά ότι η διαρκής φορολογική βελτίωση των δεδομένων είναι σε μόνιμη βάση υπέρ των οικονομικά ασθενέστερων τάξεων στην πατρίδα μας.
      Θα πρέπει να σας πω ότι για το 2003, με βάση τα εισοδήματα που φορολογήθηκαν την προηγούμενη χρονιά, περίπου τα δύο τρίτα των Ελλήνων φορολογουμένων δεν θα πληρώνουν φόρο. Και αφορά αυτό στη μεγάλη πλειοψηφία μισθωτούς, συνταξιούχους και αγρότες. Αυτό δείχνει ότι πάμε σε μια γενναία αλλαγή υπέρ των ασθενέστερων οικονομικά τάξεων. Αυτά τα στοιχεία θα κατατεθούν και θα αναλυθούν βεβαίως περισσότερο στον προϋπολογισμό του 2003. Μίλησα για την κοινωνική πολιτική και είναι γνωστό ότι έχει υπάρξει σημαντική αύξηση πόρων για την αγροτική πολιτική, για την εργασία, για την παιδεία και για την υγεία. 
      Κλείνω με ένα θέμα, το οποίο είναι εξαιρετικής ευαισθησίας για μας. Νομίζω ότι ο κ. Σκυλλάκος έκανε ένα λάθος και θα ήθελα πράγματι να το διορθώσει στη δευτερολογία του. Δεν μπορεί να λέει ότι εμείς επιτρέψαμε αντιδημοκρατικό καθεστώς, αυταρχικές καταστάσεις, καταστάσεις που απαγορεύουν τη φωνή, που απαγορεύουν την παρέμβαση, που απαγορεύουν το ρόλο στους εργασιακούς χώρους, των κομμάτων που δρουν στη Βουλή ή ακόμα και άλλων κομμάτων εξωκοινοβουλευτικών.
      Θα σας πω μόνο ότι ο ν. 1264 ήταν και είναι ο πιο προωθημένος νόμος διασφάλισης των συνδικαλιστικών και των δημοκρατικών δικαιωμάτων και ότι εμείς, όπως είπα και στην αρχή της ομιλίας μου, δώσαμε και δίνουμε μάχη για τα δημοκρατικά και τα ανθρώπινα δικαιώματα. Αλλά, και δεν μπορούμε να ρίχνουμε στην πυρά τους θεσμούς της δημοκρατικής πολιτείας, όπως είναι η δικαιοσύνη με το να λέμε ότι εκτελεί έργο που υποδεικνύουν κάποιοι.
      Πέρα από το σεβασμό της δικαιοσύνης, πρέπει να σας πω ότι πολλές φορές οι εργαζόμενοι και οι συνδικαλιστικοί φορείς καταφεύγουν στην υποστήριξη της δικαιοσύνης. Γιατί; Γιατί αυτή εφαρμόζει το νόμο, ο οποίος, έτσι όπως έχει δημιουργηθεί, με δική μας πρωτοβουλία, είναι αρκετά ισχυρός και κατοχυρωτικός για να προστατεύει τα δημοκρατικά, τα συνδικαλιστικά, και τα ανθρώπινα δικαιώματα.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ζητήσει ο Κοινοβουλευτικός Εκπρόσωπος της Νέας Δημοκρατίας.
      Αν δεν έχετε αντίρρηση, κύριε Σκυλλάκο, θα μιλήσει πριν από εσάς.
      ΑΝΤΩΝΗΣ ΣΚΥΛΛΑΚΟΣ: Σύμφωνοι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Νεράντζη.
      ΑΝΑΣΤΑΣΙΟΣ ΝΕΡΑΝΤΖΗΣ: Κυρίες και κύριοι συνάδελφοι, ο κύριος Υπουργός, αρχίζοντας την ομιλία του είπε ότι φανταζόταν πως θα ήταν μία συζήτηση ουσίας. Όμως, δεν τη βρήκε. Το πρόβλημα της Κυβερνήσεως και του Υπουργού προσωπικά είναι αυτό. Δεν βρίσκουν την ουσία, όπου αυτή κραυγάζει, βοά και σκοντάφτει κανείς επάνω της και βρίσκουν την ουσία στα επουσιώδη, στα ανύπαρκτα. Τους αφήνουμε σ’ αυτήν την πλάνη τους να μη βρίσκουν την ουσία. Ο λαός ήδη την έχει βρει.
      Αποτελεί, όμως, κοινή πεποίθηση ότι η μάστιγα του αιώνα, κατεξοχήν σε αυτήν τη χώρα, είναι πια η φτώχεια. Μία καινούρια τάξη, η τάξη των νεόπτωχων, δημιουργήθηκε, από και διά των κυβερνήσεων του ΠΑΣΟΚ. Είναι μία εφιαλτική προοπτική, πέραν του ότι, και σήμερα, ψηλαφούμε καθημερινά, και την έκτασή της και κυρίως τις μεγάλες της ανάγκες. Περισσότεροι από δυόμισι εκατομμύρια Έλληνες ζουν αυτό το δράμα της φτώχειας. Δηλαδή, ολοένα και περισσότεροι αναγκάζονται να ζουν με διαρκώς λιγότερα. 
      Δεν είναι, όμως, μόνο η μείωση του εισοδήματος, που δημιουργεί αυτό το πρόβλημα, αλλά είναι και η μεγάλη ανεργία. Η ανεργία δεν δημιουργεί απλώς στέρηση της αγοραστικής δυνάμεως, αλλά κλονίζει τις συντεταγμένες γενικότερα του πολιτεύματος, των κοινωνικών συνθηκών, αφού δημιουργεί κοινωνικές και οικονομικές αναταραχές, τόσες και τέτοιες, που να επιβάλλουν πια μία ριζική αλλαγή πορείας και εγκυμονούν κινδύνους. 
      Τι μας λένε σε όλο αυτό το διάστημα οι κυβερνήσεις του ΠΑΣΟΚ; Ο μακαρίτης ο Ανδρέας Παπανδρέου μας μιλούσε για κοινωνικό συμβόλαιο, αλλά αυτό το κοινωνικό συμβόλαιο το καταπάτησε. Δεν έμεινε όρος του, από τον οποίο να μην έγινε σαφής υπαναχώρησή του. 
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Ποιος άλλος, εκτός από τον Ανδρέα Παπανδρέου, μίλησε για κοινωνικό κράτος; Ποιος άλλος το έκανε;
      ΑΝΑΣΤΑΣΙΟΣ ΝΕΡΑΝΤΖΗΣ: Οι καινούριοι έρχονται και μιλάνε για άλλο πράγμα. Μιλάνε για κοινωνικό δίκτυο. Εγώ δεν βλέπω, κύριε Κουρουμπλή, κανένα κοινωνικό δίκτυο. Βλέπω μόνο ένα δίχτυ, το οποίο χρησιμεύει για να αρπάζει τους αφελείς ψηφοφόρους και να τους οδηγεί εκεί που εκ πλάνης οδηγήθηκαν στις περασμένες εκλογές.
      Εγώ, επίσης, δεν βλέπω τίποτα άλλο απ’ αυτά, τα οποία συναπαρτίζουν το δήθεν κοινωνικό πρόσωπο της Κυβέρνησης. Αντίθετα, ο λαός στη θέση του κοινωνικού προσώπου βλέπει κυνικό προσωπείο.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Τυχαία ο ελληνικός λαός ψηφίζει το ΠΑΣΟΚ είκοσι χρόνια;
      ΑΝΑΣΤΑΣΙΟΣ ΝΕΡΑΝΤΖΗΣ: Κάτω λοιπόν απ’ αυτές τις συντεταγμένες, η συζήτηση αυτής της επερώτησης για τα εργασιακά προσλαμβάνει ιδιαίτερες διαστάσεις.
      Εμείς, από τη Νέα Δημοκρατία, δεν μπορούμε να συμφωνήσουμε με τα αίτια, τα οποία επισημαίνει το Κ.Κ.Ε. σε αυτήν την επερώτησή του, δηλαδή, αυτά που λέει για τη στρατηγική του κεφαλαίου, την αναδιόρθωση, τα μονοπώλια ή το νόμο της Νέας Δημοκρατίας, το Μάαστριχτ κλπ. Ας μην ξεχνούν οι φίλοι του Κ.Κ.Ε. ότι και στις λεγόμενες χώρες του υπαρκτού σοσιαλισμού, προ της καταρρεύσεως του, και ανεργία υπήρχε και αύξουσα τάση της, παρ’ όλο που το Κ.Κ.Ε. μιλούσε τότε για αυτές, με ιδιαίτερη υπερηφάνεια και μας έλεγε ότι ακολουθούν τον σωστό δρόμο και όχι τώρα που υποστηρίζει ότι εκεί υπήρχε στρέβλωση, επί ογδόντα χρόνια, και την ανακάλυψε τώρα. 
      Άρα, λοιπόν, εκείνο που απομένει να δούμε τώρα είναι να ψηλαφίσουμε την πραγματικότητα, όπως σήμερα είναι, πέρα από τα αίτια τα οποία το Κ.Κ.Ε. τα βλέπει έτσι, ενώ εμείς τα βλέπουμε αλλιώς. Ο καθένας δικαιούται να έχει τη δική του άποψη.
      Η άνοδος του ποσοστού ανεργίας οφειλόταν, μέχρι το 1999, στη ραγδαία αύξηση του εργατικού δυναμικού, η οποία ήταν τόση και τέτοια, ώστε υπερκάλυπτε την αύξηση της απασχόλησης. Από το 1999, όμως, και μετά δείτε τι συμβαίνει. Έχουμε μείωση της απασχόλησης, συνοδευόμενη από ακόμα μεγαλύτερη μείωση του εργατικού δυναμικού.
      Έτσι, λοιπόν, σημειούται πράγματι στους δείκτες της ανεργίας, εδώ και δύο-τρία χρόνια, μία μείωση, αλλά αυτή η μείωση είναι ονομαστική. Δεν είναι ουσιαστική πρόοδος. Δεν σημαίνει δηλαδή κάποια βελτίωση, γιατί απλούστατα δεν προέρχεται αυτή η μείωση του δείκτη της ανεργίας από την αύξηση της απασχόλησης, αλλά από την ίδια τη μείωση του εργατικού δυναμικού. Η Ελλάδα είναι η μόνη χώρα της Ευρωπαϊκής Ένωσης για την οποία κανένα στοιχείο αξιόπιστο για την ανεργία δεν είναι διαθέσιμο. Δύο, όμως, είναι κυρίως οι δείκτες της πραγματικής κατάστασης σε μία οικονομία. Ο ένας απ’ αυτούς είναι συγχρόνως ο δείκτης της κοινωνικής αλήθειας. Είναι η ίδια η ανεργία. Η καμπύλη της ανεργίας απεικονίζει την πραγματική κατάσταση στην οποία βρίσκονται και η οικονομία και η κοινωνία και η τσέπη του καθενός από εμάς και οι προοπτικές πορείας του Έθνους, αλλά και οι ατομικές μας. Το ΄80 η ανεργία ήταν 3,5% και κανείς δεν μπορεί να το αμφισβητήσει. Το ΄97 ήταν 9,8%. Στο τέλος του ΄99 ήταν 11,7%. Ενδεικτικά αναφέρω, για να φύγουμε από τα ποσοστά και να πάμε σε απόλυτα μεγέθη ότι το ΄81 υπήρχαν εκατόν σαράντα χιλιάδες άνεργοι, ποσοστό 3,5%. Το ΄91 υπήρξαν διακόσιες ενενήντα εννέα χιλιάδες άνεργοι, ποσοστό 7,8%, ενώ το ΄99 υπήρχαν πεντακόσιες είκοσι τρεις χιλιάδες τετρακόσιοι άνεργοι, ποσοστό 11,7%. Είμαστε η μοναδική χώρα στην Ευρώπη στην οποία αυξάνεται η ανεργία και συγχρόνως έχουμε μείωση του εργατικού δυναμικού.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ)
     Όλα τα περιβόητα προγράμματα σύγκλισης που κατέθεσε η παρούσα Κυβέρνηση και οι Κυβερνήσεις του ΠΑΣΟΚ γενικότερα και τα οποία αποσκοπούσαν στη μείωση της ανεργίας, κατέληξαν εν τέλει στην αύξηση και διερωτάται κανείς, τι σημαίνει αυτό; Πώς συμβιβάζεται αυτή η αύξηση με όλες τις βαρύγδουπες δηλώσεις των εκάστοτε ιθυνόντων αυτού του ευαίσθητου τομέα που λέγεται απασχόληση; Όλες οι σχετικές αναφορές του κυρίου Πρωθυπουργού, τι ήταν; Δεν ήταν τίποτε άλλο παρά μόνο λόγια, χωρίς ουσιαστικό αντίκρισμα. Η κοινωνική προστασία, οι  ενεργητικές πολιτικές ήταν τα συνήθη εφευρήματα τα οποία βρίσκουν. Αλλά τα γεγονότα μας οδηγούν σε μερικά συμπεράσματα, τα οποία ελπίζω να καταφέρω απλώς να τα επισημάνω στο δίλεπτο που μου απομένει:
     Πρώτον, είπαμε ότι η Ελλάδα  είναι η μοναδική χώρα, όπου η ανεργία αυξάνεται σταθερά. 
     Δεύτερον, η χώρα μας συγκρινόμενη με τις άλλες δεκατέσσερις της Ευρωπαϊκής Ένωσης διαθέτει το μικρότερο ποσοστό του ΑΕΠ για δράσεις που στόχο έχουν την ενίσχυση της απασχόλησης. 
     Τρίτον, τα κοινοτικά κονδύλια κατασπαταλώνται σε προγράμματα φαντάσματα. Διαπιστώθηκαν αλλεπάλληλα περιστατικά κακοδιαχείρισης. Αποκαλύφθηκαν κρούσματα απάτης. Εντοπίστηκαν συχνές παρατυπίες στους σχετικούς δημόσιους διαγωνισμούς. Καταγγέλθηκαν ακόμη και από κυβερνητικούς Βουλευτές εταιρείες μαϊμούδες που λυμαίνονται τα κοινοτικά κονδύλια. Οι κάθε είδους δράσεις που ενισχύθηκαν από το Ευρωπαϊκό Κοινωνικό Ταμείο αποδείχτηκαν προβληματικές.
     Τέταρτον, δεν συμμετέχουν ουσιαστικά –και αυτό είναι φοβερό- οι κοινωνικοί εταίροι στο σχεδιασμό και την υλοποίηση της επαγγελματικής κατάρτισης και εκπαίδευσης. Ο βαθμός απορροφήσεως είναι τραγικός. Το επιχειρησιακό πρόγραμμα «απασχόληση και επαγγελματική κατάρτιση» που έχει προϋπολογισμό 2 δισεκατομμύρια μέχρι σήμερα έχει απορροφήσει μόλις το 12%. Το πρόγραμμα «γλωσσομάθειας», που απευθύνεται σε μετανάστες και παλιννοστούντες, δεν έχει ακόμη υλοποιηθεί. 
     Έτσι, λοιπόν, είναι δραματική η ανεργία των νέων και των γυναικών, των οποίων οι δείκτες είναι ασφυκτικοί, ακόμη δε χειρότερη η ανεργία που υπάρχει σε ορισμένους τομείς, όπως παραδείγματος χάρη στη ναυπηγοεπισκευαστική ζώνη της περιφέρειάς μου στο Πέραμα, το ποσοστό της ανεργίας υπερβαίνει το 85%, εάν δεν το γνωρίζετε κύριε Υπουργέ. 
     Τέλος, υπάρχει το μεγάλο πρόβλημα της μαύρης εργασίας με όλες εκείνες τις επιπτώσεις που έχει επάνω στην ασφάλιση και στην κοινωνική ισορροπία. Όλα αυτά, λοιπόν, πείθουν ότι επιβαλλόταν ήδη να είχαν δοθεί δραστικές λύσεις. Λύσεις υπάρχουν, αλλά αυτές δεν είναι μαγικές. Υπάρχουν λύσεις, αλλά πρέπει πρώτα κανείς να αγγίξει την ουσία. Όταν η Κυβέρνηση και ο Υπουργός δεν βλέπουν την ουσία –το δήλωσε ήδη ότι δεν βλέπει ουσία σ’ αυτήν τη συζήτηση, που αποτελεί την πεμπτουσία της κοινωνικής και της οικονομικής ζωής της χώρας γιατί αφορά την απασχόληση- τότε είναι αδύνατον αυτή η Κυβέρνηση να αποβεί αποτελεσματική στο χώρο της καταπολέμησης της ανεργίας. Κατόπιν αυτού δεν απομένει παρά μόνο να μας αδειάσει τη γωνιά. Ίσως προλάβουμε κάτι.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κύριοι συνάδελφοι, άκουσα με προσοχή τον κύριο Υφυπουργό και μου δημιούργησε πραγματικά την εντύπωση ότι αυτό που περιμένει από μία επερώτηση είναι να του κάνουν προτάσεις οι Βουλευτές του Κ.Κ.Ε. και πηγαίνοντας στο Υπουργείο να λύσει όλα τα προβλήματα που απασχολούν την εργατική τάξη.
      Κύριε Υφυπουργέ, τον έλεγχο θα τον υποστείτε, είτε το θέλετε είτε δεν το θέλετε και για τα ψέματα που είπατε προηγούμενα, αλλά και γι΄ αυτό που φάνηκε -να μου το επιτρέψετε αυτό- να θέλετε και από Βουλευτές του Κ.Κ.Ε. να ανακαλέσουν πράγματα, τα οποία έχουν ζήσει. Ναι, ο κ. Σκυλλάκος πήγε στο Ταχυδρομικό Ταμιευτήριο να κάνει επίσκεψη στους εργαζόμενους και του είπαν ότι έχουν εντολή από το Υπουργείο να μη δέχονται κανέναν. Είτε το θέλετε είτε δεν το θέλετε αυτός είναι ο μηχανισμός σας.
      Είπατε όμως πολλά ψέματα και είπατε ακόμη ότι σε δεκαοκτώ χιλιάδες ανθρώπους δόθηκαν θέσεις εργασίας και δεν πήγαν. Υπάρχει και αξιοπρέπεια, κύριε Υφυπουργέ. Εσείς θα πηγαίνατε να δουλέψετε και να υπογράψετε αυτήν τη σύμβαση, την οποία και θα καταθέσω και στα Πρακτικά; Είναι τα σύγχρονα δουλεμπορικά γραφεία. Δεν είναι μόνο οι Τούρκοι και οι Έλληνες δουλέμποροι, που μεταφέρουν λαθραία τους μετανάστες στην Ελλάδα, είτε πολιτικούς είτε οικονομικούς. Έχετε φτιάξει και επίσημα τα φιλαράκια σας δουλέμπορους.
      Ακούστε δε τι λέει η σύμβαση: «Σύμβαση μεταξύ της κυρίας τάδε, που διατηρεί επιχείρηση ιδιωτικού γραφείου συμβούλων εργασίας με έδρα τη Νέα Ιωνία και της τάδε που από τώρα θα αποκαλείται νοσηλεύτρια, η δε άλλη θα αποκαλείται σύμβουλος. 
      Με την παρούσα συμφωνείται η ένταξη της νοσηλεύτριας στο παραπάνω μητρώο του συμβούλου, με τους ακολούθους όρους. 
      Η νοσηλεύτρια γνωρίζει ότι η αμοιβή του συμβούλου εργασίας για τις υπηρεσίες μεσολάβησης (για την εξεύρεση της αποκλειστικής αδελφής νοσοκόμου) μπορεί να ανέρχεται μέχρι του ποσοστού 10% των συνολικών αποδοχών, που λαμβάνει η νοσηλεύτρια από τον ασθενή για τις παρεχόμενες υπηρεσίες. Η αμοιβή καθορίζεται με βάση τις αποδοχές της νοσηλεύτριας, όπως αυτές διαμορφώνονται ανάλογα με το χρόνο απασχόλησης, (η μέρα-νύχτα, Κυριακές, αργίες, υπερωρίες, υπεργασία κλπ.)». Αυτοί οι φίλοι σας, αυτός ο εσμός που έχετε μαζέψει δίπλα σας, που εκμεταλλεύονται το αίμα του ελληνικού λαού, θα παίρνουν 10% για οποιαδήποτε δουλειά κάνει η νοσηλεύτρια. Την καταθέτω για να τη δείτε, κύριε Υφυπουργέ.
      (Στο σημείο αυτό ο Βουλευτής κ. Σπυρίδων Στριφτάρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και να μη λέτε εδώ ότι οι κομμουνιστές λένε ψέματα. Άλλοι λένε ψέματα στους εργαζόμενους και τους χρησιμοποιούν και άλλοι τους εκβιάζουν με βάναυσο τρόπο, πράγμα που αποδείχθηκε σήμερα. Αυτήν την υπηρεσία προσφέρετε στο μεγάλο κεφάλαιο και γι΄ αυτό, αν θέλετε, είσθε πιο αγαπητοί στο μεγάλο κεφάλαιο από τη Νέα Δημοκρατία και γι΄ αυτό σας προτιμά, γιατί αυτό που μπορούσε ο εργαζόμενος να διεκδικήσει από τον εργοδότη του, σήμερα και θεσμοθετημένα δεν μπορεί να το διεκδικήσει. Απαγορεύετε ουσιαστικά στον εργαζόμενο να κάνει διαπραγμάτευση με τον εργοδότη του. Του το έχετε αφαιρέσει αυτό το δικαίωμα με το νομοθετικό πλαίσιο που έχετε κάνει. 
      Υπεραμυνθήκατε της προσωρινής απασχόλησης. Γιατί δηλαδή να μη δουλεύει μια γυναίκα που δεν έχει χρόνο, γιατί να μη δουλεύει ένας φοιτητής κλπ. Εγώ όμως θα σας πω το εξής. Γιατί να μη δουλεύουν σταθερά πέντε μέρες την εβδομάδα, επτά ώρες την ημέρα όλοι οι εργαζόμενοι; Να, μια πρόταση. Έχετε τα κότσια να την υιοθετήσετε; Τότε τι συζητάμε; 
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Το 91% έχει τέτοια εργασία.
    ΣΠΥΡΙΔΩΝ ΣΤΡΙΦΤΑΡΗΣ: Το 48% των μισθωτών του ιδιωτικού τομέα δουλεύει με συλλογικές συμβάσεις και σταθερά ωράρια.
      Όλοι οι άλλοι δουλεύουν με άλλες εκπτώσεις συλλογικών συμβάσεις, με ατομικές συμβάσεις, με ωράρια που διαρκούν όσο θέλει το αφεντικό. Και όσον αφορά την πληρωμή, αν δουλεύουν δώδεκα ώρες πληρώνονται το πολύ τις οκτώ. Αυτά τα ξέρετε πολύ καλά και τα έχετε θεσμοθετήσει κιόλας με τη «διευθέτηση του χρόνου εργασίας». Έτσι, μπορεί να δουλεύει κάποιος δώδεκα ώρες, αλλά δεν θα πληρώνεται γι’ αυτές, γιατί θα τις παίρνει μετά ως ρεπό. Όλη η νομοθεσία πάνω στις εργασιακές σχέσεις αποβλέπει σε τούτο μόνο το στόχο, να μεγαλώσουν τα κέρδη με τη μείωση της εργατικής δύναμης. Αυτό κάνετε καθημερινά. Θέλετε να σας αναφέρω τα νομοσχέδια που έχετε ψηφίσει;
	Θα σας πω μόνο ότι έχετε διαψευστεί εσείς, η Νέα Δημοκρατία, ο Συνασπισμός, όλοι οι αστοί οικονομολόγοι που λέτε ότι, όταν έχουμε αύξηση του ΑΕΠ, καταπολεμούμε την ανεργία. Αμ’ δε! Και αύξηση του ΑΕΠ έχετε -φυσικά πλασματική- και η ανεργία ανέρχεται σταθερά στις πεντακόσιες χιλιάδες. Τα τερτίπια με τα νούμερα, ότι μειώθηκε στο 9,9%, να τα αφήσετε.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Στο 9,5%.
      ΣΠΥΡΙΔΩΝ ΣΤΡΙΦΤΑΡΗΣ: Στο 9,5% λέτε; Η μητέρα Ευρωπαϊκή Ένωση όμως, η EUROSTAT εκτιμά ότι το 2003 θα είμαστε πρώτοι στην ανεργία ανάμεσα στις είκοσι εννέα πιο ανεπτυγμένες χώρες του κόσμου με 10,3% και με δεύτερη την Ισπανία με 9,9%. Νομίζω ότι έχετε αυτά τα στοιχεία. Δεν τα δημοσίευσε ο «ΡΙΖΟΣΠΑΣΤΗΣ» αλλά η δική σας εφημερίδα, «ΤΟ ΒΗΜΑ» 
      Τα ίδια λέγατε και για τα ελλείμματα του προϋπολογισμού. Λέγατε ότι είχαμε πλεόνασμα και ήρθε η EUROSTAT και σας είπε «Κάντε κράτει, έλλειμμα έχετε». Και θα αποδειχθεί ότι και τα στοιχεία της ανεργίας που δίνετε είναι πλασματικά και θα σας διορθώσει πάλι η EUROSTAT,πέραν του ότι και αυτή έχει πλαστά στοιχεία για την ανεργία και δεν τα δίνει. Γιατί αυτός που δουλεύει σε σεμινάρια, στα προγράμματα STAGE, είναι εργαζόμενος; Εσείς λέτε ότι δεν είναι άνεργος. Αυτός που δουλεύει μία ώρα ή τρεις ώρες δεν είναι άνεργος λέτε. Πέραν του ότι έχετε καταντήσει τη σημερινή νεολαία να πηγαίνει από σεμινάριο σε σεμινάριο, για να πάρει 90 χιλιάρικα το μήνα, είναι συγκαλυμμένη η ανεργία. Δεν θεωρούνται άνεργοι αυτοί που πηγαίνουν στα προγράμματα STAGE, δεν θεωρούνται άνεργοι αυτοί που δεν καταγράφτηκαν ποτέ στον ΟΑΕΔ και είναι μερικές δεκάδες χιλιάδες. Αυτά τα στοιχεία χρησιμοποιεί και η EUROSTAT και δίνει νούμερα για την ανεργία.
      Είναι λοιπόν πλαστά τα στοιχεία που δίνετε για την ανεργία; Ναι ή όχι; Είναι η μερική απασχόληση που εκτίναξε στα ύψη τα κέρδη του κεφαλαίου στην Ελλάδα και είμαστε πρώτοι στην Ευρωπαϊκή Ένωση στην αύξηση κερδών; Αυτό παραδέχεται και η Ελληνική Στατιστική Υπηρεσία και όλοι οι οικονομικοί δείκτες, αυτό παραδέχτηκε και η EUROSTAT και σας έχουν δώσουν και συγχαρητήρια, γιατί διατηρείτε τα κέρδη του μεγάλου κεφαλαίου τόσο ψηλά. Φυσικά αυτή είναι η δουλεία που κάνετε, να αυξάνονται τα κέρδη του μεγάλου κεφαλαίου.
      Είπατε όμως, κύριε Υφυπουργέ, και ορισμένα άλλα πράγματα για το ασφαλιστικό σύστημα. Απ΄ ό,τι φαίνεται η επιδότηση του κράτους από το 2003 θα είναι 480 δισεκατομμύρια, το 1% του ΑΕΠ. Για τα χρέη που έχει το δημόσιο στο ΙΚΑ και ανέρχονται στα 400 δισεκατομμύρια περίπου δεν είπατε κουβέντα. Ρυθμίσατε τα προηγούμενα χρέη μέχρι το 2000. Αυτά πότε θα τα αποδώσετε; Θα του χρωστάτε 750 δισεκατομμύρια και θα του δώσετε 380 δισεκατομμύρια. Αυτή είναι η ουσία. Στο ασφαλιστικό ταμείο των αυτοαπασχολουμένων ακόμη σας κυνηγάνε να δώσετε αυτά που χρωστάτε με άλλο νόμο της Νέας Δημοκρατίας.
      Και θα ήθελα να πω δυο κουβέντες και για τη Νέα Δημοκρατία. Έφυγε δυστυχώς ο Κοινοβουλευτικός της Εκπρόσωπος. Λένε ότι θέλουν κυβέρνηση της Νέας Δημοκρατίας με Πρωθυπουργό όμως τον Σημίτη. Πρέπει όμως να βγάλει και ο λαός τα συμπεράσματά του. Τι συμβαίνει επιτέλους; Έχει δίκιο το Κ. Κ. Ε. που λέει ότι μαζί πάνε, παρεούλα όχι μόνο στα μεγάλα, αλλά και στα μικρά ζητήματα; Το θέμα δηλαδή της ανεργίας πώς θα το αντιμετωπίσει η Νέα Δημοκρατία; Είπατε και για το ασφαλιστικό. Πώς θα το αντιμετωπίσει η Νέα Δημοκρατία; Με τους νόμους του Σιούφα, τους οποίους εσείς διατηρήσατε και επεξεργαστήκατε σε ακόμα χειρότερη κατεύθυνση;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τον αλλάξαμε το νόμο του Σιούφα. Δεν είναι σωστά αυτά που λέτε.
      ΣΠΥΡΙΔΩΝ ΣΤΡΙΦΤΑΡΗΣ: Ναι, τον αλλάξατε σε χειρότερη κατεύθυνση. Αυτό είπα. Είναι χειρότερο το ασφαλιστικό σύστημα που φτιάξατε απ’ αυτό που είχε φτιάξει η Νέα Δημοκρατία. 
      Είπατε όμως κι άλλα πολλά. Δεν θα ασχοληθώ μ’ αυτά. Θα δώσω μόνο μιαν απάντηση σ’ αυτό που είπατε και κατηγορήσατε το ΚΚΕ ότι έχει πάρει «διαζύγιο» από την πραγματικότητα, ότι δεν έχει προτάσεις και διάφορα τέτοια που δεν τα λέτε εσείς μοναχά. Τα λένε όλα τα στελέχη της Κυβέρνησης.
      Μία πρόταση λοιπόν που σας κάνουμε, αν θέλετε να βελτιώσετε την εικόνα σας απέναντι στην εργατική τάξη, είναι πρώτον: Καθιερώνετε επτά ώρες δουλειά την ημέρα. Όχι ότι έτσι θα καταπολεμήσουμε την ανεργία. Αυτά άλλοι φιλόσοφοι μπορεί να τα λένε. Εμείς δεν ισχυριζόμαστε ότι θα καταπολεμηθεί η ανεργία με το να πάει στο επτάωρο. Μερικές θέσεις εργασίας μπορεί να εξοικονομηθούν.
      Να υπάρχουν πέντε μέρες την εβδομάδα σταθερός χρόνος εργασίας για όλους τους εργαζόμενους. Πρώτον αυτό.
      ΑΝΤΩΝΗΣ ΣΚΥΛΛΑΚΟΣ: Πέντε μέρες την εβδομάδα.
      ΣΠΥΡΙΔΩΝ ΣΤΡΙΦΤΑΡΗΣ: Ναι, πέντε μέρες την εβδομάδα, επτά ώρες την ημέρα, τριάντα πέντε ώρες την εβδομάδα, αλλά κατανεμημένες σε ίσο χρόνο.
      Ένα ζήτημα είναι αυτό. Δεύτερον, να καταργηθούν όλα αυτά τα αντεργατικά κατασκευάσματα. Λέτε ότι θα κάνετε προγράμματα για ογδόντα έξι χιλιάδες. Να σας πω τι γίνεται. Παίρνει ένας εργοδότης 175.000 δραχμές το μήνα για να προσλάβει ένα νέο άνεργο. Δεν τον παίρνει καθόλου. Τον γράφει μόνο στα χαρτιά του, του πληρώνει το ΙΚΑ κι αυτός παίρνει τα παραπάνω λεφτά. Αυτό γίνεται με τα περίφημα προγράμματά σας. 
      Πηγαίνετε και κάντε κανέναν έλεγχο. Αλλά ποιος να κάνει έλεγχο; Αφού όλη η νομοθεσία που κάνετε είναι να μην ελέγχονται, να είναι ασύδοτοι πια οι βιομήχανοι στο θέμα τουλάχιστον των εργασιακών δικαιωμάτων. Και με τι θα κάνετε έλεγχο; Με τις υπηρεσίες επιθεώρησης εργασίας που δεν έχετε; Ούτε αυτοκίνητο δεν έχουν οι άνθρωποι να πάνε να κάνουν έναν έλεγχο. Αν τους πάρει τηλέφωνο κάποιος ότι «εδώ παραβιάζεται η νομοθεσία, ελάτε, πιάστε τον επ’ αυτοφώρω», πρέπει να βγουν να βρουν ταξί -και αν βρουν- και θα θέλει να περάσει κι αυτό από τους λεωφορειόδρομους.
      Τα ξέρετε και πολύ καλά αυτά. Αλλά τα αφήνετε, τα σιγοντάρετε ακριβώς γιατί είστε εκπρόσωποι του μεγάλου κεφαλαίου. Κι αυτήν την πολιτική θέλετε και αυτό κάνετε.
      Είπατε ακόμη για δίκαιο φορολογικό σύστημα. Ποιος πληρώνει τα βάρη στον προϋπολογισμό; Ποιοι έχουν φοροαπαλλαγές; Είπατε, πόσοι δεν θα κάνουν φορολογική δήλωση; Μα, γιατί να κάνουν; Αφού δεν έχουν. Ουκ αν λάβεις παρά του μη έχοντος.
      ΑΝΤΩΝΗΣ ΣΚΥΛΛΑΚΟΣ: Δεν θα πληρώσουν φόρους.
      ΣΠΥΡΙΔΩΝ ΣΤΡΙΦΤΑΡΗΣ: Ναι, αυτοί που δεν θα κάνουν φορολογική δήλωση δεν πλήρωναν και παλαιότερα φόρους.
      Γιατί κάνετε τρεις κλίμακες –Α΄, Β΄, Γ΄, 15%, 30% και 40%- και δεν κάνετε δέκα; Να είμαστε φορολογικά προοδευτικοί για τη δική σας πολιτική, όχι για τη δική μας. Εμείς έχουμε πρόταση για τη φορολογία. Εγώ όμως ρωτάω:
      Γιατί κάνετε τρεις κλίμακες; Όποιος παίρνει, ας πούμε, 13.000 με 14.000 ευρώ είναι πλούσιος και θα τον πάμε από το 5% στο 15% τώρα; Να αρμέξουμε δηλαδή την εργατική οικογένεια που σήμερα δεν είναι στο όριο της φτώχειας; Αυτό κάνατε με το φορολογικό σας σύστημα:
      Πάτε να αρμέξετε την εργατική οικογένεια που δεν είναι στο όριο της φτώχειας. Εάν δεν είναι στο όριο της φτώχειας της αυξάνεται τη φορολογία. Γι αυτό και τα φορολογικά έσοδα χωρίς λέει νέους φόρους, είναι τα ίδια ή και μεγαλύτερα. Πως γίνονται αυτά τα πράγματα; 
      Κοντολογίς, πιστεύουμε δεν μπορεί να βρει διέξοδο η εργατική τάξη. Όσες μικροδιορθώσεις και να γίνουν που και αυτές είναι παροδικές, με τους αγώνες που γίνονται, χρειάζεται συλλογικότερη, συνολική αντιπάλευση αυτής της πολιτικής, συνολική αντιπάλευση των αντιλήψεων που σήμερα καλλιεργούνται και από τη Νέα Δημοκρατία και από το ΠΑΣΟΚ αλλά και από το Συνασπισμό, ότι με μια καλύτερη διαχείριση μπορεί κάτι να γίνει. Τα περιθώρια που είχε το μεγάλο κεφάλαιο τελειώνουν, τα κέρδη του έχουν φτάσει στα υψηλότερα επίπεδα που μπορούσαν να φτάσουν, γι αυτό και το μέσο ποσοστό κέρδους πέφτει. Η κρίση μεγαλώνει και θα μεγαλώσει ακόμα πιο πολύ.
      Η μόνη διέξοδος που έχουν οι εργαζόμενοι είναι να χτίσουν το δικό τους μέτωπο όπως η Κυβέρνηση, η Αξιωματική Αντιπολίτευση, η εργοδοσία, γενικά το μεγάλο κεφάλαιο και ο ιμπεριαλισμός μαζί έχουν κάνει το μαύρο μέτωπο ενάντια στην εργατική τάξη, τους μικρομεσαίους της πόλης και του χωριού. Όλοι αυτοί να ενωθούν και να κάνουν το δικό τους μέτωπο, το λαϊκό μέτωπο που θα διεκδικήσει όχι μόνο οκτάωρο ή επτάωρο ή πενθήμερο, αλλά θα διεκδικήσει και την εξουσία, γιατί τα ψωμιά σας τελειώσανε. Ό,τι είχε να δώσει ο καπιταλισμός στην Ελλάδα το έχει δώσει και παραπάνω. Τώρα μόνο πολέμους, βαρβαρότητα, ανεργία, κοινωνική ανασφάλεια, αυτά μπορεί να δώσει και γι αυτό εμείς καλούμε τον ελληνικό λαό να παλέψει όχι μόνο για τα επιμέρους ζητήματα, για να κάνει το μηνιάτικο 1000 ευρώ, και το μεροκάματό του 50 ευρώ. Δεν θα είναι αρκετά αυτά γιατί έχετε την ικανότητα από τη μια μεριά να τα δώσετε -και μπορεί να τα πάρει με τον ιδρώτα του με τον αγώνα του, με την πάλη του ο εργαζόμενος- αλλά από την άλλη, θα τα πάρετε  πίσω.  Γι αυτό συνολικά πρέπει να αντιπαλέψει αυτήν την πολιτική. Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καστανίδης έχει το λόγο ως Κοινοβουλευτικός Εκπρόσωπος του ΠΑΣΟΚ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, κύριοι συνάδελφοι η ανεργία αποτελεί ένα από τα σημαντικότερα κοινωνικά προβλήματα διεθνώς και φυσικά στον τόπο μας. Άλλωστε αυτό καταγράφεται με συνεχή ένταση, σε όλες τις έρευνες της κοινής γνώμης.
      Η κοινή γνώμη στην Ελλάδα θεωρεί ότι η ανεργία είναι το σημαντικότερο κοινωνικό πρόβλημα. Με αυτήν την έννοια είναι μέγιστη η υποχρέωση της ελληνικής πολιτείας, των πολιτικών κομμάτων να προσπαθήσουν να ελαχιστοποιήσουν το πρόβλημα, παρά τις δυσκολίες που υπάρχουν. 
      Γι’ αυτό θεωρώ, επίσης, ότι η επερώτηση του Κομμουνιστικού Κόμματος Ελλάδας στηρίζεται σε εύλογο ενδιαφέρον.
      Θα μπορούσα να υιοθετήσω ορισμένες σκέψεις και απόψεις που ακούστηκαν από τους συναδέλφους επερωτούν. Διαφωνώ με άλλες τις οποίες θεωρώ υπερβολικές. Αρνούμαι τις κατηγορίες περί εκπροσώπησης του μεγάλου κεφαλαίου από το ΠΑΣΟΚ. Αρνούμαι τις κατηγορίες ότι πλέον σε αυτό τον τόπο η Κυβέρνηση, όπως ίσως σε άλλες περιοχές του πλανήτη μας και στην Ευρώπη, δεν μπορεί να δώσει τίποτε άλλο παρά μόνο προβλήματα, πολέμους και καταστροφές.
      Ισχυρίζομαι κάτι το οποίο πιστεύω ότι είναι και ο θεμέλιος λίθος τη δημοκρατίας. Εάν ο ελληνικός λαός, ο οποίος προφανώς δεν απαρτίζεται μόνο από κεφαλαιοκράτες, είχε αντιληφθεί ότι το ΠΑΣΟΚ εκπροσωπεί τον κόσμο του πλούτου, θα είχε προ πολλού πάρει άλλες αποφάσεις και δεν θα το κρατούσε για μεγάλο χρονικό διάστημα στην εξουσία. Νομίζω ότι είναι καλό να σκεφτόμαστε ότι οι Έλληνες πολίτες έχουν και νου για να κρίνουν και ορθά επιλέγουν.
      Επί της ουσίας. Θα πρέπει κανείς να κρατήσει την πραγματικότητα ορισμένων αριθμών. Είναι αληθές –κάτι άλλωστε που απεδέχθη ο Κοινοβουλευτικός Εκπρόσωπος της Νέας Δημοκρατίας- ότι το τρίτο τρίμηνο του τρέχοντος έτους κατεγράφη μία μείωση στο γενικό ποσοστό της ανεργίας, με τον γενικό δείκτη να κινείται στο ύψος του 9,5%. Επειδή, πράγματι, μετά το 2000 η μέση ετήσια μείωση των ανέργων είναι περίπου της τάξεως του 1%, δικαίως υπολογίζει η Κυβέρνηση –και ελπίζω ότι αυτό δεν θα διαψευστεί- ότι στο τέλος του 2004 το ποσοστό της ανεργίας θα ανέρχεται στη χώρα μας στο 8,5%, που είναι και ο μέσος ευρωπαϊκός όρος. 
      Πρέπει επίσης να υπογραμμίσουμε μιαν αλήθεια, κύριοι συνάδελφοι, ότι το δημόσιο από την πλευρά του προσπαθεί όσο μπορεί να βρει τις καλύτερες μεθόδους αντιμετώπισης της ανεργίας. Το δημόσιο με συγκεκριμένες πολιτικές επιχειρεί να θεραπεύσει το πρόβλημα, άλλες φορές λιγότερο και άλλες φορές περισσότερο αποτελεσματικά. 
      Είναι αλήθεια ότι υπάρχουν αρκετά προγράμματα είτε κτήσης εργασιακής εμπειρίας είτε ενίσχυσης της επιχειρηματικότητας είτε ενίσχυσης των επιχειρήσεων προκειμένου να επιλέξουν μακροχρόνια ανέργους. Υπάρχουν προγράμματα για άνεργες γυναίκες. Υπάρχουν επίσης προγράμματα για νέους ανέργους. Αυτά εφαρμόζονται. 
      Έχει, επίσης, ενδιαφέρον να σημειώσει κανείς ποια είναι η εσωτερική σύνθεση της ανεργίας, αν πρέπει να βρει και τις καταλληλότερες λύσεις για την αντιμετώπιση του προβλήματος. 
      Τον τελευταίο καιρό παρουσιάζεται –ευτυχώς- μια ταχύτερη μείωση του ποσοστού ανεργίας των γυναικών από ότι στους άνδρες. Επίσης εμφανίζεται μια αρκετά καλή μείωση του πολύ υψηλού ποσοστού ανεργίας που έχουν οι νέοι και κυρίως οι νέοι επιστήμονες. Παρ’ όλα αυτά, το πρόβλημα εξακολουθεί να είναι δομικό κυρίως στις νεότερες ηλικίες και στους νέους επιστήμονες. Και εκεί χρειάζονται πιο εντατικές μέθοδοι και  πιο αποτελεσματικά μέτρα.
      Οι μισοί περίπου από τους ανέργους δεν έχουν δουλέψει ποτέ. Αυτό είναι πολύ σημαντικό πρόβλημα. Αυτό σημαίνει ότι ο σκληρός πυρήνας της ανεργίας συνίσταται από νέα παιδιά τα οποία δεν μπόρεσαν να διαβούν για πρώτη, έστω, φορά το κατώφλι της εργασίας. Άρα οι πολιτικές μας πρέπει να στοχεύουν στην αντιμετώπιση αυτού του 50% του ποσοστού των ανέργων που δεν έχουν δουλέψει ποτέ. Προς αυτήν την κατεύθυνση ενδεχομένως να βοηθήσει νομοσχέδιο που θα καταθέσει η Κυβέρνηση αργότερα για τη διαμόρφωση μιας εθνικής επιτροπής, που θα ελέγχει το εθνικό πρόγραμμα δράσεων για την καταπολέμηση της ανεργίας και στο εσωτερικό της οποίας θα γίνεται ένας γόνιμος και δημιουργικός διάλογος για τις πρωτοβουλίες εκείνες και τα μέσα που πρέπει να χρησιμοποιηθούν, προκειμένου να αντιμετωπιστεί το πρόβλημα.
      Υπάρχουν, όμως, κύριε Υπουργέ, ορισμένα θέματα που πρέπει να τα αντιμετωπίσουμε ταχέως και με ειλικρίνεια. Είπα πριν ότι ο δημόσιος τομέας κάνει ό,τι μπορεί για την απορρόφηση ανέργων και για την αύξηση του ποσοστού εργασίας. Δεν είμαι βέβαιος ότι έχει ελεγχθεί αποτελεσματικά ο ιδιωτικός τομέας. 
      Είναι αληθές αυτό που ειπώθηκε από τον κ. Στριφτάρη ότι στα πλαίσια της Ευρωπαϊκής Ένωσης, η κερδοφορία των ελληνικών επιχειρήσεων, τουλάχιστον μέχρι το 2001, είναι η υψηλότερη. Σύμφωνα δε με στοιχεία της EUROSTAT η κερδοφορία των ελληνικών επιχειρήσεων από το 1994 και μετά, περίπου μέχρι τις αρχές αυτής της δεκαετίας που διανύουμε, είναι η δεύτερη στον κόσμο μετά την κερδοφορία των αμερικανικών επιχειρήσεων. 
      Η απλή σκέψη που μπορεί να κάνει κανείς είναι ότι όταν έχουμε υψηλό δείκτη αναπτύξεως –τον δεύτερο υψηλότερο αυτή την ώρα στην Ευρώπη- και υψηλό δείκτη κερδοφορίας, τον υψηλότερο στον κόσμο σύμφωνα με τη EUROSTAT μετά τις ΗΠΑ, θα έπρεπε να είχαμε και μείωση δραστική των ποσοστών της ανεργίας.
      Παρ’ όλα αυτά, η λογική αυτή σκέψη δεν έχει επιβεβαιωθεί, αντιθέτως έχει διαψευστεί. Επέμεναν τα ποσοστά ανεργίας, πράγμα που κατά την άποψή μου οφείλεται σε μεγάλο βαθμό στο γεγονός ότι ο ιδιωτικός τομέας και ιδιαίτερα οι μεγάλες επιχειρήσεις που ευνοήθηκαν μέσα στο δεδομένο πλαίσιο ανάπτυξης, δεν επέδειξαν την ανάλογη ευαισθησία και δεν τήρησαν υποχρεώσεις επανεπενδύσεως των κερδών τους, που θα έδιναν και υψηλότερα ποσοστά εργασίας. Με αυτή την έννοια, η υποχρέωση της ελληνικής πολιτείας είναι να εξασφαλίσει αποτελεσματικότερους μηχανισμούς  διαβουλεύσεων, συμφωνιών και ελέγχου στον ιδιωτικό τομέα, ώστε η υψηλή κερδοφορία να συνοδεύεται από περαιτέρω επέκταση, της εργασίας.
     Αναφέρθηκαν οι συνάδελφοι του Κομμουνιστικού Κόμματος Ελλάδας στις εταιρείες προσωρινής απασχόλησης. Οι εταιρείες αυτές μπορεί πράγματι, σε ότι αφορά την λειτουργία τους εδώ στην Ελλάδα, να διέπονται από κανόνες καλύτερους συγκριτικά με άλλους στην Ευρώπη. Έχετε δίκιο σε αυτό που επικαλεστήκατε κύριε Υπουργέ. Το πρόβλημα όμως ανάγεται στη σύλληψη του θεσμού και αυτό αφορά όλη την Ευρώπη. Οι εταιρείες προσωρινής απασχόλησης όντως επαναφέρουν στον μεσαίωνα τις εργασιακές σχέσεις. Διότι αφαιρούν από τη δυναμική σχέση μεταξύ εργοδότη και εργαζόμενου όλο το πεδίο εργασιακών σχέσεων. Καταργούν ουσιαστικά τις εργασιακές σχέσεις. καθότι διαμεσολαβούν για το δανεισμό προσωπικού προς τις επιχειρήσεις. Αυτό τι σημαίνει; Αναλαμβάνει κάποιος διάμεσος και όχι ο πραγματικός εργοδότης να αντιμετωπίσει προβλήματα που άλλως θα αναπτύσσονταν στη δυναμική των εργασιακών σχέσεων. Αυτή η εξαέρωση των εργασιακών σχέσεων και των πεδίων διαπραγμάτευσης μεταξύ εργαζόμενου και εργοδότη είναι και το μεγάλο πρόβλημα. Αυτό, ανεξαρτήτως του νομικού καθεστώτος που όντως είναι το καλύτερο σε σχέση με τις υπόλοιπες ευρωπαϊκές χώρες, δεν ακυρώνει το πρόβλημα συνολικά που έχει ο θεσμός. Με αυτή την έννοια θα πρέπει να ενταθούν τουλάχιστον οι μηχανισμοί ελέγχου. Θα σας καταθέσω την εμπειρία μου όπως ο κ. Στριφτάρης προηγουμένως. Υπάρχουν εταιρείες προσωρινής απασχόλησης οι οποίες προδεσμεύουν την αμοιβή τους από τις αμοιβές των εργαζομένων. Αντιλαμβάνεσθε ότι αυτό δεν θα πρέπει να το αφήσουμε ανέλεγκτο. 
     Εν τέλει, νομίζω ότι έχουμε να διανύσουμε αρκετό δρόμο και να καταβάλουμε συστηματική προσπάθεια, προκειμένου να επιτύχουμε τους στόχους μας. Δεν έχω καμία αμφιβολία ότι το Υπουργείο Εργασίας και η Κυβέρνηση προσπαθεί. Υπολογίζω ότι τις επόμενες μέρες στον κοινωνικό προϋπολογισμό θα πούμε περισσότερα. Κύριε Υπουργέ, θα βοηθήσει τα μέγιστα και το νομοσχέδιο που θα καταθέσετε για τη σύσταση της Εθνικής Επιτροπής Απασχόλησης. Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Ο κ.Τσιόγκας έχει το λόγο για να δευτερολογήσει.
     ΔΗΜΗΤΡΙΟΣ ΤΣΙΟΓΚΑΣ:  Εμείς θα μιλήσουμε με στοιχεία και παραδείγματα, σε ότι αφορά την παραβίαση ακόμη και αυτής της εργατικής νομοθεσίας, ή αν θέλετε και του ν. 1264 ή αν θέλετε και που γράφουν οι βιομήχανοι τους νόμους του κράτους. Στη γαλακτοβιομηχανία «ΟΛΥΜΠΟΣ» στη Λάρισα ο εργοδότης απέλυσε όλο το διοικητικό συμβούλιο του σωματείου, πήγαν στα δικαστήρια, κέρδισαν τα δικαστήρια οι εργαζόμενοι, τα δικαστήρια επιβάλλουν και πρόστιμα καθημερινά στον εργοδότη για να τους προσλάβει και όμως αυτός δεν τους βάζει μέσα εδώ και δυό χρόνια. Πάνε κάθε μέρα στην πύλη του εργοστασίου, ο ένας εξ αυτών είναι ο αντιπρόεδρος του εργατικού κέντρου Λάρισας, ο άλλος είναι ο οργανωτικός γραμματέας του εργατικού κέντρου Λάρισας, και δεν τους αφήνουν να μπουν μέσα.
      Όταν πήγε δε η Επιθεώρηση Εργασίας για να κάνει έλεγχο βρήκε τριάντα ανασφάλιστους αλλά υπήρχαν και άλλοι που βγήκαν στα χωράφια ή κρύφτηκαν στα καζάνια σε όσα δεν είχαν γάλα. Τότε έφαγε ξύλο από τους μπράβους ο συνδικαλιστής που συνόδευε τον επιθεωρητή εργασίας και ο επιθεωρητής προπηλακίσθηκε.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Υπάρχουν δικαστικές αποφάσεις γι’αυτά;
      ΔΗΜΗΤΡΙΟΣ ΤΣΙΟΓΚΑΣ: Βεβαίως.
      Στο εμπόριο, στις πολυεθνικές και στα τρόφιμα έχουμε αύξηση του ωρομισθίου της μερικής απασχόλησης, των συμβάσεων ορισμένου χρόνου και έχουμε συναντήσει μέχρι και συμβάσεις μιας μέρας. Ξενοδοχοϋπάλληλοι στρώνουν τα κρεβάτια σε ξενοδοχεία με σύμβαση μιας μέρας. Οδηγοί κάνουν δρομολόγια με το κομμάτι. Πάρε το πεντοχίλιαρο και κάνε το δρομολόγιο από Θεσσαλονίκη Λάρισα. Οδηγοί κάνουν τη διανομή των προϊόντων μέσα στις πόλεις χωρίς μισθό. Τη βγάζουν με τα πουρμπουάρ που τους δίνουν οι καταστηματάρχες. Υπάρχουν στοιχεία και καταγγελίες επίσημες για όλα αυτά.
      Δεν τηρούνται τα ρεπό στους εμποροϋπάλληλους. Δουλεύουν από Δευτέρα έως Σάββατο. Με βάση τη νομοθεσία πρέπει να έχουν ένα ρεπό την εβδομάδα αλλά αυτό δεν τηρείται. Στον χώρο των τροφίμων και των ποτών έχει ξεπερασθεί κάθε όριο. Επιπλέον, ενώ κάποια έχει ειδικότητα ταμία ή πωλήτριας στο πολυκατάστημα σκουπίζει τουαλέττες ή τη φασίνα μετά το κλείσιμο του καταστήματος μετά από μία ώρα ή και την τακτοποίηση στα ράφια. Ακόμη, δουλεύουν για δέκα ώρες και πληρώνονται για τέσσερις αυτές που είναι με μερική απασχόληση. Ιδιαίτερα στη νεολαία που δεν γνωρίζει έχουμε άπειρα παραδείγματα που δεν τους κολλούν ούτε το ένσημο. Ο νόμος προβλέπει εάν κάνει τετράωρο να δικαιούται ολόκληρο το ένσημο με το μισθό που έχει. Όμως, δεν το βάζουν. Βάζουν δώδεκα ή δεκατρία ένσημα.
      Χαρακτηριστικό παράδειγμα, τα πολυκαταστήματα «ΦΩΚΑΣ» στην Αθήνα. Πήγε το Εργατικό Κέντρο Αθήνας με επικεφαλής το γενικό γραμματέα να κάνει έλεγχο. Ο «ΦΩΚΑΣ» κάλεσε την Αστυνομία, βούτηξαν το γραμματέα, του έβαλαν χειροπέδες και τον έβαλαν μέσα. Αυτά τα γεγονότα είναι πρόσφατα. 
      Σε πιο μικρές επιχειρήσεις έχουμε διευθέτηση του χρόνου. Σήμερα τετράωρο, αύριο δεκάωρο. Στο τέλος της εβδομάδας κάνουν σούμα, πληρώνουν και αν είναι παραπάνω λένε ότι τα χρωστάνε με το γνωστό τρόπο διευθέτησης του ν. 2874. Στο «ΠΡΑΚΤΙΚΕΡ» δουλεύουν με δανεισμό. Στο εμπόριο δεν μένει κανένας εργαζόμενος σταθερά απασχολούμενος στην ίδια επιχείρηση. Αλλάζουν τα μαγαζιά σαν τα πουκάμισα. Γίνεται ανακύκλωση των εργαζομένων στο εμπόριο, αλλά όχι στο ίδιο κατάστημα. Πάρτε για παράδειγμα τα συνεργεία που εμείς τα λέμε δουλεμπορικά και εσείς τα λέτε γραφεία ενοικιάσεως εργαζομένων. Κουβαλάνε με τις κλούβες νεαρές κοπέλες που τις έχετε δει να στέκονται δίπλα στα ψυγεία και να λένε πάρε αυτό το γιαουρτάκι που είναι άπαχο. Ούτε το όνομά τους δεν τολμούν να μας πουν γιατί είναι με ένα πεντοχίλιαρο την ημέρα χωρίς ένσημο. Και αυτό μέχρι να περάσει ο δουλέμπορας να τις πάρει και να τις πάει την άλλη μέρα σε άλλο πολυκατάστημα για να μη μπορεί να τις πιάσει ο έλεγχος.
      Για τη φύλαξη των νοσοκομείων χθες είχαμε καταγγελίες στη Λάρισα. Μόλις ερχόταν η Επιθεώρηση, έβγαζαν τα μπουφάν με τα σήματα της security  που φορούσαν ή μόλις η Επιθεώρηση πήγαινε στο φαστφουντάδικο και στα άλλα μαγαζιά, έδιναν το χαρτάκι με το όνομα –το καινούργιο όνομα, όχι το δικό της- ώστε να πει ότι λέγεται π.χ. «Ασπασία». 
      Όλα αυτά τα ζούμε καθημερινά και επειδή πραγματικά ασχολούμαστε με αυτά, θέλουμε ως Υπουργείο να θεωρήσετε ότι ευσταθούν και ότι εμείς, με την επερώτησή μας, δεν καταθέτουμε ανακρίβειες. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Τσιόγκα. Το λόγο έχει ο κ. Γκατζής.
       Ορίστε, κύριε Γκατζή. Έχετε δύο λεπτά να δευτερολογήσετε. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, επειδή ο κύριος Υφυπουργός στάθηκε και στον προϋπολογισμό και μίλησε και για την κοινωνική του πολιτική, θα ήθελα να πω δύο λόγια σχετικά με αυτό. 
      Κύριε Υπουργέ, κατ’ αρχήν θα μιλήσω για το Ι.Κ.Α. στο οποίο αναφερθήκατε στην ομιλία σας. Το 1% του Α.Ε.Π. το οποίο δίνετε δεν είναι ούτε το 45% των συμβεβλημένων και θεσμοθετημένων υποχρεώσεων που είχατε απέναντι στο Ι.Κ.Α.. Να το κάνω πιο λιανά; Με το νόμο του 1970, με το νόμο για την τριμερή συμμετοχή του 1990, με τις υποχρεώσεις που δεν τηρήσατε το 2000 και το 2001 μαζεύονται 117 δισεκατομμύρια δραχμές και δίνετε 486, δηλαδή το 1% του Α.Ε.Π.. Πείτε μου, λοιπόν, αυτή είναι ενίσχυση και εξυγίανση του ασφαλιστικού συστήματος, όταν το Ι.Κ.Α. είναι χρεωμένο; 
      Κύριε Πρόεδρε, να μην αναφερθώ και σε αυτά τα τρισεκατομμύρια –τα 30, όπως υπολογίζεται- που έχουν φάει από τα ασφαλιστικά ταμεία.
      Δεύτερον, επειδή μιλήσατε και για τον προϋπολογισμό και για τα άλλα ταμεία, θέλω να πω τα εξής: στα νοσοκομεία, όπου υπάρχουν είκοσι τέσσερις χιλιάδες κενές θέσεις, ο προϋπολογισμός δεν προβλέπει ούτε μια πρόσληψη. 
      Να πάμε και στα άλλα που είπατε για το φορολογικό; 5,6% είναι η αύξηση της έμμεσης φορολογίας και 4,8% είναι η αύξηση της άμεσης φορολογίας. Από πού βγαίνουν αυτά τα λεφτά; Τα μόνιμα υποζύγια είναι οι εργαζόμενοι, οι μισθωτοί, οι συνταξιούχοι και οι μικρομεσαίοι. Για κοιτάξτε, λοιπόν, να δείτε τι δίνουν οι μεγαλοεπιχειρηματίες, όταν οι επιχειρήσεις είναι μηδέν. Όταν απαλλάσσετε από το ποσό αυτό που λέτε, το 1,4 που δήθεν θα στοιχίσει στο κράτος, έχουμε μια αύξηση κατά μέσο όρο 5%.
       Όμως, κύριε Πρόεδρε, και αυτές οι δήθεν απώλειες είναι 20 δισεκατομμύρια από τον προηγούμενο νόμο, με τον οποίο κατεβάσατε το ανώτερο εισόδημα από 45% σε 40%, όταν δηλαδή αφαιρέσατε και το 5% της κλίμακας. Ένας μισθωτός θα πλήρωνε πολύ λίγα. Μάλιστα με τις φοροαπαλλαγές τις οποίες κάνατε δεν αφαιρούνται από το εισόδημα αλλά μέρος αυτών αφαιρείται από το φόρο. Γι’ αυτό έχετε και αυτές τις αυξήσεις και παρουσιάζεστε δήθεν σαν «γαλαντόμοι», σαν «φιλολαϊκοί», που κτυπάτε δήθεν το μεγάλο κεφάλαιο, ενώ διάκεισθε χαρισματικά. Τα λέμε και αυτά στο νομοσχέδιο που συζητάμε για τον προϋπολογισμό. 
      Τέλος, κύριε Πρόεδρε, θα ήθελα να πω ότι τελικά αυτή η πολιτική δεν μπορεί να τραβήξει παραπέρα. Η Κυβέρνηση πρέπει να δει ότι δεν είναι δυνατόν μαζί με τη Νέα Δημοκρατία να στέκονται μονόπλευρα υπέρ της πλουτοκρατίας και να κτυπούν τους εργαζόμενους σε κάθε τους κατάκτηση, είτε αφορά τα εργασιακά, τα κοινωνικά και τα ασφαλιστικά δικαιώματα, είτε το εισόδημα. 
      Πού βρίσκεται, κύριε Πρόεδρε, το εισόδημα; Πού βρίσκεται η ανταπόκριση μιας στοιχειώδους ζωής σήμερα με το εισόδημα που παίρνουν, με τις αυξήσεις στα είδη ευρείας κατανάλωσης, με τις αυξήσεις στα τέλη κυκλοφορίας και στις δημόσιες υπηρεσίες; Το εισόδημα δεν φτάνει ούτε για τις πρώτες στοιχειώδεις ανάγκες! Εν τούτοις, με τα νούμερα που μας αντιπαραθέτετε εδώ λέμε ότι ο λαός ευημερεί. 
      Κύριε Πρόεδρε, πρέπει να γίνει κάτι και αυτό νομίζω ότι πρέπει να είναι ουσιαστική αλλαγή αυτής της πολιτικής. Δεν γίνεται τίποτα άλλο. 
      ΠΡΟΕΔΡΕΥΩΝ (Παναγιώτης Σγουρίδης): Καλώς. 
      Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Βεβαίως η Κυβέρνηση επιμένει ότι μειώνεται η ανεργία, διότι, εάν δεν στηρίξει το σπίτι της, θα πέσει να την πλακώσει. 
      Πολλά είναι τα τεχνάσματα: Βάζετε μέσα ακόμα και αυτούς που δεν έχουν πλήρη εργασία. Παρουσιάζετε μόνο τις καινούριες θέσεις εργασίας, χωρίς να αφαιρείτε αυτές που χάνονται ή μειώνετε τον αριθμό του ενεργού πληθυσμού. Υπάρχουν πολλοί τρόποι να «μαγειρέψεις» τα νούμερα. Δεν το κάνετε μόνο εσείς. Το κάνουν σε όλη την Ευρώπη και σε όλον τον κόσμο. 
      Δεύτερο θέμα είναι το εισόδημα. Κάθε χρόνο ακούμε 5% και 7%, δηλαδή αυξήσεις πάνω από τον πληθωρισμό. Τα συζητάμε κάθε φορά με την εισοδηματική πολιτική. Σας διαψεύδουν οι ίδιοι οι δικοί σας που ακόμα και στα ελεγχόμενα από εσάς συνδικάτα αναγνωρίζουν ότι οι αυξήσεις είναι χαμηλότερες από τον πληθωρισμό. 
      Για τη φορολογία θα θυμίσω ότι για επτά χρόνια οι κλίμακες ήταν σταθερές. Δεν γινόταν αλλαγή με βάση τον πληθωρισμό. Έχασαν οι μισθωτοί πάνω από 1,5 τρισεκατομμύριο από το εισόδημά τους. 
      Θα τελειώσω με το ζήτημα της νεοφιλελεύθερης άποψης  ότι αφού ανεβαίνει το ΑΕΠ, αφού ευημερούν οι βιομήχανοι, αυτό σημαίνει επενδύσεις, μεγαλώνει η πίτα, θα πάρουν και ένα κομματάκι από την πίτα οι εργαζόμενοι. Και να δεχόμουν ότι μοιράζεται κατά κάποιον τρόπο δίκαια η αύξηση του ΑΕΠ, πράγμα που δεν συμβαίνει και έχουμε εξηγήσει γιατί και το παραδέχεται και ο Κοινοβουλευτικός σας Εκπρόσωπος ότι τα κέρδη στην Ελλάδα είναι τεράστια μετά από τις ΗΠΑ. Συνεπώς αυτοί έχουν τη μερίδα του λέοντος από την αύξηση του ΑΕΠ. Θα ήθελα να ξέρω ως πότε θα τραβήξει αυτή η αύξηση του ΑΕΠ; Η κρίση γενικεύεται, Αμερική έχουμε, Ευρώπη και η Ελλάδα θα είναι νησίδα, ξεχωριστά από τις άλλες χώρες;
      Τώρα, τα προγράμματα, οι εισροές, είτε αφορούν αγροτικές εισροές, θα μειωθούν με τη διεύρυνση. Γιατί να επενδύσουν οι ξένοι στην Ελλάδα αν βρίσκουν φθηνότερα εργατικά χέρια αλλού; Παρά τα προνόμια που δίνετε δεν έρχονται οι ξένες επενδύσεις, όσες περιμένατε. Αρα, είναι μαύρο το μέλλον και επειδή είναι έτσι θα έχουμε κοινωνικές αντιδράσεις, γι’ αυτό και από άποψη δημοκρατικών ελευθεριών και συνδικαλιστικών δικαιωμάτων παίρνετε μέτρα για να θωρακίσετε το σύστημά σας, που μαζί με τη Νέα Δημοκρατία με τον τρόπο της εναλλαγής υπηρετείτε. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Θέλω να κάνω μια παρατήρηση σχετικά με αυτά που ο κύριος Υπουργός ισχυρίστηκε. Ήταν ισχυρισμός, δεν ήταν επιχειρηματολογία, χαρακτηρίζοντας την αποψινή μας παρουσία ως καταγγελική και ότι δεν είχε καμία δυνατότητα να προτείνει. 
      Κύριε Υπουργέ, απ’ ό,τι ξέρετε το νόημα μιας επερώτησης είναι ο κοινοβουλευτικός έλεγχος. Ελέγχει ένα κόμμα την κυβέρνηση περιγράφοντας την κατάσταση και, αν θέλετε, καταγγέλλοντάς την. Δεν θα έπρεπε λοιπόν να χαρακτηρίσετε την αποψινή συζήτηση χωρίς ουσία, αντίθετα όλες οι τοποθετήσεις ακόμα και των Κοινοβουλευτικών Εκπροσώπων, είχαν ακριβώς αυτόν το χαρακτήρα, του ελέγχου, της περιγραφής και, αν θέλετε, και της καταγγελίας. Η καταγγελία στο κάτω κάτω είναι ένα είδος πρότασης. Όταν καταγγέλλουμε μια κατάσταση σημαίνει ότι προτείνουμε και το αντίθετό της και δεν έπρεπε να χαρακτηρίσετε την αποψινή συζήτηση ως συζήτηση χωρίς ουσία. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Περίπου με κάλυψε ο κ. Χουρμουζιάδης. Ο τρόπος με τον οποίο άρχισε ο κύριος Υπουργός ήταν μια αδυναμία απάντησης σ’ αυτά που έβαλε το Κομμουνιστικό Κόμμα. 
      Κύριε Υπουργέ, όταν κατακρίνεις ή καταγγέλλεις κάτι  μέσα εκεί φαίνεται και η πρότασή σου. Εγώ είπα το εξής και είναι πασίγνωστο ότι το 1990 τα θανατηφόρα εργατικά ατυχήματα ήταν ογδόντα έξι και το 2001 ήταν εκατόν ογδόντα οκτώ. Αυτό δεν λέει τι πρέπει να γίνει, δεν λέει τι πρέπει να κάνετε; Ξέρετε ότι υπάρχουν και από το Μετσόβιο Πολυτεχνείο και από άλλα ανώτατα εκπαιδευτικά ιδρύματα τρόποι αντιμετώπισης αυτού του φαινομένου, το οποίο είναι πανευρωπαϊκό. Σ’ αυτό δεν απαντήσατε. Πιαστήκατε σε ένα θολό τοπίο που έχει σχέση με την απασχόληση και ορισμένα άλλα. Ούτε για τους γιατρούς εργασίας ούτε για τις επαγγελματικές ασθένειες, τίποτα απολύτως. Ήθελα να πω ένα πράγμα μονάχα για την απασχόληση. Ξέρετε πόσο είναι στην Αγγλία η ανεργία, κύριε Υπουργέ; Επίσημα γύρω στο 4,5%.
      Αν πάτε και γυρίσετε τις πόλεις των μεγαλουπόλεων της Αγγλίας, θα δείτε τη φτώχεια να περπατάει στα πεζοδρόμια. Τι γίνεται; Και με μια ώρα απασχόληση την εβδομάδα εγγράφεται σαν εργαζόμενος και έτσι μας εμφανίζετε  νούμερα τα οποία δεν ανταποκρίνονται στην πραγματικότητα. Στην πραγματικότητα είναι πολύ περισσότερα. 
      Να σας πω και πού διατίθενται και τα χρήματα, κύριε Υπουργέ; Στα προγράμματα κατάρτισης. Εγώ νομίζω ότι τα ξέρετε πολύ καλά, αλλά δεν θέλετε να τα παραδεχθείτε. Θα σας πω ένα συγκεκριμένο παράδειγμα. Κλείνει η «Πειραϊκή Πατραϊκή» στην Πάτρα με τρεισήμισι χιλιάδες εργαζόμενους. Δύο χρόνια μετά έγιναν δύο επανειλημμένα προγράμματα κατάρτισης με αντικείμενο την κλωστοϋφαντουργία. Ξέρετε ποιοι τσέπωναν τα χρήματα; Γνωστοί οικονομικοί παράγοντες της Πάτρας, απ’ αυτούς που καταθέτουν τα δισεκατομμύρια στο λογαριασμό της τράπεζας, και σεις μας λέτε ότι δεν καταλαβαίνετε τίποτα απ’ αυτά και θέλετε να κάνετε και επίθεση κιόλας. Έ, όχι δα!
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για δέκα λεπτά.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, ασφαλώς και είναι δικαίωμα της Αντιπολίτευσης και του Κ.Κ.Ε. να προβεί σε καταγγελίες.
      ΝΙΚΟΛΑΟΣ ΓΚΑΤΖΗΣ: Και δικό σας. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Και δικό μου και του κάθε πολίτη σε τελική ανάλυση, είναι δημοκρατικό δικαίωμα. 
      Αυτό που είπα εγώ -και θέλω να πω στους κυρίους Χουρμουζιάδη και Κοσιώνη -όχι ότι δεν έχετε αυτό το δικαίωμα ή ότι αυτό είναι άνευ αντικειμένου κατά τη γνώμη σας- είναι ότι η εξίσωση πως η καταγγελία αποτελεί πρόταση, δεν είναι σωστή. Για να πάμε στην πρόταση, για να υπάρξει πρόταση, πρέπει να διαμεσολαβήσουν και άλλα πράγματα. Και δεν θέλω τώρα να πάω σε διάλογο πάνω σ’ αυτό το θέμα που εκφεύγει έτσι και αλλιώς της  συγκεκριμένης συζήτησής μας. Η καταγγελία δεν συγκροτεί αυτομάτως πρόταση, συγκροτεί άρνηση, απόρριψη. Βεβαίως μπορεί να ενέχει και σπέρματα μιας πρότασης. Αλλά από το σημείο αυτό μέχρι που να προτείνει κανείς μια εναλλακτική πρόταση, μια συγκροτημένη στρατηγική, ένα πρόγραμμα τεκμηριωμένο, θεμελιωμένο, ρεαλιστικό στα πλαίσια των συσχετισμών δύναμης όχι μόνο των εθνικών αλλά και ευρύτερα, αντιλαμβάνεστε –και το ξέρουμε όλοι, δόξα τω Θεώ, ανήκουμε σχεδόν στην ίδια διαλεκτική σχολή σκέψης για τα θέματα αυτά- ότι τα πράγματα απέχουν πάρα πολύ.
      Εγώ είπα, λοιπόν, ότι έχει το δικαίωμα αυτό, αλλά οι καταθέσεις που παρουσίασε το Κ.Κ.Ε. σήμερα εδώ δεν βοήθησαν στη συζήτηση. Στα σημεία όμως που θίξατε επεδίωξα να σας απαντήσω. Θα προχωρήσω και τώρα σε απαντήσεις, στο λίγο χρόνο που διαθέτω, στις καταγγελίες στις οποίες προβήκατε. 
      Θέλω να πω στον αγαπητό κ. Τσιόγκα, ότι για τη γαλακτοβιομηχανία «ΟΛΥΜΠΟΣ» και για την περίπτωση «ΦΩΚΑΣ» το ακούω σήμερα πρώτη φορά στη συνεδρίαση που κάνουμε. Θα παρακαλούσα να είχα μια συζήτηση και μια συνεργασία γι’ αυτά. Εφόσον, για το πρώτο θέμα της γαλακτοβιομηχανίας «ΟΛΥΜΠΟΣ» υπάρχουν οι αποφάσεις, και μάλιστα δικαστικές αποφάσεις, αυτές πρέπει να γίνουν σεβαστές και σας λέω ότι θα κάνουμε το κάθε νόμιμο, το κάθε δυνατό για να γίνουν σεβαστές και να τηρηθούν. 
      Επίσης και γι’ αυτό που είπε ο αγαπητός κ. Σκυλλάκος, ότι κάποιοι αρνήθηκαν την παρουσία του στο Ταχυδρομικό Ταμιευτήριο για συζήτηση με τους εργαζόμενους, θεωρώ ότι αυτή η συμπεριφορά, αν αυτά που λέει είναι ακριβώς έτσι, -δεν γνωρίζω επακριβώς τις συνθήκες, τη λειτουργία- ήταν λάθος και πράγματι δεν πρέπει αυτές οι συμπεριφορές να επαναληφθούν. Όπως είπα στην πρωτολογία μου, εμείς επιδιώκουμε να λειτουργούν στην πράξη τα δημοκρατικά δικαιώματα όλων των πολιτών, πολύ δε περισσότερο αυτών που πολιτικά εκπροσωπούνται στη Βουλή αλλά και των εκτός Βουλής.
      Για δε την καταγγελία του κ. Στριφτάρη από του Βήματος, σχετικά με κάποια σύμβαση την οποία παρουσίασε και την οποία θα πάρω από τα Πρακτικά, πρέπει να πω ότι, κατ’ αρχήν, ήταν πέρα για πέρα ατυχής η έκφραση για «φιλαράκια μας δουλεμπόρους». Ήταν πέρα για πέρα ατυχής, να μη χρησιμοποιήσω σκληρότερη απάντηση, πράγμα που δεν θα το ήθελα.  Αλλά πρέπει να του πω –και αυτή είναι μία δήλωση- ότι αυτό το οποίο περιγράφεται, αν σωστά αναγνώστηκε και σωστά κατάλαβα, από το κείμενο της συγκεκριμένης συμφωνίας ανάμεσα στον εργαζόμενο και σε κάποια εταιρεία, σε κάποιο ιδιωτικό γραφείο ευρέσεως εργασίας, είναι απολύτως παράνομο. Αυτό είναι παράνομο, το κείμενο αυτό δεν έχει καμία ισχύ και όχι μόνον αυτό, αλλά αυτός ο οποίος έκανε αυτήν τη συμφωνία, δηλαδή η ισχυρή, η κυρίαρχη πλευρά, η πλευρά του εργοδότη, ελέγχεται νομικά και ελέγχεται και δικαστικά. Αυτό το κείμενο δεν θα τηρηθεί.
      Τώρα να πάω σε μερικά άλλα θέματα. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, μισό λεπτό. Δεν μπορούμε όμως να παραγνωρίσουμε ότι πράγματι υπάρχει μια τέτοια συμφωνία.
      ΣΠΥΡΙΔΩΝ ΣΤΡΙΦΤΑΡΗΣ: Αφού υπάρχουν υπογραφές…
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ναι, είπα ότι αυτή η συμφωνία είναι παράνομη.
      ΠΡΟΕΔΡΕΥΩΝ (Παναγιώτης Σγουρίδης): Είναι παράνομη, αν όμως υπάρχει. Και αν δεν την καταγγείλει ο ίδιος ο εργαζόμενος… Από εκεί και πέρα δηλαδή επαφίεται στον εργαζόμενο να προστατεύσει τα δικαιώματά του.
      ΝΙΚΟΛΑΟΣ ΓΚΑΤΖΗΣ: Ποιος τολμά τώρα…
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, αυτό το οποίο λέω είναι ότι αυτή η συμφωνία είναι παράνομη. Ο έλεγχος αυτής της παράνομης συμφωνίας μπορεί να γίνει με καταγγελία του εργαζόμενου, αλλά αυτήν τη στιγμή έχει γίνει καταγγελία ήδη στη Βουλή και θα κινηθεί η διαδικασία. Υπάρχει το Σώμα Επιθεωρητών Εργασίας. Θα δούμε το κείμενο. Έχω μια επιφύλαξη να δω ακριβώς τι περιγράφει το κείμενο, γιατί δεν το έχω στα χέρια μου. Υπάρχει Σώμα Επιθεωρητών  Εργασίας που θα την ελέγξει…
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα σας δώσω χρόνο για να απαντήσετε, αλλά αυτό το 10% είναι εξωφρενικό.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): …και θέλω να πω ότι αυτό ισχύει γενικότερα. Με αφορμή δηλαδή αυτό που κατέθεσε ο κ. Στριφτάρης, να απαντηθεί αυτό το ζήτημα προς κάθε κατεύθυνση άπαξ διά παντός, να μην επανερχόμαστε στο θέμα. Εμείς έχουμε τακτοποιήσει τα ζητήματα αυτά. Σε μία ευνομούμενη πολιτεία, σε μια δημοκρατική πολιτεία τα πράγματα ξεκινούν από το νομικό πλαίσιο. Υπάρχει νομικό πλαίσιο; Υπάρχουν κατοχυρωμένα δικαιώματα; Υπάρχουν σχέσεις εργασίας, οι οποίες συγκεκριμένα προβλέπονται και κατοχυρώνονται; Αυτός είναι ο θεμέλιος λίθος .Από δω ξεκινάμε. Από εκεί και μετά θα βρούμε τα υπόλοιπα.
      Λέω, λοιπόν, ότι αυτό είναι παράνομο. Υπάρχουν οι μηχανισμοί, θα κινηθούν για να ελεγχθεί αυτό το θέμα και να επιβληθούν οι κυρώσεις στην πλευρά η οποία τόλμησε να προβεί σε αυτήν την παρανομία. 
      Τώρα, περνάω σε μερικά άλλα θέματα. Κρατάω δύο λεπτά από το χρόνο, κύριε Πρόεδρε, γιατί κάναμε και διάλογο οι δυο μας. 
      ΠΡΟΕΔΡΕΥΩΝ (Παναγιώτης Σγουρίδης): Θα σας τον δώσω το χρόνο, μη στεναχωριέστε.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ πολύ.
      Μερικά άλλα θέματα. Να πω πρώτα-πρώτα για όλη αυτήν την ιστορία του πώς εγγράφεται κανείς άνεργος και αν τα στοιχεία που παρουσιάζει η ΕΣΥΕ είναι πλασματικά ή τα στοιχεία τα οποία παρουσιάζουμε εμείς είναι φτιαχτά  κ.ο.κ., αυτή δηλαδή τη συζήτηση για την καταγραφή της ανεργίας. Για να κάνουμε από δω και μετά τουλάχιστον μια συζήτηση σε σταθερή βάση, μια συζήτηση όπου τα επιχειρήματά μας θα διασταυρώνονται, πρέπει να ξεκαθαρίσουμε ότι οι εκπαιδευόμενοι στα διάφορα προγράμματα κατάρτισης και εκπαίδευσης δεν βγαίνουν από τις λίστες ανεργίας. Οι εκπαιδευόμενοι, οι καταρτιζόμενοι στα προγράμματα εξακολουθούν να είναι άνεργοι και καταγράφονται ως άνεργοι. Να πω και κάτι γενικότερο. Αυτές είναι οι αρχές, οι κανόνες με τους οποίους δουλεύει η EUROSTAT, αλλά και η ΕΣΥΕ. 
      Καταγράφεται ως άνεργος στις διαδικασίες της ΕΣΥΕ αυτός που στο ερώτημα «Έχεις εργασία; Έχεις απασχόληση;» απαντά: «Όχι, δεν έχω εργασία. Όχι, δεν έχω απασχόληση». Αυτός καταγράφεται ως άνεργος. 
      ΑΝΤΩΝΗΣ ΣΚΥΛΛΑΚΟΣ: Γίνεται σε όλον τον πληθυσμό κάθε τόσο αυτό;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Είπα προηγούμενα ότι από την καταγραφή αυτή της ανεργίας προέκυψε ότι όχι δεκαοκτώ χιλιάδες αλλά εβδομήντα πέντε χιλιάδες εργαζόμενοι από το συνολικό φάσμα των ανέργων -που δεν είναι πεντακόσιες χιλιάδες, όπως είπατε, αλλά τετρακόσιες δεκαεπτά χιλιάδες- αρνήθηκαν την προσφερόμενη εργασία. Βεβαίως είχαν κάποια αιτιολογία, αλλά εκείνο το οποίο πρέπει να μας οδηγήσει σε ορισμένες σκέψεις, δηλαδή να δούμε βαθύτερα και από άλλες πλευρές αυτήν την υψηλή άρνηση, της τάξεως του 18%, είναι το γιατί έγινε αυτό. Αυτό δεν έγινε απαντώντας στην ερώτηση: «θέλεις μερική απασχόληση ή θέλεις πλήρη απασχόληση;». Έγινε απέναντι σε οποιαδήποτε μορφή απασχόλησης.
      Ένα τρίτο σημείο είναι σχετικά με τους μακροχρόνια άνεργους, και το βοήθημα των 50.000 δραχμών στο οποίο αναφερθήκατε ότι είναι πραγματικά χαμηλό και ότι λίγοι ήταν τελικώς οι δικαιούχοι. Αυτή είναι μια σωστή διαπίστωση. Πιστεύουμε ότι στο σημείο αυτό πρέπει να υπάρξει μια βελτιωτική κίνηση, πρέπει να βελτιώσουμε τη ρύθμιση αυτή για τους μακροχρόνια ανέργους πάνω από δώδεκα μήνες, γιατί οι άνεργοι μέχρι δώδεκα μήνες έχουν την κανονική επιδότηση ανεργίας, η οποία μάλιστα για το 2003 θα έχει μια πρόσθετη αύξηση της τάξεως του 7%. Ο στόχος μας είναι να πάμε στα επόμενα χρόνια στα 2/3 των βασικών αμοιβών για τα επιδόματα ανεργίας. 
      Για τους μακροχρόνια ανέργους, λοιπόν, θα πρέπει να κάνουμε μια βελτιωτική ρύθμιση και η βελτιωτική ρύθμιση αυτή θα αφορά το πλαφόν, το επίπεδο του φορολογητέου εισοδήματος. Θα πάμε σε μια πολύ μεγαλύτερη αύξηση –πέραν του 1.000.0000 δραχμών- του φορολογητέου εισοδήματος, έτσι ώστε περισσότεροι συμπολίτες μας μακροχρόνια άνεργοι μετά τους δώδεκα μήνες να επωφελούνται από αυτό το μέτρο. 
      Ερχόμαστε στο θέμα των ελέγχων. Πρέπει να ξέρετε ότι το Σώμα Επιθεωρητών Εργασίας είναι ένα σώμα το οποίο λειτουργεί εδώ και δύο, δυόμισι χρόνια. Εμείς έχουμε αποφασίσει μέσα στο 2002 να προσθέσουμε στη δύναμη του σώματος αυτού άλλους εκατόν ογδόντα επιστήμονες πανεπιστημιακού και τεχνολογικού επιπέδου. Και μέσα στο νέο χρόνο του 2003 θα προσθέσουμε περίπου άλλα εκατόν τριάντα στελέχη πανεπιστημιακού και τεχνολογικού επιπέδου.  Ο στόχος μας είναι να ενισχύσουμε το σώμα αυτό και η οδηγία που έχει το σώμα είναι να βρίσκεται σταθερά κοντά στους εργαζόμενους και να έχει καλές σχέσεις, να συνεργάζεται –το έχω ξαναπεί σ’ αυτήν την  Αίθουσα- με τις συνδικαλιστικές οργανώσεις των εργαζομένων. 
      Έχει κάνει πολύ καλή δουλειά το Σώμα Επιθεωρητών Εργασίας, δεν είμαστε όμως ικανοποιημένοι από τον όγκο των προβλημάτων, από τον όγκο των ζητημάτων που έχει να αντιμετωπίσει. Έχουμε δώσει οδηγίες και θα πρέπει να γίνουμε πιο συστηματικοί, πιο εξαντλητικοί στους ελέγχους και στα θέματα της αδήλωτης εργασίας, στα θέματα της «μαύρης εργασίας» και της παραοικονομίας. 
      Για τα ατυχήματα. Μίλησα σε προηγούμενη, άλλη συνεδρίαση εδώ για το θέμα των ατυχημάτων. Τα ατυχήματα προέρχονται κυρίως από δύο λόγους. Ο πρώτος λόγος είναι: επειδή έχουμε ένα τεράστιο κατασκευαστικό πρόγραμμα το οποίο εξελίσσεται στα πλαίσια της ολυμπιακής προετοιμασίας και του Γ΄ Κοινοτικού Πλαισίου Στήριξης. Έχουμε έργα κατασκευαστικά, οικοδομικά, οδικά, τεχνικά, τα οποία είναι έργα που φέρνουν σε άμεση επικοινωνία, σε άμεση επαφή, τους εργαζόμενους με τις επικίνδυνες συνθήκες και -εκεί συμβαίνουν τα πολλά ατυχήματα: Δυστυχώς έχουμε μια αύξηση σε συνδυασμό και με το μεγάλο αριθμό αλλοδαπών απασχολούμενων στα κατασκευαστικά έργα των ατυχημάτων. Δεν είμαστε ικανοποιημένοι από αυτό και ούτε από τους ελέγχους που γίνονται –πρέπει και εδώ να γίνουν περισσότεροι- γι’ αυτό έχουμε συγκροτήσει, πέρα από τους επιθεωρητές εργασίας, και άλλους μηχανισμούς. Δημιουργήσαμε μεικτές επιτροπές, στις οποίες είπαμε να συμμετέχουν οι ίδιες οι συνδικαλιστικές οργανώσεις, είπαμε να συμμετέχει το συνδικάτο των οικοδόμων. Είπαμε, επίσης, ότι οι Επιτροπές Υγιεινής και Ασφάλειας στα μεγάλα εργοτάξια, στις μεγάλες επιχειρήσεις, όπως είναι οι πετρελαϊκές, όπως είναι γενικότερα οι μεγάλες επιχειρήσεις υψηλής επικινδυνότητας π.χ. η ΔΕΗ, στις οποίες Επιτροπές έχουν συμμετοχή οι εργαζόμενοι, να συσταθούν, να λειτουργήσουν να παρεμβαίνουν. Έχουν ισχυρό προστατευτικό νομικό πλαίσιο αυτές οι επιτροπές. Δεν αρκούμαστε μόνον στους επιθεωρητές εργασίας, χρειαζόμαστε και ένα ευρύτερο πλέγμα δυνάμεων και μηχανισμών συνεργασίας που θα δράσουν με αφοσίωση στην κατεύθυνση αυτή για να λύσουμε τα προβλήματα των ατυχημάτων, να μειώσουμε τα ατυχήματα.
      Έρχομαι σε μερικά θέματα που έθεσε ο κ. Κοσιώνης. Ξέρει την ευαισθησία που έχουμε στα θέματα αυτά. Προχθές συζητούσαμε εδώ για την Αχαΐα. Στην Αχαΐα, το 2003 πάμε σε προγράμματα, μόνον από τον ΟΑΕΔ, που έχουν διπλάσιο αριθμό ωφελουμένων πολιτών ανέργων από τα αντίστοιχα προγράμματα του 2002. Πάμε σε ένα στόχο δύο χιλιάδων διακοσίων 2200 ατόμων που θέλουμε να περάσουν από το φάσμα της ανεργίας στον ενεργό οικονομικό κύκλο, είτε με νέες θέσεις εργασίας είτε με την επιδότηση νέων ελεύθερων επαγγελματιών είτε μέσα από τα ειδικά προγράμματα που αφορούν γυναίκες ή νέους ανέργους.
      Ειδικότερα τώρα για την Αχαΐα αλλά και σε ορισμένες άλλες περιοχές της χώρας μας, όπως για παράδειγμα η Θεσσαλονίκη, που έχουμε εντοπίσει από την ανάλυση των δεδομένων ότι είναι περιοχές υψηλής ανεργίας, σ’ αυτές τις περιοχές πρόκειται να διαμορφώσουμε –ήδη για την Αχαΐα  ολοκληρώνεται η σχετική μελέτη- για τη Θεσσαλονίκη αυτήν τη στιγμή βρίσκεται στην έναρξή της- ειδικά επιχειρησιακά προγράμματα που θα αντιστοιχούν –από τη μια- στις πραγματικές ανάγκες της οικονομίας, των επιχειρήσεων και –από την άλλη- στις πραγματικές δυνατότητες, ικανότητες, δεξιότητες των ανέργων που έχουμε σε κάθε περιοχή, έτσι ώστε να συζεύξουμε, να «παντρέψουμε» αυτά τα δύο πράγματα για να έχουμε θετικά αποτελέσματα για τα θέματα της ανεργίας.
      Αλλά τέτοια ειδικά προγράμματα έχουν εφαρμοστεί και σε άλλες περιοχές, πέρα από τις επτά περιοχές, τις οποίες ξέρετε, νομούς- θύλακες ανεργίας στην Ελλάδα. Παραδείγματος χάριν, έχουν εφαρμοστεί στην εταιρεία Κρητικός –εννοώ στην Αχαΐα- στην εταιρεία «ΚΑΤΕΡΙΝΑ» της Πιερίας, στη Ναυπηγοεπισκευαστική Ζώνη Περάματος, στη «SOFTEX» Δράμας και αλλού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν έχετε άλλο χρόνο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα ήθελα να κλείσω λέγοντας δύο πράγματα για τη Νέα Δημοκρατία. Ο κ. Νεράντζης είπε αυτά που ήταν να πει και ανεχώρησε λέγοντάς μας «πως καλά θα κάνει το ΠΑΣΟΚ να μας αδειάσει τη γωνιά». 
      Πρέπει να πω ότι αυτά τα λόγια, αυτές οι αντιμετωπίσεις δεν είναι του επιπέδου των συζητήσεών μας, αλλά, εν πάση περιπτώσει, όταν κανείς μιλάει έτσι, πρέπει να πάρει και την ανάλογη σχετική απάντηση. Δεν πρόκειται, λοιπόν, κανένα ΠΑΣΟΚ να τους αδειάσει καμία γωνιά. Οι ίδιοι θα μείνουν για πολύ ακόμα καιρό στη γωνία. 
      Ολοκληρώνω με δύο θέματα επί τροχάδην. Σχετικά με το διάλογο θα ήθελα να πω ότι ο διάλογος που πραγματοποιούμε με τους κοινωνικούς εταίρους και η Εθνική Επιτροπή Απασχόλησης που πρόκειται να συγκροτήσουμε σύμφωνα με σχέδιο νόμου που θα φέρουμε στη Βουλή, δεν στερεί ούτε υποβαθμίζει τη δική μας πολιτική αυτονομία και την ευθύνη που έχουμε, η οποία προέρχεται από την εντολή που μας είχε δώσει ο λαός να κυβερνήσουμε και να εφαρμόσουμε ένα συγκεκριμένο πρόγραμμα. 
      Όμως, κατά τη γνώμη μας, ο κοινωνικός διάλογος και ο διάλογος -θα έλεγα γενικότερα- επί των περισσοτέρων θεμάτων είναι ο δρόμος, μέσα από τον οποίο μπορούμε να βρούμε κοινές και αποτελεσματικές λύσεις. Στο σχέδιο νόμου, το οποίο θα καταθέσουμε, πράγματι προβλέπουμε μια τέτοια επιτροπή, η οποία θα έχει ως σκοπό να εξετάζει σε διαρκή και σε μόνιμη βάση τα προβλήματα της ανεργίας, αλλά και να αξιολογεί το εθνικό σχέδιο δράση για την απασχόληση, το οποίο κάθε έτος είμαστε υποχρεωμένοι να παρουσιάζουμε. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν έχετε άλλο χρόνο.
     ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τελειώνοντας θα ήθελα να πω ότι η προσπάθεια που κάνουμε στον τομέα της ανεργίας είναι μια μεγάλη προσπάθεια, η οποία θα συνεχιστεί. Εμείς πιστεύουμε ότι με την ενότητα όλων των δυνάμεων και ιδιαίτερα των δυνάμεων της μεγάλης κοινωνικής πλειοψηφίας μπορούμε να έχουμε θετικά αποτελέσματα. 
     ΠΡΟΕΔΡΕΥΩΝ (Παναγιώτης Σγουρίδης): Καλώς.
     Ορίστε, κύριε Στριφτάρη, έχετε το λόγο. 
     ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε. 
     Θέλω να έχω την τιμή να είμαι τουλάχιστον σε αυτούς που δεν ξεχνάνε εύκολα, κύριε Υφυπουργέ. Ο κ. Μητσοτάκης αναρωτήθηκε: ποιος θα θυμάται το Μακεδονικό μετά από δέκα χρόνια. Τώρα εσείς το έχετε ξεχάσει και μιλάτε περί άλλων. 
     Θέλω να σας θυμίσω δύο πράγματα. Ήσασταν εδώ παρών, όταν απαντούσε ο έτερος Υφυπουργός για συγκεκριμένη καταγγελία στου Μαρινόπουλου. Ανέφερε λοιπόν η καταγγελία: «Παιδιά εγώ θέλω να σας κολλάω όλα τα ένσημα. Τέσσερις ώρες δουλεύετε, η νομοθεσία λέει να σας κολλάω δεκατρία-δεκατέσσερα ένσημα. Εγώ θέλω να σας τα κολλάω όλα». «Όχι» του λέει το Υπουργείο Εργασίας! Είστε ή δεν είστε υπέρ του κεφαλαίου;
     ΑΝΤΩΝΗΣ ΣΚΥΛΛΑΚΟΣ: Για να μη γίνει επέκταση. 
     ΣΠΥΡΙΔΩΝ ΣΤΡΙΦΤΑΡΗΣ: Βεβαίως! Για να μην γενικευθεί το ζήτημα! Και λέει ότι είναι παράνομο αυτό που πήγε να κάνει ο εργοδότης, δηλαδή να διευκολύνει τους εργαζόμενους. 
     Ε, από εκεί και πέρα τα περί κοινωνικής πλειοψηφίας κρατείστε τα για το ΠΑΣΟΚ! Εμάς δεν μας αφορούν! Ούτε η ενότητα στο πρόβλημα μας αφορά. Μας αφορά όμως η ενότητα στον αγώνα για τη λύση των προβλημάτων. Τέτοια λύση και με τέτοια μέτρα οι εργαζόμενοι δεν πρόκειται να δουν. 
     Θέλετε προτάσεις, που μπορούν οι εργαζόμενοι να βγουν από τα αδιέξοδα στα οποία τους οδηγείτε; Σας είπα μία: Πέντε μέρες εργασία την εβδομάδα –επτά ώρες σταθερές.
     Δεύτερον -θα σας πω εν συνεχεία μέτρα για το πώς μπορούμε να καταπολεμήσουμε την ανεργία- για τους ανέργους να πάει το επίδομα στο 80%. Και δεν μιλώ γι’ αυτό που παίρνει τώρα ο εργάτης, αλλά γι’ αυτό που ζητάνε οι συνεπείς συνδικαλιστές, το εργατικό κίνημα. Να πάει στα 1000 ευρώ το μήνα ο μισθός και στο 80% το επίδομα του ανέργου.
Θα γίνει αυτό; Έχετε τα κότσια; Κάθε μέρα όμως έχουμε φοροαπαλλαγές στις τράπεζες, φοροαπαλλαγές στους εφοπλιστές, φοροαπαλλαγές παντού. Γιατί γι’ αυτούς έχετε και για τους  άλλους δεν έχετε; Είστε, λοιπόν, ταξική κυβέρνηση, ναι ή όχι; 
      Τρίτη πρόταση. Γιατί να υπάρχουν τόσες ελλείψεις εκπαιδευτικών, γιατρών, νοσηλευτών; Να, θέσεις εργασίας! Αυτά τα οργανογράμματα τουλάχιστον που έχετε μπροστά σας, γιατί δεν τα τηρείτε; 
      Όσο δε για τα δουλεμπορικά γραφεία, αυτό που σας κατέθεσα δεν είναι η εξαίρεση, κύριε Υφυπουργέ, είναι ο κανόνας. Τις δημόσιες υπηρεσίες τις εκχωρήσατε με νόμο και παίρνουν εργολαβικά την καθαριότητα στα νοσοκομεία. Έχετε πάει ποτέ να ρωτήσετε τους εργαζόμενους που υπογράφουν ότι παίρνουν 150.000, ενώ παίρνουν 100.000; Στο νοσοκομείο της Πάτρας, στον Ευαγγελισμό, στο Νοσοκομείο Παίδων που έχω εγώ προσωπική αντίληψη και πέρα από αυτό, την αντίληψη που έχουμε σαν κόμμα σε όλες αυτές τις επιχειρήσεις που πραγματικά είναι δουλεμπορικές και υπογράφουν οι εργαζόμενοι ότι παίρνουν 150.000 και παίρνουν 120.000 …
      ΝΙΚΟΛΑΟΣ ΓΚΑΤΖΗΣ: Και για πέντε ώρες δουλεύουν εννιά ή δώδεκα ώρες!
      ΣΠΥΡΙΔΩΝ ΣΤΡΙΦΤΑΡΗΣ: Άσε τις ώρες που δουλεύουν, πώς δουλεύουν και τι υπηρεσίες καθαριότητας προσφέρουν στα νοσοκομεία κι αν περνάνε ποτέ από υγειονομικό έλεγχο κι αν δεν είναι φορείς δεκάδων ασθενειών. Είναι άλλο πράγμα αυτό. Γι’ αυτό δεν σας ενδιαφέρει. 
      Δεν σας ενδιαφέρει ότι η υγεία σήμερα από τα εκατό που ξοδεύουμε, είτε σαν κράτος είτε σαν άτομα, τα σαράντα πέντε είναι από την τσέπη του ελληνικού λαού, πρόσθετα από αυτά που του παίρνετε από τη φορολογία. Δεν σας ενδιαφέρει αυτό.
      Επίσης, λέτε μόνο δωρεάν παιδεία και δεν σας ενδιαφέρει ότι οι εστίες, τα δωμάτια για να μένουν οι φοιτητές είναι με 6%, με 7% του αριθμού των φοιτητών. Το όριο της φτώχειας είναι 22%. Δηλαδή, αυτοί οι γονείς δεν πρέπει να σπουδάσουν τα παιδιά τους; Να γιατί κάνετε ταξική πολιτική και στην παιδεία και στην υγεία και στη φορολογία. Τι άλλο θέλετε να σας πούμε δηλαδή, για να σας πείσουμε; Ξέρουμε πως δεν θα πειστείτε, γιατί τα ξέρετε αυτά και πολύ καλύτερα από εμάς. Αλλά έχετε κάνει την επιλογή σας να διευκολύνετε πάση θυσία την κερδοφορία του μεγάλου κεφαλαίου.
      Αυτή είναι η πολιτική σας και γι’ αυτό λέμε ότι περιθώρια μικροβελτίωσης δεν υπάρχουν άλλα. Δεν το λέμε σε εσάς, το λέμε στον ελληνικό λαό και αυτό προσπαθούμε να καταλάβει ο ελληνικός λαός. Και θα το καταλάβει, να είστε σίγουροι, όπως κατάλαβε και καταδίκασε τόσα χρόνια τη Νέα Δημοκρατία στην αντιπολίτευση, για την πολιτική που έκαναν οι πρόγονοί της. Και εσείς θα το πάθετε αυτό. Το θέμα για μας ξέρετε ποιο είναι; Να μην εκφρασθεί αυτή η δυσαρέσκεια του ελληνικού λαού που υπάρχει σε λάθος κατεύθυνση αλλά να σφυρηλατηθεί μαζί με τους κομμουνιστές, μαζί με τους προοδευτικούς ανθρώπους, να φτιάξουν αυτό που σας είπα: το προοδευτικό, το λαϊκό μέτωπο, που θα έχει σταθερά αντιμέτωπο το κεφάλαιο. Δύο καρπούζια στην ίδια μασχάλη δεν γίνεται, κύριε Υφυπουργέ. Και με τους εργάτες καλά και με τον εργοδότη δεν γίνεται. Και με τον κ. Σαράντη, που είναι ο τυράς από τα Τρίκαλα που πήρε το εργοστάσιο γάλακτος της Ένωσης Συνεταιρισμών, ενώ εσείς τώρα μιλάτε για συνεταιρισμούς και συνεταιριστική οικονομία …
      ΠΡΟΕΔΡΕΥΩΝ (Παναγιώτης Σγουρίδης): Γιατί μπήκε μέσα η Ένωση; Δεν θα έπρεπε να το κρατήσει; Η Ένωση τι έκανε; 
      ΣΠΥΡΙΔΩΝ ΣΤΡΙΦΤΑΡΗΣ: Έδιωξε όλο το διοικητικό συμβούλιο και τους έχει απ’ έξω και κάθονται και προσπαθεί τώρα επί τρία χρόνια να αλλάξει το συσχετισμό δύναμης. Παίρνει καινούριους εργαζόμενους και οι εργαζόμενοι ψηφίζουν τους ίδιους πάλι, γιατί υποστηρίζουν τα συμφέροντά τους. Δεν μπορεί να το κάνει. 
      Ούτε αυτό δεν μπορείτε να το επιβάλετε. Δεν μπορεί να τους επιβάλετε να πάνε να δουλέψουν. Εγώ τους πληρώνω –λέει- και να κάθονται έξω. Και άμα είναι απόφαση του δικαστηρίου, τι με νοιάζει εμένα; Το ίδιο λέτε και εσείς. 
      Θέλω να τελειώσω με αυτό που είπατε, για τις απεργίες και για το αν ανακατεύεστε με τη δικαιοσύνη. Ακριβώς το νομοθετικό πλαίσιο που έχετε είναι αυτό που απαγορεύει και στον πιο καλό δικαστικό, στον πιο ανθρώπινο δικαστικό να πάρει απόφαση αντίθετη από αυτήν που θέλετε εσείς. Όλες οι απεργίες είναι παράνομες και καταχρηστικές.
      Δεν μπορεί όλοι οι δικαστικοί να είναι φιλοκυβερνητικοί, για να βγάλουν την απόφαση. Δεν τους επιτρέπει το νομοθετικό πλαίσιο που έχετε βάλει εσείς και, βέβαια, οι ασφυκτικές πιέσεις που ασκείτε πάνω τους. 
      Όμως καμία απεργία; Καμία απεργία νόμιμη και μη καταχρηστική; Αν μου πείτε μία, αυτή θα είναι μία ή δύο από το 1985 και μετά, από τότε που κάνατε τα άρθρα τέσσερα, από τότε που λέγατε ότι στη ΓΣΕΕ οι δεκαεννέα είναι περισσότεροι από τους είκοσι έξι και όλα αυτά. 
      Δεν θα ήθελα να ασχοληθώ, γιατί δεν μ’ αρέσει αυτή η ιστορία. Θα ήθελα, όμως, να πω τούτο: είτε το θέλετε είτε όχι, το Κ.Κ.Ε. έχει προτάσεις και θα τις πάει στο λαό, παρ’ όλο που μπορεί να το απαγορεύετε μέσω των Μέσων Μαζικής Ενημέρωσης -που σε ανταλλάγματα παίρνετε εσείς και παίρνουν και αυτοί -και είναι αποκλεισμένο. Όμως θα πάει στο λαό με όσες δυνάμεις έχει και θα πει τις προτάσεις του. Και να είστε σίγουρος ότι αυτές οι προτάσεις θα βρουν αποδέκτες. 
      Μάλιστα, προκειμένου να δοκιμάσετε τη δημοκρατία σας, θα θέλετε να σας πω και ένα χθεσινό μου παράδειγμα; Πριν τις δημοτικές εκλογές, σε μία ιδιωτική εταιρεία ο υποψήφιος δήμαρχος του ΠΑΣΟΚ πήρε τρεισήμισι χιλιάδες αιτήσεις με την προοπτική ότι θα πάρει σε μία ιχθυοτροφική μονάδα τρεισήμισι χιλιάδες ανθρώπους. Έτσι επιβιώνετε και έτσι επιβιώνει και ο καπιταλισμός!
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δύο λεπτά, για να κλείσετε τη συζήτηση της επερώτησης. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σχετικά με την πρόταση του τριανταπενταώρου, θα έλεγα ότι πρέπει προκειμένου για τα ελληνικά δεδομένα -όπως και για τα δεδομένα κάθε οικονομίας- να λάβει κανείς υπόψη του για ποια επιχειρηματικά και οικονομικά μεγέθη ομιλεί. 
      Στην Ελλάδα είναι γνωστό ότι τα επιχειρηματικά μεγέθη αφορούν κατά 63% επιχειρήσεις μέχρι δέκα (10) εργαζομένων και κατά 80% περίπου επιχειρήσεις είκοσι (20) εργαζομένων. Αυτό σημαίνει ότι στις σημερινές συνθήκες του ανοιχτού ανταγωνισμού, μία τέτοια αλλαγή θα μπορούσε να επιφέρει σοβαρά προβλήματα στα ίδια τα δεδομένα των μικρών επιχειρήσεων, στις προοπτικές αυτών των επιχειρηματικών μονάδων, που αποτελούν τη «ραχοκοκαλιά» της ελληνικής οικονομίας. 
      Όμως αυτό δεν σημαίνει ότι το τριανταπεντάωρο είναι έξω από τις στρατηγικές μας επιδιώξεις, έξω από το στρατηγικό μας όραμα. Σε ορισμένες περιπτώσεις ήδη έχουμε εφαρμογή τριανταεπτάμισι ωρών εργασίας. Τέτοιες είναι οι περιπτώσεις των τραπεζών. Επίσης μέσα από τις διμερείς διαβουλεύσεις ανάμεσα στους εργοδότες και τους εργαζόμενους υπάρχει αυτή η δυνατότητα να πάμε προς μια τέτοια συμφωνία. 
      Εμείς θεωρούμε ότι ο σχετικός κύκλος συζητήσεων που άνοιξε για να «σπάσει» το σαραντάωρο -και αυτόν τον «άνοιξε» η ηγεσία της ΓΣΕΕ- για να πάμε στις τριάντα εννέα ώρες, είναι μια θετική εξέλιξη. Αυτήν τη συζήτηση μπορούμε να την κάνουμε -και θα την κάνουμε- στα πλαίσια της εθνικής επιτροπής για την απασχόληση, για την οποία μίλησα πιο πριν. Όμως οι επιλογές αυτές πρέπει να είναι ισορροπημένες και συμβατές με την προοπτική της ελληνικής οικονομίας. 
      Τέλος, θέλω να πω ότι η αντιπαράθεση σήμερα πρέπει να αφήσει τουλάχιστον δύο στοιχεία: για τη φορολογία και τη βελτίωση των αμοιβών. Όλη η συζήτηση που κάνουμε για το ΑΕΠ δεν είναι μία συζήτηση στενά οικονομική, «χρηματολάγνα», ότι ανεβαίνει δηλαδή το ΑΕΠ και μέσω αυτού θα λυθούν όλα τα προβλήματα. Κυρίως πρέπει να εφαρμόσουμε μηχανισμούς και πολιτικές αναδιανομής του εισοδήματος. Είπα πιο πριν ότι ένας απ’ αυτούς τους μηχανισμούς είναι και ο φορολογικός. Για το 2003 η φορολόγηση θα είναι πιο θετική για τα οικονομικώς ασθενέστερα στρώματα. 
      Υπάρχουν και άλλα θέματα που αφορούν στην αναδιανομή του εισοδήματος, όπως οι αμοιβές των εργαζομένων. Ένα μεγάλο μέρος των αμοιβών των εργαζομένων υλοποιείται μέσα από τις γενικές συλλογικές συμβάσεις εργασίας, κάτι το οποίο προκύπτει από τη συμφωνία μεταξύ των συμβαλλομένων μερών.
      Αλλά δεν μπορεί όμως κανείς να παραγνωρίσει, κάτι το οποίο αφορά στήριξη προς τις κοινωνικά ασθενέστερες τάξεις, μέσω του λεγόμενου κοινωνικού μισθού, του 26,3% του ΑΕΠ, που αφορά κοινωνική πολιτική, πολιτικές κοινωνικής προστασίας, κοινωνικής πρόνοιας, οι οποίες πολιτικές θα είναι για το 2003, ιδιαίτερα στον αγροτικό κόσμο, στον κόσμο της εργασίας, στην παιδεία και στην υγεία ιδιαίτερα αυξημένες. 
      Αυτή είναι η προοπτική σε ό,τι αφορά το κοινωνικό κράτος που θέλουμε να χτίσουμε και να αναπτύξουμε.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ’ αριθμόν 28/25.11.2002 επερώτησης Βουλευτών του Κομμουνιστικού Κόμματος Ελλάδας προς τον Υπουργό Εργασίας και Κοινωνικών Ασφαλίσεων, σχετικά με την κυβερνητική πολιτική που εφαρμόζεται στα εργασιακά ζητήματα.
      Κύριοι συνάδελφοι, έχουν διανεμηθεί τα Πρακτικά της Παρασκευής 8 Νοεμβρίου 2002, Τετάρτης 20 Νοεμβρίου 2002, Πέμπτης 21 Νοεμβρίου 2002, Παρασκευής 22 Νοεμβρίου 2002, Δευτέρας 25 Νοεμβρίου 2002, Τρίτης 26 Νοεμβρίου 2002 και Τετάρτης 27 Νοεμβρίου 2002 και ερωτάται το Σώμα αν επικυρούνται.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 8 Νοεμβρίου 2002, Τετάρτης 20 Νοεμβρίου 2002, Πέμπτης 21 Νοεμβρίου 2002, Παρασκευής 22 Νοεμβρίου 2002, Δευτέρας 25 Νοεμβρίου 2002, Τρίτης 26 Νοεμβρίου 2002 και Τετάρτης 27 Νοεμβρίου 2002  επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 21.59΄, λύεται η συνεδρίαση για αύριο ημέρα Τρίτη 10 Δεκεμβρίου 2002 και ώρα 18.00΄, με αντικείμενο εργασιών του Σώματος νομοθετική εργασία, συζήτηση επί της αρχής, των άρθρων και του συνόλου του σχεδίου νόμου «Σύσταση Σώματος Επιθεώρησης και Ελέγχου των Καταστημάτων Κράτησης και άλλες διατάξεις», σύμφωνα με την ημερήσια διάταξη που έχει διανεμηθεί.



148

Συνεδρίαση 9-12-02


