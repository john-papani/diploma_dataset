      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ M
      Δευτέρα 16 Δεκεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Άδεια απουσίας των Βουλευτών Π. Αυγερινού και Ε. Στυλιανίδη, σελ.
      2. Ανακοινώνεται ότι η εισαγγελική αρχή υπέβαλε στη Βουλή μηνυτήρια αναφορά κατά των μελών της Κυβέρνησης, σελ.
      3. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
     α) Προς την Υπουργό Περιβάλλοντος, Χωροταξίας και Δημοσίων Έργων:
     i) σχετικά με τις προθέσεις του Υπουργείου, να αποτρέψει την ανοικοδόμηση των οικοπέδων στη συνοικία Νεάπολις της Καβάλας, και την απόδοσή τους σε κοινή χρήση από τους πολίτες, σελ.
     	ii) σχετικά με την αποκατάσταση των πληγέντων από τους σεισμούς στο Νομό Ηλείας, την εφαρμογή προγράμματος αντισεισμικής θωράκισης της περιοχής κλπ., σελ.
     β) Προς τον Υπουργό Μεταφορών και Επικοινωνιών, σχετικά με την πορεία υλοποίησης του Δικτύου Εμπορευματικών Κέντρων στη χώρα μας, σελ.
     γ) Προς τον Υπουργό Γεωργίας, σχετικά με την αποζημίωση των πληγέντων από την πρόσφατη κακοκαιρία, αγροτών της περιοχής Αβδήρων και Τοπείρου του Νομού Ξάνθης κλπ., σελ.
     δ) Προς τον Υπουργό Εθνικής Άμυνας, σχετικά με την αποζημίωση των θυμάτων του αεροπορικού δυστυχήματος που συνέβη πριν δυόμισι χρόνια στην Αντίκυρα Βοιωτίας.
      Γ. ΝΟΜΟΘΕΤΙΚΗ ΕΡΓΑΣΙΑ
      1) Ψήφιση στο σύνολο του σχεδίου νόμου του Υπουργείου Δικαιοσύνης: «Σύσταση Σώματος Επιθεώρησης και Ελέγχου των Καταστημάτων Κράτησης και άλλες διατάξεις», σελ.
      2) Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις», σελ. 
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΠΟΣΤΟΛΙΔΗΣ Λ., σελ.
      ΑΡΓΥΡΗΣ Ε., σελ.
      ΒΕΡΕΛΗΣ Χ., σελ.
      ΖΗΣΗ Ρ., σελ
      ΚΟΣΙΩΝΗΣ Π., σελ.
      ΜΠΕΖΑΣ Α., σελ.
      ΣΓΟΥΡΙΔΗΣ Π., σελ.
      ΣΤΡΑΤΗΛΑΤΗΣ Ν., σελ.
      ΤΣΑΚΛΙΔΗΣ Ι., σελ.
      ΤΣΙΠΛΑΚΟΣ Α., σελ.
      Β. Επί του σχεδίου νόμου του Υπουργείου Δικαιοσύνης:
      ΠΕΤΣΑΛΝΙΚΟΣ Φ., σελ.
      Γ. Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΒΑΡΒΙΤΣΙΩΤΗΣ Μ., σελ.
      ΓΕΙΤΟΝΑΣ Κ., σελ.
      ΓΚΑΤΖΗΣ Ν., σελ.
      ΕΒΕΡΤ Μ., σελ.
      ΚΑΚΛΑΜΑΝΗΣ Α., σελ.
      ΚΩΝΣΤΑΝΤΙΝΟΥ Φ., σελ.
      ΚΩΣΤΟΠΟΥΛΟΣ Δ., σελ.
      ΛΑΦΑΖΑΝΗΣ Π., σελ.
      ΜΑΚΡΥΠΙΔΗΣ Α., σελ.
      ΠΑΥΛΙΔΗΣ Α., σελ.
      ΡΕΓΚΟΥΖΑΣ Α., σελ.
      ΣΚΡΕΚΑΣ Θ., σελ.
      ΣΠΥΡΙΟΥΝΗΣ Κ., σελ.
      ΣΦΥΡΙΟΥ Κ., σελ.
      ΤΖΑΜΤΖΗΣ Ι., σελ.
      ΤΣΕΚΟΥΡΑΣ Ι., σελ.
      ΤΣΙΠΛΑΚΗΣ Κ., σελ.
      ΦΩΤΙΑΔΗΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
ΠΡΑΚΤΙΚΑ  ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  Μ’
Δευτέρα 16 Δεκεμβρίου 2002
	Αθήνα, σήμερα στις 16 Δεκεμβρίου 2002, ημέρα Δευτέρα και ώρα 18.25’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
	ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Μπέζα Αντώνιο, Βουλευτή Θεσπρωτίας, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ένωση Αστυνομικών Λάρισας ζητεί την ανέγερση Αστυνομικού Διοικητηρίου στην Λάρισα.
      2) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία η ΄Ενωση Πολυτέκνων Σαντορίνης διαμαρτύρεται για τον περιορισμό της έκπτωσης στα εισιτήρια της ακτοπλοϊας.
      3) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία ο Σύνδεσμος Πολυτέκνων Νάξου διαμαρτύρεται για τον περιορισμό της έκπτωσης στα εισιτήρια της ακτοπολοΪας.
      4) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία η Κοινότητα Πανόρμου Τήνου ζητεί τη στελέχωση του γραφείου ΕΛΤΑ στην Κοινότητα Πανόρμου Τήνου.
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Πανόρμου Τήνου ζητεί τη στελέχωση του γραφείου ΕΛΤΑ στην Κοινότητα Πανόρμου Τήνου.
      6) Ο Βουλευτής Ευβοίας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Σκύρου ζητεί την τοποθέτηση γυμναστή στο Δημοτικό Σχολείο Σκύρου.
      7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η ΄Ενωση Συνταξιούχων ΙΚΑ Γιαννιτσών και Περιχώρων ζητεί την ικανοποίηση οικονομικών και άλλων αιτημάτων.
      8) Ο Βουλευτής Ευβοίας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Αγροτικός Συνεταιρισμός Τριάδας Δήμου Μεσσαπίων Ευβοίας ζητεί την έγκαιρη εκτίμηση των ζημιών στις πατατοκαλλιέργειες  και καταβολή των αποζημιώσεων.
      9) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία η WWF ΕΛΛΑΣ – Πρόγραμμα «Β.ΠΙΝΔΟΣ» ζητεί τη διελεύκανση συγκεκριμένου περιστατικού λαθροθήρας αγριόγιδου στην οροσειρά της Τύμφης και την αποτελεσματική ενεργοποίηση με σκοπό την ουσιαστική φύλαξη των προστατευόμενων περιοχών του Ν. Ιωαννίνων.
      10) O Βουλευτής ’Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Εμπορικός Σύλλογος Ορεστιάδας ζητεί την αναβάθμιση του Τελωνείου των Καστανεών.
      11) Ο Βουλευτής Ηρακλείου κ. ΣΤΕΛΙΟΣ ΜΑΤΖΑΠΕΤΑΚΗΣ κατέθεσε δημοσίευμα εφημερίδας που αφορά την έλλειψη αγροτικού ιατρού του Περιφερειακού ιατρείου Γρηγοριάς Ν. Ηρακλείου.
      12) Ο Βουλευτής Ευβοίας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας που αφορά τη μετατροπή της γέφυρας του Ευρίπου σε κέντρο διασκέδασης.
      13) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Νομού Λάρισας καταγγέλλει τη Διεύθυνση της επιχείρησης «ΒΙΟΚΕΡΑΛ» για απολύσεις εργαζομένων.
      14) Οι Βουλευτές ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία ο Δήμος Μακρυχωρίου και οι Αγροτικοί Συνεταιρισμοί Μακρυχωρίου και Γυρτώνης Λάρισας ζητούν να δοθεί παράταση της εκκοκιστικής περιόδου για να καταστεί δυνατή η συγκομιδή και η παράδοση του βαμβακιού.        
      15) Οι Βουλευτές ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την ο Δήμος Νίκαιας Λάρισας ζητεί την έγκριση των απαραίτητων πιστώσεων για τη  διευθέτηση του χειμάρρου «Γκοσμπασανιώτη» που βρίσκεται στην περιοχή του.
      16) Οι Βουλευτές ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία άνεργοι και συνταξιούχοι του Ν. Λάρισας ζητούν την αύξηση των συντάξεων του ΙΚΑ, την επιδότηση των ανέργων κ.λπ.
      17) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Μητροπολίτης Ύδρας, Σπετσών και Αιγίνης ζητεί να επανεκδοθεί η άδεια λειτουργίας του νοσοκομείου Αιγίνης «Ο ΑΓΙΟΣ ΔΙΟΝΥΣΙΟΣ».
      18) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Οδοντιατρικός Σύλλογος Αθηνών, διαμαρτύρεται για την καθήλωση του δημόσιου τιμολογίου οδοντιατρικών αμοιβών από το 1993.
      19) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία ο Δήμος και ο Αγροτικός Συνεταιρισμός Μακρυχωρίου και ο Αγροτικός Συνεταιρισμός Γυρτώνης Λάρισας ζητεί να δοθεί παράταση της εκκοκκιστικής περιόδου για τους βαμβακοπαραγωγούς της περιοχής τους.
      20) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία ο Σύλλογος Εκπαιδευτικών Λειτουργών ΟΑΕΔ περιφερειακών Διευθύνσεων Θεσσαλίας και Ηπείρου ζητεί την έγκαιρη διενέργεια του προγραμματισμού ειδικοτήτων πριν από τη λήξη του σχολικού έτους.
      21) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Σύλλογος Γονέων και Κηδεμόνων και Κηδεμόνων του 2ου Δημοτικού Σχολείου Μουζακίου Νομού Καρδίτσας ζητεί την άμεση ανέγερση νέου και σύγχρονου κτιρίου για τη μεταστέγαση του Σχολείου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 332/10-7-02 ερώτηση δόθηκε με το υπ’ αριθμ. 2536/25-7-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 332/10-7-2002, που κατέθεσε στη Βουλή ο Βουλευτής κ. Γ. Τσούρνος, σας γνωρίζουμε ότι, μετά την ισχύ του ν. 2218/1994, όπως τροποποιήθηκε με τον ν. 2240/1994, η διοίκηση των τοπικών υποθέσεων νομαρχιακού επιπέδου ανήκει στις Νομαρχιακές Αυτοδιοικήσεις, από την έναρξη της ισχύος των οποίων καταργήθηκαν οι δημόσιες πολιτικές Υπηρεσίες και οι διοικητικές Υπηρεσίες που συγκροτούσαν τις Νομαρχίες. Επομένως, και οι περιφερειακές Υπηρεσίες της Αγροφυλακής, που, σύμφωνα με τον ν.δ. 3030/1954, τελούσαν υπό την εποπτεία του Νομάρχη και αποτελούσαν Υπηρεσίες της Νομαρχίας, έχουν ενταχθεί στις Νομαρχιακές Αυτοδιοικήσεις, όπου, με τον ν. 2910/2001, μετατάσσεται και το προσωπικό που υπηρετούσε σε αυτές και οι οποίες είναι αρμόδιες για την αγροτική ασφάλεια στην περιοχή τους.
      Εξάλλου, πρέπει να επισημάνουμε ότι, στις διατάξεις του π.δ. 23/2002 «Αρμοδιότητες, σύστημα πρόσληψης, προσόντα, καθήκοντα, δικαιώματα και υποχρεώσεις του προσωπικού της Δημοτικής Αστυνομίας», περιλαμβάνονται και ρυθμίσεις, για την άσκηση των αρμοδιοτήτων Αγροφυλακής από το ένστολο προσωπικό της Δημοτικής Αστυνομίας.
      Τέλος, προς τον Υπουργείο Εσωτερικών, Δημόσιας Διοίκησης και Αποκέντρωσης διαβιβάζουμε φωτοαντίγραφο της ερώτησης, προκειμένου να σας ενημερώσει σχετικά.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      2. Στην με αριθμό 314/9-7-02 ερώτηση δόθηκε με το υπ’ αριθμ.14168/23-7-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 314/9-7-2002, που κατέθεσε στη Βουλή ο Βουλευτής κ. Κων/νος Τασούλας σχετικά με τις μετατάξεις προσωπικού του ΙΓΜΕ, σας γνωρίζουμε τα εξής:
      Αιτήσεις υπαλλήλων που κρίθηκαν ως πλεονάζον προσωπικό κατ’ εφαρμογή των διατάξεων του άρθρου 5 του ν. 2702/1999 έχουν προωθηθεί από το Υπουργείο Εσωτερικών Δημόσιας Διοίκησης και Αποκέντρωσης και έχουν στο σύνολό τους σχεδόν ολοκληρωθεί οι σχετικές διαδικασίες μεταφοράς προσωπικού.
      Για τις υπόλοιπες μετατάξεις προσωπικού πέραν αυτών που έχουν προωθηθεί καθύλην αρμόδιο να απαντήσει είναι το συνερωτώμενο Υπουργείο Ανάπτυξης.
      Ο Υφυπουργός
      ΣΤΑΥΡΟΣ ΜΠΕΝΟΣ»
      3. Στην με αριθμό 239/5-7-2002 ερώτηση δόθηκε με το υπ’ αριθμ. 502/19-7-2002 έγγραφο από τον Υπουργό Πολιτισμού η ακόλουθη απάντηση:
      «Απαντώντας στην ερώτηση με αριθμό 239/5-7-2002 που κατέθεσε στη Βουλή ο Βουλευτής κ. Λεωνίδας Λυμπερακίδης, σας γνωρίζουμε τα εξής:
      Τη μελέτη του απολιθωμένου δάσους του Ν. Έβρου, η οποία βρίσκεται σε εξέλιξη, έχει αναλάβει ο Τομέας Ιστορικής Γεωλογίας και Παλαιοντολογίας του Πανεπιστημίου Αθηνών, με υπεύθυνο τον καθηγητή κ. Ε. Βελιζέλο. Όσον αφορά στην ανάδειξη του εν λόγω μνημείου της φύσης, κρίνεται απαραίτητο να ολοκληρωθούν πρώτα οι έρευνες και κατόπιν να εξεταστούν οι τρόποι αξιοποίησής του, οπότε και θα καθοριστούν οι απαραίτητες για τον σκοπό αυτό μελέτες.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      4. Στην με αριθμό 195/4-7-2002 ερώτηση δόθηκε με το υπ’ αριθμ. 2518/25-7-2002 έγγραφο από τον Υφυπουργό Δημόσιας Τάξης η ακόλουθη απάντηση:
      «Απαντώντας στην ερώτηση με αριθμό 195/4-7-2002 που κατέθεσε ο Βουλευτής κ. Κ. Καρράς, σε ό,τι μας αφορά, σας γνωρίζουμε ότι, σύμφωνα με το άρθρο 11 του ν. 2647/1998, ο έλεγχος της τήρησης των διατάξεων που αφορούν το υπαίθριο εμπόριο και τη λειτουργία των λαϊκών αγορών από 22-2-1999 έπαψε να ασκείται από την Ελληνική Αστυνομία και η αρμοδιότητα αυτή μεταβιβάσθηκε και ασκείται πλέον από τους Ο.Τ.Α. Α΄ βαθμού, ενώ η Αστυνομία παρέχει τη συνδρομή της στους εν λόγω οργανισμούς, όταν της ζητηθεί, σύμφωνα με τις διατάξεις του π.δ. 141/1991.
      Παράλληλα, οι αστυνομικές Υπηρεσίες διενεργούν ελέγχους στις λαϊκές αγορές και πέριξ αυτών, οι οποίοι αφορούν τη νομιμότητα παραμονής στη χώρα αλλοδαπών μικροπωλητών και τη νομιμότητα κατοχής των πωλουμένων ειδών, καθώς και την εφαρμογή της αγορανομικής νομοθεσίας, ενώ οσάκις, κατά τους ελέγχους αυτούς, διαπιστώνουν την άσκηση του επαγγέλματος του στάσιμου ή πλανόδιου μικροπωλητή χωρίς άδεια ενημερώνουν τους αρμόδιους Ο.Τ.Α. για την επιβολή των προβλεπόμενων διοικητικών κυρώσεων.
      Στα πλαίσια αυτά αστυνομεύονται από τις αρμόδιες Υπηρεσίες μας και οι λαϊκές αγορές που λειτουργούν στην οδό Ιαλέμου του Δήμου Αθηναίων και στις οδούς Πλάτωνος και Καραϊσκάκη και Παπαφλέσσα του Δήμου Γαλατσίου και κατά των παραβατών εφαρμόζεται με αυστηρότητα η ισχύουσα νομοθεσία, ενώ, όσοι αλλοδαποί διαπιστώνεται ότι ευρίσκονται παράνομα στη χώρα, απομακρύνονται σύμφωνα με τα προβλεπόμενα. Επίσης αυστηροί είναι και οι τροχονομικοί έλεγχοι που διενεργούνται στις ανωτέρω λαϊκές αγορές, για τη διευκόλυνση της κυκλοφορίας πεζών και οχημάτων και την πρόληψη ατυχημάτων. Ενδεικτικά δε επισημαίνουμε ότι, κατά το πρώτο εξάμηνο του τρέχοντος έτους, στις αναφερόμενες λαϊκές αγορές βεβαιώθηκαν από τις Υπηρεσίες μας 111 παραβάσεις των άρθρων 4 και 48 του Κ.Ο.Κ. και 540 παραβάσεις για παράνομες σταθμεύσεις οχημάτων.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      5. Στην με αριθμό 189/4.7.02 ερώτηση δόθηκε με το υπ’ αριθμ. 37748/23.7.02 έγγραφο από τον Υφυπουργό Οικονομικών  η ακόλουθη απάντηση:
      «Απαντώντας στην με αριθμό 189/4.7.02 ερώτηση που κατέθεσε στην Βουλή ο Βουλευτής κ. Α. Σπηλιόπουλος, σχετικά με τις αποδοχές των μελών του Ε.Τ.Ε.Π. και του Ε.Ε.ΔΙ.Π. των Α.Ε.Ι., σας πληροφορούμε τα εξής:
      Τα μισθολογικά αιτήματα των μελών Ε.Ε.ΔΙ.Π. έχουν ρυθμισθεί από τις διατάξεις του Π.Δ. 118/1.5.02 (ΦΕΚ 99 Α/1.5.02).
      Περαιτέρω, τα μισθολογικά αιτήματα των μελών Ε.Τ.Ε.Π., έχουν τεθεί υπ’ όψη της Κυβέρνησης και εξετάζονται με βάση την κυβερνητική πολιτική για τους μισθούς και τη δημοσιονομική δυνατότητα της χώρας.
      Στην χάραξη της εισοδηματικής πολιτικής, πρωταρχικό μέλημα της Κυβέρνησης είναι αφ’ ενός η διασφάλιση του εισοδήματος των εργαζομένων, αφ’ ετέρου δε η εναρμόνισή του με τους γενικότερους στόχους του προγράμματος για την σταθερότητα και την ανάπτυξη της οικονομίας.
Ο Υφυπουργός
Γ ΦΛΩΡΙΔΗΣ»
      6. Στην με αριθμό 335/10.7.02 ερώτηση δόθηκε με το υπ’ αριθμ. 73509/25.7.02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 335/10.7.02 την οποία κατέθεσε ο Βουλευτής κ. Δ. Πιπεργιάς και η οποία αναφέρεται στην ένταξη επισκευών και κατασκευών του Μυλωνοπουλείου Ιδρύματος σε προγράμματα του ΥΠΕΠΘ προκειμένου να λειτουργήσει το ΚΠΕ Κύμης, σας πληροφορούμε ότι δεν προβλέπονται τέτοιες χρηματοδοτήσεις για Κέντρα Π.Ε. από 2ο ΕΠΕΑΕΚ.
Ο Υφυπουργός
Ν. ΓΚΕΣΟΥΛΗΣ»
      7. Στην με αριθμό 155/3.7.02 ερώτηση δόθηκε με το υπ’ αριθμ. 22/26.7.02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 155/3.7.02 που κατέθεσε ο Βουλευτής κ. Π. Χ. Ψωμιάδης, σας πληροφορούμε τα εξής:
      Σύμφωνα με τις διατάξεις του Π. Δ. 373/85, αρθ.1 (3), επιτρέπεται η διενέργεια ερασιτεχνικής αλιείας με καμάκι χεριού με τη βοήθεια λαμπτήρα με διάχυτο φως (χωρίς καταυγαστήρα) έντασης μέχρι 500 και εφόσον βέβαια δεν προβλέπεται κάποιος ειδικός τοπικός περιορισμός από την υφιστάμενη αλιευτική νομοθεσία.
      Για την περιοχή των κόλπων Θερμαϊκού-Θεσσαλονίκης, ισχύουν οι διατάξεις του Π. Δ. 189/78.
      Σύμφωνα με τα άρθρα 1(3) και 7(β) του Π.Δ. 373/85 και σε συνδυασμό με τα άρθρα 2(1), 9(1) και 13(1) του Π.Δ. 189/78, δεν είναι δυνατή η αλιεία από τους ερασιτέχνες ψαράδες με τα ως άνω περιγραφόμενα αλιευτικά εργαλεία στους κόλπους Θερμαϊκού-Θεσσαλονίκης, καθ’ όσον στα επιτρεπόμενα αλιευτικά εργαλεία και μεθόδους αλιείας στους υπόψη κόλπους δεν περιλαμβάνεται το «καμάκι χεριού».
      Σημειώνεται ότι οι ερασιτέχνες ψαράδες μπορούν να χρησιμοποιούν τα υπόλοιπα αλιευτικά εργαλεία που προβλέπει η αλιευτική νομοθεσία στην υπόψη θαλάσσια περιοχή, εξίσου αποδοτικά (δίχτυα-παραγάδια-καθετές-ψαροντούφεκο κλπ.)
Ο Υπουργός
Γ. ΔΡΥΣ»
      8. Στην με αριθμό 17/2-7-02 ερώτηση δόθηκε με το υπ’ αριθμ. 5/26-7-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 17/2-7-2002 που κατέθεσε ο Βουλευτής, κ. Μ. Καρχιμάκης, σας πληροφορούμε τα εξής:
      Η καταβολή της Πρόωρης Σύνταξης τόσο για τους παλαιούς δικαιούχους, όσο και για τους νέους που έχουν ήδη ενταχθεί στο πρόγραμμα, γίνεται κανονικά, περίπου στις 10 κάθε μηνός, από τις πιστώσεις που έχουν εξασφαλισθεί για ολόκληρο το 2002.
      Σύμφωνα με τα στοιχεία της ΑΤΕ στο Ν. Λασιθίου έχουν ενταχθεί 349 αγρότες με το προηγούμενο καθεστώς της Πρόωρης, ενώ έχουν υποβληθεί 164 νέες αιτήσεις, που βρίσκονται στο στάδιο αξιολόγησης από την αρμόδια γνωμοδοτική επιτροπή της ΑΤΕ.
      Στις εντάξεις των νέων δικαιούχων παρατηρήθηκαν ορισμένα προβλήματα τα οποία οφείλονται στις διαδικασίες που προβλέπονται από το νέο πρόγραμμα της Πρόωρης.
      Ήδη έχουν δοθεί οι απαραίτητες οδηγίες στο Φορέα Εφαρμογής, την ΑΤΕ, ώστε στο εξής να επιταχυνθούν οι διαδικασίες.
      Μέχρι και σήμερα συνεχίζονται κανονικά, κάθε δεύτερο μήνα, οι υποβολές αιτήσεων των αγροτών για νέες εντάξεις στο πρόγραμμα στα κατά τόπους υποκαταστήματα της Α.Τ.Ε.
      Ο Υπουργός
      ΓΕΩΡΓΙΟΣ ΔΡΥΣ»)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 205/9-12-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Στρατηλάτη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου, να αποτρέψει την ανοικοδόμηση των οικοπέδων στη συνοικία Νεάπολης της Καβάλας, και την απόδοσή τους σε κοινή χρήση από τους πολίτες. 
      Η επίκαιρη ερώτηση του κυρίου συναδέλφου έχει ως εξής:
      «Το 1980 παραχωρήθηκε στη Δ.Ε.Π.Ο.Σ. με απόφαση των Υπουργών Γεωργίας και Οικονομικών, έκταση δύο χιλιάδων στρεμμάτων δυτικά της Καβάλας, τα οποία από το 1986 εντάχθηκαν στο πολεοδομικό σχέδιο της πόλης και η Δ.Ε.Π.Ο.Σ. ανέλαβε την πολεοδόμηση και οικιστική ανάπτυξη της περιοχής, από κοινού με το Δήμο Καβάλας. 
      Ο αρχικός σχεδιασμός προέβλεπε μια συνοικία πρότυπο, με ελεύθερους κοινόχρηστους χώρους για τη δημιουργία πρασίνου και πρόβλεψη ικανού αριθμού οικοπέδων για κοινωφελείς χρήσεις. Στη συνέχεια ο σχεδιασμός άλλαξε και το πολεοδομικό σχέδιο κακοποιήθηκε με επανειλημμένες τροποποιήσεις. 
      Εδώ και ένα χρόνο οι κάτοικοι της συνοικίας έχουν αποδυθεί σε έναν αγώνα, προκειμένου να αποτρέψουν την ανοικοδόμηση των δύο τελευταίων οικοπέδων που απέμειναν στη συνοικία τους και είναι κατάλληλα για την κάλυψη των κοινωνικών και πολιτιστικών αναγκών τους (δημιουργία πάρκου, πλατείας, πολιτιστικού κέντρου, πράσινο κα.).
      Επειδή η Δ.Ε.Π.Ο.Σ. υπάγεται στην πολιτική εποπτεία του ΥΠΕΧΩΔΕ, ερωτάται η κυρία Υπουργός τι προτίθεται να πράξει για να αποτρέψει την ανοικοδόμηση των οικοπέδων στη συνοικία της Νεάπολης, προκειμένου να παραμείνουν ελεύθερα και να αποδοθούν σε κοινή χρήση των κατοίκων».
      Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση. 
      Ορίστε, κύρια Υφυπουργέ, έχετε το λόγο για τρία λεπτά να πρωτολογήσετε.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο κύριος συνάδελφος εκφράζει πραγματικά την ανάγκη που οι πολίτες της Νεάπολης Καβάλας εξέφρασαν τόσο με υπομνήματά τους στο Υπουργείο όσο και με συναντήσεις που είχαμε, ζητώντας, να υπάρξει μια ανακούφιση εκεί σε ό,τι αφορά τα συγκεκριμένα οικοδομικά τετράγωνα. 
      Είναι αλήθεια ότι το 1981, κύριε συνάδελφε, με κοινή απόφαση Υπουργών Γεωργίας, Χωροταξίας Οικισμού και Περιβάλλοντος και Οικονομικών παραχωρήθηκε στην Δ.Ε.Π.Ο.Σ. έκταση δύο χιλιάδων εξήντα στρεμμάτων στις περιοχές Καλαμίτσας, Μπάτη, Τόσκα δυτικά της Καβάλας με στόχο την εφαρμογή οικιστικού προγράμματος. Το 1988 εντάχθηκε σε πρώτη φάση στο σχέδιο πόλης μία έκταση οκτακοσίων εξήντα στρεμμάτων στην περιοχή Καλαμίτσας και υπήρχαν οι εξής κοινωνικοί και αναπτυξιακοί στόχοι: Ανάπτυξη της δυτικής περιοχής της Καβάλας σε άμεση σύνδεση με την υπάρχουσα πόλη και κατασκευή όλων των δικτύων υποδομής –οδοποιία, ύδρευση αποχέτευση κλπ- κατασκευή επίσης και διάθεση του οικιστικού προϊόντος για τις ανάγκες των νοικοκυριών μεσαίου και χαμηλού εισοδήματος, πάλι με κοινωνικά κριτήρια και βεβαίως για την αντιμετώπιση πολεοδομικών προβλημάτων της Καβάλας μέσα από επέκταση αστικών υποδομών και προσφορά κατοικίας. 
      Από αυτά, όμως, τα επτακόσια εξήντα στρέμματα, κύριε συνάδελφε,  που πολεοδομήθηκαν περίπου τα διακόσια στρέμματα ήταν ιδιωτικές ιδιοκτησίες από παλαιότερες παραχωρήσεις του Υπουργείου Γεωργίας και τα υπόλοιπα πεντακόσια εξήντα στρέμματα ήταν ιδιοκτησία της Δ.Ε.Π.Ο.Σ. Έχουμε, δηλαδή, μια μεγάλη αναλογία της δημόσιας γης στην ενταχθείσα περιοχή και έτσι επετράπη μία πλούσια και άνετη πολεοδόμηση δεδομένου –και αυτό πρέπει να το πούμε- ότι η εισφορά της Δ.Ε.Π.Ο.Σ.  σε γη δεν περιορίστηκε στο νόμιμο περίπου 40%, αλλά υπερέβη το 60%.
      Κύριε συνάδελφε, είδα μόνη μου το χάρτη- ήρθαν οι δήμαρχοι, όλοι οι αρμόδιοι- και θα ήθελα να πω ότι υπάρχει μία υπερεπάρκεια κοινωφελών και κοινοχρήστων χώρων. Συγκεκριμένα, κύριε Πρόεδρε, υπάρχουν επτά χώροι σχολείων, έξι βρεφικοί σταθμοί, πέντε νηπιαγωγεία, ένα αθλητικό κέντρο, ένα κοινωνικοπολιτιστικό κέντρο, μία εκκλησία, ένα πάρκο κυκλοφοριακής αγωγής, τρεις πλατείες, έξι παιδικές χαρές, είκοσι έξι χώροι διαμορφωμένου πρασίνου και πολλοί χώροι εκτεταμένοι αδιαμόρφωτου πρασίνου.
      Βεβαίως, όπως πολύ σωστά λέει ο κύριος συνάδελφος, ο κ. Στρατηλάτης, στη διάρκεια των ετών έγιναν κάποιες τροποποιήσεις –που δεν ήταν  όμως κακοποιήσεις- με ευθύνη της ΔΕΠΟΣ, που ήταν βελτιωτικές των συνθηκών περιβάλλοντος, σύμφωνα με τα δεδομένα που υπήρχαν, διότι αφορούσαν σε μειώσεις του συντελεστή δόμησης, σε διευρύνσεις οδών και, γενικά, σε αύξηση κοινόχρηστων χώρων.
      Βεβαίως υπήρξαν αυτά τα αιτήματα των πολιτών και εδώ πρέπει να πω ότι σ’ αυτές τις τροποποιήσεις υπήρξαν και αποφάσεις δημοτικών συμβουλίων που άλλαζαν, αν θέλετε, τη χωροθέτηση σχολείων ή άλλων χώρων. 
      Αντίθετα, όμως, με τους ιδιοκτήτες που έχτισαν σ’ εκείνη την περιοχή –πρέπει να πω, κύριε συνάδελφε, ότι δεν έχτιζαν πάντα στα πλαίσια της νομιμότητας- η ΔΕΠΟΣ, σύμφωνα με το εγκεκριμένο πρόγραμμα του 1993, έπρεπε να αναπτύξει σε είκοσι στρέμματα οργανωμένης δόμησης διακόσιες δώδεκα κατοικίες, έτσι ώστε να αποτελέσει και ένα μήνυμα, ένα σωστό δείγμα γραφής για το πώς έπρεπε να οικοδομείται η περιοχή.
      Όμως, εξαιτίας αυτού του διαμορφωμένου από ιδιώτες οικιστικού περιβάλλοντος –που αναφέρετε και εσείς στην ερώτησή σας- η ΔΕΠΟΣ, με δική της πρωτοβουλία, μείωσε τον αριθμό των κατοικιών από διακόσιες δώδεκα σε εκατόν σαράντα εννέα.
      ΠΡΟΕΔΡΕΥΩΝ (Παναγιώτης Σγουρίδης): Καλώς. Τα υπόλοιπα θα τα πείτε στη δευτερολογία σας.
      Ορίστε, κύριε Στρατηλάτη, έχετε δύο λεπτά να αναπτύξετε την ερώτησή σας.
      ΝΙΚΟΛΑΟΣ ΣΤΡΑΤΗΛΑΤΗΣ: Κύριε Πρόεδρε, η απάντηση της κυρίας Υφυπουργού πραγματικά αποτυπώνει τις απαντήσεις που δίνει η συγκεκριμένη υπηρεσία –η ΔΕΠΟΣ- στο Δήμο Καβάλας. Μιλάει για αθλητικό κέντρο, όταν είναι γνωστό ότι αυτό βρίσκεται στην περιοχή Καλαμίτσας. Βεβαίως εκείνη η περιοχή συνολικά είναι ενιαία, αλλά η περιοχή της Καλαμίτσας είχε τα αυθαίρετα και δεν μιλάμε για την ίδια περιοχή.
      Κυρία Υφυπουργέ, ο χάρτης είναι εδώ και δεν έχει έναν ελεύθερο χώρο για ένα μικρό πάρκο ή μία μικρή πλατεία στη συγκεκριμένη περιοχή που αναφέρω. Είναι απαράδεκτο στη σημερινή εποχή να χτίζουμε καινούριες συνοικίες με όρους παλαιότερων εποχών. Οι κάτοικοι τα πλήρωσαν τα οικόπεδα με ανοιχτές δημόσιες διαδικασίες. Εάν υπήρξαν παραβάσεις του Γενικού Πολεοδομικού Κανονισμού, νομίζω ότι αυτό αφορά τη Δημόσια Διοίκηση και κανέναν άλλον.
      Η συγκεκριμένη κρατική υπηρεσία φέρεται κερδοσκοπικά και, κατά τη γνώμη μου, είναι απαράδεκτο μία κρατική υπηρεσία να έχει ως στόχο μόνο το κέρδος, γιατί εγώ ρίχνω ευθύνες και στην πλειοψηφία του Δήμου Καβάλας και τότε και τώρα, διότι οι τροποποιήσεις έγιναν τα προηγούμενα χρόνια. Είναι απαράδεκτο ο Δήμος Καβάλας να μην είναι μπροστά και μαζί με τους κατοίκους γι’ αυτόν τον καλό αγώνα. Αγωνίζονται οι κάτοικοι να κρατήσουν ελεύθερο ένα οικόπεδο, κυρία Υφυπουργέ, για μία μικρή πλατεία. Δεν έχουν πλατεία, κυρία Υφυπουργέ. 
      Όσο γι’ αυτά που λένε, ότι έκαναν δηλαδή σωστή πολεοδόμηση, μιλάνε για τους δρόμους που καλύπτουν το 26% της περιοχής και, βεβαίως, αναφέρονται σε ένα φαράγγι που ήταν μέσα στον αρχικό σχεδιασμό, αλλά δεν μπορεί να οικοδομηθεί. Γι’ αυτό, έμεινε ελεύθερο και χαρακτηρίζεται ως πράσινο.
      Νομίζω ότι αυτή η ιστορία θα πρέπει να επανεξεταστεί. Πρέπει να σταματήσει η ανοικοδόμηση των συγκεκριμένων οικοπέδων. Φτάνει που οικοδόμησε η κοινοπραξία ΔΕΠΟΣ του Δήμου Καβάλας! Νομίζω ότι τα προσδοκώμενα κέρδη γι’ αυτούς –κατά δήλωση του δήμου και της ΔΕΠΟΣ- ξεκινούν από διακόσια εκατομμύρια.
      Θα έλεγα ότι δεν αξίζει να θυσιάσουμε την προοπτική εκείνης της περιοχής και να λειτουργήσουμε σε βάρος της ποιότητας της ζωής των κατοίκων.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Ζήση, έχετε δύο λεπτά για να δευτερολογήσετε.
	ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κατ’ αρχάς, πρέπει να πω ότι και οι τρεις περιοχές –και η Καλαμίτσα και η Τόσκα και ο Μπάτης- αφορούν στην παραχώρηση στη ΔΕΠΟΣ συνολικά μίας έκτασης που έχει να κάνει με το πρόγραμμα, για το οποίο συζητάμε. 
      Είναι μία μακρά ιστορία, καθώς είπαμε ότι από το 1988 πολεοδομήθηκαν σε πρώτη φάση. Κύριε Πρόεδρε, υπάρχει αυτό το αίτημα των κατοίκων της περιοχής που τυγχάνει να είναι οι κάτοικοι που μένουν στο γύρω χώρο απ’ αυτά τα δύο οικοδομικά τετράγωνα. Πρόκειται για δέκα στρέμματα, κύριε Πρόεδρε, τα οποία θα επέτρεπαν το τέλος του προγράμματος, δηλαδή την κατασκευή σαράντα πέντε κατοικιών του προγράμματος της ΔΕΠΟΣ, για την κατασκευή των οποίων, όμως, υπάρχει λίστα ενδιαφερομένων που καθημερινά αυξάνεται και σήμερα βρίσκεται στο εξήντα, κύριε συνάδελφε.
      Ωστόσο, πρέπει να πω ότι το οικοδομικό τετράγωνο επιφάνειας τρεισήμισι στρεμμάτων παραχωρήθηκε από τη ΔΕΠΟΣ στο Δήμο Καβάλας ως τράπεζα  γης για να λύσει πολεοδομικά προβλήματα της πόλης.
      Το δημοτικό συμβούλιο της Καβάλας, κύριε Πρόεδρε, απέρριψε σε πρόσφατη συνεδρίασή του στις 7-11-2002 το αίτημα των πολιτών, δεδομένου ότι η συνοικία αυτή, όπως λέει, είναι αραιοδομημένη και είναι σε άμεση γειτνίαση με πολλούς κοινωφελείς χώρους.
      Εγώ θέλω να πω το εξής στον κύριο συνάδελφο. Κύριε συνάδελφε, έχετε δίκιο. Στο δημοτικό συμβούλιο, που είναι κοινοπραξία ΔΕΠΟΣ και δήμος Καβάλας, το αίτημα απορρίφθηκε και για λόγους οικονομικούς. Δική τους, όμως, είναι η απόφαση. Δεν επεμβαίνει κανείς εκεί. Πρέπει να πούμε ότι η έκταση, όπως είναι σήμερα, αξίζει 850 εκατομμύρια δραχμές, ενώ δομημένη θα αποφέρει στην κοινοπραξία 1,5 δισεκατομμύρια δραχμές.
      Στο θέμα αυτό θέλω να σας ενημερώσω, κύριε συνάδελφε, ότι ο λόγος ανήκει στο μέτοχο της ΔΕΠΟΣ, που είναι τώρα ανώνυμη εταιρεία, δηλαδή στο Υπουργείο Οικονομικών και όχι στο τεχνικά εποπτεύον τη ΔΕΠΟΣ, το ΥΠΕΧΩΔΕ. Επίσης, θέλω να σας ενημερώσω ότι με πρωτοβουλία του ΥΠΕΧΩΔΕ και βεβαίως του συναδέλφου συμπατριώτη σας Υφυπουργού Δημοσίων Έργων, κ. Τσακλίδη, έγιναν δύο συσκέψεις με μεγάλη αγωνία για το θέμα, που τις γνωρίζετε, κύριε συνάδελφε, και με τις δικές σας ερωτήσεις και με τη δική σας συμβολή, είδαμε πώς είναι διαμορφωμένη η κατάσταση. Ζητήσαμε να μας βρουν κάποιους χώρους, για να δούμε πώς θα μπορέσει και το πρόγραμμα να ολοκληρωθεί γιατί η ανάγκη της στέγασης είναι μεγάλη γι’αυτές τις κατηγορίες των πολιτών που περιμένουν την ολοκλήρωση του προγράμματος και βεβαίως, για να μπορέσουμε να αφήσουμε περισσότερους χώρους πράσινου στην περιοχή. Θέλουμε αφ’ ενός να δικαιωθούν οι πολίτες, να έχουν δηλαδή τους χώρους ανοικτούς και αφ’ετέρου να ολοκληρωθεί ένα πρόγραμμα στέγασης.
      Κύριε Πρόεδρε, θα καταθέσω τον πίνακα που δείχνει τα συγκριτικά στοιχεία. Ευχαριστώ.
      (Στο σημείο αυτό η Υφυπουργός ΠΕΧΩΔΕ κ. Ροδούλα Ζήση καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Παναγιώτης Σγουρίδης): Ακολουθεί η δεύτερη με αριθμό 224/10-12-2002 επίκαιρη ερώτηση του Βουλευτή της Νέας Δημοκρατίας, κ. Αντωνίου Μπέζα, προς τον Υπουργό Μεταφορών και Επικοινωνιών, σχετικώς με την πορεία υλοποίησης του Δικτύου Εμπορευματικών Κέντρων στη χώρα μας.
     Η επίκαιρη ερώτηση του κ. Μπέζα έχει ως εξής:
     «Η κατασκευή έξι εμπορευματικών κέντρων έχει προβλεφθεί να χρηματοδοτηθεί από τα Περιφερειακά Επιχειρησιακά Προγράμματα 2000-2006 Ηπείρου, δυτικής Ελλάδας, Θεσσαλίας, κεντρικής Μακεδονίας, Κρήτης, ανατολικής Μακεδονίας και Θράκης αντιστοίχως.
     Για την υλοποίηση ενός βιώσιμου Δικτύου Εμπορευματικών Κέντρων είναι απαραίτητη η οριστικοποίηση του σχεδιασμού σε εθνικό επίπεδο, ενώ η λειτουργία και αξιοποίησή τους δεν μπορεί να γίνει, αν δεν υπάρχει συγκεκριμένο θεσμικό πλαίσιο που να ρυθμίζει με όρους διαφάνειας και προστασίας του δημοσίου συμφέροντος τα ζητήματα της συμμετοχής του ιδιωτικού τομέα.
     Επειδή η καθυστέρηση στην οριστικοποίηση του εθνικού σχεδιασμού καθιστά ανενεργά τα αντίστοιχα μέτρα και δεσμεύει τους πόρους που έχουν προβλεφθεί στα σχετικά Περιφερειακά Επιχειρησιακά Προγράμματα
     Ερωτάται ο κύριος Υπουργός Μεταφορών και Επικοινωνιών.
     1. Για ποιους λόγους η Κυβέρνηση δεν έχει ακόμα θεσπίσει ειδικό νομοθετικό πλαίσιο με ενιαίους κανόνες, για την ανάπτυξη και τη λειτουργία των εμπορευματικών κέντρων;
     2. Σε ποιες ενέργειες προτίθεται να προβεί για την άμεση ολοκλήρωση του εθνικού σχεδιασμού ή για εκπόνηση κατά περιφέρεια των απαιτούμενων μελετών σκοπιμότητας, ώστε να ενεργοποιηθεί η διαδικασία ένταξης των εμπορευματικών κέντρων στα αντίστοιχα Περιφερειακά Επιχειρησιακά Προγράμματα;»
     Ο Υπουργός Μεταφορών και Επικοινωνιών κ. Βερελής, έχει το λόγο για τρία λεπτά για να πρωτολογήσει.
     ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, η ερώτηση του συναδέλφου είναι μια εξαιρετικά χρήσιμη ερώτηση.
     Η χώρα μας στερείται οργανωμένων εμπορευματικών κέντρων. Τα οργανωμένα εμπορευματικά κέντρα είναι το μέλλον των συνδυασμένων μεταφορών.
     Σε ό,τι αφορά τις εμπορευματικές μεταφορές, όπως αναφέρει η ερώτηση, έχουν σχεδιασθεί να υπάρξουν έξι κέντρα, τα οποία θα υποβοηθηθούν με εθνικά κεφάλαια, αλλά και με πόρους της Ευρωπαϊκής Ένωσης, προκειμένου να μπορέσουν να συγκεντρωθούν σε αυτά δραστηριότητες εμπορευματικών μεταφορών.
     Υπάρχει μία σειρά από προϋποθέσεις, τις οποίες πρέπει κανείς να εξετάσει, προκειμένου να καταλήξει σε μια σειρά από αποφάσεις.
     Πρώτη απόφαση είναι η διαστασιολόγηση ενός τέτοιου κέντρου, ανάλογα με την περιοχή στην οποία είναι. Αυτή η διαστασιολόγηση αυτήν τη στιγμή ερευνάται, διότι όπως ενδεχομένως δε γνωρίζετε, έχουμε αναθέσει στις αρχές αυτής της χρονιάς μια μελέτη -όπως προβλέπει άλλωστε και η υποχρέωσή μας προς την Ευρωπαϊκή Επιτροπή- σε μια κοινοπραξία μελετητικών γραφείων. Αυτοί θα πρέπει να απαντήσουν πρώτα απ’όλα στη συγκεκριμενοποίηση των χώρων που προτείνουν, προκειμένου να γίνουν αυτά τα εμπορευματικά κέντρα στις περιοχές που αναφέρει και η ερώτηση και δεύτερο στη διαστασιολόγηση.
      Το τρίτο θέμα είναι αυτό, το οποίο αναφέρετε, κύριε συνάδελφε, για το πλαίσιο λειτουργίας αυτών των εμπορευματικών κέντρων. Βασικό στοιχείο για τον καθορισμό του πλαισίου είναι το χρηματοδοτικό σχήμα. Το χρηματοδοτικό σχήμα, το οποίο έχουμε αποφασίσει και πιστεύω ότι το Ιανουάριο θα το ανακοινώσουμε στα περιφερειακά συμβούλια, είναι αυτό της συγχρηματοδότησης.
       Θα υπάρξει, λοιπόν, ένα public private partners σχήμα, όπως λέγεται διεθνώς, και είναι ένα σχήμα συγχρηματοδότησης  από δημόσιους και ιδιωτικούς πόρους, όπου σε κάθε τέτοιο εμπορευματικό κέντρο θα δοθεί περίπου ένα ποσό, το οποίο θα είναι ίσου ύψους, της τάξης περίπου των 4 δισεκατομμυρίων δραχμών ανά κέντρο. Ο δε ιδιωτικός τομέας θα συμπληρώσει τις απαραίτητες επενδύσεις.
      Έχουν ήδη εντοπιστεί οι περιοχές, στις οποίες θα αναπτυχθούν αυτά τα κέντρα. Στην περίπτωση της δυτικής Ελλάδας το κέντρο θα είναι στην Πάτρα, στην περίπτωση της Ηπείρου το κέντρο θα βρίσκεται στην Ηγουμενίτσα και στην ανατολική Μακεδονία και Θράκη το κέντρο θα είναι στην ευρύτερη περιοχή της Αλεξανδρούπολης. 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υπουργού)
      Αυτές, όμως, οι επιλογές, στις οποίες καταλήγουν οι σύμβουλοι, πρέπει να γίνουν δεκτές από τα περιφερειακά συμβούλια, γιατί οι ευθύνες ανήκουν στις περιφέρειες και το έργο χρηματοδοτείται από τα ΠΕΠ. 
      Προκειμένου να ολοκληρωθεί το έργο, χρειάζεται σε αυτήν τη φάση να υπάρξει, όπως σας είπα και προηγουμένως, η ολοκλήρωση της διαστασιολόγησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Σε ό,τι αφορά τις ημερομηνίες θα ήθελα να σας πω ότι μέσα στο επόμενο δίμηνο θα υπάρχει και θα γνωστοποιηθεί το χρηματοδοτικό σχήμα, άρα και το θεσμικό πλαίσιο, το οποίο θα διέπει τη λειτουργία αυτών των κέντρων. Οι περιφέρειες έχουν από τώρα ενημερωθεί ότι μπορούν να λάβουν τις κατάλληλες προκαταρκτικές πρωτοβουλίες για την προετοιμασία των εμπορευματικών κέντρων, όπως είναι η δημοσιοποίηση, η διερεύνηση των σχημάτων, τα οποία ενδιαφέρονται, η ευαισθητοποίηση των φορέων της οικονομίας της περιοχής, των επιμελητηρίων κ.ο.κ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Παράλληλα θα έχει οριστικοποιηθεί από τη μελέτη μέσα στο επόμενο τρίμηνο το σύνολο των θέσεων και οι έξι θέσεις, οι οποίες θα προταθούν, προκειμένου να προχωρήσουμε πλέον με τη συμβολή των περιφερειακών συμβουλίων στην οριστική επιλογή των θέσεων αυτών, όπου, όπως καταλαβαίνετε, ένα πολύ μεγάλο ρόλο παίζει η διαθεσιμότητα της γης, η οποία εξαρτάται από τις τοπικές δυνατότητες.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα αφαιρέσω το χρόνο από τη δευτερολογία σας.
	Κύριε Μπέζα, έχετε το λόγο για δύο λεπτά, προκειμένου να αναπτύξετε την ερώτησή σας.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, συμφωνώ απόλυτα με τη διαπίστωση του κυρίου Υπουργού ότι οι συνδυασμένες μεταφορές έχουν έναν κρίσιμο ρόλο	στην ανάπτυξη των εθνικών μεταφορών. Γι΄ αυτό το λόγο θα έπρεπε η ανάπτυξη ενός βιώσιμου δικτύου εμπορευματικών κέντρων να είναι στόχος πρώτης προτεραιότητας για το Υπουργείο Μεταφορών. Θα έπρεπε να είναι στόχος πρώτης προτεραιότητας, διότι εκτός των άλλων θα δημιουργηθούν και νέες θέσεις εργασίας και θα ενισχυθεί η τοπική οικονομία στις περιοχές που θα εγκατασταθούν τα εμπορευματικά κέντρα. 
      Θα μου επιτρέψετε, κύριε Υπουργέ, να σας πω ότι, παρ΄ όλα όσα είπατε σήμερα και όσα κατά καιρούς έχετε ανακοινώσει για αυτό το ζήτημα, πιστεύω ότι δεν αντιμετωπίζετε το θέμα ως στόχο πρώτης προτεραιότητας ή ότι τουλάχιστον το χειρίζεστε στα πλαίσια της αναποτελεσματικής κυβερνητικής σας πολιτικής.
      Γιατί το λέω αυτό; Διότι χρόνια τώρα ανατίθενται μελέτες επί μελετών. Εκτός από αυτήν την τελευταία μελέτη σκοπιμότητας, υπάρχουν και προηγούμενες μελέτες του ελληνικού Επιμελητηριακού Συνδέσμου Μεταφορών και άλλη μελέτη του Υπουργείου σας σε συνεργασία με το Εθνικό Μετσόβειο Πολυτεχνείο- και αποτέλεσμα δεν βλέπουμε. Έχετε μάλιστα προσλάβει και ειδικό σύμβουλο για την παρακολούθηση αυτών των μελετών.
      Από την άλλη μεριά αφήνετε τους τοπικούς φορείς μέσα σε αυτό το θολό τοπίο να κινούνται από μόνοι τους, να αναθέτουν αποσπασματικές μελέτες και έτσι η σύγχυση επιτείνεται.
      Ερχόμαστε, λοιπόν, σ΄ ένα οξύμωρο σχήμα, για το οποίο δεν προτείνατε λύση στην πρωτολογία σας. Σε έξι περιφερειακά επιχειρησιακά προγράμματα έχει προβλεφθεί η χρηματοδότηση έξι εμπορευματικών κέντρων. 
      Επειδή, όμως, καθυστερεί η ολοκλήρωση του εθνικού σχεδιασμού, δεν μπορεί να γίνει προκήρυξη των αντίστοιχων μέτρων και οι πόροι, που έχουν προβλεφθεί, παραμένουν δεσμευμένοι. Για το εμπορευματικό κέντρο Ηγουμενίτσας είναι δεσμευμένα 11,7 εκατομμύρια ευρώ, ποσό που αντιστοιχεί στο 2% του όλου επιχειρησιακού προγράμματος της Ηπείρου. 
      Με άλλα λόγια ένα έργο μεγάλης σημασίας, για την Ήπειρο, καθυστερεί επειδή δεν μπορείτε να συντονιστείτε μεταξύ σας. Η μελέτη σκοπιμότητας, την οποία έχετε αναθέσει, δεν πρόκειται να ολοκληρωθεί μέσα στη συμβατική προθεσμία, όπως εξάλλου γίνεται για την πλειοψηφία των μελετών.
       Άρα, θα πρέπει να βρείτε άλλον τρόπο, για να επιταχύνετε τις διαδικασίες. Για παράδειγμα στο εμπορευματικό κέντρο της Θεσπρωτίας υπάρχει κάποια προεργασία, υπάρχουν κάποιες μελέτες για τη χωροθέτηση και υπάρχει και διαθέσιμη γη. 
     Γιατί να υπάρχει καθυστέρηση που συναρτάται με την συνολική πορεία της μελέτης σκοπιμότητας; Θέλω να τονίσω και κάτι άλλο που έχει σχέση με το θεσμικό πλαίσιο. Σήμερα μιλήσατε για χρηματοδοτικά σενάρια και μου έχετε απαντήσει σε παλαιότερες ερωτήσεις για χρηματοδοτικά σενάρια στα πλαίσια του υφιστάμενου θεσμικού πλαισίου. Σε άλλη ερώτηση μου έχετε απαντήσει για αλλαγή του θεσμικού πλαισίου και για τη σύνταξη νέου θεσμικού πλαισίου. Τι ακριβώς από τα δύο πρόκειται να γίνει; Πολύ φοβάμαι, κύριε Υπουργέ, ότι με τον τρόπο με τον οποίο χειρίζεστε το θέμα δεν θα προλάβουμε να υλοποιήσουμε το δίκτυο των εμπορευματικών κέντρων στα πλαίσια του Γ΄ Κοινοτικού Πλαισίου Στήριξης.
     ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
     ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Νομίζω ότι η απάντηση ήταν αρκούντως σαφής. 
     Σε ό,τι αφορά τις περιοχές εκείνες, όπου η μελέτη ήδη έχει καταλήξει και η μελέτη αυτή είναι η πρώτη και μοναδική που γίνεται για εμπορευματικά κέντρα του Υπουργείου Μεταφορών, έχουμε καταλήξει σε τρεις περιοχές. Στις άλλες τρεις περιοχές η μελέτη δεν έχει οδηγήσει ακόμη σε οριστική επιλογή. Οι περιοχές που δεν έχει καταλήξει η μελέτη είναι η Θεσσαλία και η Κεντρική Μακεδονία. Η τρίτη περιοχή στην οποία έχει καταλήξει είναι η Ηγουμενίτσα, όπως είπατε. Επίσης, η Πάτρα, η Αλεξανδρούπολη και το Ηράκλειο. Σ΄ αυτό το οποίο αναζητείται πρέπει να βοηθήσουν οι τοπικοί παράγοντες και έχει ζητηθεί βοήθεια και απ’ αυτούς, προκειμένου να εντοπιστούν τα όρια των οικοπέδων και των χώρων, τα οποία πρέπει να είναι ξεκαθαρισμένα. Το χρηματοδοτικό σχήμα ήδη έχει ξεκαθαριστεί. Είναι το συγχρηματοδοτούμενο. Η δε μελέτη ήδη έχουμε ζητήσει από τους μελετητές να μη συνδεθεί σε ό,τι αφορά το συνολικό της αποτέλεσμα, αλλά να παραδοθεί σταδιακά για όποιο εμπορευματικό κέντρο αυτή ολοκληρώνεται. Το πρώτο που πιστεύω ότι θα ολοκληρωθεί είναι πραγματικά της Ηγουμενίτσας, διότι εκεί υπάρχει ήδη μία ωριμότητα. 
     Πιστεύω ότι η περιφέρεια της Ηπείρου έχει ξεκινήσει να ψάχνει εκείνα τα σχήματα τα οποία θα θελήσουν να γεμίσουν αυτά τα εμπορευματικά κέντρα και να δώσουν τη διάσταση της ανάπτυξης που προβλέπεται να δοθεί με αυτά.
     ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό.
     Τρίτη είναι η με αριθμό 229/10-12-2002 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών Δημόσιας Διοίκησης και Αποκέντρωσης, σχετικώς με την αποκατάσταση των πληγέντων από τους σεισμούς στο Νομό Ηλείας, την εφαρμογή προγράμματος αντισεισμικής θωράκισης της περιοχής κλπ.
     Η επίκαιρη ερώτηση του κυρίου συναδέλφου έχει ως εξής:
     «Για άλλη μια φορά η σεισμογενής περιοχή του Βαρθολομιού Νομού Ηλείας δέχεται ισχυρό και καταστροφικό πλήγμα από μια νέα σεισμική δόνηση.
     Οι καταστροφές σε σπίτια αλλά και σε έργα υποδομής είναι μεγάλες. Μεγάλες είναι επίσης ακόμη και σε σπίτια που επισκευάστηκαν με οδηγίες της Κυβέρνησης μετά από το σεισμό του 1998.
     Ασφαλώς η περιοχή είναι σεισμόπληκτη που σημαίνει άμεσα μέτρα αποζημίωσης και αποκατάστασης των ζημιών, αλλά παράλληλα πρέπει να χαρακτηριστεί επιτέλους από την Κυβέρνηση, ως σεισμογενείς, ώστε να προχωρήσουν άμεσα σε μέτρα αντισεισμικής θωράκισης της περιοχής.
     Ερωτώνται οι κύριοι Υπουργοί τι μέτρα θα πάρει η Κυβέρνηση, ώστε να χαρακτηριστεί η περιοχή σεισμογενής, να εφαρμοστεί πρόγραμμα αντισεισμικής θωράκισης της περιοχής, να αποκατασταθούν πλήρως οι ζημιές και να δοθεί αποζημίωση στους πληγέντες;»
     Ο Υφυπουργός κ. Τσακλίδης έχει το λόγο.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, υπάρχουν και δημοσιεύματα Τύπου που αναφέρονται σε εγκατάλειψη των σεισμοπαθών στο Βαρθολομιό και στη γύρω περιοχή. Μένω έκπληκτος, διότι η παρουσία η κυβερνητική ήταν εντονότατη από την πρώτη στιγμή και από τότε μέχρι σήμερα λαμβάνονται όλα τα μέτρα που πρέπει να ληφθούν.
     Σε λιγότερο από δύο ώρες ήμασταν παρόντες με είκοσι πέντε κλιμάκια μηχανικών, οι οποίοι έδιναν οδηγίες από σπίτι σε σπίτι, γιατί η πρώτη φροντίδα είναι να μην έχουμε τραυματισμούς από κτήρια τα οποία έχουν καταπονηθεί ή είναι ετοιμόρροπα. Προστατεύσαμε ορισμένες περιοχές. Είπαμε στους κατοίκους έναν-έναν αν πρέπει να μείνουν ή όχι στο σπίτι τους. Ήμουν παρών εγώ, ο πρόεδρος του ΟΑΣΠ, η Περιφέρεια, η Τοπική Αυτοδιοίκηση, οι πάντες και αμέσως ξεκίνησε η καταγραφή των ζημιών και ο χαρακτηρισμός των κτηρίων. Έγινε ο πρωτοβάθμιος έλεγχος σε χίλια εκατόν είκοσι οκτώ κτήρια εκ των οποίων σε πρώτη φάση κρίθηκαν κίτρινα τριακόσια πενήντα εννέα και κόκκινα εξήντα επτά.
      Στη συνέχεια έγινε ο δευτεροβάθμιος έλεγχος, στα τετρακόσια είκοσι έξι κτίρια που ήταν κίτρινα και κόκκινα με τον πρωτοβάθμιο έλεγχο και έτσι προέκυψε ότι τελικά κίτρινα είναι διακόσια εξήντα, κόκκινα δεκαεπτά. Σημειώνω ότι από τα δεκαεπτά κόκκινα τα δέκα είναι εγκαταλελειμμένα κτίρια αποθήκες ή άλλου είδους και μόνο τα επτά είναι παλιές κατοικίες. Το ίδιο και με τα διακόσια εξήντα κτίρια που είναι κίτρινα, τα μισά και περισσότερα είναι αποθήκες ή στάβλοι ή άλλα κτίρια και πάντως όχι κατοικίες.
      Ελέχθη ότι πολλά κτίρια έπαθαν ζημιά από αυτά που είχαν επισκευαστεί μετά το σεισμό του 1988 ή του 1993. Δεν είναι αληθές. Από τα κτίρια που είναι κίτρινα ή κόκκινα μόνο το 3%-4% είναι κτίρια που είχαν επισκευαστεί από προηγούμενους σεισμούς και αυτά δεν έχουν ζημιές στον φέροντα οργανισμό αλλά σε τοίχους πλήρωσης.
      Είπαμε από την πρώτη στιγμή ότι μπορούν οι κάτοικοι που έχουν σπίτια χαρακτηρισμένα κίτρινα ή κόκκινα να μένουν σε ξενοδοχεία ή όπου αλλού θέλουν και θα έχουν την επιχορήγηση από την Πολιτεία. Τους είπαμε να επιλέξουν αν θα πάμε σε επιδότηση ενοικίου ως ενδιάμεσο στάδιο ή αν θα πάμε σε καταυλισμούς με λυόμενα. Ό,τι από τα δύο προτιμήσουν εμείς τα καλύπτουμε. Επίσης σήμερα μετά από όλη αυτή τη διαδικασία οριοθετήσαμε τη σεισμόπληκτη περιοχή. Ήδη υπάρχουν χρήματα στη νομαρχία για να δώσει τα 590 ευρώ - τις 200.000 δραχμές και τα οποία τα δίνουμε ως πρώτο βοήθημα. 
      Όλα αυτά, κύριε συνάδελφε, έχουν μια σειρά η οποία εξελίσσεται και η Κυβέρνηση παρακολουθεί με πολύ μεγάλο ενδιαφέρον από πολύ κοντά.
      Επίσης, κάναμε μια ανακοίνωση-δέσμευση, που γίνεται για πρώτη φορά, ότι δηλαδή θα ενισχύσουμε την επισκευή και ενίσχυση των κτιρίων κατά 10%-20%. Ενώ μέχρι τώρα οι επισκευές γινόταν για να επαναφέρουν το κτίριο στην προ σεισμού κατάσταση, από πλευράς στατικής επάρκειας, εμείς στο Βαρθολομιό και στη γύρω περιοχή θα ενισχύσουμε τα κτίρια κατά τέτοιο τρόπο, ώστε να τα καταστήσουμε 10% έως 20% ισχυρότερα στατικά απ’ ότι πριν το σεισμό. Και αυτήν την εβδομάδα ή την άλλη το πολύ θα ολοκληρώσουμε και τη λήψη όλων των άλλων μέτρων όπως της τοπικής διευκόλυνσης που είναι πάγια μέτρα τα οποία εφαρμόζονται σε κάθε περίπτωση.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κοσιώνης έχει το λόγο για δύο λεπτά να αναπτύξει την ερώτησή του.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριε Υπουργέ, η εισαγωγή που κάνατε δεν έχει καμία σχέση με αυτά που περιέχονται στην επίκαιρη ερώτηση. Ίσως πήγατε σε άλλον τομέα γιατί σας βολεύει καλύτερα. Εγώ δεν είπα ότι δεν πήγατε έγκαιρα, ούτε ότι δεν έγιναν οι καταγραφές έγκαιρα. Εκείνο που έχει σημασία είναι πως υλοποιείται αυτό που πρέπει να κάνει η Κυβέρνηση. Και επειδή τώρα συζητάμε για το πόσο γρήγορα γίνονται αυτά τα πράγματα, η απάντησή σας μου θυμίζει την απάντηση που μου είχατε δώσει όταν σας είχα ρωτήσει για το Διακονιάρη και ξέρετε ότι υπάρχουν ορισμένα πράγματα ακόμα τα οποία δεν έχουν τακτοποιηθεί.
      Άρα, λοιπόν, άλλο είναι το ερώτημα που μπαίνει εδώ: Χαρακτηρίζεται σαν σεισμόπληκτη η περιοχή και κυρίως σαν ιδιαίτερα σεισμογενής ώστε να παρθούν τα απαραίτητα μέτρα που πρέπει; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Πότε;
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Μισό λεπτό.
      Ξέρετε πολύ καλά ότι υπάρχουν προτάσεις από τους φορείς, από το 1988, για να γίνουν ορισμένες μικροζωνικές μελέτες κλπ. για να μπορέσει να προστατευθεί η περιοχή και αυτές δεν έχουν γίνει. Γι’ αυτό δεν μας λέτε τίποτα.  Αποκατάσταση των ζημιών πρέπει να γίνει άμεσα. Έρχονται γιορτές τώρα και οι άνθρωποι περιμένουν. 
      Γνωρίζετε πάρα πολύ καλά ότι ενώ το 1988 πλήγηκε η δυτική πλευρά του Βαρθολομιού, τώρα πλήγηκε τελείως η ανατολική. Έχει απάντηση σε αυτό το Υπουργείο; Δεν έχει καμία απάντηση, δεν έχουν γίνει ακριβώς εκείνες οι μικροζωνικές μελέτες που θα έπρεπε να έχουν γίνει, ώστε να παρθούν απαραίτητα μέτρα αντισεισμικής προστασίας. Αυτό λέμε εμείς, δεν λέμε για εκείνα που λέτε ότι διαβάστηκαν στον Τύπο κλπ. Εμείς λέμε για καθαρά, πρακτικά πράγματα, για το πόσο γρήγορα προχωρά η Κυβέρνηση στην αποκατάσταση των ζημιών και με αντισεισμικό χαρακτήρα, ώστε να μην είναι τα σπίτια απλώς κατοικήσιμα για να μπορούν να αντέξουν σ΄ έναν ενδεχόμενο επόμενο σεισμό.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Προσπάθησα πράγματι να καταλάβω ποιο είναι το περιεχόμενο της ερώτησης και δυσκολεύομαι να καταλάβω και με την τοποθέτησή σας τι εννοείτε, αν έχουμε χαρακτηρίσει την περιοχή σεισμόπληκτη. Δεν το καταλαβαίνω. Υπάρχει η διαδικασία μετά από ένα σεισμό, από μια θεομηνία, αφού γίνουν οι έλεγχοι, να οριοθετήσουμε την περιοχή η οποία επλήγη. Αν εννοείτε αυτό, αυτό έγινε και έγινε στην ώρα του.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Αυτό θέλει να ακούσει ο κόσμος. Πείτε το έτσι για να το ξέρουν.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Αυτό είναι το ένα. Τώρα να προχωρήσουμε στην αποκατάσταση των ζημιών μέχρι τις γιορτές, επίσης δεν το καταλαβαίνω. 
      Υπάρχει μία διαδικασία που ακολουθείται. Υπάρχει το ενδιάμεσο στάδιο της στεγαστικής αποκατάστασης. Δηλαδή ή οι άστεγοι θέλουν να τους κάνουμε καταυλισμούς με λυόμενα ή θέλουν να επιδοτήσουμε το ενοίκιο για να μένουν κάπου. Εμείς, λοιπόν, τους είπαμε να διαλέξουν. Και το ένα και το άλλο τα καλύπτουμε. Για τις πρώτες δε μέρες έχουμε δεσμευτεί ότι μπορούν να μένουν σε ξενοδοχεία κι εμείς θα τους αποζημιώσουμε. 
      Βεβαίως η περιοχή είναι σεισμόπληκτη και το Βαρθολομιό είναι από τις πιο σεισμογενείς περιοχές. Εκεί έχει καταταγεί και ισχύουν ανάλογοι συντελεστές και στον αντισεισμικό κανονισμό και στο χάρτη σεισμικής επικινδυνότητας της χώρας μας. Δηλαδή για το Βαρθολομιό λαμβάνονται υπόψη όλοι οι συντελεστές, που είναι για τις πιο σεισμόπληκτες περιοχές. 
      (Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ ) 
      Επίσης ρωτήσατε αν κάναμε κάποιες μελέτες. Πράγματι για τον πλήρη προσδιορισμό των σεισμικών δεδομένων της ευρύτερης περιοχής έχουν ανατεθεί πέντε μελέτες τα τελευταία δώδεκα χρόνια, όπως η γεωλογική τεκτονική μελέτη σεισμοπλήκτων περιοχών Νομού Ηλείας, που συμπεριλαμβάνεται και το Βαρθολομιό, η οποία έχει ολοκληρωθεί, η χαρτογράφηση και ανάλυση γεωδυναμικών καταστροφικών δεδομένων στην ευρύτερη περιοχή του Πύργου Ηλείας και ο αντισεισμικός χωροταξικός σχεδιασμός, που έχει ολοκληρωθεί, η εκπόνηση του νεοτεκτονικού χάρτη της περιοχής, που ολοκληρώθηκε πρόσφατα, ο χάρτης ενεργών ρηγμάτων βορειοδυτικής Πελοποννήσου που είναι υπό εκπόνηση και τέλος η μελέτη καθορισμού σεισμικής επικινδυνότητας με συνδυασμό γεωφυσικών γεωτρητικών και νεοτεκτονικών δεδομένων στην ευρύτερη περιοχή, που είναι υπό εκπόνηση. 
     Τα αποτελέσματα αυτών των μελετών, που άλλες έχουν τελειώσει, άλλες είναι σε εξέλιξη, λαμβάνονται σοβαρά υπόψη για τη βελτίωση του σχεδιασμού της περιοχής. Δηλαδή γίνεται μια παρέμβαση σε βάθος, με ό,τι μελέτες χρειάζεται, ώστε για την περιοχή του Βαρθολομιού να υπάρχει η καλύτερη δυνατή αντιμετώπιση, όχι μόνο όταν γίνεται μια ζημιά από σεισμό, αλλά για να χτίζουμε κτίρια γερά, που να αντέχουν σε σεισμό.
     Σε ό,τι αφορά το Διακονιάρη, θέλω να ξέρετε ότι ασχολούμαστε επί δεκατέσσερις μήνες, υπάρχει χρηματοδότηση, το έργο είναι υπό δημοπράτηση …
     ΠΡΟΕΔΡΕΥΩΝ (Παναγιώτης Κοσιώνης): Είναι υπόθεση σαράντα χρόνων.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Το ξέρω και τώρα ερχόμαστε να το λύσουμε. Αλλά όταν πήγαμε από την Πάτρα να πάρουμε τις μελέτες του Διακονιάρη, που υποτίθεται ότι γίνονται επί δεκαπέντε χρόνια, είδα ότι δεν υπάρχουν. Και αυτές που εκπονήθηκαν ήταν μη εφαρμόσιμες. Θα στηριζόμουν σε μελέτες που θα έθεταν σε κίνδυνο την περιοχή; Ό,τι, λοιπόν, κάνουμε τώρα το κάνουμε σε στέρεα εδάφη.
     ΠΡΟΕΔΡΕΥΩΝ (Παναγιώτης Κοσιώνης): Επίκαιρες ερωτήσεις δευτέρου κύκλου:
     Πρώτη είναι η με αριθμό 230/10.12.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Γεωργίας, Εσωτερικών, Δημόσιας Διοίκησης και Αποκέντρωσης, σχετικώς με την αποζημίωση των πληγέντων από την πρόσφατη κακοκαιρία, αγροτών της περιοχής Αβδήρων και Τοπείρου του Νομού Ξάνθης κλπ.
     Η επίκαιρη ερώτηση του κ. Σγουρίδη έχει ως εξής:
     «Η πρόσφατη κακοκαιρία που έπληξε την Ελλάδα με έντονες βροχοπτώσεις και χιονοπτώσεις, δεν άφησε αλώβητο και το Νομό Ξάνθης. Πολλά από τα αγροκτήματα των Δήμων Αβδήρων και Τοπείρου έχουν πλημμυρίσει και ο Οικισμός Δασοχωρίου θα είχε καταστραφεί ολοσχερώς, αν δεν κοβόταν επί τούτοις με μηχανήματα του στρατού και της νομαρχίας σε δύο μέρη το οδικό επαρχιακό δίκτυο.
     Επειδή καταστράφηκαν περιουσίες και καλλιέργειες, ερωτώνται οι κύριοι Υπουργοί σε τι ενέργειες θα προβούν, ώστε:
1. Να υπάρχουν αποζημιώσεις οικοσκευών.
2. Να επισπευσθούν οι εκτιμήσεις και οι αποζημιώσεις των αγροτικών καλλιεργειών».
     Ο Υφυπουργός κ. Αργύρης έχει το λόγο.
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, το Υπουργείο Υγείας και Πρόνοιας καταβάλλει κάθε προσπάθεια σε συνεργασία με τη Νομαρχιακή Αυτοδιοίκηση Δράμας, Καβάλας και Ξάνθης, προκειμένου να αντιμετωπιστούν έγκαιρα και αποτελεσματικά οι έκτακτες ανάγκες των πολιτών, που προέκυψαν από τις πρόσφατες πλημμύρες. Οι πλημμύρες, όμως, προξένησαν και ζημιές σε καλλιέργειες σιτηρών, κηπευτικών και ζαχαρότευτλων σε εκτάσεις ιδιαίτερα των περιοχών του Δήμου Αβδήρων και Τοπείρου του Νομού Ξάνθης.
Την περιοχή επισκέφθηκε ο προϊστάμενος του υποκαταστήματος ΕΛΓΑ μαζί με στελέχη και διενήργησαν τις απαραίτητες επισημάνσεις, ώστε ο οργανισμός να έχει μια πρώτη εικόνα για το ύψος και την έκταση των ζημιών. Το έργο, όμως, της εκτίμησης των ζημιών θα ξεκινήσει πρώτα από τις περιοχές εκείνες από όπου πρέπει να φύγει το νερό για να είναι εύκολη η πρόσβαση στους γεωπόνους εκτιμητές του ΕΛΓΑ. Μετά την κοινοποίηση των πορισμάτων και τη διαδικασία που θα ακολουθήσει ο ΕΛΓΑ θα αποδοθούν οι αποζημιώσεις στους πληγέντες παραγωγούς και θα καταβληθεί μεγάλη προσπάθεια ο χρόνος καταβολής να είναι όσο γίνεται πιο σύντομος. 
      Επιπλέον, όμως, στην περιοχή έχουμε και πρόβλημα από αρκετές ασυγκόμιστες εκτάσεις προϊόντων, όπως είναι το βαμβάκι και τα καλαμπόκια. Παρ’ ό,τι έχει λήξει η ημερομηνία από τον ασφαλιστικό οργανισμό του ΕΛΓΑ για τις αποζημιώσεις αυτές, λαμβάνεται πρόνοια ώστε να τροποποιήσουμε αυτόν τον κανονισμό για να καλύψουμε κι αυτές τις ζημιές σε περίπτωση που δεν θα μπορέσουν να εισκομιστούν αυτές οι ποσότητες.
      Επειδή, όμως, σε πολλές περιπτώσεις υπάρχει η δυνατότητα να συγκομιστούν, θα έχουμε τη δυνατότητα της εισκόμισής τους στα εκκοκκιστήρια και μετά την παρέλευση της ημερομηνίας που υπάρχει από την εκκοκκιστική περίοδο. Αυτό πάντα μέσα στα πλαίσια του κανονισμού που δίνει τη δυνατότητα για μερικές ημέρες το Μάρτιο και για ορισμένες περιπτώσεις να γίνει αυτή η συγκέντρωση.
      Εκτιμούμε ότι δεν θα υπάρξουν ιδιαίτερα προβλήματα μια και ήδη υπάρχει η επί τόπου επίσκεψη των στελεχών του ΕΛΓΑ και η συνεργασία είναι δεδομένη και με τις υπηρεσίες της Νομαρχιακής Αυτοδιοίκησης, αλλά και των αγροτών.
      ΠΡΟΕΔΡΕΥΩΝ (Παναγιώτης Κοσιώνης): Ορίστε, κύριε Σγουρίδη, έχετε το λόγο για δύο λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριε Πρόεδρε, υπέβαλα την ερώτηση αυτήν για το λόγο ότι, όταν τα Μέσα Μαζικής Ενημέρωσης δεν επικεντρώνονται σε περιοχές ή σε καταστροφές, οι οποίες γίνονται, θεωρείται ότι αυτές οι περιοχές έμειναν αλώβητες από τις τελευταίες κακές καιρικές συνθήκες που είχαμε σ’ όλη την Ελλάδα. Έτσι, λοιπόν, για το λόγο αυτόν και μόνον υπέβαλα την ερώτηση, αλλά είμαι βέβαιος ότι και η Κυβέρνηση και οι αρμόδιες υπηρεσίες θα επιληφθούν το συντομότερο δυνατόν. 
      Χαίρομαι που την ερώτηση την απαντάτε εσείς, κύριε Υπουργέ, και όχι το Υπουργείο Εσωτερικών, Δημόσιας Διοίκησης και Αποκέντρωσης γιατί οι ζημιές σε οικοσκευές ήταν μικρές. Και ευτυχώς που ήταν μικρές διότι η έγκαιρη επέμβαση της νομαρχίας, του Δήμου Τοπείρου, του Στρατού και της Πυροσβεστικής, που απέκοψαν το επαρχιακό οδικό δίκτυο, βοήθησε ώστε να νερά να μην περάσουν στους οικισμούς, οπότε θα είχαμε τεράστιες καταστροφές.
      Οι μεγάλες, όμως, ζημιές έχουν γίνει στις αγροτικές καλλιέργειες. Γι’ αυτό θεωρώ ότι είναι ευτυχής συγκυρία που την ερώτηση την απαντάτε εσείς. Από τα σαράντα επτά χιλιάδες στρέμματα των καλλιεργειών βάμβακος, τα είκοσι δύο χιλιάδες δεν έχουν εισκομιστεί και είναι πλημμυρισμένα. Από την άλλη έχουμε χίλια πεντακόσια στρέμματα ζαχαρότευτλων, τα οποία δεν έχουν εξαχθεί για να πάνε στο εργοστάσιο ζαχάρεως των Σερρών, διότι το εργοστάσιο ζαχάρεως Ξάνθης έχει ήδη κλείσει. Παράλληλα πολλές από τις καλλιέργειες των σιτηρών έχουν καταστραφεί διότι πλημμύρισαν και δεν μπορεί από κει και πέρα πια το στάρι να φυτρώσει και από την άλλη πολλά χωράφια έμειναν άσπαρτα εξαιτίας του ότι έχασαν την περίοδο της σταροκαλλιέργειας.
      Η ερώτηση η δική μου και των αγροτών είναι η εξής: Πρώτον, πόσο σύντομα θα μπορέσουμε να απαλύνουμε τον πόνο τους, αφού κάνουμε τις εκτιμήσεις και δεύτερον για τις βαμβακοκαλλιέργειες που δεν έχουν συλλεχτεί, θα δοθεί η δυνατότητα να μπορέσουν να μεταφέρουν το βαμβάκι τους και να προσμετρηθεί με επιδότηση μετά τις 31/12/2002;
      Αυτό είναι το βασικό ερώτημα και σ’ αυτό θέλω μίαν απάντηση.
      Σας ευχαριστώ.
      ΠΡΟΕΔΡΕΥΩΝ (Παναγιώτης Κοσιώνης): Ορίστε, κύριε Υφυπουργέ, έχετε το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να απαντήσω στον κύριο συνάδελφο και να πω ότι, όπου δεν δοθεί η δυνατότητα να συγκομίσουν την παραγωγή ιδιαίτερα του βαμβακιού θα αποζημιωθούν από τον ΕΛΓΑ. Εκτιμώ, όμως, ότι σε ορισμένες περιπτώσεις θα μπορεί να εισκομιστεί το βαμβάκι πολύ πιο αργά από το κλείσιμο της εκκοκκιστικής περιόδου. Επειδή, όμως, ο κανονισμός για ειδικές περιπτώσεις δίνει τη δυνατότητα λίγων ημερών κατά το μήνα Μάρτιο να μπορεί να ανοίξει ξανά η εκκοκκιστική περίοδος, όπου υπάρχουν τέτοιες περιπτώσεις θα τις καλύψουμε με επιδότηση κανονικά. Όμως η εκκοκκιστική περίοδος για τον κανονισμό κλείνει στις 31 Μαρτίου. Μέχρι τις 31 Μαρτίου έχουμε τη δυνατότητα μόνο για ορισμένες μέρες το Μάρτιο, σε ειδικές περιπτώσεις να ανοίγει η εκκοκκιστική περίοδος για να μπορεί να γίνεται αυτή η εισκόμιση των προϊόντων.
      Για τα σιτηρά θα πρέπει να πω ότι αν πράγματι τα νερά μείνουν, από ασφυξία θα έχουμε μεγάλες καταστροφές. Εκτιμούμε, όμως, και εκτιμούν και οι υπηρεσίες, ότι με τη γρήγορη απόσυρση των νερών θα μετριαστεί το εύρος της ζημίας. Άλλωστε ξέρουμε όλοι ότι το 2002 ήταν ο χειρότερος χρόνος που υπήρξε ποτέ στην καταστροφή της αγροτικής παραγωγής. Πιστεύαμε ότι θα είναι οι τελευταίες ζημιές τον Οκτώβριο. Όμως, συνεχίζονται μέχρι σήμερα σε πολλές περιοχές της χώρας. Ξέρετε πολύ καλά ότι την καταγραφή των ζημιών είτε αυτές αφορούν αποζημιώσεις από ΠΣΕΑ, ό,τι δεν αποζημιώνει ο ΕΛΓΑ είτε είναι μέσα στον ασφαλιστικό οργανισμό, τον ΕΛΓΑ, τη συντονίζει ο ΕΛΓΑ. Γι’ αυτό ήταν εκεί επιτόπου για να δει από την αρχή της ζημιές. Το πότε θα αποδοθούν τα χρήματα εκτιμώ ότι υπάρχει ένα χρονοδιάγραμμα το οποίο δεν ανατρέπεται. Πολλές φορές δεν μπορεί να ανατρέψει τους πέντε μήνες. Παρ’ όλα αυτά, όμως, θα κάνουμε ό,τι είναι δυνατόν, αν υπάρξει ομαδική εκτίμηση να αναθεωρηθεί αυτός ο χρόνος των πέντε μηνών. 
      ΠΡΟΕΔΡΕΥΩΝ (Παναγιώτης Κοσιώνης): Δεύτερη είναι η με αριθμό 225/10.12.2002 επίκαιρη ερώτηση του Βουλευτή της Νέας Δημοκρατίας κ. Αριστείδη Τσιπλάκου προς τον Υπουργό Εθνικής Άμυνας με την αποζημίωση των θυμάτων του αεροπορικού δυστυχήματος που συνέβη πριν δυόμισι χρόνια στην Αντίκυρα Βοιωτίας.
      Η επίκαιρη ερώτηση του κ. Τσιπλάκου έχει ως εξής:
      «Πριν δυόμισι χρόνια στην Αντίκυρα Βοιωτίας συνέβητο γνωστό αεροπορικό ατύχημα με τραγικά θύματα δύο οικογένειες που διέμεναν στη διώροφο κατοικία, η οποία καταστράφηκε ολοσχερών από την πρόσκρουση του αεροσκάφους. 
      Θύματα της αεροπορικής αυτής τραγωδίας εκτός των πιλότων ήταν και δύο μαθήτριες λυκείου, μία από κάθε οικογένεια, που τη στιγμή της πρόσκρουσης είχαν την ατυχία να βρίσκονται στο σπίτι τους.
      Αμέσως μετά το ατύχημα έσπευσε επί τόπου ο τότε Υπουργός Εθνικής Άμυνας, ο οποίος ζήτησε από τους συγγενείς να μην κάνουν αγωγές, διαβεβαιώνοντάς τους με τον πιο κατηγορηματικό τρόπο, σε συγκέντρωση κατοίκων, ότι τουλάχιστον για τις υλικές ζημιές θα αποζημιωθούν σύντομα με την άμεσο καταβολή στους δικαιούχους της αξίας της οικοδομής, που θα προέκυπτε από την εκτίμηση ορκωτού εκτιμητή, που θα ερχόταν σε τακτή προθεσμία δέκα ημερών. Τα χρήματα εν πάση περιπτώσει θα ήταν όσα απαιτούντο για τα ην ανέγερση νέας οικοδομής στο μέγεθος της παλαιάς, ώστε να λύσουν το επείγον στεγαστικό τους πρόβλημα. 
      Τα θύματα έλαβαν σοβαρά τις υποσχέσεις του κυρίου Υπουργού και δεν προσέφυγαν στα δικαστήρια, με αποτέλεσμα να ακόμα να αναμένουν την επίσκεψη του εκτιμητή, η οποία αναβάλλεται με επαναλαμβανόμενες υποσχέσεις που δεν υλοποιούνται.
      Ερωτάται ο κύριος Υπουργός Εθνικής Άμυνας
      Αν πρόκειται να σταματήσει ο εμπαιγμός των ανθρώπων αυτών με επαναλαμβανόμενες υποσχέσεις χωρίς να υλοποιούνται.
      Αν πρόκειται το κράτος να δείξει την κοινωνική του ευαισθησία και να φανεί τουλάχιστον στην περίπτωση αυτή αξιόπιστο, εκπληρώνοντας άμεσα τις υποχρεώσεις του προς τα θύματα του αεροπορικού ατυχήματος».
      Το λόγο έχει ο Υφυπουργός κ. Αποστολίδης για τρία λεπτά.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ευχαριστώ, κύριε Πρόεδρε.
      Πραγματικά εκπλήσσομαι για την ερώτηση που έχει απευθύνει ο συνάδελφος στο Υπουργείο όταν γνωρίζει την ευαισθησία από μέρους του Υπουργείου, τις διαδικασίες που ακολουθήθηκαν μετά το τραγικό ατύχημα στην ιδιαιτέρα μας πατρίδα, στην Αντίκυρα και ότι το Υπουργείο κινήθηκε άμεσα και τις υποσχέσεις κράτησε. 
      Πρόσφατα ο ίδιος είδα και την οικογένεια και τους συγγενείς και τους εξήγησα πως τρέχουν οι διαδικασίες. Ασφαλώς οι ανθρώπινες ζωές δεν αναπληρώνονται ούτε με χρηματικά ποσά ούτε με ευχές. Αλλά και για την ενημέρωση του ιδίου που πιστεύω ότι θα γνωρίζει, να αναφέρω ότι το Υπουργείο, μετά την παρουσία του Υπουργού εκεί, δόθηκαν άμεσα στις οικογένειες -επειδή ακούω ότι ο κ. Τσιπλάκος αναφέρεται σε υποσχέσεις μη εκτελεστές- από πέντε εκατομμύρια. Στη συνέχεια στις οικογένειες αυτές για το καταστραφέν οικιακό εξοπλισμό, δόθηκαν ογδόντα οκτώ εκατομμύρια δραχμές. Επιδικάσθηκε άμεσα το ποσό για την κατασκευή νέων κατοικιών εξήντα έξι εκατομμύρια δραχμές. Όμως, επειδή το Νομικό Συμβούλιο του Κράτους δεν έδινε τη δυνατότητα να αντικατασταθεί το συγκεκριμένο οικόπεδο, όπως έγινε μετά την εκκαθάριση του χώρου του δυστυχήματος, για να μπορέσουν πράγματι οι άνθρωποι να μη ζήσουν εκεί -γιατί ψυχολογικά δεν θα μπορούσαν- φέραμε ειδική διάταξη. Εξήγησα στους παθόντες, στους γονείς την όλη κατάσταση και παλέψαμε και κάναμε την αγορά. Παρ’ ότι το Νομικό Συμβούλιο του Κράτους μας απήντησε αρνητικά δηλαδή ότι δεν ήταν σύννομη η πράξη, εμείς βρήκαμε άλλη λυση. Δώσαμε εντολή στο Ταμείο της Πολεμικής Αεροπορίας να κάνει την αγορά. Ήδη έχει πάρει απόφαση το Ταμείο της Πολεμικής Αεροπορίας να εξαγοράσει το συγκεκριμένο οικόπεδο, πράγμα το οποίο δεν έχει ξαναεφαρμοστεί ποτέ στα χρονικά στην ιστορία των όποιων αποζημιώσεων από μέρους του Υπουργείου Εθνικής Άμυνας. Και σ’ αυτήν την κατεύθυνση θα δοθεί η δυνατότητα να εξαγοράσει το Ταμείο της Αεροπορίας το συγκεκριμένο οικόπεδο και να δοθεί κάποιο άλλο οικόπεδο στους παθόντες. 
      Παράλληλα -και το γνωρίζετε, κύριε Τσιπλάκο- φέραμε ειδική διάταξη στη Βουλή με ειδική τροπολογία για να προσληφθούν δύο από τις αδελφές συγγενείς των συγκεκριμένων δύο οικογενειών. Αυτό δείχνει όχι απλά κοινωνική ευαισθησία αλλά ότι εκτελέσαμε κάτι παραπάνω από το χρέος μας απέναντι σ’ αυτές τις οικογένειες. Σε καμία περίπτωση βέβαια δεν νιώθουμε ότι μπορούμε να αναπληρώσουμε αυτό το τραγικό ατύχημα απέναντι σ’ αυτές τις οικογένειες. Αλλά ας μη μιλάτε για κοινωνική ευαισθησία και εμπαιγμό.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκος έχει το λόγο.
      ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, προ δύο ημερών βρισκόμουν στην Αντίκυρα και βρήκα τους ίδιους τους συγγενείς, τους παθόντες οι οποίοι είναι σε κατάσταση ένδειας, άστεγοι. Δεν έχουν πάρει απολύτως τίποτα. Όταν τους μίλησα για τα εκατομμύρια που είπε ο κύριος Υπουργός μου είπαν ότι πέρα από ορισμένα μικροπράγματα οικοσκευών δεν έχουν πάρει τίποτα στα χέρια τους. Καλά θα κάνει, λοιπόν, ο κύριος Υπουργός να δει που πήγαν τα εκατομμύρια αυτά και ποιοι εκμεταλλεύτηκαν τη δυστυχία αυτών των θυμάτων. Δεν έχουν πάρει απολύτως τίποτα.
      Κύριε Υπουργέ, αυτές τις υποσχέσεις και αυτές τις ιστορίες τις ακούμε τρία χρόνια τώρα. Σας θυμίζω ότι ο κύριος Υπουργός όταν έγινε το ατύχημα, ήρθε με εναγκαλισμούς στα θύματα κλαίγοντας και τους είπε ότι μέσα σε τρεις μήνες το πολύ θα έχει τακτοποιηθεί το θέμα. Έχουν περάσει τρία χρόνια και ακούν συνέχεια υποσχέσεις ότι θα, θα, θα. Αλλά δεν έχει γίνει απολύτως τίποτα. Είναι στο δρόμο, κύριε Υπουργέ. Τους ξέρετε πάρα πολύ καλά και γνωρίζετε ότι είναι άστεγοι εδώ και τρία χρόνια και εσείς μου μιλάτε για τροποποιήσεις κλπ.
      Όσον αφορά τις δύο κοπέλες, διορίστηκαν ύστερα από ένα χρόνο μετά από πίεση, μετά από τέσσερις, πέντε ερωτήσεις που καταθέσαμε.
      Θέλω αυτήν τη στιγμή να σταματήσετε τις συνεχείς επαναλαμβανόμενες υποσχέσεις επί τρία χρόνια και επιτέλους να σκύψετε πάνω στο θέμα για να βρουν στέγη οι άνθρωποι. Τρία χρόνια είναι χωρίς στέγη. Το καταλαβαίνετε αυτό; Αυτοί δεν ακούνε ούτε τις τροπολογίες που λέτε, ούτε τις δυσκολίες που βρίσκετε. Είχε υποσχεθεί ο κύριος Υπουργός σε τρεις μήνες ότι θα έκανε το σπίτι τους και τώρα φιλοξενούνται από οικία σε οικία. Μπορείτε να απαλύνετε κάπως το δράμα τους. Το γεγονός ότι μένουν συνεχώς άστεγοι και τους θυμίζει το τραγικό συμβάν είναι ό,τι χειρότερο μπορεί να τους συμβεί. Θα σας παρακαλέσω το συντομότερο δυνατό να μας πείτε συγκεκριμένα πότε επί τέλους θα αποκτήσουν την στέγη τους αυτοί οι άνθρωποι.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος  Υπουργός έχει το λόγο.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Τσιπλάκο, δεν είναι υποσχέσεις. Ακούστε τα νούμερα. Τα γνωρίζουν οι γονείς που έχουν πάρει τα λεφτά. Σας παρακαλώ να μη λέμε εδώ μέσα στο Κοινοβούλιο αναληθή πράγματα.
      ΑΡΙΣΤΕΙΔΗΣ ΤΣΙΠΛΑΚΟΣ: Ψέματα είναι; Δεν τα έχουν πάρει; 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας):  Έχουν πάρει 5 εκατομμύρια αρχικά, 88 εκατομμύρια για τους οικιακούς εξοπλισμούς, 105 εκατομμύρια για κάλυψη ηθικής βλάβης. Εγώ είδα τους κυρίους στο γραφείο μου. Ακούσατε αυτά τα νούμερα που σας είπα. Αν βρείτε παρόμοιο ιστορικό στις Ένοπλες Δυνάμεις ως αποζημίωση, να έρθετε να το πείτε. Γι’ αυτό, λοιπόν, καλύτερα είναι να μετράμε τα πράγματα όπως έχουν και όχι όπως θα θέλαμε. Εμείς βγάλαμε την αποζημίωση των 66 εκατομμυρίων άμεσα για τις συγκεκριμένες οικογένειες, αλλά δικαιολογημένα δεν θελήσατε να κτίσουν στον ίδιο χώρο. Και είπαμε, κύριοι για να γίνει αυτό επειδή δεν μας επιτρέπει η νομοθεσία, θα το αγοράσει το Ταμείο της Πολεμικής Αεροπορίας, θα σας δώσουμε τα λεφτά…
      ΑΡΙΣΤΕΙΔΗΣ ΤΣΙΠΛΑΚΟΣ: Θα, θα …
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Τσιπλάκο, ξέρετε ότι μας κοινοποιήθηκε η απόφαση του Νομικού Συμβουλίου του Κράτους το Μάρτιο. Είδα τις οικογένειες, τους εξήγησα τη διαδικασία αλλά φαίνεται ότι εσείς θέλετε να είσθε βασιλικότερος του βασιλέως αλλά δεν κάνει.  Οι οικογένειες αυτές είναι και μαζί μας ευχαριστημένες και σας διαβεβαιώνω ότι εμένα δεν μου εκφράσανε αυτά που σας εκφράσανε εσάς. Καλό είναι να μη κάνουμε αντιπολίτευση σε ζητήματα που άπτονται της ίδιας της ζωής, της ηθικής υπόστασης του καθενός από μας.
      ΑΡΙΣΤΕΙΔΗΣ ΤΣΙΠΛΑΚΟΣ: Στεγάστε τους προσωρινά. Είναι στο δρόμο κύριε Υπουργέ! 
      ΠΡΟΕΔΡΕΥΩΝ (Παναγιώτης Σγουρίδης): Η τρίτη επίκαιρη ερώτηση η με αριθμό  228/10.12.2002 του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Υγείας και Πρόνοιας, σχετικώς με τις κινητοποιήσεις των εργαζομένων στο νοσοκομείο «Αμαλία Φλέμιγκ», την επίλυση των προβλημάτων κλπ. διαγράφεται λόγω κωλύματος του κυρίου Βουλευτή.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι Βουλευτής εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων, που είναι γραμμένα στην ημερήσια διάταξη. 
      Υπουργείου Δικαιοσύνης.
      Ψήφιση στο σύνολο του σχεδίου νόμου: «Σύσταση Σώματος Επιθεώρησης και Ελέγχου των Καταστημάτων Κράτησης και άλλες διατάξεις».
      Θα ψηφιστεί κατά τη σημερινή συνεδρίαση.
      Υπουργείου Οικονομίας και Οικονομικών.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις», σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού του Βουλής.
      Θα συζητηθεί στη συνέχεια.
      Υπουργείου Δημόσιας Τάξης
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Έκδοση διαβατηρίων από την Ελληνική Αστυνομία και άλλες διατάξεις», σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής.
      Θα συζητηθεί σε άλλη συνεδρίαση. 
      Υπουργείου Εξωτερικών. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συνολικής Τεχνικής Συμφωνίας (C.T.A.) μεταξύ της Ελληνικής Δημοκρατίας και των Ηνωμένων Πολιτειών της Αμερικής».
      Έχει ψηφισθεί από Βουλευτές του ΠΑΣΟΚ και της Νέας Δημοκρατίας.
      Ερωτάται το Σώμα:  Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΝΙΚΟΛΑΟΣ ΓΚΑΤΖΗΣ: Κρατείται.
      ΠΡΟΕΔΡΕΥΩΝ (Παναγιώτης Σγουρίδης):  Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας, της Κυβέρνησης της Δημοκρατίας της Σερβίας και της Κυβέρνησης της Δημοκρατίας του Μαυροβουνίου, για πενταετές πρόγραμμα αναπτυξιακής συνεργασίας 2002-2006».
      Το νομοσχέδιο αυτό δεν ψηφίστηκε μόνο από το Κομμουνιστικό Κόμμα Ελλάδος.
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΝΙΚΟΛΑΟΣ ΓΚΑΤΖΗΣ: Κρατείται.
      ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας και Ερζεγοβίνης για Πενταετίες Πρόγραμμα Αναπτυξιακής Συνεργασίας  2002-2006».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΝΙΚΟΛΑΟΣ ΓΚΑΤΖΗΣ: Κρατείται.
      ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για πενταετές πρόγραμμα αναπτυξιακής συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΝΙΚΟΛΑΟΣ ΓΚΑΤΖΗΣ: Κρατείται.
      ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για Πενταετές Πρόγραμμα Αναπτυξιακής Συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ρουμανίας.»
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για Πενταετές Πρόγραμμα Αναπτυξιακής Συνεργασίας 2002-2006 μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κύριοι συνάδελφοι επανερχόμαστε στο νομοσχέδιο του Υπουργείου Δικαιοσύνης.
      Ψήφιση στο σύνολο του σχεδίου νόμου: «Σύσταση Σώματος Επιθεώρησης και Ελέγχου των Καταστημάτων Κράτησης και άλλες διατάξεις».
      Ο κύριος Υπουργός έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργος Δικαιοσύνης): Κύριε Πρόεδρε, για καθαρά νομοτεχνικούς λόγους το πρώτο εδάφιο της πρώτης παραγράφου του άρθρου 3 αναδιατυπώνεται ως εξής: «Με απόφαση του Υπουργού Δικαιοσύνης μετά από γνώμη της Επιτροπής Θεσμών και Διαφάνειας της Βουλής, σύμφωνα με τα οριζόμενα στον Κανονισμό της Βουλής, προϊστάμενος του Σώματος τοποθετείται συνταξιούχος δικαστικός λειτουργός, με την επιφύλαξη των διατάξεων του άρθρου 8 παράγραφος 14 του ν. 2592/1998».
      ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Δικαιοσύνης: «Σύσταση Σώματος Επιθεώρησης και Ελέγχου των Καταστημάτων Κράτησης και άλλες διατάξεις», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει έως εξής:
       (Να καταχωρισθεί το κείμενο του νομοσχεδίου F-EPIFER)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών, ως προς την ψήφιση στο σύνολο του παραπάνω νομοσχεδίου.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, εισερχόμαστε στη συζήτηση του νομοσχεδίου του Υπουργείου Οικονομίας και Οικονομικών.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις», σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής.
      Το νομοσχέδιο αυτό συζητήθηκε στην αρμόδια Διαρκή Επιτροπή σε εφαρμογή της διατάξεως αυτής και θα συζητηθεί σε μια συνεδρίαση όπως ορίζει το Σύνταγμα και ο Κανονισμός της Βουλής. Η Διάσκεψη των Προέδρων αποφάσισε να διατεθεί συνολικός χρόνος πέντε ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις των Υπουργών και των Κοινοβουλευτικών Εκπροσώπων.
      Η εγγραφή των Βουλευτών στο κατάλογο θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών.
      Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, παρακαλώ το λόγο επί της διαδικασίας.
      	ΠΡΟΕΔΡΕΥΩΝ (Παναγιώτης Σγουρίδης): Το λόγο επί της διαδικασίας τον παίρνετε ως Κοινοβουλευτικός Εκπρόσωπος;
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Όχι, ως εισηγητής.
      ΠΡΟΕΔΡΕΥΩΝ (Παναγιώτης Σγουρίδης): Ως εισηγητής δεν έχετε το λόγο.
      Ο Κοινοβουλευτικός σας Εκπρόσωπος θα πρέπει να μιλήσει.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν έχω το λόγο επί της διαδικασίας; Αυτό επιτρέπεται. Κάθε Βουλευτής επιτρέπεται να έχει το λόγο. Εδώ πέρα από θέμα διαδικασίας είναι και θέμα ουσίας. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κωστόπουλε, έχετε το λόγο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Στο νομοσχέδιο αυτό το οποίο συζητείται σε μια και μόνη συνεδρίαση, μας έφερε η Κυβέρνηση οκτώ τροπολογίες και υπάρχουν και άλλες δέκα-δώδεκα συναδέλφων οι οποίες πρέπει να συζητηθούν.
      Πρέπει, λοιπόν, πρώτον να σας πω ότι οι τροπολογίες αυτές δε συνάδουν προς το αντικείμενο και είναι κόντρα προς τον Κανονισμό και συνεπώς οι περισσότερες πρέπει να αποσυρθούν.
      Δεύτερον, επειδή θα συζητηθούν όλες μαζί, οι εισηγητές πρέπει να έχουν περισσότερο χρόνο για να ανταποκριθούν στις υποχρεώσεις του. 
      ΑΡΙΣΤΟΤΕΛΗΣ ΠΑΥΛΙΔΗΣ: Δεν τις ξέρει, όχι ότι δεν έχει χρόνο.
      ΠΡΟΕΔΡΕΥΩΝ (Παναγιώτης Σγουρίδης): Εννοείται ότι κατά τη συζήτηση αυτή θα πρέπει να τοποθετηθείται και επί των τροπολογιών. Δεν θα υπάρχει πρόσθετος χρόνος.
      Ο κ. Μακρυπίδης έχει το λόγο.
      ΜΙΛΤΙΑΔΗΣ ΕΒΕΡΤ: Κύριε Πρόεδρε, το λόγο επί του Κανονισμού.
      ΠΡΟΕΔΡΕΥΩΝ (Παναγιώτης Σγουρίδης): Ως τι;
      ΜΙΛΤΙΑΔΗΣ ΕΒΕΡΤ: Ακούστε. Την επόμενη ημέρα που κατετέθη το νομοσχέδιο στη Βουλή, κατέθεσα μία τροπολογία, εμπρόθεσμη. Συζητήθηκε στην επιτροπή. Το Γενικό Λογιστήριο, όμως, δεν έστειλε έκθεση. Πώς θα τη συζητήσουμε σήμερα; 
      ΠΡΟΕΔΡΕΥΩΝ (Παναγιώτης Σγουρίδης): Ξέρετε πολύ καλά και το Σύνταγμα και τον Κανονισμό -είστε παλιός Κοινοβουλευτικός- και τη διαδικασία. 
      ΜΙΛΤΙΑΔΗΣ ΕΒΕΡΤ: Ήταν υποχρεωμένο ναι ή όχι να στείλει έκθεση;
      ΠΡΟΕΔΡΕΥΩΝ (Παναγιώτης Σγουρίδης): Δεν νομίζω ότι υπάρχει λόγος για συζήτηση επ’ αυτού. Ξέρετε πολύ καλά και το Σύνταγμα και τον Κανονισμό της Βουλής και ξέρετε πολύ καλά επίσης πώς γίνεται η διαδικασία για τη συζήτηση των τροπολογιών με τη νέα Αναθεώρηση του Συντάγματος.
      ΜΙΛΤΙΑΔΗΣ ΕΒΕΡΤ: Πρόκειται για φορολογικό νομοσχέδιο. Έπρεπε το Γενικό Λογιστήριο του Κράτους να στείλει την έκθεσή του. Ναι ή όχι; 
      ΠΡΟΕΔΡΕΥΩΝ (Παναγιώτης Σγουρίδης): Η Νέα Δημοκρατία ορίζει ως Κοινοβουλευτικό Εκπρόσωπο τον κ. Αλογοσκούφη. 
      ΜΙΛΤΙΑΔΗΣ ΕΒΕΡΤ: Δεν έχετε να απαντήσετε κάτι; Περιφρονείτε τον Κανονισμό για να καλύψετε την άγνοια του Υπουργείου Οικονομικών.
      ΠΡΟΕΔΡΕΥΩΝ (Παναγιώτης Σγουρίδης): Σας απήντησα. 
      Το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο τον κ. Γκατζή. 
      Ο Συνασπισμός της Αριστεράς και της Προόδου ορίζει ως Κοινοβουλευτικό Εκπρόσωπο τον κ. Λαφαζάνη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο επί του Κανονισμού.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Θα ήθελα να μας πει ο Υπουργός, πριν αρχίσει η διαδικασία, αν επιμένει για τη συζήτηση όλων των τροπολογιών που ήλθαν μετά τη συζήτηση στην επιτροπή. Σε περίπτωση που επιμένει ...
      ΠΡΟΕΔΡΕΥΩΝ (Παναγιώτης Σγουρίδης): Έχω δώσει το λόγο στον κ. Μακρυπίδη. Τελειώνοντας θα δώσω το λόγο στον κύριο Υπουργό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ας ακούσουμε τον κύριο Υπουργό στην αρχή. Αυτό είναι το λογικό. 
      ΕΥΑΓΓΕΛΟΣ ΜΠΑΣΙΑΚΟΣ: Να μας πει τις τροπολογίες.
      ΓΕΩΡΓΙΟΣ ΑΛΟΓΟΣΚΟΥΦΗΣ: Να μας το διευκρινίσει ο κύριος Υπουργός.
      ΠΡΟΕΔΡΕΥΩΝ (Παναγιώτης Σγουρίδης): Θα το διευκρινίσει ο κύριος Υπουργός. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Εκτός εάν το συμφωνήσουμε.
      ΠΡΟΕΔΡΕΥΩΝ (Παναγιώτης Σγουρίδης): Όχι. 
      Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, αισθάνομαι ιδιαίτερη ικανοποίηση και χαρά διότι σήμερα εισηγούμαι στην Ελληνική Αντιπροσωπεία ένα σοβαρό νομοθέτημα, ένα σχέδιο νόμου που αφορά το σύνολο του ελληνικού λαού, όλους τους Έλληνες πολίτες. Μία ακόμα δέσμευση του Πρωθυπουργού και της Κυβέρνησης υλοποιείται και γίνεται πράξη, είναι η ριζική και η ουσιαστική μεταρρύθμιση του φορολογικού μας συστήματος. Το νομοσχέδιο έρχεται έτσι να βεβαιώσει τα μεγάλα επιτεύγματα, που είναι η οικονομική, η κοινωνική και η πολιτική σταθερότητα της χώρας στο σίγουρο λιμάνι της Ευρωπαϊκής Ένωσης.
      Οι βάσεις που έχουμε βάλει για τη δημιουργία ισχυρής οικονομίας, μας επιτρέπουν να κινηθούμε σωστά, μεθοδικά και με αυτοπεποίθηση στους μεγάλους εθνικούς μας στόχους. Δεν είναι στις προθέσεις μου ούτε και υπάρχει ο απαιτούμενος χρόνος, αλλά θα μου επιτρέψετε μία μικρή αναφορά στα όσα συνέβησαν στην Κοπεγχάγη. Η επιτυχημένη πορεία της εξωτερικής μας πολιτικής αποδείχθηκε για μία ακόμα φορά, προχωρώντας σε νέα βήματα, σε νέες επιτυχίες, διαψεύδοντας τις Κασσάνδρες της καταστροφολογίας και τους επαγγελματίες πατριδοκάπηλους της συντηρητικής παράταξης. 
      ΑΡΙΣΤΟΤΕΛΗΣ ΠΑΥΛΙΔΗΣ: Τι είναι αυτά που λέτε!
      ΠΡΟΕΔΡΕΥΩΝ (Παναγιώτης Σγουρίδης): Να μη γράφετε καμία διακοπή.
      ΑΝΔΡΕΑΣ ΜΑΚΡΥΠΙΔΗΣ: Η επιτυχία της εξωτερικής μας πολιτικής με την ένταξη της Κύπρου στην Ευρωπαϊκή Ένωση, αποδείχτηκε μέσα στα κοινοτικά όργανα στη σταθερότητα και τη σιγουριά των ευρωπαϊκών οργάνων, αποδεικνύοντας για μια ακόμη φορά τα θετικά αποτελέσματα της πολιτικής μας, διασφαλίζοντας με τον καλύτερο τρόπο τα εθνικά μας συμφέροντα. 
      Κυρίες και κύριοι συνάδελφοι, μετά την ένταξη της χώρας μας στην ΟΝΕ ζούμε σ΄ ένα νέο οικονομικό περιβάλλον σκληρό, ανταγωνιστικό αλλά και ελπιδοφόρο. Τα νέα δεδομένα της νομισματικής σταθερότητας δηλαδή της μείωσης του κόστους των συναλλαγών, της αύξησης του ανταγωνισμού, των δημοσιονομικών περιορισμών που καθορίζει η ευρωπαϊκή ενοποίηση αφήνουν μόνο τη φορολογική πολιτική της κάθε χώρας για άσκηση εθνικής οικονομικής πολιτικής. Έτσι είναι επιβεβλημένη όσο ποτέ άλλοτε η δημιουργία ενός νέου φορολογικού περιβάλλοντος. Αυτό κάνουμε με τη φορολογική μεταρρύθμιση.
      Έτσι μέσα από το προτεινόμενο σχέδιο νόμου διαμορφώνεται ένα ριζικά διαφορετικό τοπίο στο φορολογικό μας σύστημα το οποίο γίνεται περισσότερο δίκαιο και κοινωνικά αποδεκτό με έντονο τον αναδιανεμητικό του χαρακτήρα υπέρ των μισθωτών, των συνταξιούχων, των μικρομεσαίων και των πολυμελών οικογενειών. Γίνεται σύγχρονο και απλό με τον περιορισμό της γραφειοκρατίας και με την απλούστευση των διαδικασιών, ανταγωνιστικό και αναπτυξιακό με τη δημιουργία ανταγωνιστικών συνθηκών με άλλα φορολογικά συστήματα, σταθερό και διαχρονικό δίνοντας την ευκαιρία για μακροχρόνιες επενδύσεις. Γίνεται επίσης αποτελεσματικό στην περιστολή της φοροαποφυγής, της φοροδιαφυγής, της φοροκλοπής και γενικότερα στον περιορισμό του οικονομικού εγκλήματος. 
      Ενδεχόμενα κάποιος να πει ότι αυτά είναι μόνο προθέσεις. Όμως όλα αυτά μέσα από το συγκεκριμένο σχέδιο νόμου τώρα γίνονται μια νομοθετική πραγματικότητα και αύριο θα γίνουν συγκεκριμένη φορολογική πολιτική.
      Σχετικά με το σκέλος της φορολογίας των φυσικών προσώπων: Ενισχύεται το εισόδημα των μισθωτών και των συνταξιούχων με σοβαρές φορολογικές ελαφρύνσεις πρωτόγνωρες όχι μόνο για τη χώρα μας αλλά και για την Ευρωπαϊκή Ένωση. Η αύξηση του αφορολογήτου ορίου ξεπερνά και τις πιο μαξιμαλιστικές διεκδικήσεις και όλες τις προσδοκίες και αιτήματα φορέων και εργαζομένων. Αν λάβουμε υπόψη μας την πρόταση της ΓΣΕΕ και της ΑΔΕΔΥ το ύψος του αφορολογήτου ορίου αγγίζει το στόχο τους.
      Αυτό σημαίνει ότι η αναδιανομή των εισοδημάτων υπέρ των οικονομικά ασθενεστέρων ομάδων γίνεται πραγματικότητα. Σημαίνει ότι η φορολογική μεταρρύθμιση συμβάλλει ουσιαστικά και καθοριστικά στην πραγματική σύγκλιση που είναι ο στόχος μας. Έτσι το αφορολόγητο όριο για μισθωτούς και συνταξιούχους διαμορφώνεται για έναν εργαζόμενο στο ποσό των 10.000 ευρώ. Το ποσό αυτό αυξάνεται κατά 1000 ευρώ αν ο φορολογούμενος έχει ένα παιδί, κατά 2000 ευρώ αν έχει δύο παιδιά και κατά 10.000 ευρώ αν έχει τρία παιδιά και πάνω. Δηλαδή για μια τετραμελή οικογένεια με έναν εργαζόμενο το αφορολόγητο ποσό ανέρχεται στο ύψος των 12.000 ευρώ. Για μία πενταμελή οικογένεια με έναν εργαζόμενο το ύψος του αφορολογήτου ορίου ανέρχεται στο ύψος των 20.000 ευρώ. Για μια τετραμελή οικογένεια για δύο εργαζόμενους το αφορολόγητο ποσό ανέρχεται στο ύψος των 22.000 ευρώ. Αυτό σημαίνει ότι το 75% των μισθωτών και των συνταξιούχων θα είναι πλέον αφορολόγητο. 
      Και αν λάβουμε υπόψη μας τον αριθμό των φορολογουμένων μισθωτών και συνταξιούχων που υπέβαλαν δηλώσεις το έτος 2002, που ανέρχονται στους δύο εκατομμύρια εννιακόσιες εβδομήντα μια χιλιάδες με την πρόταση για το αφορολόγητο ένας αριθμός δύο εκατομμυρίων διακοσίων πενήντα χιλιάδων φορολογουμένων μέχρι χθες, θα είναι αφορολόγητοι αύριο.
      Ο δεύτερος πυλώνας της κοινωνίας μας, πέρα από τους μισθωτούς και τους συνταξιούχους, είναι οι μικρομεσαίοι, οι έμποροι, οι βιοτέχνες, οι ελεύθεροι επαγγελματίες. Μεγάλη τομή γίνεται,στον τρόπο φορολογικού ελέγχου των επιχειρήσεων, που τηρούν βιβλία Β΄ κατηγορίας του Κώδικα Βιβλίων και Στοιχείων, δηλαδή του συνόλου των μικρομεσαίων.
      Με τον καινούριο τρόπο που προτείνεται, ο προσδιορισμός του καθαρού εισοδήματος, γίνεται πλέον λογιστικά. Ικανοποιείται με αυτόν τον τρόπο ένα χρόνιο αίτημα των επαγγελματοβιοτεχνών και φυσικά του συνδικαλιστικού τους κινήματος της ΓΣΕΒΕΕ και δημιουργείται ένα σταθερό σύστημα φορολογικού ελέγχου και σταματά να υπάρχει πάνω από τα κεφάλια των εκατοντάδων χιλιάδων μικρομεσαίων ως «δαμόκλεια σπάθη» ο φορολογικός έλεγχος με τον παλιό εξωλογιστικό τρόπο. 
      Παρέχεται για πρώτη φορά το δικαίωμα στις εμπορικές επιχειρήσεις που τηρούν επαρκή και ακριβή βιβλία β΄ κατηγορίας του Κώδικα Βιβλίων και Στοιχείων να μεταφέρουν τη ζημιά που προκύπτει στα επόμενα τρία χρόνια, επειδή σ΄ αυτές προβλέπεται μόνο λογιστικός τρόπος προσδιορισμού του εισοδήματος. Στο παρελθόν αλλά και πρόσφατα έχουμε ζήσει πολλά ακραία καιρικά φαινόμενα, όπως πλημμύρες, νεροποντές, σεισμούς, έργα μεγάλα ολυμπιακά, έργα του μετρό που δημιούργησαν προβλήματα σε μια σειρά εμπορικές επιχειρήσεις και αναγνωρίζαμε ότι όντως έχουν δίκιο, γιατί σταμάτησε η δραστηριότητά τους, είχαν ζημιές από τη λειτουργία τους. Για πρώτη φορά θεσμοθετείται αναγνώριση αυτής της ζημιάς και η μεταφορά της τα επόμενα τρία χρόνια σταδιακά.
      Επίσης, για τους μικρομεσαίους εξαιρείται από το τεκμήριο η δαπάνη για αγορά επαγγελματικού εξοπλισμού μέχρι 10.000 ευρώ, εάν η δαπάνη αυτή πραγματοποιείται μέσα στο έτος έναρξης και στα δύο επόμενα χρόνια, μέχρι του ποσού που αντιστοιχεί σε ποσοστό 50% των καθαρών κερδών.
      Επίσης, για τους μικρομεσαίους αυξάνεται η αξία των κινητών πραγμάτων, για τα οποία δεν εφαρμόζεται πλέον το τεκμήριο αγοράς στο ποσό των 5.000 ευρώ από 3.000 ευρώ που ήταν μέχρι σήμερα.
      Προβλέπεται η επιβολή ευνοϊκότερης αυτοτελούς φορολόγησης στις μεταβιβάσεις με επαχθή αιτία ολόκληρης επιχείρησης, με σκοπό να διευκολυνθεί η διαδοχή στις επιχειρήσεις αυτές. 
      Καθορίζονται επίσης και συγκεκριμένα κίνητρα για τους μικρομεσαίους, όπως είναι η διαγραφή των δεδικασμένων επισφαλών απαιτήσεων, η εισαγωγή δύο συντελεστών αποσβέσεων για τις επιχειρήσεις κοκ.
      Ένα δεύτερο σοβαρό κεφάλαιο, που περιλαμβάνεται στο συζητούμενο σχέδιο νόμου είναι αυτό που έχει να κάνει με τη φορολογία του ακινήτου και κύρια με τις κληρονομιές τις γονικές παροχές και τις δωρεές. Σε κάποιο βαθμό αφορά με την αύξηση των αφορολόγητων ορίων για απόκτηση πρώτης κατοικίας στις αγοραπωλησίες, στις μεταβιβάσεις.
      Κυρίες και κύριοι συνάδελφοι, για πολλές δεκαετίες το ακίνητο, οικία, διαμέρισμα, γραφείο, κατάστημα, οικόπεδο, αγροτεμάχιο, το σύνολο όσων έχουν να κάνουν με το ακίνητο αποτέλεσε πηγή άντλησης σοβαρών φορολογικών εσόδων για την υλοποίηση των προϋπολογισμών. Είναι αυτό που έχουμε πει κατ΄ επανάληψη, ότι ήταν στο στόχαστρο των φορολογικών μέτρων.
      Για να καταλάβουμε το μέγεθος της φορολογικής επιβάρυνσης του ακινήτου, που ίσχυε δεκαετίες τώρα, θα σας πω ότι ο φόρος για την αγορά ενός ακινήτου, ο φόρος για τη γονική παροχή του ίδιου ακινήτου από το γονέα στο παιδί και ο φόρος για την κληρονομιά του ίδιου ακινήτου όταν πέθανε ο γονιός, συμψηφιστικά οι τρεις αυτές φορολογικές επιβαρύνσεις με τις τρεις σταδιακές μεταβιβάσεις του ακινήτου ήταν ίσον με την αξία του ακινήτου, ήταν σαν να αγόραζες το ακίνητο. Άρα, μέσα σε μια γενιά μπορούμε να πούμε ο οποιοσδήποτε κάτοχος του ακινήτου, με τις μεταβιβάσεις που είπα, είναι σαν να πληρώνει ο απόγονός του την αγορά του ίδιου του ακινήτου. Καταλαβαίνουμε την υπέρμετρη φορολογική επιβάρυνση που είχε το ακίνητο.
      Κατά τη γνώμη μου, σωστή φορολογική μεταχείριση του ακινήτου δεν είναι η φορολόγηση αυτή καθαυτή του ακινήτου, αλλά είναι η φορολόγηση από την αξιοποίηση, από τη διαχείριση, από τα εισοδήματα, από τα κέρδη που επιφέρει η όποια εκμετάλλευση των ακινήτων.
      Άρα έχοντας αυτό κατά νου μέσα από το συγκεκριμένο νομοσχέδιο γίνεται μια μεγάλη τομή με αύξηση σε μεγάλο ύψος των αφορολογήτων ορίων για την κληρονομιά, την γονική παροχή και την δωρεά. 
      Ενδεικτικά θα αναφέρω ότι για την κατοικία το ύψος του αφορολογήτου ορίου για έναν άγαμο ανέρχεται στο ποσό των 65.000 ευρώ, (22.000.000 δραχμών). Για τον έγγαμο χωρίς παιδιά στα 100.000 ευρώ, (34.000.000 δραχμές). Για έγγαμο με ένα παιδί 120.000 ευρώ, (41.000.000 δραχμές). Για έγγαμο με δύο παιδιά 140.000 ευρώ, (48.000.000 δραχμές). Για έγγαμο με τρία παιδιά 170.000 ευρώ, 58.000.000 δραχμές. Αντίστοιχα είναι αυξημένα τα αφορολόγητα όρια για τη μεταβίβαση μέσω κληρονομιών, γονικών παροχών και δωρεών. Για το οικόπεδο: Για τον άγαμο είναι στα 30.000 ευρώ, (10.000.000 δραχμές) κ.ο.κ. 
      Επειδή, όμως, άκουσα από κάποιο συνάδελφο ότι αυτά αντιστοιχούν σε ένα ακίνητο περιορισμένης επιφάνειας, θα πω, εφόσον ο κληρονόμος είναι σύζυγος ή τα ανήλικα τέκνα πέρα από την κληρονομιά σε επίπεδο πρώτης κατοικίας που είναι αυξημένα τα αφορολόγητα όρια, προσαυξάνεται το αφορολόγητο στα 300.000 ευρώ, (100.000.000 δραχμών). Και δεν υπάρχουν πολλοί Έλληνες που να έχουν ακίνητα και να μεταβιβάζουν στα παιδιά τους αξίας 100.000.000 δραχμών. Και μιλάμε για αντικειμενική αξία, που σημαίνει ότι η αγοραία αξία είναι 150.000.000 δραχμών και πλέον. 
      Επίσης μέσα από το συγκεκριμένο νομοσχέδιο γίνεται μια σοβαρή προσπάθεια αναμόρφωσης των τεκμηρίων. Και γνωρίζουμε πολύ καλά πότε εφαρμόστηκαν τα κριτήρια, το 1978, με άλλες οικονομικές και κοινωνικές συνθήκες, σε άλλο οικονομικό περιβάλλον που φυσικά δεν έχει καμία σχέση με το σημερινό ή το αυριανό που θα ζήσουμε. Άρα ήταν επιβεβλημένο να προχωρήσουμε σε τομή όσον αφορά την εφαρμογή των τεκμηρίων. Έτσι γνωρίζουμε πολύ καλά ότι πέρα από το ακίνητο, ένα δεύτερο κινητό αυτήν τη φορά που ήταν στο στόχαστρο των φορολογικών μέτρων ήταν κύρια το αυτοκίνητο, ήταν τα δύο στοιχεία που ήταν και είναι ο κρυφός στόχος των ‘Ελληνα πολίτη, του μέσου Έλληνα, το σπίτι και το αυτοκίνητο. Τα δύο αυτά για δεκαετίες ήταν στο φορολογικό στόχαστρο. 
      Θα πω μια κουβέντα για το αυτοκίνητο και κύρια για το επιβατικό ιδιωτικής χρήσεως. Παύει να είναι πλέον πηγή άντλησης εσόδων για την υλοποίηση του προϋπολογισμού και για καθαρά εισπρακτικούς λόγους. Έτσι ύστερα από είκοσι πέντε χρόνια, προχωράμε σε μία ουσιαστική αύξηση του αφορολογήτου ορίου. Για επιβατικά αυτοκίνητα 14 ίππων και 2000 κυβικών δεν θα είναι τεκμήριο διαβίωσης για τον κάθε σύζυγο. Έτσι, αυτό σε συνδυασμό με το ύψος των αφορολογήτων ορίων για το εισόδημα, μιλάμε ότι περίπου τα ? των Ελλήνων με μέσο εισόδημα, η μέση ελληνική οικογένεια δεν θα έχει τεκμήριο ούτε για το αυτοκίνητο ούτε το εισόδημά της θα είναι φορολογητέο. 
      Στο συγκεκριμένο σχέδιο νόμου υπάρχει και μια σειρά μέτρων που στοχεύουν στην περιστολή της φοροδιαφυγής κύρια από τις εξωχώριες εταιρείες. Γίνεται, κυρίες και κύριοι συνάδελφοι, για πρώτη φορά…
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Κύριε πρόεδρε, θα παρακαλούσα να έχω δύο λεπτά ακόμη. 
      Έλεγα, κυρίες και κύριοι συνάδελφοι, ότι μέσα από το συγκεκριμένο σχέδιο νόμου μια σειρά μέτρα στοχεύουν στην περιστολή της φοροδιαφυγής από τις εξωχώριες εταιρείες. Γίνεται για πρώτη φορά μια σοβαρή προσπάθεια περιορισμού του οικονομικού εγκλήματος και μπαίνει φραγμός στους φορολογικούς παραδείσους και στις γνωστές off shores εταιρείες. Το σημερινό φορολογικό καθεστώς στον τομέα αυτό λειτουργούσε δυστυχώς σαν τον «ιστό της αράχνης» που πιάνει τα μικρά έντομα και ξεφεύγουν τα μεγάλα. Έτσι, off shores εταιρείες δημιουργούσαν οι οικονομικά και κοινωνικά ισχυροί, προκειμένου να καταστρατηγήσουν την εφαρμογή του πόθεν έσχες, των τεκμηρίων, προκειμένου να αποφύγουν το φόρο μεγάλης κληρονομιάς και μέσω της δημιουργίας των εξωχώριων αυτών εταιρειών πραγματοποιούν αφορολόγητες μεγάλες κληρονομικές μεταβιβάσεις.
      Με το συζητούμενο σχέδιο νόμου θεσμοθετούνται μέτρα καταπολέμησης της απάτης, περιστολής της φοροδιαφυγής και καθιερώνονται αντικίνητρα για την κατοχή ακινήτων από τις εξωχώριες εταιρείες. Δεν θίγεται βέβαια το καθεστώς των υπεράκτιων επιχειρήσεων, που αφορούν επιχειρηματικές και ναυτιλιακές δράσεις. Αυτό οφείλω να το καταθέσω, ώστε να μη δημιουργηθεί σύγχυση. 
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ναυτιλιακές μόνο. 
      ΑΝΔΡΕΑΣ ΜΑΚΡΥΠΙΔΗΣ: Κύριες και κύριοι συνάδελφοι, ένα επίσης σοβαρό μέτρο στην κατεύθυνση εξυγίανσης της διαδικασίας του φορολογικού ελέγχου –μπορώ να πω τομή- στη πολιτική φορολογικού ελέγχου, που ανακουφίζει επιχειρήσεις και φορολογουμένους και δημιουργεί υγιή φορολογικά έσοδα, είναι ο περιορισμός της φορολογικής μνήμης, ο προσδιορισμός του  χρόνου που θα μπορεί να διαρκεί ο φορολογικός έλεγχος, δηλαδή να είναι η τριετία. 
      Επιμηκύνεται μόνο στις περιπτώσεις που έχουμε σοβαρές φορολογικές παραβάσεις. Όταν έχουμε επισχεθέντα βιβλία, όταν έχουμε περιπτώσεις φοροδιαφυγής από εικονικά και πλαστά τιμολόγια, τότε ο φορολογικός έλεγχος επιμηκύνεται μέχρι και τα δύο επόμενα χρόνια. Για τους έχοντες γνώση γύρω από τα φορολογικά, γίνεται κατανοητό πόσο επιδρά αυτό θετικά στην άμβλυνση των σχέσεων φορολογούσης αρχής και φορολογουμένων.   
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
		Τελειώνω, κύριε Πρόεδρε. 
		Όπως είπα, επιφέρει σοβαρά υγιή φορολογικά έσοδα. Γιατί φανταστείτε να ανατρέχουμε να ζητήσουμε από επιχειρήσεις, από εταιρείες, από επαγγελματίες, από μικρομεσαίους, να καταβάλλουν σήμερα φορολογικά έσοδα για δραστηριότητά τους πριν από μία δεκαετία, όπου -όπως είπα προηγουμένως- ήταν διαφορετικό το οικονομικό περιβάλλον, διαφορετικές οι οικονομικές τους δυνατότητες αφού πολλά αλλάζουν και γρήγορα στον τομέα της οικονομίας.
		Θα τελειώσω, κύριε Πρόεδρε, με το εξής: Με το νόμο που ψηφίσαμε τον Αύγουστο….
		(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
		ΠΡΟΕΔΡΕΥΩΝ (Παναγιώτης Σγουρίδης): Σύντομα όμως, κύριε Μακρυπίδη, σας παρακαλώ.
		ΑΝΔΡΕΑΣ ΜΑΚΡΥΠΙΔΗΣ: Τελειώνω, κύριε Πρόεδρε. Είπατε να μιλήσουμε και για τις τροπολογίες. Άρα την επιείκεια σας όσον αφορά το χρόνο. Ένα λεπτό μόνο. 
		Ψηφίστηκε κύριοι συνάδελφοι πριν από έξι μήνες ένα νομοσχέδιο μέσα από το οποίο πετύχαμε τη θεσμοθέτηση μέτρων για την απλούστευση και εφαρμογή μιας σειράς διαδικασιών της φορολογικής νομοθεσίας. Επιχειρήσεις που τηρούν βιβλία Β’ κατηγορίας –μέτρο δηλαδή που αφορά 700.000 και πλέον επιχειρήσεις- θα επισκέπτονται μία φορά κάθε τέσσερα-πέντε χρόνια την εφορία, όταν μέχρι χθες ήταν υποχρεωμένες να την επισκέπτονται έξι, οκτώ και δέκα φορές το χρόνο. Επιχειρήσεις που τηρούν βιβλία Γ΄ κατηγορίας θα επισκέπτονται την εφορία μία φορά στα δύο-τρία χρόνια, όταν μέχρι χθες την επισκέπτονταν τουλάχιστον δώδεκα φορές το χρόνο. 
		Ανέφερα τα δύο αυτά παραδείγματα, γιατί όταν μίλησα στην αρχή ότι αυτό το νομοσχέδιο αντιμετωπίζει σοβαρά ζητήματα γραφειοκρατίας και απλουστεύει διαδικασίες, αυτό δεν είναι κάτι γενικό και αόριστο. Είναι μία συγκεκριμένη πρακτική. 
		(Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
		Τελειώνω, κύριε Πρόεδρε. Θα μου επιτρέψετε. 
		ΠΡΟΕΔΡΕΥΩΝ (Παναγιώτης Σγουρίδης): Τι να σας επιτρέψω; Έχετε φτάσει στα τέσσερα λεπτά επιπλέον. Ορίστε. 
		ΑΝΔΡΕΑΣ ΜΑΚΡΥΠΙΔΗΣ: Όλα αυτά, κυρίες και κύριοι συνάδελφοι, σημαίνουν ουσιαστικά και ριζοσπαστικά μέτρα περιορισμού της γραφειοκρατίας, βελτίωσης των σχέσεων κράτους- πολίτη, φορολογουμένου και φορολογούσης αρχής, σημαίνουν ανακούφιση, σεβασμό, σημαίνουν εξυπηρέτηση του Έλληνα πολίτη. 
		Με το συγκεκριμένο σχέδιο νόμου οι φορολογικές ελαφρύνσεις κατεξοχήν απευθύνονται στις πλέον ευαίσθητες ομάδες, στα χαμηλά και μεσαία εισοδηματικά στρώματα της κοινωνίας. Διερωτώνται πολλοί και κυρίως -όπως παρακολούθησα στην αρμόδια Επιτροπή Οικονομικών Υποθέσεων- από την Αντιπολίτευση, πώς είναι δυνατόν να έχουμε φορολογικές ελαφρύνσεις για τέταρτη συνεχόμενη χρονιά, να προβαίνουμε σε αυξημένες κοινωνικές παροχές και συγχρόνως να έχουμε αυξημένα φορολογικά έσοδα. 
		Η απάντηση είναι εύκολη, αγαπητοί συνάδελφοι. Είναι εύκολη και είναι απλή, αρκεί να αποβάλλουν οι όποιοι την στείρα αντιπολιτευτική τους στάση, αρκεί να ξεπεράσουν τα μικροκομματικά τους χαρακώματα. Τότε θα δουν ότι έχουμε πετύχει άλματα στη διεύρυνση της φορολογικής βάσης. Τα στοιχεία του 1992, κύριε Μάνο: Ο αριθμός των φορολογουμένων ήταν δύο εκατομμύρια εξακόσιες πενήντα χιλιάδες. Το 2001 έφθασαν τους τέσσερα εκατομμύρια εννιακόσιες χιλιάδες. Και το 2002 η διεύρυνση της φορολογικής βάσης είναι πέντε εκατομμύρια πεντακόσιες χιλιάδες. Από εκεί αντλούμε τα υγιή φορολογικά έσοδα και όχι με νέους φόρους ούτε με επιβαρύνσεις της εισφοράς στα καύσιμα στην έμμεση φορολογία. 
		ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μακρυπίδη.
      ΑΝΔΡΕΑΣ ΜΑΚΡΥΠΙΔΗΣ: Τελειώνω με το εξής…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: Τελειώνω όντως.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Το ότι τελειώνετε το είπατε δέκα φορές. Παρακαλώ, ολοκληρώστε.
      ΑΝΔΡΕΑΣ ΜΑΚΡΥΠΙΔΗΣ: Δεν μπορούν κάποιοι να καταλάβουν ότι έχουμε αυξημένα φορολογικά έσοδα με κατά δήλωση εισοδήματα. Δεν μπορούν να καταλάβουν ότι η ανάπτυξη της οικονομίας μας παράγει περισσότερο πλούτο, που σημαίνει ότι με λιγότερα τα φορολογικά μέτρα αυξάνονται τα φορολογικά έσοδα.
      Όσοι προσπαθούν να μειώσουν αυτές τις επιτυχίες, όσοι προσπαθούν να απαξιώσουν την ισχυρή οικονομία που δημιουργήσαμε, προσφέρουν κακές υπηρεσίες στη χώρα.
      Εμείς, το ΠΑΣΟΚ, η Κυβέρνησή μας, πάνω σ΄ αυτές τις ισχυρές βάσεις της οικονομίας που φτιάξαμε θα στηριχθούμε για την ισχυρή κοινωνία που δημιουργούμε.
      Ευχαριστώ, κύριε Πρόεδρε.
      (Χειροκροτήματα από την Πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης):  Ο κ. Κωστόπουλος έχει το λόγο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριοι συνάδελφοι, απ΄ αυτά που άκουσα από τον κ. Μακρυπίδη, νομίζω ότι ή διαβάσαμε δύο διαφορετικά νομοσχέδια ή ότι ζούμε σε δύο διαφορετικούς κόσμους. 
      Όσον αφορά την πορεία της ελληνικής οικονομίας, όπως είναι γνωστό, πλην του ποσοστού της αύξησης του ΑΕΠ το οποίο είναι  καλό, μόνον που προέρχεται από τους κοινοτικούς πόρους και από τα δανεικά για τα δημόσια έργα, από τα δανεικά για τα ολυμπιακά έργα και από τα δανεικά των καταναλωτικών δανείων, -αυτά τα λέει και ο κ. Γκαργκάνας σήμερα, δεν τα λέω μόνο εγώ- οι υπόλοιποι δείκτες είναι όλοι αρνητικοί. Ο πληθωρισμός πάει από το κακό στο χειρότερο. Είναι από τον μέσο πληθωρισμό διπλάσιος των χωρών της Ευρώπης, με αποτέλεσμα η οικονομία μας να γίνει μη ανταγωνιστική, να κάνουμε συνεχώς εισαγωγές εμπορευμάτων και αγαθών και να αντικαθίστανται τα ελληνικά προϊόντα. Η καταγεγραμμένη ανεργία είναι 10%. Σκεφθείτε τι γίνεται με τη μη καταγεγραμμένη. Οι προϋπολογισμοί είναι ελλειμματικοί. Το δημόσιο χρέος αντί να μειώνεται, αυξάνεται συνεχώς και ας ελπίσουμε ότι δεν υπάρχει και άλλο κρυφό δημόσιο χρέος. Οι επενδύσεις κάθε χρόνο, για να επιτύχουμε κάποιο καλύτερο αποτέλεσμα στον προϋπολογισμό, «ψαλιδίζονται».
      Αποτέλεσμα; Αν θέλουμε να δούμε καλύτερο μέλλον σ’ αυτόν εδώ τον τόπο, πρέπει να πάρουμε τις μεγάλες αποφάσεις. Πρέπει να δημιουργήσουμε θετικό οικονομικό κλίμα, για να γίνουν ιδιωτικές επενδύσεις, κυρίως όταν σταματήσουν να έρχονται οι κοινοτικοί πόροι. Πρέπει να αποκτήσουμε μια αυτοδυναμία στην οικονομία μας και αυτό απαιτεί ορισμένες μεγάλες αποφάσεις, όπως προείπα. 
      Πρώτον και ειδικότερα: ένα φορολογικό νομοσχέδιο, το οποίο πρέπει να είναι εκσυγχρονισμένο, απλό, δίκαιο, με μειωμένους φορολογικούς συντελεστές. Πρέπει επίσης να καταργήσουμε τα αντικίνητρα, να καταργήσουμε τη γραφειοκρατία και να κωδικοποιήσουμε τους νόμους, αν θέλουμε να γίνουν επενδύσεις από το εξωτερικό και από τους Έλληνες επενδυτές. Χωρίς αυτές τις επενδύσεις, δυστυχώς, -όπως και το Πρόγραμμα Σταθερότητας και Ανάπτυξης προβλέπει - στα επόμενα χρόνια, αντί αύξησης του ΑΕΠ θα έχουμε μείωση. Και αυτά είναι θεωρητικά. Αντιλαμβάνεστε τι πρόκειται να γίνει στην πράξη, όταν μάλιστα όπως έχει αποδειχθεί μέχρι σήμερα η Κυβέρνηση πέφτει έξω κάθε χρόνο κατά 15-20% στις προβλέψεις της.
      Το παρόν φορολογικό νομοσχέδιο περίμενα -και όλοι μας περιμέναμε- ότι θα ήταν ένα σοβαρό νομοσχέδιο με βαθιές τομές. Τέτοιο πράγμα όμως δεν υπάρχει. Και παρά το ότι λέει η Κυβέρνηση ότι απλουστεύει τις διαδικασίες και βελτιώνει τη φορολογία, πρέπει να σας πω ότι δεν υπάρχει κανένα μέτρο να εκσυγχρονίσει τους φοροεισπρακτικούς μηχανισμούς. Δεν βλέπω καμία διάθεση να αντικειμενικοποιήσει τους φορολογικούς ελέγχους. Δεν υπάρχει κανένα μέτρο για την αναβάθμιση του ανθρώπινου δυναμικού. Αντιλαμβάνεστε και γνωρίζετε όλοι τι γίνεται όταν επισκέπτονται οι εφοριακοί τις επιχειρήσεις. Πάντοτε είναι εις βάρος του Έλληνα φορολογούμενου. Δεν βλέπω καμία διάθεση να εκσυγχρονιστεί και να αναβαθμιστεί το TAXIS. Δεν βλέπω καμία διάθεση να συλληφθεί η φορολογητέα ύλη. Η Κυβέρνηση μας λέει συνεχώς ότι έχουμε 35% παραοικονομία. Τι κάνετε τόσα χρόνια που κυβερνάτε, κύριε Υπουργέ; Τι συλλάβατε, λοιπόν, από την παραοικονομία, αν είναι τόση που μας λέτε; 
      Το νομοσχέδιο επίσης δεν βοηθάει, όπως είπα, την οικονομική ανάπτυξη και δεν παρέχει κίνητρα για την επιχειρηματικότητα, τουλάχιστον να επαναφέρει τα αφορολόγητα αποθεματικά των επιχειρήσεων. 
      Τέλος, δεν μειώνει το κόστος λειτουργίας των επιχειρήσεων, για να τις κάνει ανταγωνιστικές. Βλέπουμε ότι η ανταγωνιστικότητα πάει από το κακό στο χειρότερο, αφού και πριν από ένα μήνα πήγαμε κι ένα βαθμό παραπάνω. Ήμασταν τριακοστοί έκτοι, συγκριτικά με τις χώρες που συγκρίνονταν μαζί μας και έχουμε φθάσει στην τριακοστή έβδομη θέση. 
      Κύριε Υπουργέ, λέτε και φωνάζετε ότι έχετε μείωση της φορολογίας. Για να δούμε πόση μείωση της φορολογίας έχετε. 
      Μας είπατε στη Θεσσαλονίκη –και καταθέτω το δελτίο τύπου το οποίο έβγαλε η Κυβέρνησή σας- και το είπε και ο κύριος Πρωθυπουργός ότι το σύνολο των μέτρων της τρίτης φάσης της φορολογικής μεταρρύθμισης μειώνει τη φορολογική επιβάρυνση κατά 1,4 δισεκατομμύρια ευρώ ήτοι 477 δισεκατομμύρια δραχμές και βλέπουμε τώρα ότι η μείωση είναι 495 εκατομμύρια ευρώ δηλαδή περίπου κάτι λιγότερο από 170 δισεκατομμύρια δραχμές. Αυτό δείχνει την αναξιοπιστία σας και μάλιστα διά στόματος Πρωθυπουργού. 
      (Στο σημείο αυτό ο Βουλευτής κ. Δημήτριος Ν. Κωστόπουλος καταθέτει για τα Πρακτικά το προαναφερθέν δελτίο τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Λένε πολλοί, κύριοι συνάδελφοι, ότι έχουμε αύξηση του αφορολογήτου. Πράγματι, από τα 8.400 ευρώ πήγαμε στα 10.000 ευρώ αφορολόγητο. Εδώ πρέπει να κάνω μία παρατήρηση. Δεν είναι ξένοι και οι ελεύθεροι επαγγελματίες και οι επιχειρηματίες. Δεν είναι δυνατόν να έχουμε αφορολόγητο 10.000 ευρώ μόνο για τους μισθωτούς, και όχι για τους επιχειρηματίες. Δηλαδή εκ προοιμίου θεωρούμε ότι κλέβουν, εκ προοιμίου θεωρούμε ότι αυτοί δεν είναι οι σωστοί Έλληνες; 
     Δεύτερον, όταν λέτε μείωση της φορολογίας τι εννοείτε; Είπατε ότι κάθε Έλληνας έχει αφορολόγητο 245.000 δραχμές τον μήνα -αυτό είναι το αφορολόγητο- και γλιτώνει έναντι του περσινού φόρου από 35 ευρώ έως 240 ευρώ το έτος. Δηλαδή η μείωση του φόρου είναι λιγότερο από 6.000 δραχμές το μήνα το maximum. Αυτή είναι η μείωση την οποία κάνατε στους Έλληνες φορολογούμενους. 
     Τρίτον, είπατε ότι απαλλάσσετε τα τέκνα. Καλή η προσπάθεια, καμία αντίρρηση είναι μικρή όμως. Aντιμετωπίζετε το θέμα το δημογραφικό με μία διαταξούλα, με 1.000 ευρώ αφορολόγητο που δίδετε στο πρώτο και στο δεύτερο παιδί; Πιστεύετε ότι κάτι προσφέρετε στην ελληνική οικογένεια; Δεν αντιμετωπίζετε καν το δημογραφικό, δεν θέλετε να το ακουμπήσετε παρ’ όλο που είναι το μεγάλο εθνικό μας θέμα. 
     Τέταρτον, μιλάτε και λέτε ότι για τα τρία παιδιά 10.000 ευρώ αφορολόγητο και σταματάτε. Δεν υπάρχουν άλλα παιδιά στην Ελλάδα; Δεν έχουν οικογένειες και τέσσερα και πέντε και επτά παιδιά; Δεν πρέπει να τα ενισχύσουμε αυτά; Τι γίνεται με αυτές τις οικογένειες; Και είναι τόσες πολλές ή είναι τόσο πλούσιες; Οι περισσότερες που είναι πολύτεκνες με μεγάλο αριθμό παιδιών είναι φτωχές. Ηθικό είναι περισσότερο το θέμα. 
     Εδώ έχετε βάλει κάποιες ελαφρύνσεις γιατί πράγματι κάποιες μικροελαφρύνσεις υπάρχουν, αλλά ξέρετε πού απευθύνονται; Κυρίως απευθύνονται στους οικονομικά ισχυρούς σε βαθμό μάλιστα ανεπίτρεπτο. Και αναφέρω. Ενώ μειώνετε την φορολογία κατά 515 εκατομμύρια ευρώ περίπου παίρνετε πίσω 290 εκατομμύρια ευρώ μόνο από τα έξοδα ιατρικής και νοσοκομειακής περίθαλψης λόγω αλλαγής τρόπου αφαίρεσης των δαπανών αυτών από το εισόδημα. Εσείς κύριε Υπουργέ, λέτε στην έκθεσή σας ότι 286,7 εκατομμύρια ευρώ ακριβώς εισπράττει το δημόσιο απ΄ αυτήν την αλλαγή έκπτωσης της δαπάνης νοσηλείων και φαρμάκων. Και δεν σταματάτε εκεί αλλά και στα μαθήματα και στα μισθώματα ακόμη και στους τόκους, όπως θα πω παρακάτω, αλλάζετε τον τρόπο υπολογισμού, δεν αφαιρείτε τις δαπάνες από το συνολικό εισόδημα, αλλά ποσοστό της δαπάνης από τον αναλογούντα φόρο με αποτέλεσμα ο υπολογισμός ο οποίος γίνεται να είναι εις βάρος των Ελλήνων πολιτών, των Ελλήνων φορολογούμενων. 
     Να πάμε τώρα και στα δάνεια. Με πανηγυρισμό αναγγείλατε ότι στα δάνεια θα έχουμε 15% μείωση φορολογίας από τον αναλογούντα φόρο με maximum 200.000 ευρώ δάνειο. Αυτό ξέρετε τι αντιπροσωπεύει; Ότι αυτοί που παίρνουν δάνειο για πρώτη κατοικία από 1/1/2003 συγκρινόμενοι με αυτούς που πήραν ή που θα πάρουν δάνειο μέχρι 31.12.2002 επιβαρύνονται υπέρμετρα για την απόκτηση πρώτης κατοικίας. Κύριε Υπουργέ από αυτήν τη διάταξη, έχει επέλθει αναστάτωση και αυτό είναι γνώρισμα της δικής σας Κυβερνήσεως -σε ολόκληρο τον ελληνικό λαό. Αποτέλεσμα στα υποκαταστήματα των Τραπεζών να υπάρχουν ουρές και στα γραφεία τα δικά μας να υπάρχουν παρακλήσεις για να μπορέσουν να υπογράψουν οι ενδιαφερόμενοι τις δανειακές συμβάσεις τους μέχρι 31.12.02. Θα σας παρακαλέσω για την εύρυθμη λειτουργία της κοινωνίας να συμπεριληφθούν αυτά τα δάνεια όσων έχουν πάρει εγκρίσεις μέχρι 31/12/02 στις προηγούμενες φορολογικές διατάξεις και όχι όσων μόνον έχουν υπογράψει τις δανειακές συμβάσεις, διότι δεν προλαβαίνουν να υπογράψουν. Δεν έχουν τη δυνατότητα οι τράπεζες, το Ταμιευτήριο, το Παρακαταθηκών και Δανείων και άλλοι πιστωτικοί οργανισμοί να υπογράψουν τα εγκριθέντα δάνεια μέχρι τέλους του έτους. 
     Τα τεκμήρια: Για να δείτε πώς ενισχύετε επιπλέον, στους οικονομικά ισχυρούς καταργείτε το τεκμήριο ιδιοκατοίκησης και το αντικαθιστάτε με το τεκμήριο διαβίωσης για κατοικίες, το κάνετε άνω των 200 τ.μ. Αποτέλεσμα: Ενώ στην ιδιοκατοίκηση πλήρωναν πάρα πολλοί Έλληνες φόρο, τώρα με το τεκμήριο διαβίωσης της κατοικίας, τι επιτυγχάνετε; Επιτυγχάνετε να είναι αφορολόγητες βίλες πεντακοσίων και χιλίων τετραγωνικών μέτρων και παραπάνω.
      Ένα άλλο που κάνετε είναι ότι καταργείτε όλα τα τεκμήρια και καλά κάνετε, των οδηγών, των οικιακών βοηθών, των δασκάλων, των κηπουρών. Και από πού τα καταργείτε; Από τη φτωχολογιά; Πώς θα πιάσετε αυτούς τους πολίτες που φοροδιαφεύγουν; 
      Ένα άλλο θέμα σοβαρό είναι η συμβολική αυτοτελής φορολόγηση της μεταβίβασης επιχειρήσεων ή εταιρικών μεριδίων και γενικά των μετοχών των εταιρειών. Κανένας δεν μπορεί να πει πως δεν είναι προς τη σωστή κατεύθυνση αυτή η διάταξη. Αυτή ήταν και η θέση μας, κύριε Υπουργέ. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Υπάρχουν σωστές κατευθύνσεις; Αφού λέτε ότι είναι πλαστοί οι προϋπολογισμοί.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αν δείτε τα Πρακτικά είναι ίδια η θέση μας, όπως ήταν και στη Διαρκή Επιτροπή. Όμως, κύριε Υπουργέ, πρέπει να σας θυμίσω ότι θα πρέπει να συνοδεύεται και από ανάλογη μείωση των αφορολόγητων ορίων των κλιμάκων του φόρου κληρονομιών ώστε να μπορεί και ο οικονομικά αδύναμος να πληρώσει και αυτός τα ίδια ποσοστά με τους πλούσιους. Αυτή ήταν η θέση μας και την επαναλαμβάνω. 
      Η εισαγωγή του λογιστικού προσδιορισμού των κερδών των επιχειρήσεων είναι προς τη σωστή κατεύθυνση. Όμως αναιρείται με τη διατήρηση, κύριε Υπουργέ, της συνάφειας. Είναι σαν να τους λέτε «θα σε κάψω Γιάννη και θα σε αλείψω με λάδι». Αυτό ταιριάζει εδώ. Ούτε όλα τα έξοδα τα δέχεστε, αλλά ούτε και τα βιβλία δέχεστε και τους λέτε περάστε με τη συνάφεια να σας ελέγξουμε. Συνεπώς αυτό για το οποίο πανηγύρισε ο εισηγητής της Πλειοψηφίας είναι γράμμα κενό. 
      Ένα άλλο θέμα το οποίο εμάς μας απασχολεί πάρα πολύ σοβαρά είναι το θέμα των off shore εταιρειών. Πρέπει να πούμε εδώ ότι αυτές οι εταιρείες είναι ένα παγκόσμιο φαινόμενο και βεβαίως πίσω απ’ αυτές μπορεί να κρύβονται και χρήματα τα οποία προέρχονται από παρανομίες. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Σεις είστε υπέρ;
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα το ακούσετε, κύριε Υπουργέ.
    Έχουμε σοβαρές επιφυλάξεις για τον τρόπο με τον οποίο φορολογούνται τα ακίνητα των offshore εταιρειών. Για μας αυτό που κάνετε είναι γιατί σας λείπουν κάποια χρήματα από το ταμείο σας και μοναδικό στόχο έχετε την εισροή εσόδων στον κρατικό προϋπολογισμό. Η διάταξη που φέρατε, δεν είναι σωστή και φοβάμαι ότι είναι αντισυνταγματική. Το λέω γιατί όπως τη φέρνετε προσπαθείτε να στεριώσετε συνταγματικά την υπόθεση και δεν λαμβάνετε υπόψη σας ούτε τις ελληνικές επιχειρήσεις, οι οποίες είναι εν ενεργεία, όπως είναι οι κατασκευαστικές εταιρείες, οι οποίες έχουν πολλά ακίνητα, όπως και άλλες που βρίσκονται σε αδράνεια και σε εκκαθάριση, ούτε περιλαμβάνετε τις ανώνυμες εταιρείες που έχουν ονομαστικές μετοχές. Σεις φάσκετε και αντιφάσκετε, γιατί κάποτε σε άλλο νομοσχέδιο μας λέγατε ότι δεν μπορείτε να φτάσετε μέχρι το φυσικό μέτοχο των ανωνύμων εταιρειών, και αυτά στο νομοσχέδιο για τον βασικό μέτοχο. Σήμερα μας λέτε ότι αυτές οι εταιρείες μπορούν να φτάσουν μέχρι φυσικού μετόχου.
      Εμείς πιστεύουμε πως αυτό το θέμα, που είναι διεθνές και το οποίο αφορά και ιδιώτες και επιχειρήσεις, γιατί έγιναν νόμιμα και πολλές απ’ αυτές λειτουργούν νόμιμα στη χώρα και συγχέουμε με τις ατομικές επιχειρήσεις που είναι ιδιοκτήτες ακινήτων δεν μπορεί να λυθεί με την παρούσα ρύθμιση διότι είναι αναποτελεσματική και δημιουργεί ανωμαλίες στον επιχειρηματικό κόσμο χωρίς ουσιαστική καταπολέμηση της φοροδιαφυγής διότι γίνεται με τρόπο γενικό και χωρίς διακρίσεις μεταξύ ημεδαπών και αλλοδαπών εταιρειών με πλήθος εξαιρέσεων που απαριθμούνται περιοριστικά.
      Εμείς αυτήν τη διάταξη επειδή το θέμα, απασχολεί όλα τα κράτη όπως απασχολεί και τον ΟΟΣΑ και την Ευρωπαϊκή Ένωση και ακόμα δεν έχουν βρει λύση, σας λέμε να την πάρετε πίσω, να τη δουλέψετε και αν θέλετε να σας βοηθήσουμε και εμείς ώστε να κάνουμε μια σωστή νομοθέτηση για το θέμα των off shore εταιρειών. Όχι «πονάει δόντι κόβει κεφάλι». Αυτό είναι λάθος. Εάν επιμείνετε όμως να την ψηφίσετε νομίζω ότι και η φορολόγηση, για προϋπάρχοντα νόμο, με 3% στα ακίνητα είναι βαριά.  Θα μπορούσα να σας πω ότι αν πιάσετε παράνομους θα πρέπει να τους γδάρετε υπάρχουν όμως νόμιμοι, που έκαναν επενδύσεις νομίμως  και δεν νομίζω ότι πρέπει να τους επιβαρύνουμε με τέτοιο ποσοστό φόρων. Πάντως επιμένω να πάρετε πίσω τη διάταξη αυτή γιατί είναι ένα θέμα που απασχολεί όλους καθώς και τη διεθνή κοινότητα. Πρέπει να τονίσω ότι εμείς είμαστε υπέρ της πάταξης της φοροδιαφυγής.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
      Υπάρχουν και πάρα πολλά άλλα σημεία που θα ήθελα να αναφέρω κι ένα απ’ αυτά είναι το θέμα των αποσβέσεων των παγίων στοιχείων. Λέτε –και δεν το έχετε κατοχυρώσει νομοθετικά- «αν είναι οριστική η εγγραφή». Τι σημαίνει «οριστική εγγραφή», κύριε Υπουργέ; Ότι υπάρχει δικαστική απόφαση; Τι άλλο μπορεί να σημαίνει;
      Έχετε μία διάταξη του φόρου απολυομένων. Είναι προς τη σωστή κατεύθυνση, αφαιρείτε τα είκοσι χιλιάδες ευρώ και μετά επιβαρύνετε με 20%. Θα έπρεπε να αυξηθεί το ποσό των είκοσι χιλιάδων σε 30.000 ευρώ, για να μπορέσουν να έχουν τη δυνατότητα οι εργαζόμενοι να μην πληρώνουν ένα κόστος, το οποίο δικαιούνται να είναι αφορολόγητο.
      Ως προς τα σκάφη, κύριε Υπουργέ, βάλατε σε μια διάταξη ότι σκάφος μέχρι δέκα μέτρα δεν έχει τεκμήριο ενώ πάνω από δέκα μέτρα διπλασιάζεται το τεκμήριο. Και ρωτώ: Κάποιος ο οποίος έχει κάνει μια αγορά και έχει υπολογίσει το τεκμήριο και τα έσοδα του πως καλείται σήμερα να πληρώσει για έσοδα που δεν έχει;
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δικαιούμαι κι εγώ είκοσι ένα λεπτά, όπως και ο προλαλήσας συνάδελφος.
      ΠΡΟΕΔΡΕΥΩΝ (Κωνσταντίνος Γείτονας): Μην ανησυχείτε, κύριε Κωστόπουλε. Δεν θα σας αδικήσει κανείς!
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τα δέκα κόμμα πέντε μέτρα, κύριε Υπουργέ, διπλασιαζόμενα κάνουν είκοσι ένα μέτρα. Δηλαδή, κάποιος άνθρωπος –εγώ δεν είμαι θαλασσινός και δεν έχω ούτε πλοίο ούτε βάρκα- που είχε αυτό το σκάφος, σήμερα καλείται να πουλήσει την περιουσία του, για να μπορέσει να ανταποκριθεί λόγω αυτού του τεκμηρίου, στο δικαίωμα που είχε πριν από την παρούσα ρύθμιση; 
      (Θόρυβος στην Αίθουσα)
      Να πληρώσουν οι κατέχοντες, αλλά όχι αυτοί οι οποίοι δεν μπορούν να απαλλαγούν από αυτό που ή κάποτε αγόρασαν και που μπορεί να είναι σαράβαλο. Νομίζω ότι είναι λαθεμένη η διάταξη και πρέπει να τη δείτε, κύριε Υπουργέ.
      ΠΡΟΕΔΡΕΥΩΝ (Κωνσταντίνος Γείτονας): Συγγνώμη, κύριε Κωστόπουλε.
      (Θόρυβος στην Αίθουσα)
      Εσείς τώρα εκεί κύριοι συνάδελφοι, πώς το καταλαβαίνετε; Θα γίνουμε «Βαβέλ»; Σας παρακαλώ πολύ!
      Συνεχίστε, κύριε Κωστόπουλε, και μην επιτρέπετε διακοπές.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, ένα μεγάλο θέμα το οποίο επίσης μας απασχολεί -και νομίζω ότι δεν είναι προς τη σωστή κατεύθυνση- είναι η κατάργηση του τεκμηρίου δανείου. Δηλαδή, αφού δεν υπάρχει τεκμήριο στο δανειστή, τότε τι σημαίνει «σ’ όλο το χώρο»; Καταργείστε, λοιπόν, στην πηγή το «πόθεν έσχες», για να τελειώνουμε. Διότι ο καθένας από εμάς θα μπορεί να πηγαίνει να δανείζεται από τους συγγενείς και τους φίλους, οι οποίοι δεν έχουν υποχρέωση να αποδείξουν το «πόθεν έσχες», για να προβαίνουμε σε οποιαδήποτε αγορά και επομένως δεν υπάρχει πλέον τεκμήριο του «πόθεν έσχες».
      Κύριε Υπουργέ –βλέπετε είναι μεγάλο το νομοσχέδιο και θέλω να πω αρκετά πράγματα- καταργείτε το τεκμήριο στους αγρότες αγοράς κυρίως υλικών, αγαθών και μέσων για τα αρδευτικά έργα. Πρέπει να σας πω εδώ ότι είναι λαθεμένη η πολιτική σας, διότι για τους αγρότες θα πρέπει να υπάρξει ειδική διάταξη. Βλέπω ότι οι αγρότες δεν σας απασχολούν. Εμείς έχουμε μια τροπολογία για την οποία είπατε ότι δεν θα τη συζητήσετε–γιατί ίσως τυπικά είναι δικαίωμά σας- να μη συζητηθεί. Πρέπει όμως να δώσουμε ιδιαίτερο βάρος. 
      Εμείς πιστεύουμε, πρώτον, ότι δεν πρέπει να υπάρχει τεκμήριο για τους αγρότες για οποιαδήποτε αγορά για εργαλεία για τις γεωργικές τους εκμεταλλεύσεις και, δεύτερον, η τροπολογία μας λέει ότι πρέπει να μειωθεί πάση θυσία το κόστος των ελληνικών αγροτικών προϊόντων με μείωση του ΦΠΑ στα εργαλεία τους, με μείωση του ειδικού φόρου κατανάλωσης των πετρελαιοειδών, με ενίσχυση πάση θυσία με μειωμένα επιτόκια, εάν θέλουμε να έχουμε μία βιώσιμη αγροτική πολιτική. Διότι, όπως βλέπετε, κάθε χρόνο και οι τιμές των αγροτικών προϊόντων πέφτουν και υπάρχει μια εγκατάλειψη απ’ τους αγρότες, αφού το κόστος αυξάνεται και οι τιμές πωλήσεων μειώνονται.
      Σε ένα άλλο σημείο που θα ήθελα να αναφερθώ είναι οι τροπολογίες σας, κύριε Υπουργέ. Πρέπει να σας πω, κύριοι συνάδελφοι, ότι φτιάξαμε τον Κανονισμό για να κάνουμε ουσιαστική δουλειά στα νομοσχέδια. Και σ’ αυτό δυστυχώς γίνεται εκμετάλλευση, για να μπορέσει η Κυβέρνηση να μας υφαρπάσει τις αποφάσεις. Υπάρχουν οκτώ τον αριθμό τροπολογίες, δύο εκ των οποίων μπορούν να αποτελέσουν μόνες τους νομοσχέδιο.
      Εμείς, λοιπόν, είμαστε αντίθετοι στην κατάργηση του 3% για το διαμεσολαβητή στο θέμα των μεταβιβάσεων του χρηματιστηρίου, κύριε Υπουργέ.
      ΝΙΚΟΛΑΟΣ ΓΚΑΤΖΗΣ: Αυτά θα τα πούμε μετά, κύριε συνάδελφε. 
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Όχι, τα συζητάμε μαζί. Δεν μπορούμε μετά. 
      ΝΙΚΟΛΑΟΣ ΓΚΑΤΖΗΣ: Μετά τις πέντε ώρες, έχουμε δύο ώρες για τις τροπολογίες. 
     ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Όχι, οι δύο ώρες αναφέρονται στους Υπουργούς και στους Κοινοβουλευτικούς Εκπροσώπους.
     ΝΙΚΟΛΑΟΣ ΓΚΑΤΖΗΣ: Αυτό πρέπει να το διευκρινίσουμε, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Γκατζή.
     Προχωρήστε, κύριε Κωστόπουλε. Δεν θα έχετε χρόνο μετά και θα διαμαρτύρεσθε. 
     ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ψηφίζουμε, κύριε Υπουργέ, το θέμα του leasing για τα ακίνητα, να μεταβιβάζονται χωρίς έξοδα μεταβιβάσεως. 
     (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
      Κύριοι συνάδελφοι, για όλα τα παραπάνω πιστεύουμε ότι το φορολογικό νομοσχέδιο δεν είναι εκσυγχρονιστικό, δεν καταργεί τη γραφειοκρατία και τα αντικίνητρα, δεν στηρίζει την ανάπτυξη, δεν μειώνει το κόστος λειτουργίας των επιχειρήσεων ώστε να αναπτυχθεί η ανταγωνιστικότητα που τη βλέπουμε συνεχώς να αποδυναμώνεται. 
     Καταψηφίζουμε, λοιπόν, το νομοσχέδιο, όχι μόνο γιατί δεν δίνει λύσεις στα χρόνια προβλήματα που βασανίζουν την ελληνική οικονομία, αλλά δεν έχει όραμα και δεν προχωρά στις βαθιές τομές που απαιτούνται ώστε το φορολογικό σύστημα να αποτελέσει την ατμομηχανή της ανάπτυξης. 
     Κύριε Υπουργέ, με το παρόν νομοσχέδιο σας πιστώνουμε με μικροβηματάκια και σας χρεώνουμε με την έλλειψη μεγάλων αποφάσεων τις οποίες έχει ανάγκη η ελληνική οικονομία. Μην ξεχνάτε ότι διανύετε ή το τελευταίο δεκάμηνο ή το τελευταίο δεκαπεντάμηνο της θητείας σας. Τουλάχιστον πάρτε μεγάλες αποφάσεις για να σας δικαιώσει ο ελληνικός λαός. Άλλως θα έχετε το ανάθεμα.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, θα δώσω το λόγο στον κύριο Υπουργό για κάποιες φραστικές προσαρμογές στο κείμενο και για μία η οποία, όπως μου εξήγησε, είναι στη συνέχεια αυτών που είχατε συζητήσει στη Διαρκή Επιτροπή, για το ύψος των απαλλαγών των οικογενειών κλπ.
     Ορίστε, κύριε Υπουργέ, έχετε το λόγο να κάνετε τις διορθώσεις, ώστε να τις έχουν υπόψη τους οι ομιλητές. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ευχαριστώ, κύριε Πρόεδρε.
     Κατ’ αρχάς, θέλω να πω ότι η τροπολογία η οποία αφορά το Ι.Κ.Α. αποσύρεται, διότι θέλει ειδική συζήτηση. Έτσι νομίζω ότι θα διευκολυνθεί και η συζήτηση των υπολοίπων. 
     Όσον αφορά τις διορθώσεις έχω να πω τα εξής:
     Στο άρθρο 5, στην παράγραφο 3, στον πρώτο στίχο μετά τη λέξη «πρώτα» τίθενται οι λέξεις «και το τελευταίο» και στο τέλος του εδαφίου που αντικαθίσταται, τίθεται το εδάφιο «Οι διατάξεις των έξι τελευταίων εδαφίων της περίπτωσης δ’ της παραγράφου 1 του άρθρου 8 εφαρμόζονται αναλόγως.»
     Οι διορθώσεις αυτές, κύριε Πρόεδρε, θα μοιραστούν και γραπτώς.
     Και συνεχίζω: 
     Στην παράγραφο 9 και στη νέα παράγραφο 14 που προστίθεται, στον τρίτο στίχο του δευτέρου εδαφίου μεταξύ των λέξεων «Ελλάδα» και «πετρελαιοειδών» τίθενται μεταξύ δύο κομμάτων οι λέξεις «αργού πετρελαίου».
     ΠΡΟΕΔΡΟΣ (Απόστολος Κακλαμάνης): Παρακαλώ, κύριε Υπουργέ, διαβάστε την παράγραφο 14 όπως διαμορφώνεται. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα συνεχίσω, κύριε Πρόεδρε, με τις διορθώσεις και αυτό θα το διαβάσω στο τέλος.
     Επίσης, στο άρθρο 6, στην παράγραφο 7 και στο δεύτερο στίχο του εδαφίου που αντικαθίσταται αντί του αριθμού «8» τίθεται ο αριθμός «9».
     ΠΡΟΕΔΡΟΣ (Απόστολος Κακλαμάνης): Προφανώς αφορά άλλη παράγραφο. Αλλάζει ο αριθμός της παραγράφου.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μάλιστα. 
     Όσο για την παράγραφο 9 του άρθρου 5 που σας ανέφερα προηγουμένως, αυτή διαμορφώνεται ως εξής: «Από την εφαρμογή της διάταξης αυτής εξαιρούνται δαπάνες που αφορούν αγορά ή μεταφορά στην Ελλάδα αργού πετρελαίου, πετρελαιοειδών ή άλλων προϊόντων για τα οποία δημοσιεύονται δείκτες τιμών…» κλπ.
     ΠΡΟΕΔΡΟΣ (Απόστολος Κακλαμάνης): Δηλαδή έτσι διατυπώνεται η διάταξη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Στο άρθρο 9, στην παράγραφο 5 και στον τελευταίο στίχο της περίπτωσης στ΄ αλλάζουν οι αριθμοί.
      ΠΡΟΕΔΡΟΣ (Απόστολος Κακλαμάνης): Μάλιστα. Δηλαδή, το «5» γίνεται «6».
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μάλιστα, κύριε Πρόεδρε.
      Επίσης, όσον αφορά στο άρθρο 19, στην παράγραφο 6 και στον πρώτο στίχο, αντί των λέξεων «Η περίπτωση δ΄» τίθενται οι λέξεις «Το πρώτο εδάφιο της περίπτωσης δ΄».
      Κύριε Πρόεδρε, θα αναφερθώ τώρα στο άρθρο 4.
      ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι, να εστιάσετε εδώ την προσοχή σας, γιατί αυτά που θα ειπωθούν έχουν μεγάλη σημασία.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Έγιναν αρκετές συζητήσεις στη Διαρκή Επιτροπή και είδα ότι αυτά τα θέματα επαναλήφθηκαν και σήμερα στις μέχρι τούδε τοποθετήσεις των εισηγητών. Γι’ αυτό, στο τέλος της παραγράφου 4 -ως ανταπόκριση των ζητημάτων, τα οποία ετέθησαν νομίζω από όλους τους ομιλητές-…
      ΠΡΟΕΔΡΟΣ (Απόστολος Κακλαμάνης): Εννοείτε στο τέλος της παραγράφου 4, του άρθρου 4.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Στο τέλος της παραγράφου 4 του άρθρου 4 προστίθενται οι λέξεις «με εξαίρεση τα ποσά που προκύπτουν για τα σκάφη που αναφέρονται στο δεύτερο, τρίτο και τέταρτο εδάφιο της υποπερίπτωσης αυτής». Είναι το θέμα που ανέφερε προσφάτως ο κύριος συνάδελφος.
      ΠΡΟΕΔΡΟΣ (Απόστολος Κακλαμάνης): Όσοι έχουν σκάφη, υποθέτω ότι αυτό τους αφορά.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Επίσης, στο άρθρο 1, κύριε Πρόεδρε, θέλω να κάνω μία προσθήκη που αφορά στις οικογένειες που έχουν άνω των τριών τέκνων.
      Στην παράγραφο 2, λοιπόν, στο τέλος προστίθενται οι λέξεις ως εξής: «Εάν έχει δύο τέκνα που τον βαρύνουν, κατά 10.000 ευρώ, εάν έχει τρία τέκνα που τον βαρύνουν και κατά 1000 ευρώ για καθένα τέκνο πάνω από τα τρία». Αυτό σημαίνει ότι η φοροαπαλλαγή που δίνεται είναι για το πρώτο παιδί παραπάνω κατά 1000 ευρώ, για το δεύτερο παιδί παραπάνω άλλα 1000 ευρώ, για το τρίτο παιδί γίνεται η μεγάλη αύξηση αφορολογήτου στις 20.000 ευρώ και, μετά, για κάθε παιδί άνω των τριών, είναι ανά 1000 ευρώ, όπως είναι στο πρώτο και στο δεύτερο.
      Έτσι, νομίζω ότι γίνεται μία πιο ισόρροπη και δίκαιη κατανομή των αφορολογήτων για τις πολυμελείς οικογένειες.
      Σας ευχαριστώ πάρα πολύ, κύριε Πρόεδρε.
      (Στο σημείο αυτό ο Υπουργός Οικονομίας και Οικονομικών, κύριος Νικόλαος Χριστοδουλάκης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «Διορθώσεις στο Σχέδιο Νόμου«απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις»
      Άρθρο 5
      - Στην παρ.3 και στον πρώτο στίχο μετά τη λέξη «πρώτα» τίθενται οι λέξεις «και το τελευταίο» και στο τέλος του εδαφίου που αντικαθίσταται τίθεται το εδάφιο «Οι διατάξεις των έξι τελευταίων εδαφίων της περίπτωσης δ΄ της παραγράφου 1 του άρθρου 8 εφαρμόζονται αναλόγως».
      - Στην παράγραφο 9 και στη νέα παράγραφο 14 που προστίθεται, στον τρίτο στίχο του δεύτερου εδαφίου μεταξύ των λέξεων «Ελλάδα» και «πετρελαιοειδών» τίθεται μεταξύ δύο κομμάτων οι λέξεις «αργού πετρελαίου»
      Άρθρο 6
      - Στην παράγραφο 7 και στο δεύτερο στίχο του εδαφίου που αντικαθίσταται αντί του αριθμού «8» τίθεται ο αριθμός «9».
      Άρθρο 9
      - Στην παράγραφο 5 και στον τελευταίο στίχο της περίπτωσης στ΄που αντικαθίσταται αντί του αριθμού «5» τίθεται ο αριθμός «6».
      Άρθρο 19
      - Στην παράγραφο 6 και στον πρώτο στίχο αντί των λέξεων «Η περίπτωση δ΄» τίθενται οι λέξεις «Το πρώτο εδάφιο της περίπτωσης δ΄».
      Άρθρο 4
      - Στο τέλος της παραγράφου 4 προστίθενται οι λέξεις «με εξαίρεση τα ποσά που προκύπτουν για τα σκάφη που αναφέρονται στο δεύτερο, τρίτο και τέταρτο εδάφιο της υποπερίπτωσης αυτής».
      Άρθρο 1
      Στην παράγραφο 2 και στους τρεις τελευταίους στίχους του πρώτου εδαφίου αντί των λέξεων «εάν έχει δύο τέκνα που τον βαρύνουν και κατά δέκα χιλιάδες (10.000) ευρώ εάν έχει τρία τέκνα και άνω που τον βαρύνουν» τίθενται οι λέξεις:
      «εάν έχει δύο τέκνα που τον βαρύνουν, κατά δέκα χιλιάδες (10.000) ευρώ εάν έχει τρία τέκνα που τον βαρύνουν και κατά χίλια (1000) ευρώ για καθένα τέκνο πάνω από τα τρία».»)
      ΠΡΟΕΔΡΟΣ (Απόστολος Κακλαμάνης): Όσοι έχουμε περιθώρια, πρέπει να κάνουμε περισσότερα παιδιά. Ο Υπουργός μας παρέχει τα κίνητρα γι’ αυτό.
      Κύριοι συνάδελφοι, θα δώσω τώρα το λόγο στον ειδικό αγορητή του Κομμουνιστικού Κόμματος, αλλά, επειδή ο χρόνος που έχουμε καθορίσει είναι τέτοιος και η συνεδρίαση αυτή είναι η μόνη για νομοθετικό έργο που έχουμε στη διάθεσή μας -διότι γι’ αυτό το νομοσχέδιο δεν αρχίσαμε καν τη συζήτησή του την προηγούμενη Πέμπτη, αλλά τελειώσαμε με τις δύο συμβάσεις νωρίς- μας απομένει απόψε να τελειώσουμε αυτό το νομοσχέδιο στο χρόνο που έχει καθοριστεί, ο οποίος συνολικά από την ώρα που αρχίσαμε είναι επτά ώρες.
      Σας θυμίζω ότι συζητώντας επί του νομοσχεδίου, τοποθετούμεθα και επί των τροπολογιών, για τις οποίες πρέπει να πω ότι είναι αρκετές, αλλά δεν υπάρχουν άλλα χρονικά περιθώρια.
      ΑΡΙΣΤΟΤΕΛΗΣ ΠΑΥΛΙΔΗΣ: Ορισμένες, μάλιστα, απ’ αυτές είναι και εκτός θέματος.
      ΝΙΚΟΛΑΟΣ ΓΚΑΤΖΗΣ: Στην επιτροπή δεν τοποθετηθήκαμε επί των τροπολογιών. Πώς θέλετε να τοποθετηθούμε τώρα;
      ΠΡΟΕΔΡΟΣ (Απόστολος Κακλαμάνης): Αυτή είναι η διαδικασία.
      ΝΙΚΟΛΑΟΣ ΓΚΑΤΖΗΣ: Πώς θέλετε μέσα σε δεκαπέντε με είκοσι λεπτά να τοποθετηθούμε επί των τροπολογιών; 
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, το να λέμε κάτι, το οποίο ξέρουμε ότι δεν μπορούμε να το ξεπεράσουμε, νομίζω ότι δεν έχει νόημα. Απλούστατα, όπως συνέβη με την τροπολογία του ΙΚΑ…
      	ΝΙΚΟΛΑΟΣ ΓΚΑΤΖΗΣ: Οκτώ τροπολογίες συν ένα νομοσχέδιο και θέλετε να τοποθετηθούμε; Αυτό είναι αδιανόητο! Δεν γίνεται!
      ΠΡΟΕΔΡΟΣ (Απόστολος Κακλαμάνης): Να κάνουμε, λοιπόν, μία συζήτηση για κάτι στο οποίο δεν μπορούμε να καταλήξουμε σε κάτι διαφορετικό απ’ αυτό.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, θα ήθελα να πω κάτι επί της διαδικασίας.
      ΠΡΟΕΔΡΟΣ (Απόστολος Κακλαμάνης): Όταν έρθει η σειρά σας, θα μιλήσετε αμέσως μετά τον κ. Γκατζή. Δεν έχουμε συζήτηση επί της διαδικασίας, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Δεκαπέντε λεπτά χρόνος είναι όλες οι τροπολογίες.
      ΠΡΟΕΔΡΟΣ (Απόστολος Κακλαμάνης): Κύριε Λαφαζάνη, τις έχετε μελετήσει τις τροπολογίες και μπορείτε να πείτε αν τις δέχεστε ή όχι.
      ΠΑΝΑΓΙΩΤΗΣ ΛΑΦΑΖΑΝΗΣ: Μα, κύριε Πρόεδρε, δεν πρέπει να έχουμε χρόνο να αιτιολογήσουμε την άποψή μας;
      ΠΡΟΕΔΡΟΣ (Απόστολος Κακλαμάνης): Θέλετε, λοιπόν, να πάρουμε μία απόφαση και να προσθέσουμε τέσσερις, πέντε ώρες και να προχωρήσουμε, όπως τότε στη Βουλή το 1974, το 1977, το 1981, όπου πηγαίναμε μέχρι το πρωί; Να το κάνουμε ευχαρίστως, αλλά να μείνουμε εδώ.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, άλλο ένα νομοσχέδιο είναι εδώ. Είναι δέκα τροπολογίες.
      ΠΡΟΕΔΡΟΣ (Απόστολος Κακλαμάνης): Κάτι λέω, κύριε συνάδελφε, από την πείρα μου και εγώ από εδώ πάνω.
      Ορίστε, κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Πάντως, κύριε Πρόεδρε, σε είκοσι λεπτά δεν μπορούμε να τοποθετηθούμε για ένα φορολογικό νομοσχέδιο, το οποίο έχει είκοσι τρία άρθρα.
      ΠΡΟΕΔΡΟΣ (Απόστολος Κακλαμάνης): Κύριε Γκατζή, με συγχωρείτε. Κάνετε μια συζήτηση που δεν προβλέπεται από τον Κανονισμό και απλώς δημιουργείτε κάποια εντύπωση. Πέντε μέρες στην επιτροπή αυτό δε συζητούσατε; 
      ΝΙΚΟΛΑΟΣ ΓΚΑΤΖΗΣ: Όχι, κύριε Πρόεδρε, δεν συζητήσαμε καμιά τροπολογία.
      ΠΡΟΕΔΡΟΣ (Απόστολος Κακλαμάνης): Λέω για το νομοσχέδιο.
      ΝΙΚΟΛΑΟΣ ΓΚΑΤΖΗΣ: Το νομοσχέδιο το κουβεντιάσαμε. Τις τροπολογίες όμως δεν τις συζητήσαμε.
      ΠΡΟΕΔΡΟΣ (Απόστολος Κακλαμάνης): Αυτό προβλέπει ο Κανονισμός.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ο Κανονισμός τελικά έχει απονεκρώσει το λόγο των Βουλευτών.
      ΠΡΟΕΔΡΟΣ (Απόστολος Κακλαμάνης): Δε συμφωνώ σ’ αυτό, κύριε συνάδελφε. Αυτό απλώς, έρχεται να προστεθεί στα διάφορα επιχειρήματα που προέρχονται όχι από το Κοινοβούλιο ασφαλώς και από μέλη του Κοινοβουλίου. Όταν στην επιτροπή έχουμε τη δυνατότητα να συζητούμε πέντε μέρες και εδώ έχουμε υπόψη μας από μια εβδομάδα πριν τις τροπολογίες, όχι από μια ώρα πριν, όπως παλαιότερα έφθαναν εδώ οι τροπολογίες, δεν μπορούμε να πούμε ότι ο Κανονισμός αφυδατώνει τη λειτουργία της Βουλής.
      ΝΙΚΟΛΑΟΣ ΓΚΑΤΖΗΣ: Δεν έχουμε χρόνο, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Τον έχετε το χρόνο, αλλά δε θέλετε και απάντηση σ’ αυτό που λέτε.
      ΝΙΚΟΛΑΟΣ ΓΚΑΤΖΗΣ: Δεν έχουμε χρόνο για τις τροπολογίες.
      ΠΡΟΕΔΡΟΣ (Απόστολος Κακλαμάνης): Ορίστε, κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Κύριοι Βουλευτές, παρά τις κυβερνητικές και μάλιστα πρωθυπουργικές, θα έλεγα, τυμπανοκρουσίες για μεταρρυθμίσεις-τομές του φορολογικού συστήματος κλπ., ο εισηγητής της Πλειοψηφίας, παρ’ ότι ανώτατος υπάλληλος της οικονομικής εφορίας, μίλησε για πράγματα, τα οποία δεν έχουν καμία σχέση με το φορολογικό σύστημα.
      Κύριε Μακρυπίδη, όσον αφορά τους δύο συζύγους που λέτε ότι ανεβαίνουν στο αφορολόγητο των 23.000 ευρώ, θα ήθελα να σας πω ότι ο καθένας φορολογείται χωριστά. Μη μας λέτε, λοιπόν, εδώ σαλάτες και μπρόκολα. Πρέπει να μιλάμε επί της ουσίας και με συγκεκριμένα παραδείγματα και να μην αναφέρεσθε σε ανόμοια πράγματα.
      Πέρα από εκεί, κύριοι Βουλευτές, είναι γεγονός ότι μέχρι σήμερα είχαμε ένα φορολογικό σύστημα που καθ’ ομολογία της Κυβέρνησης ήταν αντιλαϊκό, σκληρό, ταξικό. Η Κυβέρνηση λέει ότι μ’ αυτό το νομοσχέδιο –η τρίτη κατά σειρά τομή που κάνει- φέρνει μεταρρυθμίσεις, οι οποίες θα ελαφρύνουν τα χαμηλά εισοδήματα και τις μικρομεσαίες επιχειρήσεις. Είναι όμως έτσι; 
      Εμείς θεωρούμε ότι αυτό το νομοσχέδιο είναι συνέχεια των προηγούμενων νομοσχεδίων, ακολουθεί την ίδια πολιτική, θέλει να προσαρμόσει το φορολογικό σύστημα στις καπιταλιστικές αναδιαρθρώσεις της Ευρωπαϊκής Ένωσης και της ΟΝΕ θα λέγαμε, θέλει τελικά να προσαρμοστεί στις ευρωενωσιακές δομές, θέλει με αυτόν τον τρόπο να περάσει μια αναμόρφωση του φορολογικού συστήματος, σύμφωνα πάντα με τις οδηγίες και τις αποφάσεις της επιτροπής.
      Παράλληλα όμως, κατά την άποψή μας, θέλει να χρησιμοποιήσει και το φορολογικό νομοσχέδιο σαν μηχανισμό προώθησης για την ενίσχυση της ανταγωνιστικότητας των ελληνικών επιχειρήσεων, την αύξηση της κερδοφορίας αυτών των επιχειρήσεων ή ακόμα για την προσέλκυση ξένων επενδύσεων. Θέλει ακόμα να προσαρμόσει το φορολογικό σύστημα στις κατευθύνσεις των οργανισμών, κατευθύνουν με το οικονομικό σύστημα, στην Ευρωπαϊκή Ένωση.
      Πέρα από εκεί, θα ήθελα να σταθώ σε κάποια πράγματα για να αποδείξω ότι δεν είναι έτσι όπως τα λέτε, ότι η τομή του φορολογικού συστήματος δεν είναι τομή υπέρ των χαμηλών εισοδημάτων και των μικρομεσαίων επιχειρηματιών. Θα φέρω ορισμένα παραδείγματα και θα πω και την άποψή μας.
      Κατ’ αρχάς, η αύξηση του αφορολόγητου στα 10.000 ευρώ δεν έγινε για να δώσει πλεονεκτήματα στα χαμηλά εισοδήματα, για να είναι μικρότερη η φορολογία τους. Εδώ κάνετε, κύριε Υπουργέ, την ανάγκη φιλοτιμία. Ξέρουμε τι είπε τελικά ο ΣΕΒ, τι έγραψε «ΤΟ ΒΗΜΑ», που εκπροσωπεί τελικά την άρχουσα τάξη. Μιλάνε όλοι για αύξηση του αφορολόγητου. 
      Εγώ, λοιπόν, ρωτώ: Το κάνετε από ανάγκη; Γιατί το κάνετε; Γιατί βρίσκεσθε σήμερα μπροστά σε σημάδια εκδήλωσης της κρίσης τα οποία πυκνώνουν και θέλετε μ’ αυτόν τον τρόπο να αυξήσετε την αγοραστική δύναμη. Θέλετε όμως να αυξήσετε την αγοραστική δύναμη, όχι εις βάρος των μεγαλοκαρχαριών που έχουν στάσιμα τα μεροκάματα, αλλά μέσα από τη φορολογική μεταρρύθμιση, όπως τη λέτε, που στην ουσία όμως δεν είναι έτσι.
      Λέτε ότι θα έχουμε 1,4 δισεκατομμύρια και πλέον ευρώ απώλεια από αυτές τις φοροελαφρύνσεις. Ξεχνάτε όμως ότι πρώτον, με το προηγούμενο νομοσχέδιο που θα ισχύει από το 2003 κατεβάσατε τον ανώτερο συντελεστή στα μεγάλα εισοδήματα από το 45% στο 40%. Σύνολο 19 περίπου δισεκατομμύρια, αν θυμάμαι καλά, είναι το χάρισμα που κάνετε στα στρώματα αυτά, στις τριάντα πέντε χιλιάδες περίπου οικογένειες κατά 512.000 δραχμές ανά μία οικογένεια.
      Δεύτερον, αφαιρέσατε την πρώτη κλίμακα του 5%, πράγμα που σημαίνει ότι αμέσως πηγαίνει στο 15%, όταν ξεπερνά το ποσό των 10.000 ευρώ.
      Τρίτον, κάνετε μια σύγκριση που ουσιαστικά είναι έξω από τα πράγματα. Μας λέτε ότι θα υπάρχουν οφέλη, ενώ στην πραγματικότητα δεν θα έχουν οφέλη οι μισθωτοί και οι συνταξιούχοι από τις φοροελαφρύνσεις. Κάνετε το εξής στη σύγκριση: Τα αφορολόγητα, που είχατε έως σήμερα για δαπάνες για την υγεία, για νοσοκομεία, για την περίθαλψη κλπ., για κατοικία των ιδίων που πλήρωναν νοίκι και των παιδιών που σπουδάζουν, για άλλες υπηρεσίες τις οποίες είχαν, όλα αυτά τα αφαιρούσαμε πρώτα από το εισόδημα. 
      Σήμερα, όμως, δεν το αφαιρείτε από το εισόδημα. Τι γίνεται; Με την αύξηση του 5%, που δεν το αφαιρείτε από το εισόδημα,  πηγαίνει αμέσως, κύριοι Βουλευτές, στην κλίμακα του 15% και γι’ αυτό έχουμε μία αύξηση των εσόδων στο φόρο εισοδήματος -αλλά και στο φόρο της έμμεσης φορολογίας.-
      Πώς αλλιώς εξηγείται -γιατί έτσι εξηγείται- να αυξάνονται τα έσοδα του τακτικού προϋπολογισμού κατά 5,3% σε σχέση με το 2002, να έχουμε αύξηση της έμμεσης φορολογίας σε σχέση με το 2002 κατά 4,9% και στους έμμεσους φόρους να έχουμε αύξηση 5,8%; Από πού έχετε απώλεια 1,4%; Εκείνο που υπάρχει -και είναι σχετικό- είναι πως όσοι έχουν εισόδημα κάτω από τα 10.000 ευρώ όντως δεν θα πληρώσουν χρήματα. Εκείνοι, όμως, οι οποίοι έχουν περισσότερα απ’ αυτά τα λεφτά, είναι εκείνοι που θα αναπληρώσουν το 1,4 δισεκατομμύρια ευρώ, που λέτε ότι απώλεσαν, συν μία αύξηση από το φόρο εισοδήματος και από την έμμεση φορολογία, ένα 5%  περίπου πιο αυξημένο σε σχέση με τα περσινά. 
      Θα σας αναφέρω και ορισμένα παραδείγματα, κύριοι συνάδελφοι. Μια οικογένεια, η οποία έχει εισόδημα 14.000 ευρώ, το 2002 θα πλήρωνε με το ισχύον σύστημα 486 ευρώ φορολογία. Με το καινούριο σύστημα θα πληρώσει 575 ευρώ. Έχουμε αύξηση. Όσο ανεβαίνει το εισόδημα, πληρώνουν περισσότερο. Χτυπάτε βασικά τα μεσαία εισοδήματα. Αν μία οικογένεια είχε εισόδημα 15.000 ευρώ, θα πλήρωνε 657 ευρώ. Τώρα, όμως, θα πληρώσει 840 ευρώ. 
      Θέλετε να σας μιλήσω για τους μικρομεσαίους; Εδώ θα ήθελα να ρωτήσω, κύριε Υπουργέ, γιατί κάνετε αυτήν την εξαίρεση. Γιατί δεν τους βάζετε όλους σε 10.000; Δεν είναι αυτοί εργαζόμενοι; Υπάρχουν μάλιστα ολόκληρες οικογένειες που δουλεύουν σε οικογενειακές επιχειρήσεις, στις μικρές  μικρομεσαίες επιχειρήσεις.
       Μια μικρή επιχείρηση, η οποία έχει 9.500 ευρώ -και τώρα με την αύξηση του 5% ας υποθέσουμε ότι θα έχει 9.975- το 2000 θα πλήρωνε 80 ευρώ. Φέτος με το καινούριο σύστημα θα πληρώσει 236,25. Όσο ανεβαίνουμε, τόσο πολλαπλασιάζονται τα λεφτά. Στις 11.000 ευρώ θα πληρώσει από 305 ευρώ 472. Στα 12.500 ευρώ από 530 ευρώ πάμε στα 708. Για ποια ελάφρυνση μιλάμε των μικρών, φτωχών, λαϊκών στρωμάτων και των μικρομεσαίων επιχειρήσεων;
      Σας λέω ότι κάνετε την εξής αλχημεία: Αφαιρείτε το αφορολόγητο και πάτε με τα απλά νούμερα χωρίς να κάνετε τη σύγκριση ότι αυτά τα έσοδα, που πρώτα αφαιρούνταν από το εισόδημα, σήμερα δεν τα αφαιρείτε καθόλου και κάνετε μία σύγκριση της ονομαστικής αξίας των αριθμών των αφορολογήτων. 
      Θα ήθελα να πω, αφού μιλάμε για τις μικρομεσαίες επιχειρήσεις, ότι δεν έχετε στην ίδια κατηγορία τις ομόρρυθμες επιχειρήσεις, τις οποίες φορολογείτε πάλι με αντικειμενικά κριτήρια και με το 25%, αυτοτελή φορολόγηση, και έχουμε και τις αντίστοιχες συνεταιριστικές επιχειρήσεις, οι οποίες φορολογούνται με 35%. Ακόμη θέλω να πω ότι εδώ, παρ΄ ότι φέρνετε το λογιστικό σύστημα, διατηρείτε τη συνάφεια ανά τριετία που είναι ένας πέλεκυς απέναντι στις μικρομεσαίες επιχειρήσεις. 
      Κύριοι Βουλευτές, για να δείτε την ταξικότητα του φορολογικού  μας συστήματος, να σας πω και ορισμένα άλλα νούμερα. Το σύνολο των εσόδων τα οποία θα εισπραχθούν θα είναι 41.050 και από αυτά το 91,46% θα είναι από φορολογητέα ύλη. Επίσης, πρέπει να δούμε και ορισμένα προβλήματα που δείχνουν τον προσανατολισμό του νομοσχεδίου στο φορολογικό νομοσχέδιο. Έχουμε τις κληρονομιές. Απαλλάσσει τη φορολογία στις κληρονομιές των επιχειρήσεων και των μετοχών τους. Έγινε πολλή συζήτηση μέσα στη Βουλή και σήμερα σηκώθηκε ο εισηγητής σας να μας πει ότι θα έχει γύρω στα διακόσια εκατομμύρια απαλλαγή, γιατί θα έχει 300.000 για κάθε παιδί. Δεν μιλάμε γι’ αυτές τις περιπτώσεις. Μιλάτε για τη χήρα με τα ανήλικα τέκνα. Όμως μιλάμε για μία οικογένεια, η οποία πάντρεψε το παιδί της και πήρε ένα διαμέρισμα. Δωρεάν η πρώτη κατοικία, εντάξει. Αλλά τι γίνεται με το δεύτερο όπου κατοικούν οι γονείς; Όταν πεθάνουν, θα πρέπει αυτός να πληρώσει το 20% όταν οι επιχειρήσεις για δισεκατομμύρια κληρονομιές και μετοχές δεν θα πληρώσουν δεκάρα; Γιατί, λοιπόν, δεν βλέπετε ότι και αυτές οι οικογένειες πρέπει να απαλλαχθούν; 
      Θα σας φέρω άλλο ένα παράδειγμα: Αν μία σύζυγος κληρονομήσει μετοχές εισηγμένες στο χρηματιστήριο αξίας 72.000.000 δραχμών με την ισχύουσα νομοθεσία θα πληρώσει γύρω στα εννέα εκατομμύρια δραχμές. Με τη νέα πρόταση ουσιαστικά δεν πληρώνει δεκάρα. 
      Επίσης στις μεταβιβάσεις μετοχών ανωνύμων εταιρειών εισηγμένων. Είναι 0 ή 6%ο για τις ανώνυμες εταιρείες, 1,2 για τις μικρές εταιρείες. Να δείτε την αναντιστοιχία. Όσο μεγαλύτερη είναι η συγκέντρωση του κεφαλαίου, τόσο μεγαλύτερη είναι η φορολογική της υποχρέωση και το αντίθετο.
      Να πάμε τώρα σε άλλες κατηγορίες. Μίλησαν και οι άλλοι συνάδελφοι όσον αφορά τις μειώσεις που έχουμε στα τεκμήρια και πρώτα-πρώτα για την ιδιοκατοίκηση. Δεν λέτε έστω μία δεύτερη κατοικία, μιλάτε γενικότερα για κατοικίες. Δηλαδή ένας έχει πέντε βίλες τις οποίες εκμεταλλεύεται κλπ. Μπορεί να πληρώσει εκείνο το φόρο, αλλά για ιδιοκατοίκηση για περιουσιακό στοιχείο δεν θα πληρώσει.
      Να πούμε για τα αυτοκίνητα. Λέτε 14 ίππους, 2.000 κυβικά, εντάξει. Ίδια θα εκτιμηθεί το αυτοκίνητο των 5.000.000, ίδια θα εκτιμηθεί το αυτοκίνητο των 50, των 60 και 70 εκατομμυρίων; Γιατί δεν βάζετε ένα πλαφόν τιμής; Το ίδιο γίνεται και για τα σκάφη, το ίδιο γίνεται και με όλα τα άλλα τα οποία περνάτε μέσα σ’ αυτήν τη διαδικασία. 
      Επίσης, δεν θα πρέπει να φορολογείται αυτός ο οποίος ζει πολυτελέστατα και έχει υπηρεσίες, κηπουρούς, οδηγούς κλπ.; Όλα αυτά τα περνάτε στο ντούκου, τα σβήνετε, τα διαγράφετε και δεν γίνεται τίποτα. 
      Πάμε τώρα στις εξωχώριες εταιρείες οι οποίες με το μαύρο χρήμα έχουν  αποκτήσει αυτές τις περιουσίες. Λίγες λίγες, πολλές πολλές. Εδώ και με το 3% όλη αυτή η παράνομη περιουσία γίνεται νόμιμη. Από δανεικά που παίρνουν δήθεν κλπ.
      Να πάμε τώρα στον ειδικό φόρο κατανάλωσης. Λέτε εδώ, κύριε Υπουργέ, ότι είναι το λιγότερο δικαίωμα που σας δίνει η Ευρωπαϊκή Ένωση. Η Ευρωπαϊκή Ένωση για τους εφοπλιστές δεν έχει κάποιο όριο; Θα μου πείτε γιατί να έχει. Και αυτές οι κυβερνήσεις σήμερα είτε οι κεντροδεξιές είτε οι κεντροαριστερές υπηρετούν τα μεγάλα συμφέροντα, υπηρετούν και τους εφοπλιστές.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εσείς με ποιες από τις δύο είστε, της κεντροαριστεράς ή της κεντροδεξιάς;
      ΝΙΚΟΛΑΟΣ ΓΚΑΤΖΗΣ: Εμείς δεν είμαστε με κανέναν, κύριε Υπουργέ. Εσείς κάποτε ήσασταν εκεί κοντά που ήμασταν και εμείς. Τώρα έχετε ανανήψει, που λέμε, μια και βάλατε φόρο …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): (Δεν ακούστηκε)
      ΝΙΚΟΛΑΟΣ ΓΚΑΤΖΗΣ: Θα ήθελα σ’ αυτό το σημείο να διευκρινιστούν ορισμένα πράγματα. Δεν γνωρίζω αν έχετε υπόψη σας εσείς ή μέσα εδώ στη Βουλή κάποιον που να αφήνει κληρονομιά σε μη συγγενή, σε εξωτικό, όπως το λέει.
      Εδώ από 60% το πάει 40%. Για ποια προσωπική υπόθεση πρόκειται εδώ; Γιατί όταν ρώτησα τον κύριο Υπουργό αν όλα αυτά τα χρόνια που είναι στο Υπουργείο Οικονομικών είχε κάποια τέτοια περίπτωση, μου απάντησε όχι. Τότε αυτό γιατί το βάζουμε; Από το 60% πάει στο 40%, 20% λιγότερο.
      Να πούμε για τις μη κερδοσκοπικές εταιρείες. Από το 20% πηγαίνει στο 10%. Τι γίνεται εδώ; Λέγεται ότι υπάρχουν και οι ημέτεροι. Αφήνονται, δηλαδή, να εννοηθούν τέτοια πράγματα.
      Ακόμα παρ’ όλο που έχουμε μεγάλο πρόβλημα από την ενέργεια, παρ’ όλο που έχουμε μπει σε ένα πρόγραμμα με βάση τις συμφωνίες να αυξήσουμε την ενέργεια μέχρι το 2006 σε 8% περίπου και να μειώσουμε τους ρίπους κατά 8%…
      ΠΡΟΕΔΡΟΣ (Απόστολος Κακλαμάνης): Κύριε Γκατζή, θα κρατήσω το χρόνο σας γιατί θα αναφερθώ σε κάτι το οποίο να έχετε και σεις υπόψη σας και να μην αναφερθείτε σε αυτό.
      Από τις εννέα τροπολογίες παρεκάλεσα τον Υπουργό και θα αποσυρθούν τέσσερις και συγκεκριμένα αυτή που αφορά τα έργα της ΕΥΔΑΠ, αυτή που αφορά την εφαρμογή των διεθνών λογιστικών προτύπων, αυτή που αφορά τις εισφορές στο ΙΚΑ κλπ. και αυτή που αφορά τις επιχειρήσεις του ομίλου ΟΤΕ. 
      Οι άλλες οι οποίες μένουν απ’ ό,τι βλέπω πλην μιας δεν έχουν πράγματι αντικείμενο που να θέλει πολλή συζήτηση.
      Αυτές οι τέσσερις που αποσύρονται θέλω να συμφωνήσουμε να έρθουν στο νομοσχέδιο του Υπουργείου Ανάπτυξης –οικονομικό νομοσχέδιο είναι και αυτό- που θα έρθει μετά τις γιορτές στα μέσα Γενάρη. Έτσι θα έχετε το χρόνο να τις δείτε και να τις συζητήσουμε όπως είπα σε ένα ειδικό νομοσχέδιο.
      Από τις εννέα, λοιπόν, τροπολογίες μένουν αυτή που αφορά μια προθεσμία για την παροχή υπηρεσιών διαδικτύου, η άλλη που αφορά τις οφειλές των επιχειρήσεων που επλήγησαν από πυρκαγιά στην οδό Πανεπιστημίου, αυτή που αφορά κάποια μέτρα που παίρνονται για τις εισηγμένες μετοχές –αυτή προφανώς θα θέλει και συζήτηση- αυτή που αφορά τον έλεγχο λειτουργίας νομαρχιακών ταμείων και τα έξοδα κηδείας, υπηρεσιών περίθαλψης του δημοσίου και αυτή που αφορά την απόσβεση διαφοράς από το μετασχηματισμό επιχειρήσεων, που και αυτή είναι σύντομη και απλή.
      Οι άλλες τροπολογίες όπως είπα προηγουμένως θα συζητηθούν το Γενάρη σε νομοσχέδιο του Υπουργείου Ανάπτυξης.
      Παρακαλώ, κύριε Γκατζή, συνεχίστε.
      ΝΙΚΟΛΑΟΣ ΓΚΑΤΖΗΣ: Στις τροπολογίες θα αναφερθώ στη δευτερολογία μου. 
      Αξίζει, κύριοι Βουλευτές, να δούμε κάποιες άλλες διατάξεις οι οποίες ενισχύουν ακριβώς τη θέση μας, ότι το φορολογικό νομοσχέδιο βρίσκεται στην ίδια ακριβώς πορεία με τα προηγούμενα, είναι ταξικό, είναι αντιλαϊκό και δεν είναι όπως ακριβώς το περιγράφει η Κυβέρνηση με τις διάφορες τυμπανοκρουσίες και παρεμβάσεις. 
      Σας είπα σαν παράδειγμα για τις μετοχές που κληρονομεί μια σύζυγος. Θα σας πω τι γίνεται για τις ανώνυμες κτηματικές εταιρείες. Αν μια μητρική έχει δύο θυγατρικές και η μία είναι του 1.000.000.000 ως ακίνητη περιουσία και η άλλη 2.000.000.000, με τη συγχώνευση και με το νέο νομοσχέδιο, δεν θα πληρώσει δεκάρα.
      Με την ισχύουσα νομοθεσία θα πλήρωνε 112, 2 εκατομμύρια δραχμές. Καταλαβαίνετε, λοιπόν, τι πορεία έχει αυτό το νομοσχέδιο και ποιους ενισχύει.
      Να αναφερθούμε στις ζημιές οι οποίες μεταφέρονται σε πέντε έτη και κρατάει σε τρία μάλιστα για τα βιβλία Α΄ και Β΄ κατηγορίας; Να αναφερθούμε ακόμα στο ότι έχει αφαιρέσει τις δαπάνες –παρ’ ότι έχουμε μεγάλο πρόβλημα με το περιβάλλον, παρ’ ότι δεν έχουμε ενέργεια- έχει καταργήσει τις δαπάνες για την προμήθεια ηλιακού θερμοσίφωνα, για τις εγκαταστάσεις αερίου και για την  αγορά ηλεκτρονικού υπολογιστή; Από την άλλη μεριά όμως μειώνει τους φόρους των καταθέσεων από ρέπος ομόλογα κλπ. του δημοσίου.
      Κύριοι Βουλευτές, νομίζουμε ότι αυτό το νομοσχέδιο είναι ένας παραπέρα βρόγχος για τα λαϊκά στρώματα. Δεν εξυπηρετεί αυτό που θέλει να παρουσιάσει η Κυβέρνηση. Εμείς πιστεύουμε ότι αυτά τα μέτρα μεταφέρουν όλο το κόστος του φορολογικού βάρους στα μεσαία εισοδήματα από 300.000 δραχμές και πάνω. Πέραν  όλων των άλλων υπάρχει για τους εργαζόμενους και η μείωση του μισθού τους. Θα μου πείτε ότι η αύξηση φθάνει στο 4,5% περίπου μαζί με την ωρίμανση. Σύμφωνοι. Αλλά από την άλλη μεριά έχουμε αυξήσεις σε είδη πλατιάς κατανάλωσης της τάξης του 10% και 15% με βάση το ΙΓΜΕ, στις υπηρεσίες των ΔΕΚΟ περίπου 10%, στα είδη ένδυσης και τέλος σε θέματα που έχουν σχέση με την υγεία, την παιδεία κλπ. μια και έχουν περάσει στην εμπορευματοποίηση. 
      Όλα αυτά, λοιπόν, και με τη συγκράτηση των μισθών δείχνουν ότι έχουν μια απώλεια οι εργαζόμενοι πάνω από 5% λόγω της ακρίβειας, της αύξησης του πληθωρισμού κλπ. Παρ’ όλο φυσικά που υπάρχει μία αύξηση στην παραγωγικότητα, παρόλο που υπάρχει μια αύξηση στο ΑΕΠ κατά 7%, οι εργαζόμενοι θα είναι τα μόνιμα υποζύγια.
      Κύριοι Βουλευτές, η Νέα Δημοκρατία λέγει ότι χρειάζεται ένα άλλο φορολογικό νομοσχέδιο, ότι χρειάζεται μείωση των συντελεστών και μάλιστα μερικές φορές βγήκε και από τα αριστερά στην Κυβέρνηση, πλην όμως στηρίζοντας την ίδια τακτική και την ίδια πολιτική. Δεν μπορούμε να πούμε ότι το μεγαλύτερο βάρος της φορολογίας θα το σηκώσουν οι εργαζόμενοι, οι συνταξιούχοι, οι μισθωτοί και οι αγρότες.
      Εμείς, λοιπόν, λέμε ότι μέσα στο ισχύον σύστημα –όχι σε ένα σοσιαλιστικό σύστημα που θα λύσει αυτά τα προβλήματα διά παντός-  πρέπει να ανέβει το αφορολόγητο όριο στα 15.000 ευρώ, δηλαδή στα 5.000.000 δραχμές και ταυτόχρονα να υπάρξει μια αναμόρφωση των συντελεστών φορολόγησης. Όχι να καταργηθεί το 5%, αλλά να πάει στο 10%, στο 15%, στο 20%, στο 25% δηλαδή να ανεβαίνει κατά πέντε μονάδες η κλίμακα πάνω από τα 15.000.000 και να φθάσει, κύριοι Βουλευτές σε εισοδήματα πάνω από 25.000.000 ο ανώτερος συντελεστής να είναι 60%. Θυμάσθε ότι το 1980 ήταν 65% ο ανώτερος συντελεστής και έφθασε σήμερα να είναι 40%. Θυμάσθε ότι είχαμε δώδεκα και δεκατρείς κλίμακες και σήμερα έχουμε μόνο τρεις. Και δυστυχώς όλο το βάρος του φορολογικού το σηκώνουν τα μεσαία εισοδήματα. 
      Θέλω να πω και κάτι άλλο.
      Λέτε, κύριε Υπουργέ, ότι όσοι έχουν εισόδημα μέχρι 6.000 ευρώ δεν είναι υποχρεωμένοι να υποβάλουν δήλωση. Συμπληρώστε όμως εδώ μια παράγραφο που να λέει ότι επιστρέφεται σ’ αυτούς τους  εργαζόμενους ο παρακρατηθείς φόρος.  Διαφορετικά θα τον χάσουν οι άνθρωποι. Και ξέρουμε ότι πριν πάρουν το μισθό έχουν παρακράτηση φόρου.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Εμείς προτείνουμε, λοιπόν, να φορολογείται ο καθένας, όπως λέει και το Σύνταγμα, σύμφωνα με τη φορολογική του ικανότητα. Τα πραγματικά κέρδη, εισοδήματα και περιουσίες να συναθροίζονται και όχι να είναι για τον καθένα χωριστά. Να γίνει πάταξη της φοροδιαφυγής, να εξασφαλισθεί η είσπραξη βεβαιωμένων οφειλομένων φόρων και να γίνει πάταξη της φοροκλοπής, ιδιαίτερα των εχόντων και κατεχόντων. Η φορολόγηση των εισοδημάτων να γίνεται με προοδευτική κλίμακα –αναφέραμε παραδείγματα- να αρχίζει από το 5 και να φθάνει μέχρι το 60 στα πολύ μεγάλα εισοδήματα των 25 εκατομμυρίων και πάνω, ώστε να επιβαρύνονται περισσότερο τα μεγάλα εισοδήματα. Να καταργηθούν οι νόμοι που φοροαπαλλάσσουν το μεγάλο κεφάλαιο και ιδιαίτερα αυτό του εφοπλιστικού.
      Σήμερα με τις διατάξεις αυτές που έχουν περάσει θέλω να σας πω εδώ, κύριοι Βουλευτές, παρεμπιπτόντως ότι οι off shore εταιρείες, οι περισσότερες από τις οποίες είναι εφοπλιστικές, δεν πληρώνουν τίποτα, όπως είπαμε, για τις μεταβιβάσεις ή για τη χρήση που έχουν των ακινήτων. Επιπλέον, δεν πληρώνουν δεκάρα και οι εταιρείες, οι οποίες τους νοικιάζουν κτίρια για να τα χρησιμοποιήσουν είτε σαν αποθήκες είτε σαν γραφεία. Για να δείτε έτσι την ιδιαίτερη μεταχείριση που έχουν και ποιους εξυπηρετεί σήμερα το νομοσχέδιο.
      Να γίνει αντιστροφή στη σχέση άμεσης-έμμεσης φορολογίας. Και σ’ αυτό το νομοσχέδιο, κύριοι Βουλευτές, η έμμεση φορολογία είναι μεγαλύτερη κατά μία μονάδα από την άμεση. Να γίνει αντιστροφή λοιπόν, να καταργηθεί η άμεση φορολογία στα είδη πρώτης ανάγκης και στα είδη πλατειάς κατανάλωσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελείωσα, κύριε Πρόεδρε. 
     Στη δευτερολογία μου θα σταθώ περισσότερο με τις τροπολογίες.
     ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Γκατζή.
     Ο κ. Λαφαζάνης, Ειδικός Αγορητής του Συνασπισμού της Αριστεράς και της Προόδου, έχει το λόγο.
     ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι, με έναν πρωτοφανή και, θα έλεγα, εξοργιστικό τρόπο το Υπουργείο Οικονομικών έφερε, ενώ συζητείται το νομοσχέδιο στην Ολομέλεια, μια σειρά σοβαρότατων τροπολογιών προς συζήτηση, οι οποίες θα έλεγα είναι δυστυχώς στο σύνολό τους χαριστικές και σκανδαλώδεις. Χαριστικές σε μεγάλα οικονομικά συμφέροντα και σκανδαλώδεις για το δημόσιο συμφέρον και τους πόρους του δημοσίου. 
     Ευτυχώς ο κύριος Υπουργός ορισμένες απ’ αυτές τις τροπολογίες τις απέσυρε. Δεν μας είπε όμως ότι τις απέσυρε οριστικά. Μας είπε ότι απεσύρθησαν προσωρινά, ώστε να έρθουν σ’ ένα επόμενο νομοσχέδιο. Δηλαδή, θα φέρετε σ’ ένα επόμενο νομοσχέδιο αυτές τις διατάξεις για τους όρους μετασχηματισμού των εταιρειών του ΟΤΕ, διατάξεις οι οποίες είναι εξωφρενικές, παράλογες, χαριστικές, σκανδαλώδεις και δίνουν τη δυνατότητα στον ΟΤΕ να μετασχηματίζει όπως θέλει και όποτε θέλει τις επιχειρήσεις του ομίλου του; Να συστήνει, να διαλύει, να συγχωνεύει, να απορροφά, ακόμα και να παίζει παιχνίδια με off shore εταιρείες, όπως έχει off shore εταιρείες ο ΟΤΕ;
     ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, θα τα πούμε αυτά όταν θα έρθει η τροπολογία. Αποσύρθηκε. Θα χάσετε χρόνο που χρειάζεσθε για το νομοσχέδιο και τις άλλες τροπολογίες.
     ΠΑΝΑΓΙΩΤΗΣ ΛΑΦΑΖΑΝΗΣ: Ναι, αλλά είναι σημαντικά αυτά, κύριε Πρόεδρε, ως μεθοδολογία, η οποία ακολουθείται.
     Δίνετε, λοιπόν, τη δυνατότητα στον ΟΤΕ, που δεν έχει καμία δημόσια ούτε ιδιωτική επιχείρηση, να μη δηλώνει τι κάνει, να μην έχει δυνατότητα να πληρώνει φόρο μεταβίβασης, να μη δίνει σε καμία υπηρεσία πιστοποιητικά, απλώς γιατί είναι ο ΟΤΕ, και μάλιστα ένας ΟΤΕ εκτός δημοσίου. Ευτυχώς επίσης που αποσύρατε, αλλά λέτε προσωρινά, αυτήν την πρωτοφανή διάταξη, με την οποία το δημόσιο διαγράφει την κρατική συνεισφορά στο Ταμείο Ασθενείας του ΙΚΑ-ΕΤΕΑΜ και κατ’ αυτόν τον τρόπο χάνει το ΙΚΑ 100 δισεκατομμύρια δραχμές.
      Και ερωτώ, κύριε Υπουργέ, επιμένετε να φέρετε αυτήν τη διάταξη σε άλλο νομοσχέδιο; Με ποιους τη συζητήσατε αυτήν τη διάταξη; Τη συζητήσατε με τις οργανώσεις των συνταξιούχων; Το είπατε αυτό στους συνταξιούχους που είδατε προχθές, που ήταν στο δρόμο και κινητοποιούντο; Συζητήσατε μια τέτοια διάταξη που αφαιρείτε πόρους από το ΙΚΑ με τις συνδικαλιστικές οργανώσεις, με τη ΓΣΕΕ; Είναι απαράδεκτα αυτά τα πράγματα σαν μεθοδολογία και τακτική.
      Πέραν αυτών όμως, αυτό που βλέπω είναι ότι διατηρούνται εδώ πέρα ορισμένες διατάξεις οι οποίες είναι πρωτοφανείς, χαριστικές και σκανδαλώδεις. Θα το επαναλάβω. Προ καιρού το Υπουργείο Οικονομικών έκανε το εξής εξωφρενικό, με διάταξη την οποία έφερε στη Βουλή. Έδωσε τη δυνατότητα στις Τράπεζες, στις ασφαλιστικές εταιρίες και στις εισηγμένες επιχειρήσεις στο ΧΑΑ, όταν κάνουν την αποτίμηση στις τρέχουσες τιμές των κινητών αξιών τους, δηλαδή, των μετοχών, επειδή προκύπτει ζημία να βγαίνει αυτή η ζημία εκτός ισολογισμού με την προϋπόθεση ότι θα αφαιρείται από τα ίδια κεφάλαια. Είναι τρομακτικό αυτό το οποίο έγινε. Είναι ανεπανάληπτο. Διότι, πως είναι δυνατόν, όταν το χρηματιστήριο πάει καλά να εγγράφουν κέρδη, υπερκέρδη με τη φούσκα του χρηματιστηρίου και όταν το χρηματιστήριο δεν πάει καλά να ερχόσαστε ως Υπουργείο Οικονομικών και να φέρνετε τέτοιου είδους διατάξεις; Είναι ντροπή αυτά τα πράγματα. Δεν γίνονται σε μια ευνομούμενη πολιτεία.  Δεν μπορεί να είναι κράτος εν κράτει οι εισηγμένες εταιρίες  στο Χρηματιστήριο Αξιών Αθηνών. Πώς να το κάνουμε; Το κάνατε όμως.
      Τι προέκυψε όμως, απ’ αυτό, κύριοι Υπουργοί, που νομοθετείτε με τροπολογίες κατ’ αυτόν τον τρόπο; Ξέρετε τι προέκυψε, ιδιαίτερα για τις τράπεζες; Ότι κινδύνευαν να καταρρεύσουν. Διότι αφαιρώντας τις ζημίες από τα ίδια κεφάλαια, δεν είχαν να πληρώσουν τα ίδια κεφάλαια, ούτε με αυξήσεις μετοχικού κεφαλαίου, οι οποίες δεν γίνονται τώρα και δεν μπορούν να γίνουν τέτοιες αυξήσεις μετοχικού κεφαλαίου ούτε με την έκδοση ομολόγων δεν μπορούσαν να το κάνουν αυτό. Και τα ίδια κεφάλαια, είχαν πέσει πολύ χαμηλά μ’ αυτήν την αποτίμηση και την αφαίρεση από τα ίδια κεφάλαιά τους των ζημιών. Τι ερχόσαστε τώρα να κάνετε για να γλιτώσετε τις εισηγμένες εταιρίες; Και ακούστε το, κύριοι συνάδελφοι, γιατί ορισμένα πράγματα δεν μπορούν να γίνονται στο παρά πέντε και στα  μεσάνυχτα! 
      Τι κάνετε εδώ; Δίνετε τη δυνατότητα στις τράπεζες, στις ασφαλιστικές επιχειρήσεις και στις εισηγμένες εταιρίες να αναπροσαρμόσουν τις αξίες των ιδιοχρησιμοποιούμενων ακινήτων τους στις τρέχουσες αντικειμενικές αξίες και η υπεραξία που θα προκύψει να μην προστίθεται στα ακαθάριστα έσοδα, ώστε να φορολογηθεί με 35%, αλλά φορολογείται αυτοτελώς κατά 2%. Και σας ερωτώ, με ποιο δικαίωμα κάνετε αυτήν τη χαριστική πράξη; Με ποιο δικαίωμα από 35% που είναι ο φορολογικός συντελεστής, τον πάτε 2% στις υπεραξίες αυτές; Πού ακούστηκε να φέρνετε διάταξη και με τροπολογία να κάνετε αυτό το ρουσφέτι σε όλες τις εισηγμένες εταιρίες; Από 35% πηγαίνει στο 2%. Και λέτε μάλιστα υπό την προϋπόθεση βεβαίως ότι αυτή η υπεραξία θα συμψηφιστεί με τις ζημίες που θα έχουν προκύψει από την αποτίμηση των κινητών αξιών, έτσι ώστε να διασώσετε τα ίδια κεφάλαια των επιχειρήσεων και ιδιαίτερα των τραπεζών από την κατάρρευση. Αυτά απλώς δεν γίνονται! Δεν μπορούν να γίνονται και να μη συζητούνται σ’ αυτήν την Αίθουσα και να μη θίγονται. 
      Λυπάμαι που οι εισηγητές του ΠΑΣΟΚ και της Νέας Δημοκρατίας δεν έθιξαν αυτά τα θέματα. Εδώ έχουμε μια καραμπινάτη χαριστική πράξη από την οποία επιβαρύνεται το δημόσιο με πάρα πολλά δισεκατομμύρια δραχμές. Και ξέρετε, δημιουργείται μια πλαστή εικόνα για τις εισηγμένες επιχειρήσεις και τις τράπεζες. Και σας λέω εγώ, τα ιδιοχρησιμοποιούμενα λεγόμενα ακίνητα ποιος θα το αποδείξει ότι είναι ιδιοχρησιμοποιούμενα; Ξέρετε ότι έχουν ληστέψει τον κόσμο οι τράπεζες. Έχουν κατασχέσεις χιλιάδων ακινήτων. Ποιος θα αποδείξει ότι είναι ιδιοχρησιμοποιούμενο αυτό το ακίνητο ή όχι, εάν θα το προσθέτουν ως ιδιοχρησιμοποιούμενο οι τράπεζες για να αυξάνουν έτσι τα ίδια κεφάλαιά τους; Ουδείς θα μπορεί να το αποδείξει. Έτσι, κάνετε κτηματομεσίτες τις τράπεζες. Και με την κτηματομεσιτεία αυτή προσπαθείτε να διασώσετε τα ίδια κεφάλαιά τους. Κατ’ αυτόν τον τρόπο όμως στρεφόσαστε εναντίον των μικροκαταθετών και εναντίον των δανειοληπτών τους οποίους ληστεύουν κατά τα άλλα οι τράπεζες, με επιτόκια των καταθετών πολύ κάτω από τον πληθωρισμό και με δάνεια μ’ αυτά τα πανωτόκια που είναι πρωτοφανή για τα ευρωπαϊκά χρονικά, με δάνεια τέτοια και ταυτόχρονα με επιτόκια χορηγήσεων των οποίων η ψαλίδα από τα επιτόκια καταθέσεων συνεχώς διευρύνεται.
      Και δεν αρκείστε μόνο σ’ αυτό.
      ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, σύμφωνα με τον Κανονισμό στο Σώμα να απευθύνεστε και όχι στον Υπουργό.
      ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως. 
      Έρχεστε εδώ και κάνετε νέες χαριστικές ρυθμίσεις για τις μητρικές εταιρείες που απορροφούν τις θυγατρικές τους. Τι είναι αυτά τα πράγματα; Δίνετε τη δυνατότητα στις μητρικές εταιρείες να απορροφούν τις θυγατρικές τους και τη διαφορά που προκύπτει μεταξύ της αξίας κτίσης και της αξίας του εισφερόμενου κεφαλαίου να συμψηφίζεται με το αποθεματικό –άκουσον-άκουσαν- είτε της απορροφώσας είτε της απορροφόμενης εταιρείας και ο σχετικός φόρος που θα αναλογεί τώρα θα υπολογίζεται με συντελεστή 17,5% αντί 35%. Νέος μποναμάς, νέο δώρο, νέα χαριστική πράξη! Γιατί από 35% σε 17,5%; Γιατί αυτή η φορολογία;
      ΠΡΟΕΔΡΕΥΩΝ (Κωνσταντίνος Γείτονας): Κύριε Λαφαζάνη, επιτρέψτε μου. Για λόγους τήρησης του Κανονισμού αλλά και της ουσίας, παρακαλώ να απευθύνεστε στην Αίθουσα και στους συναδέλφους. Η ουσία της κοινοβουλευτικής ομιλίας -και έτσι το προβλέπει και ο Κανονισμός- δεν είναι διάλογος και στροφή προς τον Υπουργό, αλλά έκθεση απόψεων προς τους συναδέλφους. Πρέπει να μένει κατανοητό αυτό. Δεν το λέω για άλλους λόγους, αλλά το επιβάλλει ο σεβασμός προς τους συναδέλφους και στην Αίθουσα.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ξέρετε ότι επιδεικνύω απόλυτο σεβασμό προς την Αίθουσα και δεν θέλω αυτό το πράγμα να μου το υπενθυμίζετε. Δεν δείχνω έλλειψη σεβασμού.
      Κάνετε αυτήν τη χαριστική πράξη. Τι θέλετε να καλύψετε; Θέλετε να καλύψετε προφανώς πέραν των άλλων, τα άγρια χρηματιστηριακά παιχνίδια μητρικών εταιρειών, ακόμη και τραπεζών, οι οποίες συστήνανε στο καιρό της ανόδου του χρηματιστηρίου, σωρηδόν μητρικές εταιρείες για να παίζουν αυτά τα παιχνίδια. Και τώρα που είναι δύσκολες οι στιγμές έρχεστε και κάνετε ρυθμίσεις ώστε τις θυγατρικές να τις πάρουν πίσω οι μητρικές προς ζημιά των μικρομετόχων. Διότι έχουν χιλιάδες μικρομετόχους αυτές οι θυγατρικές εταιρείες. Και ξέρετε ποιος θα καθορίσει την ανταλλαγή αυτή των μετοχών; Η μητρική εταιρεία. 
      Τους απαλλάσσετε, λοιπόν, φορολογικά για να κάνουν αυτήν την κίνηση και από την άλλη στρέφεστε κατά εκατοντάδων χιλιάδων μικροεπενδυτών που πίστεψαν σε μια στιγμή στις θυγατρικές, τις οποίες σύστηναν αθρόως οι διάφορες μητρικές εταιρίες προκειμένου να επωφεληθούν με διάφορα παιχνίδια και συναλλαγές στο παρασκήνιο. Αυτές είναι οι πρακτικές. 
      Ξέρετε πόσο κοστίζουν αυτά; Διαβάζω την έκθεση του Γενικού Λογιστηρίου όπου δεν λέει τίποτα. Δεν μπορούμε να υπολογίσουμε, λέει, το κόστος για το δημόσιο. Δεν μπορείτε να υπολογίσετε το κόστος για το δημόσιο; Να σας κάνω έναν υπολογισμό να δείτε. Εκατοντάδες δισεκατομμύρια θα προκύψουν απ’ αυτά τα πράγματα, διότι είναι πάρα πολλά τα λεφτά. Μόνο αν κάνετε μερικούς υπολογισμούς για τις αναπροσαρμογές των τραπεζών, θα αντιληφθείτε περί τίνος πρόκειται. Αθρόες αναπροσαρμογές. Όλοι την Ελλάδα θα βάλουν μέσα για να αναπροσαρμόσουν τις αντικειμενικές αξίες. Έχουν ξενοδοχεία, έχουν ακίνητα, έχουν οικόπεδα. Έχουν υπηρεσίες τις οποίες έχουν διασκορπισμένες. Ποιος θα πει ότι είναι ιδιοχρησιμοποιούμενο το ακίνητο; Ποιος θα το ελέγξει αυτό; Ποιος θα μπορέσει να το καθορίσει; Προσπαθείτε να χτίσετε δηλαδή τις τράπεζες και τα ίδια κεφάλαιά τους αυτή τη στιγμή πάνω στην ακίνητη περιουσία, στα κλεμμένα από τους δανειολήπτες, στα κατασχεμένα; Τι είναι οι τράπεζες; Κτηματικές εταιρείες;
      Σας καλώ να αποσύρετε αυτές τις διατάξεις διότι νομίζω ότι προσβάλουν τη λογική και τη νοημοσύνη κάθε πολίτη ο οποίος θα καταλάβει περί τίνος πρόκειται. Και μη νομίζετε, θα καταλάβουν τι κάνετε μ’ αυτές τις διατάξεις.
      Μόνο σε μία τροπολογία αναφέρθηκα και καταλαβαίνετε τι γίνεται. Γι’ αυτό λέω ότι δεν μπορούν να συζητιώνται έτσι τροπολογίες, να έρχονται να συζητηθούν δηλαδή την τελευταία ώρα μαζί με τα άρθρα του κυρίου νομοσχεδίου. Πρέπει να συζητιούνται ξεχωριστά.
      ΄Ερχομαι στο φορολογικό νομοσχέδιο. Έγινε αναλυτική συζήτηση επί της αρχής του νομοσχεδίου, αλλά είμαι υποχρεωμένος ορισμένα να τα επαναλάβω στην Ολομέλεια γιατί είναι βασικά. Μιλήσατε για φορολογική μεταρρύθμιση και είπατε ότι μ’ αυτό το νομοσχέδιο επιτυγχάνεται αυτή. Επομένως, δεν έχετε αίσθηση τι σημαίνει φορολογική μεταρρύθμιση στο σημερινό άδικο, αναποτελεσματικό φορολογικό μας σύστημα. Δεν υπάρχει καμία φορολογική μεταρρύθμιση. Αυτό που υπάρχει φέτος είναι ένα νέο ράβε-ξήλωνε, είναι μπαλώματα σε ένα σύστημα που είναι γραφειοκρατικό, αναποτελεσματικό, άδικο και λειτουργεί σε βάρος και των φορολογικών υπηρεσιών, ταλαιπωρεί τον πολίτη και κυρίως βλάπτει την οικονομία της χώρας μας. Μ’ αυτό το νομοσχέδιο, το σύστημα δεν γίνεται ούτε απλούστερο ούτε δικαιότερο. Αντίθετα γίνεται πιο χαώδες και δαιδαλώδες.
      Λέτε ότι διευκολύνετε και κάνετε φοροελαφρύνσεις στα μικρά και μεσαία εισοδήματα. Δεν υπάρχει μεγαλύτερη παραπλάνηση απ’ αυτό. Άλλωστε κάθε χρόνο έρχεσθε και λέτε ότι γίνονται συνεχώς φοροελαφρύνσεις. Χρόνο με το χρόνο όμως αυτό που βλέπουμε είναι ότι από τους άμεσους φόρους, εισπράττονται όλο και περισσότερα χρήματα, τόσο απόλυτα όσο και ως προς ποσοστό του ΑΕΠ. Για το 2002 η αποτίμηση που κάνετε είναι η αύξηση των άμεσων φόρων, η οποία ξεπερνάει την ονομαστική αύξηση του ΑΕΠ κατά πολύ.  Επομένως, πού βλέπετε αυτές τις λαϊκές φορολογικές ελαφρύνσεις; Από πού προκύπτουν; Αυτό που γίνεται με το συγκεκριμένο νομοσχέδιο, είναι ότι αυξάνεται το αφορολόγητο όριο, από 8.400 ευρώ, δηλαδή, 204.000 δραχμές το μήνα για μισθωτό, σε 10.400 ευρώ, δηλαδή, το πάτε γύρω στις 240.000 δραχμές μηνιαίως. Εγώ δεν θα αρνηθώ ότι όσοι μισθωτοί κινούνται μεταξύ των 204.000 και 240.000 θα έχουν μία μείωση. Αλλά αυτοί είναι που ζουν κάτω από τα όρια της φτώχειας, που ούτως ή άλλως δεν έχετε να πάρετε κάτι απ’ αυτούς. Αν τους πάρετε χρήματα φορολογικά στο τέλος του χρόνου, αυτό σημαίνει ότι δεν θα έχουν να επιβιώσουν. Πώς θα επιβιώσει κάποιος με 240.000 δραχμές το μήνα, όταν του έρχεται μποναμάς στο τέλος του χρόνου, άλλων 100.000 δραχμές για εφορία; Από κει και πέρα, από τις 240.000 δραχμές το μήνα και πάνω, αρχίζει η φορολογική επιβάρυνση σταδιακά η οποία γίνεται όλο και μεγαλύτερη. Τα μικρομεσαία και κυρίως τα μεσαία εισοδήματα θα υποστούν μία νέα φορολογική λεηλασία για τρεις κυρίως λόγους.
       Ο πρώτος λόγος είναι ότι δεν αναδιαρθρώνονται –αντίθετα επιδεινώνονται- τα φορολογικά κλιμάκια.
      Ο δεύτερος λόγος είναι ότι δεν αναδιαρθρώνονται –αντίθετα παραμένουν- οι ίδιοι φορολογικοί συντελεστές, 15%, 30% και 40% ενώ καταργείται ο φορολογικός συντελεστής του 5%.
      Ο τρίτος λόγος για τον οποίον δεν μιλάτε καθόλου, είναι ότι έχουμε δραστική μείωση όλων των φοροελαφρύνσεων που αφορούν για νοσήλεια, για μίσθωμα κατοικίας, για δίδακτρα, για τόκους στεγαστικών δανείων και για καταναλωτικές δαπάνες. Μόνο για την αύξηση του αφορολογήτου μας λέτε.
      Γιατί δεν αναδιαρθρώνετε τους φορολογικούς συντελεστές; Υπάρχει χώρα της Ευρώπης που να έχει φορολογικούς συντελεστές 15%, 30% και 40%; ΦΠΑ είναι αυτό; Πού είναι οι συντελεστές 5%, 10%, 20%, 25%; Από πού και ως πού πάτε σε αυτούς τους συντελεστές; Τους αφήνετε και δεν μας λέτε τι χρήματα χάνουν οι φορολογούμενοι από τις φοροελαφρύνσεις τις οποίες σχεδόν καταργείτε. Το αποτέλεσμα είναι καταπέλτης. Σας το κατέθεσα στην επιτροπή με αδιάψευστα στοιχεία. Σε ένα ετήσιο εισόδημα 15.000 ευρώ, δηλαδή 350.000 δραχμές το μήνα αν προσθέσουμε τις μειώσεις για τις φοροελαφρύνσεις, ο φόρος που προκύπτει με μια ονομαστική αύξηση 5% σε σχέση με το 2002, είναι αυξημένος κατά 28%.
      Αν πάμε σε εισοδήματα πολύ παρακάτω αλλά και λίγο παραπάνω βλέπουμε τι γίνεται. Αυτές είναι οι φορολογικές σας ελαφρύνσεις; Φοροελάφρυνση υπάρχει μόνο γι’ αυτούς που ζουν κάτω από τα όρια της επίσημης φτώχειας. Από εκεί και πάνω υπάρχει η συνήθης φορολογική επιδρομή. Γι’ αυτό τα φορολογικά έσοδα του 2003 που θα εγγραφούν στον προϋπολογισμό του 2004 θα δείτε ότι θα είναι αυξημένα από τους άμεσους φόρους. 
      Θέλω να πω δύο λόγια για τις off shore εταιρείες. Εδώ παίρνετε πολύ καθυστερημένα κάποια μέτρα, τα οποία όμως είναι ασπιρίνες διότι δεν διασφαλίζεται η εφαρμογή τους. Για παράδειγμα η φορολογική υπηρεσία από πού και ως πού θα αντιληφθεί όταν κάνει τον έλεγχο σε μια επιχείρηση στην οποία βρίσκει τιμολόγια εξωτερικού, ότι πρόκειται για off shore εταιρεία; Πρέπει να συστήσετε μια ειδική υπηρεσία η οποία να γνωματεύει σχετικά για να βοηθά τις φορολογικές υπηρεσίες. Άλλως αυτές οι διατάξεις θα μείνουν ανεφάρμοστες και θα έχουμε παζάρι ανάμεσα στους εφοριακούς και στην επιχείρηση.
      Το χειρότερο που κάνετε είναι που βάζετε το φόρο 3% στα ακίνητα που κατέχονται από off shore εταιρείες. Ο φόρος είναι σωστός και θα μπορούσε να είναι και 5%. Λέτε όμως ότι αν φέρετε το ακίνητο από την off shore εταιρεία στον αληθή κύριο –άντε να τον βρούμε γιατί δεν μας λέτε πώς θα τον βρείτε- τότε ο αληθής κύριος γλιτώνει τους μισούς φόρους μεταβίβασης και απαλλάσσεται και από το πόθεν έσχες. Γιατί αυτές οι διευκολύνσεις στις επαναμεταβιβάσεις από τις off shore εταιρείες στους αληθείς κυρίους τους; Θέλετε να τους απεγκλωβίσετε; Ότι φάγανε φάγανε και τώρα συγχωροχάρτι; Είναι παράλογο να γίνεται αυτό. Κάποιον που κατέκλεψε το δημόσιο και καταφεύγει στην off shore εταιρεία για να γλιτώσει το πόθεν έσχες και φόρους έρχεστε να τον διευκολύνετε και του λέτε ότι το πόθεν έσχες του δεν ισχύει. 
      Τέλος, κάνετε χαριστική ρύθμιση στις μεταβιβάσεις επιχειρήσεων, μετοχών ή πακέτων μετοχών ή εταιρικών μεριδίων.
      Εδώ υπάρχει ένα μέτρο διάκρισης και επιλεκτικότητας απέναντι στο φόρο που πληρώνουν αυτοί που κληρονομούν ή δέχονται μια γονική δωρεά ή μια κανονική, οτιδήποτε άλλο, ακίνητα ή κινητές αξίες και εξαιρείτε τις μεγάλες επιχειρήσεις και γενικά τις επιχειρήσεις από το να πληρώσουν ανάλογο φόρο μεταβίβασης. Με ποια αιτιολογία υπάρχουν δύο μέτρα και δύο σταθμά; Εγώ που θα μεταβιβάσω ένα οικόπεδο στην κόρη μου είμαι ο προνομιούχος και θα κάνω τη μεταβίβαση με ένα 20% και αυτοί που έχουν πακέτα μετοχών θα κάνουν μεταβιβάσεις με 0,6%; Γιατί αυτή η προνομιακή μεταχείριση; 
      Θα ήθελα να πω και μια κουβέντα για τις μικρομεσαίες επιχειρήσεις, αλλά δεν έχω το χρόνο. Πάντως για όλους αυτούς τους λόγους είναι προφανέστατο ότι θα καταψηφίσουμε το νομοσχέδιο, γιατί δεν θεωρούμε ότι κάνει ένα βήμα μπροστά για τη φορολογική μεταρρύθμιση, που έχει ανάγκη ο τόπος, αλλά αντιθέτως είναι μια σαφής οπισθοχώρηση και κινείται στις λογικές που επί χρόνια ακολουθείτε, να επιβαρύνετε όλο και περισσότερο τους μη έχοντες και να ελαφρύνετε τους κατέχοντες. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι η εισαγγελική αρχή υπέβαλε στη Βουλή μηνυτήρια αναφορά κατά των μελών της Κυβέρνησης.
      Επίσης έχω την τιμή να σας ανακοινώσω ότι ο συνάδελφος Βουλευτής Επικρατείας κ. Παρασκευάς Αυγερινός και επίσης ο συνάδελφος Βουλευτής Ροδόπης κ. Στυλιανίδης ζητούν ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
      Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κάθε χρόνο σχεδόν συζητούμε φορολογικά νομοσχέδια. Από τότε που μπήκα στη Βουλή μέχρι σήμερα δεν περνάει χρόνος που να μην έχουμε και ένα φορολογικό νομοσχέδιο. 
      Θυμάμαι που εμείς οι Βουλευτές του ΠΑΣΟΚ κατηγορούσαμε τη Νέα Δημοκρατία ότι στη θητεία των τριών-τεσσάρων ετών αλλάξατε δεκατέσσερα νομοσχέδια. Σήμερα, άραγε, γιατί μας κατηγορείτε εσείς για το ίδιο πράγμα; Η αλήθεια είναι ότι δεν υπάρχει σταθερό φορολογικό νομοσχέδιο και αυτό οφείλεται, μεταξύ των άλλων, και στο γεγονός ότι δεν είναι ακόμα οργανωμένο το κράτος. Για τα πεντακόσια χρόνια δουλείας δεν μπορούν να εξαλειφθούν οι συνέπειες με εκατόν τριάντα-εκατόν πενήντα χρόνια ελεύθερου βίου. Αν προσθέσετε σ΄ αυτά και την εσωτερική κακοδαιμονία, την εξουσιολαγνεία, που οδηγεί πολλές φορές σε συμβιβασμούς και σε συναλλαγές πολιτικής βάσης και μορφής, τότε αντιλαμβανόμαστε ότι υπάρχει μια σωρεία παραγόντων, που επηρεάζουν το συνολικό σύστημα. 
      Έτσι, να δεχθούμε, κύριε Υπουργέ, ότι και εμείς οι του ΠΑΣΟΚ υποπέσαμε στο ίδιο λάθος μ’ αυτό που κατηγορούσαμε τη Νέα Δημοκρατία όταν εθήτευσε τέσσερα περίπου χρόνια.
      Το φορολογικό νομοσχέδιο πρέπει να εγγυάται ορισμένες προϋποθέσεις. Πιστεύω ότι το παρόν φορολογικό νομοσχέδιο εγγυάται αυτές τις προϋποθέσεις. Κατ’ αρχάς, το γράμμα και το πνεύμα του Συντάγματος ότι ο καθένας πρέπει να συνεισφέρει στα δημόσια βάρη ανάλογα με τις δυνατότητές του, να υπάρχει μια δικαιοσύνη στη φορολογία του εισοδήματος κλπ.
      Το δεύτερο είναι ότι αυτό το νομοσχέδιο πρέπει να δίνει μια σταθερή προοπτική για να διευκολύνει την ανάπτυξη, τις ιδιωτικές επενδύσεις, την κίνηση της οικονομίας. Να έχει την καθολικότητά του, την αντικειμενικότητά του και όλα τα στοιχεία που διέπουν ένα φορολογικό νομοσχέδιο. Πιστεύω ότι κατεβλήθη κάθε προσπάθεια να πετύχει το νομοσχέδιο τους εξής συνδυασμούς.
      Πρώτον να κινηθείτε μέγα στις δυνατότητες της οικονομίας. Αν η οικονομία δεν έχει δυνατότητα και αν τα βάρη είναι τόσα πολλά που τα ταμεία δεν επιτρέπουν την αντιμετώπισή τους ένα φορολογικό νομοσχέδιο δεν μπορεί παρά να είναι αναλόγως βαρύ.
      Δεύτερον, όταν κινούμαστε σε έναν ευρύτερο οικονομικό χώρο αναμφισβήτητα θα δεχόμαστε εκτός από τα πλεονεκτήματα που απορρέουν από τις σχέσεις μας αυτές και τα συναφή τα εγγενή μειονεκτήματα. Πολλά πράγματα λοιπόν επιβάλλονται έξωθεν επιβάλλονται από το χώρο μέσα στον οποίο βιώνουμε το καθημερινό μας γίγνεσθαι.
      Τρίτον σημείο η μακροοικονομική εικόνα της πατρίδα προσδιορίζει την ευκινησία ή μη ή τη δυσκαμψία στη φορολογική αντιμετώπιση των πραγμάτων. Πιστεύω, δηλαδή, ότι η άρθρωση του συγκεκριμένου νομοσχεδίου γίνεται μέσα στην επιδίωξη να εξασφαλιστούν οι όροι που οδηγούν στο χαρακτηρισμό ότι πρόκειται για φορολογική μεταρρύθμιση. Μπορεί πολλά πράγματα ακόμη να χρειάζονταν πρόσθετες ρυθμίσεις. Μπορεί πολλές τάξεις ιδίως των αγροτών, των πολύτεκνων, τα μικρά νησιά για τα οποία θα αναφερθώ, το Αιγαίο, ο Έβρος να χρήζουν οι ακριτικές περιοχές μεγαλύτερης απαλλαγής μεγαλύτερης στήριξης. Όλα αυτά όμως είναι συναφή και προς τις αντίστοιχες δυνατότητες της οικονομίας. 
      Τι γίνεται με το παρόν νομοσχέδιο; Σαφώς υπάρχει πρόνοια υπέρ των ασθενέστερων τάξεων. Υπάρχει πρόνοια υπέρ των μικρομεσαίων οι οποίοι μικρομεσαίοι βάλλονται, καταπιέζονται αφόρητα και η δραστηριότητά τους είναι συνυφασμένη και με το θέμα της απασχόλησης της καταπολέμησης της ανεργίας. Πρέπει να στηριχθούν οι μικρομεσαίοι. Υπάρχει πρόνοια και γίνεται ανάλογη στήριξη των μικρομεσαίων με τις διατάξεις του νομοσχεδίου με τις διατάξεις του κεφαλαίου α του κεφαλαίου β΄ και του κεφαλαίου γ΄ των λοιπών διατάξεων.
      Στα τρία κεφάλαια με τα 24 άρθρα το πρώτο κεφάλαιο ρυθμίζει τη μείωση της φορολογίας του εισοδήματος και έχουμε χαρακτηριστικούς αριθμούς. Όταν το 75% των μισθωτών και των συνταξιούχων δεν πληρώνουν καθόλου φόρο είναι μια διεύρυνση της μεταρρύθμισης. Όταν η ιδιοκατοίκηση απαλλάσσεται και η πρώτη δευτερεύουσα κατοικία απαλλάσσονται από τη φορολογία μέχρι διακοσίων τετραγωνικών μέτρων, όταν φορολογείται η διαχείριση και όχι το ακίνητο αυτά είναι μέτρα υπέρ των φτωχότερων τάξεων θα έλεγα. 
      Στο δεύτερο κεφάλαιο από το άρθρο 10 μέχρι το άρθρο 14 γίνονται ρυθμίσεις που αφορούν μικρομεσαίους που αφορούν τη φορολογία του κεφαλαίου. Πρέπει και το κεφάλαιο να στηριχθεί. Γιατί το κεφάλαιο δίνει διάσταση στην ιδιωτική επένδυση γιατί η ιδιωτική επένδυση συνδυαζομένη με τη δημόσια θεμελιώνουν την αναπτυξιακή πορεία της πατρίδας. Θέλουν στήριξη και είναι λαϊκισμός να βάλλονται οι επιχειρηματίες, να βάλλεται το κεφάλαιο να βάλλεται στα μέτρα που επιβάλλει ο νόμος. Να είναι συνεπείς οι επιχειρηματίες στις φορολογικές τους υποχρεώσεις, στις εργασιακές σχέσεις, να σέβονται τον εργαζόμενο και ένα σωρό άλλα πράγματα που αποτελούν το δημοκρατικό πλαίσιο της πατρίδας μας και αφορούν την ελεύθερη αγορά και την αγορά εργασίας.
      Το τρίτο κεφάλαιο –για να είμαι και εντός του χρόνου- αναφέρεται στις λοιπές διατάξεις και καλύπτεται από τα άρθρα 15 ως 24, που είναι το ακροτελεύτιο. Πιστεύω, κλείνοντας, ότι το παρόν νομοσχέδιο που συζητούμε δίνει διάσταση πρόνοιας και οικονομικής αναπτύξεως, στήριξης για την καταπολέμηση της ανεργίας, στήριξης των μικρομεσαίων, άμβλυνσης των ανισοτήτων, καθιέρωσης σταθερού συστήματος ελέγχων, αντικειμενικοποίησης της φορολογίας και αναμόρφωσης των τεκμηρίων. Όλα αυτά είναι σημαντικές κατευθύνσεις, οι οποίες εγγυώνται με τις διατάξεις του νομοσχεδίου. 
      Προτείνω λοιπόν περισσότερες απαλλαγές στους αγρότες, μέσα στις δυνατότητες βεβαίως της οικονομίας. Κάποια μικρονησιά είχαν απαλλαγή μέχρι 13.000 ευρώ. Τώρα που όλα ανεβαίνουν προς τα πάνω, όχι μόνο να συντηρηθεί αυτή η απαλλαγή στα μικρονησιά, αλλά να φτάσει στα 20.000 ευρώ. Δεν είναι τίποτα. Χρειάζεται περισσότερο θάρρος για τις πολύτεκνες οικογένειες. Ο Έβρος, κύριε Υφυπουργέ, βρίθει. Χρειάζεται περισσότερη τόλμη, να είναι ακόμη πιο ψηλά η μέριμνα και η στήριξη. Με αυτά τα ολίγα δηλώνω ότι ψηφίζω το φορολογικό νομοσχέδιο. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριοι συνάδελφοι, υπήρξαμε η μόνη χώρα της Ευρωπαϊκής Ένωσης που εξ’ αρχής δεν ήμασταν στην ομάδα των χωρών που θεωρήθηκαν -λόγω της Οικονομικής-Νομισματικής Ένωσης- ότι είχαν συγκεκριμένα κριτήρια οικονομικά και πάντως ευνόητα υπερέχοντα έναντι της χώρας μας. 
      Θέλω να επισημάνω ότι αυτή η διαχρονική συμπεριφορά μας, που οδήγησε σε μια ελλειμματική σχέση έναντι αυτής της ενιαίας οικονομικής πορείας των υπολοίπων χωρών, αυτή η κατάσταση προέκυψε ως συνέπεια συγκεκριμένων λόγων. Κατά τη δική μου ταπεινή άποψη ήταν συνέπεια του ότι στη διαδρομή του χρόνου η διαχείριση των κονδυλίων του κρατικού προϋπολογισμού δεν έχει συγκεκριμένη αναπτυξιακή κατεύθυνση και διότι τα κατά καιρούς ισχύοντα φορολογικά νομοσχέδια δεν εναρμονίζονται με τις στοχεύσεις που πρέπει να έχει ο κατ’ εξοχήν, ο υπερέχων, ο βασικός, ο θεμελιώδης νόμος του κράτους, που είναι ο προϋπολογισμός.
      Βεβαίως συζητούμε το συγκεκριμένο φορολογικό νομοσχέδιο με την επωνυμία «Απλουστεύσεις σχετικά με τη φορολογία εισοδήματος και κεφαλαίου», σε μια χρονική περίοδο που αμέσως ύστερα επακολουθεί και η ψήφιση του κρατικού προϋπολογισμού. Αυτή η  εν τοις πράγμασι πλέον προκύπτουσα εναρμόνιση αυτών των δύο βασικών νομοθετημάτων, ας ευχηθούμε –αυτό λέει προτρεπτικά η Νέα Δημοκρατία- ότι από δω και πέρα, τουλάχιστον από πλευράς συγκεκριμένων ρυθμίσεων και πρακτικής εφαρμογής, θα διαφοροποιήσει την οικονομική μας πορεία.
      Όμως τα δείγματα και στον προϋπολογισμό και στο συγκεκριμένο υπό συζήτηση νομοθέτημα δεν είναι ενθαρρυντικά. Ειπώθηκε από την κυβερνητική Πλειοψηφία –αναφέρω ενδεικτικά τον αγαπητό κ. Σπυριούνη- ότι το αυτονόητο, δηλαδή ένα σταθερό φορολογικό σύστημα με συγκεκριμένες ελαφρύνσεις, με μειώσεις φόρων, με ενίσχυση της επιχειρηματικότητας που πρέπει να απορρέει από τις διατάξεις, από κατ’ επέκταση διασφάλιση της ανταγωνιστικότητας της ελληνικής οικονομίας, ένα τέτοιο φορολογικό νομοσχέδιο –είπε ο ίδιος ο κ. Σπυριούνης- χρόνια τώρα δεν μπόρεσε να διασφαλιστεί για την ελληνική κοινωνία.
      Είναι αυτό που από την άλλη πλευρά η Νέα Δημοκρατία χρόνια τώρα λέει: Πέρα των επανειλημμένων φορολογικών νόμων, αναρίθμητων φορολογικών νόμων η βασική μας δέσμευση είναι ένα σταθερό φορολογικό σύστημα με ορίζοντα τετραετίας, πενταετίας. Ενθυμούμαι ότι μετά τις εκλογές του 2000 σε συνέχεια άλλων προγενέστερων υποσχέσεων, εκείνο που αποτελούσε επίκληση κυβερνητική ήταν ότι θα φέρουμε φορολογικό νομοσχέδιο και το φέρνουμε τώρα, τέλος του 2002. Αυτή η επιζητούμενη ανταγωνιστικότητα της οικονομίας, η τόνωση της επιχειρηματικότητας, η αύξηση του διαθέσιμου εισοδήματος των Ελλήνων πολιτών, που είναι ζητούμενα, που πρέπει να είναι στοχεύσεις ενός φορολογικού νομοσχεδίου, αυτή τη στιγμή διασφαλίζονται με το υπό συζήτηση νομοσχέδιο; Η άποψη της Νέας Δημοκρατίας –και ακούστηκε και από την πλευρά του εισηγητού- είναι ότι αυτά δεν διασφαλίζονται. Για την  επιχειρηματικότητα είναι σαφές ότι πρέπει να έχουμε αφορολόγητα αποθεματικά των επιχειρήσεων. Υπάρχει κάτι τέτοιο στο συγκεκριμένο νομοσχέδιο; Δεν υπάρχει. 
      Εγώ θα μείνω σε κάτι πολύ χαρακτηριστικό που προείπα. Η αύξηση του διαθέσιμου εισοδήματος των Ελλήνων, αν θέλετε, κατ’ επέκταση φυσικών ή νομικών προσώπων, μπορεί να ανακόψει την ανεργία για λόγους που είναι αυτονόητοι αυτή τη στιγμή. Σε συνέχεια υποσχέσεων και δια στόματος του Πρωθυπουργού επιδιώκεται με το συγκεκριμένο νομοθέτημα αύξηση αυτού του διαθέσιμου εισοδήματος; Δεν προκύπτει κάτι τέτοιο κυρίαρχα, αν ανατρέξουμε στην περίοδο της Διεθνούς Έκθεσης της Θεσσαλονίκης και μελετήσουμε αυτό που αυτολεξεί είπε ο Πρωθυπουργός: «Φορολογικές απαλλαγές» -διότι αυτό είναι ουσιαστικά που επιδιώκεται να θεσπιστεί- «που θα διασφαλίζουν  1.400.000.000.000  ευρώ». Και αποδεικνύεται από την έκθεση  του Γενικού Λογιστηρίου του Κράτους που συνοδεύει το νομοθέτημα ότι αυτές οι απαλλαγές δεν υπερβαίνουν τα 510.000.000 ευρώ περίπου. Είναι μια απόκλιση μεταξύ λόγων και έργων, μεταξύ των όσων έχουν ειπωθεί και του σκοπούμενου δια του νομοθετήματος αποτελέσματος, 60%. Και βεβαίως αυτή η μείωση των φόρων που επέρχεται για του νομοθετήματος δια αυξήσεως των αφορολογήτων ορίων, επέρχεται κατά τέτοιο τρόπο που τελικώς και πάλι παραβλάπτει την οικονομική κατάσταση των αδύναμων στρωμάτων των Ελλήνων, με την έννοια ότι ενώ –και προκύπτει αυτό με συγκεκριμένους υπολογισμούς- δίδουμε δι’ αυξήσεως του αφορολογήτου ορίου 20 ευρώ ανά άτομο, του παίρνουμε πίσω τα 12 ευρώ. Και απευθύνομαι στο ευρύ κοινό, στον ελληνικό λαό που από πλευράς οικονομικών εισοδημάτων δεν είναι σε επίπεδο υψηλό. Παίρνουμε πίσω τα 12 διότι καταργούμε την έκπτωση που πρέπει να υπάρχει στην ιατρική και νοσοκομειακή περίθαλψη. Αυτά είναι βασικά, είναι θεμελιώδη, σημαντικά, καταλυτικής αξίας ζητήματα που δεν πρέπει να προκύπτουν με τέτοιες νομοθετήσεις. Η μείωση λοιπόν των φόρων που είναι βασικό ζήτημα για ύπαρξη διαθεσίμου εισοδήματος των Ελλήνων που θα τονώσει μία αναπτυξιακή προοπτική, δεν προκύπτει από το συγκεκριμένο νομοθέτημα. 
      Και θέλω να πω κάτι επίσης πολύ χαρακτηριστικό. Χρόνια τώρα τεκμήρια, τα οποία στην πράξη αποδεικνύονται ότι είναι βλαπτικά για τον πολίτη, είτε είναι αυτό της συναφείας είτε είναι των ανελέγκτων επί πολλά χρόνια χρήσεων που αναδρομικά ερχόμαστε υπό συγκεκριμένες διαδικασίες –και δεν θέλω να πω τίποτε περισσότερο- που βιώνει ο Έλληνας πολίτης και οι οποίες τον φθάνουν σε σημείο απόγνωσης πολλές φορές στην πράξη και δι’ άλλους λόγους συμπεριφοράς και των ελεγκτικών οργάνων. Αυτή λοιπόν η κατάσταση χρόνια τώρα παρότι υπάρχει απόπειρα δια του συγκεκριμένου νομοθετήματος εν μέρει να ανακοπεί, τελικώς δεν επιτυγχάνεται το ζητούμενο, διότι ο λογιστικός υπολογισμός των κερδών είναι πράγματι στη σωστή κατεύθυνση υπό τον όρο ότι θα γίνονται αποδεκτά τα έξοδα, όχι όμως ταυτόχρονα θα υπάρχει και η ευχέρεια του εξωλογιστικού υπολογισμού των κερδών. 
      Αυτό είναι ένα πολύ σημαντικό ζήτημα για τις μικρομεσαίες επιχειρήσεις, για τους επαγγελματίες. Και βιώνουμε -κυρίως στην περιφέρεια- σε τι δεινή οικονομική κατάσταση βρίσκονται και όπου πληθώρα ακαλύπτων επιταγών, συναλλαγματικών και άλλων εξωτερικευομένων συμπεριφορών υποδηλώνουν αυτή τη δεινή κατάσταση. 
      Τελειώνω, κύριε Πρόεδρε, με το εξής. Πάμπολλες τροπολογίες συζητώνται. Είναι βασική η τροπολογία που επαναφέρει η Νέα Δημοκρατία από το Δεκέμβριο του 1994 για τους αγρότες. Συγκεκριμένες παρεμβάσεις στον αγροτικό τομέα πρέπει να γίνουν, πέραν των χρημάτων –και θα επικριθεί η Κυβέρνηση στον υπό συζήτηση προϋπολογισμό- που πρέπει να δοθούν είτε από το Πρόγραμμα Δημοσίων Επενδύσεων είτε των κονδυλίων, που τουλάχιστον σε σχέση με τα συνολικά κρατικά έσοδα θα πρέπει να είναι αυξημένα ποσοστιαίως.
      Πέραν λοιπόν μιας τέτοιας συμπεριφοράς χρηματοδοτικής και κάποια άλλα θεσμικά μέτρα είναι σημαντικά. Είναι αυτά τα οποία με την τροπολογία η Νέα Δημοκρατία αυτή τη στιγμή προτείνει και ζητά από την Κυβέρνηση, έστω την υστάτη στιγμή, να εκδηλώσει την αναγκαία σύμπραξη. Είναι και η κατάργηση του Ειδικού Φόρου Κατανάλωσης και η μείωση του Φ.Π.Α. στην αγορά του μηχανολογικού εξοπλισμού και η κατάργηση του τεκμηρίου αγοράς σε πάγιο εξοπλισμό επιχειρήσεων. Και τελειώνω, κύριε Πρόεδρε, επίσης με την επισήμανση ότι είναι πολύ σημαντικό –είναι η τελευταία πρότασή μου εξ άλλης τροπολογίας- τουλάχιστον να θεωρείται ως μη φορολογητέο εισόδημα για τον αγρότη το ποσό των 3.000 ευρώ, προσαυξημένο με άλλες 3.000 ευρώ λόγω τυχόν αποζημιώσεων και κάτι καλύτερο…
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. Έχετε «τελειώσει» τετράκις μέχρι τώρα, αλλά συνεχίζετε.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: …πρέπει να προκύψει για τους νέους αγρότες, τους οποίους πρέπει να ενισχύσουμε. 
      Σας ευχαριστώ πολύ.
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σφυρίου έχει το λόγο.
      ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
      Κύριε Πρόεδρε, κύριοι συνάδελφοι, παρακολουθώ τις προσπάθειες που καταβάλλει η Αξιωματική Αντιπολίτευση, προκειμένου να υποβαθμίσει τα ιδιαίτερα θετικά στοιχεία που περιλαμβάνει αυτό το φορολογικό νομοσχέδιο για τους Έλληνες πολίτες και ειδικότερα για τους μικρούς και μεσαίους Έλληνες πολίτες, τα μικρά και μεσαία εισοδήματα.
      Άκουσα προηγουμένως τον κ. Τσιπλάκη να λέει ότι δήθεν υπάρχει διάσταση λόγων και έργων της Κυβέρνησης και αναφέρθηκε στην αναφορά του Πρωθυπουργού σε σχέση με τις συνολικές φορολογικές απαλλαγές για τους πολίτες του ύψους του 1,2 δισεκατομμυρίων ευρώ. Και λέει: «Μα, από την Έκθεση προκύπτει ότι είναι μόλις 510 εκατομμύρια ευρώ». Βεβαίως, του διαφεύγει ότι αυτά που αναφέρει η Έκθεση αφορούν τις συγκεκριμένες διατάξεις, που επιφέρουν ευνοϊκότερη μεταχείριση κατά 510 εκατομμύρια ευρώ. Όμως, αγνοεί και άλλες διατάξεις που ισχύουν και που ανεβάζουν συνολικά την ελάφρυνση επί των εισοδημάτων του 2003 στο ύψος που πράγματι αναφέρθηκε στη Διεθνή Έκθεση Θεσσαλονίκης, δηλαδή στο 1,2 δισεκατομμύρια ευρώ. 
      Άκουσα τον εισηγητή της Νέας  Δημοκρατίας να κινείται πάλι στην ίδια ρότα, δηλαδή να προσπαθεί να υποβαθμίσει τη σημασία των διατάξεων αυτού του νομοσχεδίου, να λέει ότι το συζητούμενο νομοσχέδιο δεν απλουστεύει, ούτε βελτιώνει το σύστημα. Εγώ θέλω να υπογραμμίσω το εξής. Όταν κατέθεταν φορολογική δήλωση μέχρι τώρα οι έχοντες εισόδημα πάνω από 600.000 δραχμές και με το σχέδιο νόμου δεν είναι υποχρεωμένοι να καταθέτουν φορολογική δήλωση, με διπλάσιο περίπου εισόδημα, δηλαδή των 3.000 ευρώ και σε ό,τι αφορά τους μισθωτούς δεν καταθέτουν φορολογική δήλωση οι έχοντες εισόδημα μέχρι τα 6.000 ευρώ, Ρωτώ: σύμφωνα με την κοινή λογική, αυτό δεν απλουστεύει κατ΄ αρχήν για χιλιάδες Έλληνες πολίτες τη σχέση τους με τις Δ.Ο.Υ., με το κράτος, την οικονομική τους εφορία; Ασφαλώς, ναι. Για να μην αναφερθώ σε άλλες διατάξεις που απλουστεύουν το φορολογικό μας σύστημα και που δεν μου επιτρέπει ο χρόνος να τις απαριθμήσω. 
      Δεν βελτιώνει; Κάνουν μια προσπάθεια εκ μέρους της	Αντιπολίτευσης να υποβαθμίσουν τα αφορολόγητα όρια, –ενώ ομολογουμένως οι  ίδιες οι συνδικαλιστικές οργανώσεις όλου του φάσματος, χαρακτηρίζουν ότι είναι ιδιαίτερα θετικά τα αφορολόγητα όρια τα οποία εισάγονται με αυτό το νομοσχέδιο επικαλούμενοι μία σειρά από επιχειρήματα, τα περισσότερα των οποίων είναι διογκωμένα ή παρουσιάζονται εδώ με παραμορφωτικό φακό.
      Όμως η αλήθεια είναι ότι έχουμε για το μισθωτό τα 10.000 ευρώ αφορολόγητο όριο (από 8.400 ευρώ που ήταν), με ένα παιδί τα 11.000 ευρώ, με δύο παιδιά τα 12.000 ευρώ, με τρία παιδιά τα 20.000 ευρώ και από κει και πέρα 21.000, 22.000, 23.000 ευρώ, ανάλογα με τον αριθμό των παιδιών. Αυτή είναι μία πραγματικότητα, αυτό είναι τελικά που έχει σημασία για τον πολίτη, παρά την προσπάθεια που καταβάλλεται από την πλευρά της Αντιπολίτευσης, να υποβαθμιστεί η σημασία αυτών των ρυθμίσεων.
      Κύριε Υπουργέ, και κύριοι συνάδελφοι εκτός από αυτές τις γενικές παρατηρήσεις που κάνω επί του νομοσχεδίου θέλω να κάνω και μία ειδικότερη αναφορά (μια και μιλούμε για τα αφορολόγητα όρια) επικαλούμενος την ευαισθησία του Υπουργού, που νομίζω ότι και σήμερα θα επιδειχθεί κατά την ομιλία του στη Βουλή -το ελπίζω τουλάχιστον,  κύριε Υπουργέ- και επικαλούμενος και την ευαισθησία και των πτερύγων του Κοινοβουλίου. Ανατρέχω στα εξής: 
      Στην προηγούμενη Βουλή, το έτος 1996 με πρωτοβουλία του Πρωθυπουργού Κώστα Σημίτη έγινε ειδική συνεδρίαση του Υπουργικού Συμβουλίου και αποφασίστηκαν εκεί μια σειρά κίνητρα τα οποία απέβλεπαν στη δημογραφική ενίσχυση των μικρών νησιών της χώρας. Ένα από αυτά προέβλεπε ότι για τα μικρότερα νησιά της χώρας με πληθυσμό από τρεις χιλιάδες κατοίκους και κάτω θα υπάρχει ένα ειδικά αυξημένο αφορολόγητο όριο, ως κίνητρο εγκατάστασης και διαμονής σ’ αυτά τα νησιά. Με βάση αυτή την κυβερνητική απόφαση ψηφίσαμε ομόφωνα στην Εθνική Αντιπροσωπεία την παράγραφο 1 του άρθρου 8 του ν. 2459/97. Και με βάση αυτή και τις αναπροσαρμογές που έγιναν από τότε, σήμερα, όταν έχουν οι πολίτες αφορολόγητο στην υπόλοιπη Ελλάδα 8.400 ευρώ, σ’ αυτά τα μικρότερα νησιά της χώρας το αφορολόγητο όριο είναι 13.200 ευρώ. Δηλαδή, εισήχθη με πολιτική την οποία η Κυβέρνηση και ειδικότερα ο Πρωθυπουργός εισήγαγε στην Εθνική Αντιπροσωπεία, μια διαφορά της τάξης των 5.000 περίπου ευρώ ως κίνητρο εγκατάστασης και διαμονής στα μικρά νησιά. Και κύριε Υπουργέ, θα ήθελα να τονίσω ότι εγώ είμαι βέβαια Βουλευτής με όλα τα δικαιώματα και τις υποχρεώσεις που έχω στο Εθνικό Κοινοβούλιο, αλλά εκπροσωπώ και πολίτες που κατοικούν στο Καστελόριζο, στο Αγαθονήσι, στην Τήλο, στη Χάλκη, στους Λειψούς, στην Ψέριμο, στη Σύμη, στην Κάσο, όπως  και άλλοι εδώ συνάδελφοι που εκπροσωπούν πολίτες από τον Αϊ Στράτη, τα Ψαρά, τα Κουφονήσια, τους Φούρνους κ.λπ.. σ’ αυτά όλα τα νησιά κάθε φορά επιδεικνύουμε (πολλές φορές με λόγους τους οποίους εκφωνούμε εδώ, στην Εθνική Αντιπροσωπεία) την ευαισθησία μας και βεβαίως, δηλώνουμε την εθνική σημασία που έχει η πληθυσμιακή στήριξη αυτών των νησιών. Η Κυβέρνηση το έκανε αυτό έμπρακτα, κύριε Υπουργέ. Το έκανε με την πολιτική που εισήγαγε με αυτόν τον νόμο, τον ν. 2459/97. Και θέλω να τονίσω ότι η Κυβέρνηση και η κυβερνητική Πλειοψηφία –με την οποία βεβαίως πρέπει να τονίσω ότι συμφώνησαν και οι υπόλοιπες πτέρυγες- έκανε ειδική αναφορά στο Σύνταγμα. Στο άρθρο 101 του Συντάγματος ψηφίσαμε ομόφωνα στην Εθνική Αντιπροσωπεία ότι ο νομοθέτης, όταν έρχονται νομοθετήματα πρέπει να λαμβάνει ιδιαίτερα υπόψη του τα ειδικότερα προβλήματα που υπάρχουν σ’ αυτά τα μικρά νησιά και να φροντίζει στις νομοθετικές διατάξεις να λαμβάνει πρόνοια.
      ΝΙΚΟΛΑΟΣ ΓΚΑΤΖΗΣ: Δεν το περάσαμε αυτό στην επιτροπή;
      ΚΟΣΜΑΣ ΣΦΥΡΙΟΥ: Δεν το περάσαμε. Είπε ο Υφυπουργός ότι συμφωνεί με τη διάταξη, όμως πρέπει να ψηφιστεί. Αν δεν ψηφιστεί δεν έχουμε κάνει τίποτα. Γι’ αυτό πήραμε την πρωτοβουλία αυτή, (κύριε Υπουργέ ομολογουμένως έτσι είναι, όπως λέει ο κ. Γκατζής, είχε συμφωνήσει ο Υφυπουργός στην κοινοβουλευτική επιτροπή) και καταθέσαμε μια εμπρόθεσμη διάταξη με την οποία λέμε να διατηρηθεί η ίδια πολιτική. 
	(Στο σημείο αυτό την Προεδρική Έδρα καταλαμβάνει η Δ Αντιπρόεδρος της Βουλής κ. ΑΝΝΑ ΜΠΕΝΑΚΗ – ΨΑΡΟΥΔΑ)
      Λέμε να γίνει μια αναλογική αναπροσαρμογή του αφορολογήτου ορίου, ώστε το κίνητρο που υπήρχε γι’ αυτά τα μικρότατα νησιά της χώρας να διατηρηθεί. Εάν ρωτήσετε τους Βουλευτές, θα ψηφίσουν ομόφωνα όλοι.
      Θέλω να τονίσω, κύριε Υπουργέ –γιατί είμαι βέβαιος πως με την ευαισθησία που σας διακρίνει, θα σπεύσετε να το αποδεχθείτε- ότι αυτή ακριβώς η φορολογική μεταχείριση δεν έχει καμία σχέση με τα φορολογικά κλιμάκια. Καμία απολύτως! 
      Εάν ρωτήσετε τις υπηρεσίες σας –κι εσείς το γνωρίζετε πάρα πολύ καλά- το άρθρο 118 αποτελεί το τελευταίο ειδικό άρθρο, σε ό,τι αφορά όλες τις διατάξεις που ισχύουν για το εισόδημα. Το άρθρο 118 δεν έχει καμία σχέση με τα κλιμάκια! Είναι πέρα κι έξω από τα κλιμάκια και στηρίζεται –εάν θέλετε- στην ειδική πρόνοια του Συντάγματος –στο άρθρο 101- και στην ευαισθησία που επέδειξε η ίδια η Κυβέρνηση και εισήγαγε αυτήν την πολιτική με τις διατάξεις, που ομόφωνα ψήφισε το Εθνικό Κοινοβούλιο.
      Κύριε Υπουργέ, δεν προτείνουμε κάποιο ειδικό άρθρο μέσα στο νομοσχέδιο. Απλά στο άρθρο 1 του νομοσχεδίου προτείνουμε να υπάρξει μια παράγραφος που να λέει: 
      «Στα νησιά με πληθυσμό μέχρι τρεις χιλιάδες εκατό κατοίκους το εισόδημα που απομένει μετά την αφαίρεση των δαπανών από το συνολικό εισόδημα του φορολογουμένου υποβάλλεται σε φόρο σύμφωνα με τα προβλεπόμενα από την παράγραφο 1 του άρθρου 8 του ν. 2459/1997 αναπροσαρμοζομένου του αφορολογήτου ορίου α) για το φορολογούμενο που δεν έχει τέκνο ή έχει μέχρι δύο τέκνα που τον βαρύνουν στο ύψος των 15.000 ευρώ –προτείνουμε 15.000 ευρώ και όχι 20.000 ευρώ, όπως πρότεινε, για παράδειγμα, ο κ. Σπυριούνης, για να διατηρηθεί ως κίνητρο η ίδια διαφορά. Μακάρι η Εθνική Αντιπροσωπεία να θελήσει να τη διευρύνουμε κιόλας!- β) για το φορολογούμενο που έχει τρία και περισσότερα παιδιά που τον βαρύνουν στο ύψος -που καθορίζεται από τις διατάξεις- του παρόντος νόμου».
      Είναι η τροπολογία με γενικό αριθμό 1270 και ειδικό αριθμό 142, η οποία δεν αποτελεί ξεχωριστό άρθρο, αλλά προστίθεται στο άρθρο 1 του συζητούμενου νομοσχεδίου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Παρακαλώ, ολοκληρώστε.
      ΚΟΣΜΑΣ ΣΦΥΡΙΟΥ: Τελειώνω, κυρία Πρόεδρε.
      Ελπίζω, κύριε Υπουργέ –και κλείνω μ’ αυτό- ότι την ευαισθησία που έχετε επιδείξει και συλλογικά ως Κυβέρνηση να την επιδείξετε κι εσείς σήμερα ως Υπουργός Οικονομίας και να κάνετε δεκτή αυτή τη διάταξη, η οποία πιστεύω ότι στηρίζεται και στην κοινή λογική. Μια αναλογική αναπροσαρμογή ζητούμε, την οποία ψηφίζουν όλες οι πτέρυγες της Εθνικής Αντιπροσωπείας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, με τις εισαγόμενες υπό το άρθρο 15 διατάξεις του φορολογικού νομοσχεδίου –γιατί δεν θέλω να σχολιάσω σήμερα το γεγονός ότι το φορολογικό νομοσχέδιο συζητείται μια μέρα πριν από την έναρξη της συζήτησης για τον προϋπολογισμό και έτσι γλιτώνουμε, αν θέλετε, την παγκόσμια πρωτοτυπία να ψηφίζουμε προϋπολογισμό χωρίς να έχουμε φορολογικό νομοσχέδιο μ’ αυτή τη σημερινή δευτεριάτικη εμβόλιμη συνεδρίαση …
      ΑΝΔΡΕΑΣ ΜΑΚΡΥΠΙΔΗΣ: Για χρόνια ψηφίζονταν έξι μήνες μετά…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ πολύ, κύριοι συνάδελφοι! Τα σχόλια περιττεύουν!
      ΑΝΔΡΕΑΣ ΜΑΚΡΥΠΙΔΗΣ: Προς αποκατάσταση της αλήθειας!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτά κάνετε δέκα πέντε χρόνια, κύριε συνάδελφε…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Βαρβιτσιώτη! Αναπτύξτε τις απόψεις και μην κάνετε διάλογο με τους συναδέλφους στην Αίθουσα!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, δεν μπορούμε να αφήνουμε αναπάντητες ορισμένες απόψεις, οι οποίες εκφράζονται!
      Τέλος πάντων, εγώ θέλω ν’ αναφερθώ ειδικά στο θέμα του άρθρου 15 στον ειδικό φόρο επί των ακινήτων. Διαβάζοντας την εισηγητική έκθεση του νομοσχεδίου βλέπω ότι στόχος της εισαγωγής αυτού του ειδικού φόρου επί των ακινήτων που κατέχουν εξωεγχώριες εταιρείες off shore –αν και στη συνέχεια δεν καλύπτομαι από την έννοια off shore, διότι στη διάταξη που φέρνετε…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Όχι εξωεγχώριες, αλλά εξωχώριες.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Εξωχώριες, όπως θέλετε πείτε τις. Αλλά τις ονομάζετε εταιρείες ή νομικά μορφώματα που έχουν εμπράγματα δικαιώματα πάνω σε ακίνητα σ’ όλη την Ελλάδα. Κι εξαιρείτε μόνο ελάχιστες απ’ αυτές καθιστώντας και πάρα πολλές από τις ευρωπαϊκές εταιρείες –επίσης- εταιρείες off shore. Αυτό είναι μια πρωτοτυπία στη διάταξή σας!
      Τέλος πάντων, ο στόχος σας είναι η πάταξη της φοροδιαφυγής και της φοροαποφυγής, όπως την ονομάζεται. Θα ήθελα πραγματικά να καταλάβω ποια είναι αυτή η φοροαποφυγή για την οποία ομιλείτε στο άρθρο 15. 
      Φοροαποφεύγουν άραγε όλες οι εταιρείες που είναι κάτοχοι ακινήτων στην Ελλάδα; Όχι βεβαίως. Διότι όλες αυτές οι εταιρείες αγόρασαν τα ακίνητα διαθέτοντας ένα άλφα αριθμό φορολογικού μητρώου, ένα ΑΦΜ, καταθέτουν ετήσια φορολογική δήλωση και έστω κι αν κάνουν ιδιόχρηση, δηλώνουν για το ακίνητό τους ελάχιστο τεκμαρτό παραγόμενο εισόδημα και φορολογούνται επ’ αυτού και αν εμπίπτουν στις διατάξεις του φόρου μεγάλης ακίνητης περιουσίας φορολογούνται και με φόρο μεγάλης ακίνητης περιουσίας. Στο κάτω-κάτω όλα αυτά τα ακίνητα έχουν αγοραστεί στην Ελλάδα νόμιμα, με τις θεσπισμένες διατάξεις όλων των αυτών των ετών, εφόσον απαραίτητη προϋπόθεση για την αγορά ενός ακινήτου από μια εξωχώρια εταιρεία ήταν η απόκτηση του αριθμού φορολογικού μητρώου.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Γιατί κόπτεστε τόσο  πολύ για τις εξωχώριες εταιρείες;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Παρακαλώ, κύριε Υπουργέ.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ας ολοκληρώσω, κύριε Υπουργέ. Τόσο μελάνι έχετε σπαταλήσει και τόσο σάλιο, αν θέλετε, στηρίζοντας αυτή την άποψη.
      Το δεύτερο το οποίο λέτε είναι θα καλύψετε τις ανισότητες οι οποίες δημιουργούνται μεταξύ εγχώριων φορολογουμένων και εξωχώριων φορολογουμένων. 
      Όμως εδώ, κύριε Υπουργέ, εσείς ο ίδιος –και η Κυβέρνησή σας- έχετε πάει στις εφοπλιστικές κοινότητες των Αθηνών και του Λονδίνου και έχετε προσκαλέσει τον επαναπατρισμό των ελληνόκτητων κεφαλαίων του εξωτερικού. Το έχετε ζητήσει και το έχει εκλιπαρήσει. Μάλιστα πήγατε πέρσι στην Ένωση Ελλήνων Εφοπλιστών και τους είπατε ότι είκοσι χρόνια σας έχουμε αγνοήσει σαν κλάδο και τώρα ανακαλύπτουμε τη σημασία που έχει η ναυτιλία για εμάς. Και δεν έχετε καταλάβει ότι οι off shore εταιρείες είναι το βασικό εργαλείο άσκησης ναυτιλιακής πολιτικής και αξιοποίησης των κεφαλαίων που παράγονται από ναυτιλιακά εισοδήματα. 
      Δεν είναι μόνο αυτά τα εισοδήματα, τα οποία καλύπτουν τις ανάγκες της λειτουργίας των ναυτιλιακών εταιρειών, αλλά είναι και όλο το παραγόμενο εισόδημα, τα κέρδη των εφοπλιστών, τα οποία εσείς ζητάτε να επενδυθούν στην Ελλάδα, εσείς τα προσκαλείτε. Εσείς θέλετε αυτό το 1 τρισεκατομμύριο που έχει ήδη επενδυθεί από την εφοπλιστική κοινότητα στην Ελλάδα να αυξηθεί. Και δεν το κάνετε αυτό, δεν δημιουργείτε, δηλαδή αυτές τις προϋποθέσεις. Ξέρετε επίσης πάρα πολύ καλά ότι για πολύ συγκεκριμένους λόγους, που έχουν σχέση με την αντιρρυπαντική πολιτική και με την αστική ευθύνη που δημιουργείται από την άσκηση θαλάσσιας δραστηριότητας και εφοπλισμού, κανένας μα κανένας δεν βάζει την ατομική του περιουσία στο όνομά του στο χώρο της παγκόσμιας ναυτιλίας, όχι μόνο της ελληνικής η οποία κατέχει, αν θέλετε, και το 13% της παγκοσμίου. 
      Ζητάμε, λοιπόν, από όλους αυτούς να φέρουν τα κεφάλαιά τους από το εξωτερικό, αλλά και τι άλλο τους ζητάμε; Τους ζητάμε να τους υπερφορολογήσουμε. Μα, με συγχωρείτε, αυτό δεν είναι οικονομική πολιτική. Δεν είναι πρόσκληση. Αυτό είναι αντικίνητρο επένδυσης στην Ελλάδα. 
      Μάλιστα, όταν τα κάνετε αυτά αποκτάτε βεβαίως και ιδιότυπη δημοσιότητα. Δεν θα αναφερθώ μόνο στον εγχώριο Τύπο και μάλιστα σε γνώμες καθηγητών, όπως του κ. Γεωργιάδη, ενός πολύ σεβαστού καθηγητή του Αστικού  Δικαίου που λέει ότι όχι μόνον πρωτοτυπείτε, αλλά «λύνετε το γόρδιο δεσμό» που δεν έχουν λύσει όλοι οι διεθνείς οργανισμοί επιβάλλοντας στις off shore εταιρείες ένα νέο φόρο ακινήτων, οι οποίες όμως δεν είναι παράνομες, αλλά και η «Lloyd’s List», η μεγαλύτερη διεθνής ναυτιλιακή εφημερίδα αναφέρει για το πώς οι Έλληνες εφοπλιστές και πλοιοκτήτες θέλουν να απέχουν από τις επενδυτικές τους δραστηριότητες στην Ελλάδα μετά τη συζήτηση και την ψήφιση αυτής της διάταξης που σήμερα εισάγετε. 
      Άντ’ αυτού, δεν έχετε καταφέρει ακόμα να ελέγξετε τις δραστηριότητες των off shore εταιρειών εκεί που πραγματικά είναι η πηγή της διαφθοράς και της διαπλοκής. Και αυτό είναι στις εταιρείες που προμηθεύουν το δημόσιο, είναι στις εταιρείες που κατέχουν μετοχές των Μέσων Μαζικής Ενημέρωσης και είναι και στο χρηματιστήριο που οι off shore εταιρείες μπορούν να κάνουν μέσα στην ημέρα πράξεις ανεβάζοντας και κατεβάζοντας το δείκτη εις βάρος των επενδυτών. Και έρχεσθε στη μοναδική φορολογούμενη δραστηριότητα να επιβάλετε φόρο. Και από ποιο φόρο εκπίπτει η off shore εταιρεία;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Βαρβιτσιώτη, να απευθύνεσθε πάντοτε προς το Προεδρείο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, κυρία Πρόεδρε. 
      Από ποιο φόρο εκπίπτει η off-shore εταιρεία; Εγώ θα σας πω ένα χαρακτηριστικό παράδειγμα, επειδή λέτε ότι είναι μεγάλα τα ακίνητα και επειδή είχατε μιλήσει λαϊκίστικα αναφερόμενοι σε κάτι βίλες της Μυκόνου και σε άλλες ιστορίες. Θα σας πω, λοιπόν, για ένα ακίνητο εξακοσίων τετραγωνικών μέτρων, αντικειμενικής αξίας ενός εκατομμυρίου επτακοσίων πενήντα χιλιάδων ευρώ. Αυτό το ακίνητο, αν δηλωθεί από φυσικό πρόσωπο, καταβάλλει Φόρο Μεγάλης Ακίνητης Περιουσίας οκτώ χιλιάδες εννιακόσια τριάντα ένα ευρώ. Αν δηλωθεί από ζευγάρι με δύο τέκνα –δεν ξέρω με τις καινούργιες ελαφρύνσεις τι γίνεται- πληρώνει φόρο έξι χιλιάδες τριακόσια εξήντα τρία ευρώ. Η υπεράκτια εταιρεία θα πληρώσει Φόρο Μεγάλης Ακίνητης Περιουσίας γι’ αυτό το ακίνητο δέκα χιλιάδες πεντακόσια σαράντα πέντε ευρώ, δηλαδή τουλάχιστον χίλια εξακόσια ευρώ περισσότερα από τον ατομικό φόρο.
      ΑΝΔΡΕΑΣ ΜΑΚΡΥΠΙΔΗΣ: Μα, άλλα μας έλεγαν στην επιτροπή οι δικοί σας για τις υπεράκτιες εταιρείες. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ πολύ, κύριε Μακρυπίδη, να μη διακόπτετε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Αν βάλουμε και το τεκμαρτό εισόδημα, το οποίο φορολογείται, θα καταβάλει άλλα δέκα εννέα χιλιάδες ευρώ ως φόρο το χρόνο. Άρα, για ποια καταπολέμηση της φοροδιαφυγής μιλάτε; 
      ΑΝΔΡΕΑΣ ΜΑΚΡΥΠΙΔΗΣ: Άλλα μας είπατε στην επιτροπή.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε εισηγητά του ΠΑΣΟΚ, θα παρεμβαίνετε συνεχώς στους ομιλητές;
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Μακρυπίδη, με συγχωρείτε, αλλά, επειδή λέτε ότι η Νέα Δημοκρατία δεν έχει πρόταση, θα ήθελα να σας πω ότι η Νέα Δημοκρατία έχει πρόταση. Η πρότασή της είναι να σταματήσει, κατ’ αρχάς, η αναδρομικότητα της συγκεκριμένης διάταξης. Δεν μπορείτε να φορολογείτε με αυτόν τον επαχθή τρόπο τα ήδη αποκτηθέντα ακίνητα, αλλά μόνο αυτά που θα αποκτηθούν από εξωχώριες εταιρείες, διότι έτσι δημιουργείτε και καλλιεργείτε την ασφάλεια στο οικονομικό περιβάλλον. Βεβαίως αυτό το αγνοείτε, διότι είναι γνωστό και πανδήμως ομολογούμενο ότι ξένες επενδύσεις στη χώρα δεν υπάρχουν. 
      Κατά δεύτερο λόγο, θα έπρεπε να απαλλάξετε -τουλάχιστον με τη χαριστική διάταξη που βάζετε του εξαμήνου- από οποιοδήποτε φόρο μεταβίβασης. Δεν μπορείτε να τους ζητάτε να νομιμοποιήσουν τα ακίνητα και να επιβάλετε και φόρο μεταβίβασης, γιατί τότε πάτε να κλείσετε μία «τρύπα» του προϋπολογισμού σας. Μάλιστα, τη συγκεκριμένη μελέτη, σχετικά με το πόσες είναι αυτές οι εταιρείες, ποιες είναι και από ποιους κατέχονται δεν την έχετε. 
      Το τρίτο θέμα που θα ήθελα να σας θέσω είναι ότι η πρώτη φορολογική περίοδος θα έπρεπε να είναι αυτή του 2003 και όχι του 2002, διότι δεν μπορεί να ψηφίζεται δεκαπέντε ημέρες πριν από τη λήξη του φορολογικού έτους και να ισχύσει για αποκτηθέντα ακίνητα μέσα σε όλη αυτήν την περίοδο. 
      Επειδή, κύριε Υπουργέ, αυτό που έχει σημασία πέρα από τη δική σας ή τη δική μου άποψη είναι η οικονομική ασφάλεια που θα πρέπει να νιώθει αυτός ο τόπος, τότε θα πρέπει τουλάχιστον να δείξετε την ανοχή σας σε αυτά που έχουν συμβεί και να κοιτάξετε το μέλλον. Αν φορολογούμε επαχθώς ό,τι έχει γίνει στο παρελθόν, ανατρέπουμε την ασφάλεια του οικονομικού περιβάλλοντος και δεν δημιουργούμε τις προϋποθέσεις όχι επαναπατρισμού ελληνόκτητων κεφαλαίων, αλλά εισροής ξένου κεφαλαίου σε αυτόν τον τόπο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Αντιπρόεδρος της Βουλής κ. Κωνσταντίνος Γείτονας.
      ΑΡΙΣΤΟΤΕΛΗΣ ΠΑΥΛΙΔΗΣ: Αφού τώρα μιλά ως απλός Βουλευτής, πώς είναι Αντιπρόεδρος;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αμφισβητείτε την ιδιότητά του, κύριε συνάδελφε; Σας παρακαλώ πολύ.
      Ορίστε, κύριε Γείτονα, έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ (Α’ Αντιπρόεδρος της Βουλής): Ομιλώ με τη σειρά μου και με βάση τον Κανονισμό. Σας παρακαλώ, κύριε συνάδελφε.
      Με μπέρδεψε ο συνάδελφος της Νέας Δημοκρατίας που μίλησε πριν από μένα για τις θέσεις του κόμματός σας. Έχω ακούσει εδώ αρές, κατάρες, για τις off-shore εταιρείες. Άλλα λέγατε στην επιτροπή –έχω δει τα Πρακτικά- και άλλα άκουσα σήμερα πριν από λίγο, αλλά ας το αφήσω αυτό. 
      Συζητούμε, λοιπόν, για απλουστεύσεις και βελτιώσεις του φορολογικού συστήματος. Κάποιοι συνάδελφοι εδώ από την Αντιπολίτευση λένε ότι δεν είναι μεταρρύθμιση. Γιατί; Δεν είναι αλλαγές; Αυτό είναι το ζήτημα;
      ΑΔΑΜ ΡΕΓΚΟΥΖΑΣ: Άλλο αλλαγές, άλλο μεταρρύθμιση.
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Σας παρακαλώ, κύριε συνάδελφε. Ηρεμήστε. Ένα φορολογικό σύστημα δεν συλλαμβάνεται στο σωλήνα, ούτε αναπτύσσεται εν κενώ, αλλά έχει σχέση με την οικονομική και κοινωνική πραγματικότητα, καθώς συνδέει πραγματικά την κοινωνία με την οικονομία. 
      Επομένως, τι εννοούν κάποιοι συνάδελφοι με όλες αυτές τις θεωρίες περί σταθερότητας του φορολογικού συστήματος; Μπορούμε να ομιλούμε για στατικό φορολογικό σύστημα; Άλλο είναι να λέμε –και σ’ αυτό συμφωνώ- ότι πρέπει να υπακούει σε σταθερές αρχές. 
      Αυτό πιστεύω, λοιπόν, επιχειρούμε με τη συγκεκριμένη αλλαγή και όχι μόνο με αυτή. Πιστεύω ότι είναι θετική η νομοθετική πρωτοβουλία, γιατί είναι ζητούμενο να έχουμε ένα απλούστερο, πιο αποδοτικό και πιο αποτελεσματικό φορολογικό σύστημα, στο πλαίσιο μάλιστα της οικονομίας μας που τώρα ανταγωνίζεται μέσα στη ζώνη του ευρώ.
      Αυτό πιστεύω ότι είναι και αναγκαιότητα και κοινός στόχος. Είναι ακόμα και κοινός τόπος να υπηρετεί το σύστημα αυτό τρεις βασικές αρχές. Πιστεύω ότι αυτή η νομοθετική πρωτοβουλία είναι ένα βήμα μπροστά. Γιατί και τις τρεις αρχές που  προωθεί –και θα τις πω στη συνέχεια- κανείς δεν μπορεί να τις αμφισβητήσει. Την πρώτη αρχή της απλούστευσης των διαδικασιών, της αντικειμενικότητας στις διαδικασίες πόσες φορές αλήθεια δεν σας έχουμε ακούσει να μιλάτε για τη συναλλαγή, για τη διαφθορά-  την υπηρετεί αυτό το σύστημα. Επίσης την αρχή της ενίσχυσης της κοινωνικής συνοχής –κόπτεσθε τώρα τελευταία και για την κοινωνική δικαιοσύνη- την υπηρετεί αυτό το σύστημα. Επιπλέον προωθεί την αρχή της ενίσχυσης της ανταγωνιστικότητας της οικονομίας, της ενίσχυσης της επιχειρηματικότητας και της προσέλκυσης των επενδύσεων. 
      Δεν καταλαβαίνω λοιπόν πραγματικά, γι’ αυτό πήρα το λόγο –το αντελήφθη  ο κ. Παυλίδης και γι’ αυτό ενοχλήθηκε- αυτή τη συνολική εκ μέρους σας απόρριψη του νομοσχεδίου. Από τη μια μεριά όλοι θεωρούμε ότι είναι σωστές αυτές οι αρχές–δε νομίζω να αμφισβητούνται αυτές οι αρχές από κανένα- από την άλλη όλοι λέτε ορισμένες ή τις περισσότερες από τις διατάξεις ως θετικές, αλλά στο τέλος έχουμε μία συνολική απόρριψη. Εκ μέρους μας πού την βασίζετε; Είναι λάθος η κατεύθυνση; Δεν το λέει κανένας αυτό. Και αν το λέει, κάποιος που δεν άκουσα, ας μας προσδιορίσει τις άλλες κατευθύνσεις. Πού λοιπόν βασίζετε αυτή την απόρριψη; Θα μπορούσατε να πείτε ότι επιδιώκετε πιο βελτιωμένες τις ρυθμίσεις; Θεμιτό, αλλά πώς; 
      Οι ρυθμίσεις όμως στο φορολογικό έχουν σχέση με τη συνάφεια των δραστηριοτήτων και με τις δυνατότητες της οικονομίας. Δεν μπορεί ο καθένας να προσδιορίζει το απόλυτο ή το ιδανικό για κάθε περίπτωση για κάθε δραστηριότητα ή κοινοτικό στρώμα και στη συνέχεια με βάση αυτό, να παίρνει αρνητική θέση σε ένα συγκεκριμένο νομοθέτημα το οποίο έχει και συνοχή και συνάφεια. Αρνητική θέση με βάση το άθροισμα ιδανικών επιμέρους επιδιώξεων.
      Τα λέω αυτά για να μπορούμε να συνεννοηθούμε μέσα σ’ αυτή την Αίθουσα. Γιατί δε νομίζω ότι προσφέρονται οι ρυθμίσεις σε ένα φορολογικό σύστημα, το οποίο έχει σχέση όπως είπα με την κοινωνία και με την οικονομία, για ρητορείες. Όλοι μπορούμε να πλειοδοτούμε εδώ σε κοινωνική ευαισθησία. Όλοι μπορούμε να κοπτόμαστε πότε για την κοινωνία και πότε για την οικονομία, ανάλογα με το Δημόσιο Ακροατήριο. Αλλά εγώ δεν άκουσα καμιά εναλλακτική πρόταση, σε σχέση με τις συγκεκριμένες ρυθμίσεις. Απορρίπτουμε για να απορρίψουμε; Έτσι θα ενισχύσουμε την οικονομία μας; Έτσι νοιαζόμαστε για την κοινωνία. Έτσι θα προχωρήσουμε θετικά μέσα στη ζώνη του ευρώ για να ανταγωνιστούμε; 
      Θα αναφερθώ σε δύο μόνο ζητήματα από τις ρυθμίσεις, τα οποία εθίγησαν κυρίως. Άκουσα κάποιους συναδέλφους της Νέας Δημοκρατίας να λένε ότι δεν δίνουν οι ρυθμίσεις μεγαλύτερη διαθεσιμότητα στο εισόδημα των εργαζομένων. Και ερωτώ: Δεν δίνουν στ’ αλήθεια οι ρυθμίσεις αυτές μεγαλύτερη διαθεσιμότητα στο εισόδημα των μισθωτών, των συνταξιούχων, των πολυτέκνων; Δεν είναι γι’ αυτούς η μεγαλύτερη ωφέλεια; Δίνουν, το αποδεικνύουν οι αριθμοί. Δεν απλοποιείται με τις ρυθμίσεις αυτές το όλο σύστημα; Απλοποιείται όπως εκτιμάται, και δεν αμφισβητείται μ’ αυτές τις ρυθμίσεις περίπου 50% λιγότεροι θα έρχονται σε επαφή, σε τριβές με τις αρχές. Μέσα σ’ αυτό το αποδεδειγμένο πλαίσιο των ελαφρύνσεων δεν ωφελούνται πολύ περισσότερο οι πολύτεκνοι; 
      Ήμουν και είμαι και εγώ –είμαστε όλοι- σύμφωνος με την άποψη ότι το δημογραφικό, αλλά όχι μόνο το δημογραφικό αλλά και το χρέος απέναντι στους πολυτέκνους, προσδιορίζει ότι θα πρέπει μελλοντικά να έχουν οι πολύτεκνοι, περισσότερα κίνητρα  να απολαμβάνουν πιο γενναιόδωρες ρυθμίσεις. Υπάρχουν όμως πάντα και τα όρια της οικονομίας. 
      Εγώ χαίρομαι με τη βελτιωτική τροποποίηση που έκανε σήμερα ο Υπουργός στη διάταξη ανταποκρινόμενος πραγματικά σε ένα κοινό αίσθημα που υπήρχε μέσα στη Βουλή, αλλά και στην κοινωνία. Μέσα στο πλαίσιο και στα όρια των δυνατοτήτων που έχει από τον προϋπολογισμό, έκανε σημαντικές βελτιώσεις και σήμερα για τους πολυτέκνους. Αυτό είναι θετικό και πρέπει να το χαιρετίσουμε.
      Ας πάω και σε ένα δεύτερο θέμα που απασχόλησε την αίθουσα και μ’ αυτό θα τελειώσω, κυρία Πρόεδρε. Μιλάμε για την επιχειρηματικότητα και όλοι επικεντρώνουμε το θέμα στους μικρομεσαίους. Το ξέρουμε ότι και για την Ευρώπη και για την Ελλάδα η μικρομεσαία επιχείρηση παίζει σήμερα ένα σημαντικό ρόλο για τους ρυθμούς ανάπτυξης, για τις θέσεις εργασίας, για τα εισοδήματα. Ερωτώ λοιπόν: οι διατάξεις δεν περιλαμβάνουν βελτιώσεις προς την κατεύθυνση της ενίσχυσής τους; Δεν είναι η κατάργηση του εξωλογιστικού προσδιορισμού μια μεγάλη βελτίωση;
      Δεν θεσπίζονται ευνοϊκότερα κίνητρα για τη ασφάλιση προσωπικού; Δεν απλοποιούνται οι κώδικες βιβλίων και στοιχείων; Δεν θεσπίζονται αντικειμενικά κριτήρια για την απόρριψη των βιβλίων; Αυτό δεν είναι το άγος των μικρομεσαίων; Όποιος μιλάει με μικρομεσαίους –και όλοι είμαστε μέσα στην κοινωνία- το μεγαλύτερο άγος αυτήν την εποχή γι’ αυτούς είναι η απόρριψη των βιβλίων χωρίς κανένα αντικειμενικό κριτήριο. Τώρα προσδιορίζονται κριτήρια.
      Άρα, παίρνοντας ως παράδειγμα το κοινωνικό και παραγωγικό στρώμα των μικρομεσαίων επαγγελματιών, εμπόρων, βιοτεχνών, θέλω να πω ότι στην προκειμένη περίπτωση με το νομοσχέδιο δίνεται πραγματικά ιδιαίτερο βάρος για την ανακούφισή τους.
      Κύριοι Υπουργοί, θέλω να πω, για να μη θεωρήσουμε ότι όλα είναι καλά, ότι οπωσδήποτε τα της ενίσχυσης των μικρομεσαίων δεν εξαντλούνται μόνο στις φορολογικές ρυθμίσεις. Είναι σε εξέλιξη οι δράσεις του Γ΄ Κοινοτικού Πλαισίου Στήριξης, που δίνουν έμφαση στους μικρομεσαίους, και είναι σε εξέλιξη η λειτουργία του Ταμείου Εγγυήσεων. Πιστεύω πραγματικά ότι η Κυβέρνηση προς αυτήν την κατεύθυνση, δεδομένων των συνθηκών και δυσκολιών της αγοράς, θα πρέπει να προχωρήσει με ταχύτερους ρυθμούς. Γιατί αποτελούν πραγματικά ραχοκοκαλιά της οικονομίας.
      Κύριοι συνάδελφοι, το νομοσχέδιο κάνει βήματα μπροστά. Όπως είπα και στην αρχή, είναι εύκολες οι συνολικές απορρίψεις, όπως είναι εύκολη και η πλειοδοσία, ανέξοδη μάλιστα σε κοινωνική ευαισθησία.
       Το ζητούμενο, όμως, σήμερα είναι να οικοδομήσουμε ένα φορολογικό σύστημα με αναδιανεμητικό χαρακτήρα, που ενισχύει τα αδύναμα σώματα, αλλά ταυτόχρονα ενισχύει την επιχειρηματικότητα και την ανταγωνιστικότητα της οικονομίας. Δεν υπάρχουν μαγικές συνταγές στη ζωή, όπως δεν υπάρχουν και μαγικές λύσεις για την πολιτική. Το νομοσχέδιο πιστεύω ότι δίνει συγκεκριμένες και αποδεκτές λύσεις. Γι’ αυτόν το λόγο δεν μας πείθει η άκριτη απόρριψη. 
      Εγώ πιστεύω ότι θα έπρεπε να ψηφίσουμε όλοι το νομοσχέδιο, έστω και αν έχουμε ορισμένες ενστάσεις στις επιμέρους ρυθμίσεις. Θα έπρεπε να ψηφιστεί αυτό το νομοσχέδιο τουλάχιστον επί της αρχής. Εν πάση περιπτώσει, όταν η απόρριψη συνοδεύεται μάλιστα με στειρότητα προτάσεων, τότε πραγματικά δεν πείθει κανέναν.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος, κ. Αριστείδης Τσιπλάκος.
      ΑΡΙΣΤΕΙΔΗΣ ΤΣΙΠΛΑΚΟΣ: Κυρία Πρόεδρε, εγώ θα ασχοληθώ με μία άλλη πλευρά του νομοσχεδίου, που θεωρώ ότι είναι εξίσου ενδιαφέρουσα και η οποία πρέπει να μας απασχολήσει όλους σοβαρά. Ίσως μάλιστα διαφοροποιηθώ από πολλές εισηγήσεις συναδέλφων, που έλαβαν προηγουμένως το λόγο. 
      Κύριοι συνάδελφοι, φαίνεται ότι δεν έχουμε συνειδητοποιήσει επαρκώς, όσο θα έπρεπε, τις νέες εξελίξεις και αλλαγές που σήμερα συντελούνται στην Ευρωπαϊκή  Ένωση με την ένταξη των νέων χωρών. Είναι ανάγκη να λάβουμε μέτρα, ώστε να μπορέσουμε στο σκληρό ανταγωνιστικό περιβάλλον να εκμεταλλευτούμε τις ευνοϊκές προοπτικές, που υπάρχουν από την ένταξη όπως η οικονομική μας πρόσβαση στις χώρες αυτές, για να ισοσταθμίσουμε τις αρνητικές προοπτικές που υπάρχουν λόγω της βέβαιης μειώσεως των κοινοτικών πόρων.
      Κύριοι συνάδελφοι, όλοι γνωρίζουμε ότι η διεύρυνση της Ευρωπαϊκής Ένωσης είναι γεγονός και είναι ζήτημα χρόνου η υλοποίησή της. Όλοι, επίσης, γνωρίζουμε και επαναλαμβάνω ότι για την χώρα μας θα υπάρξουν και αρνητικές και θετικές επιπτώσεις.
      Οι αρνητικές επιπτώσεις είναι δεδομένες και γνωστές σε όλους. Είναι αναπόφευκτες, δεδομένου ότι η πίτα, που μοιράζονται σήμερα οι χώρες του στόχου 1, οι τέσσερις χώρες, θα μοιράζεται σε δεκατέσσερις χώρες, με αποτέλεσμα ένα μεγάλο τμήμα της χώρας μας να μείνει έξω από τη διανομή της πίτας, λόγω της αναπροσαρμογής του κατά κεφαλήν ΑΕΠ με την εισδοχή των νέων χωρών, οι οποίες πράγματι έχουν χαμηλή οικονομική ανάπτυξη.
      Οι θετικές επιπτώσεις και η εκμετάλλευση των ευνοϊκών προοπτικών δεν είναι σίγουρες για την Ελλάδα, εάν δεν δραστηριοποιηθούμε, εάν δεν δημιουργήσουμε την υποδομή, ώστε να υπάρξουν ανταγωνιστικές επιχειρήσεις, που θα έχουν τη δυνατότητα πρόσβασης προς τις χώρες αυτές, ώστε  να ανταγωνιστούν τους άλλους εταίρους μας που θα εισβάλλουν σε αυτές τις χώρες.
      Κύριοι συνάδελφοι, το ελληνικό επιχειρηματικό δαιμόνιο, στο οποίο κάποτε στηριζόμασταν και με το οποίο πράγματι είχαμε μεγαλουργήσει, δεν ισχύει πια.
      Άλλαξαν οι συνθήκες και για να ανταποκριθούμε στο νέο διεθνές περιβάλλον χρειάζεται η συνδρομή του κράτους, που διαθέτει μετά τη νομισματική ένωση μόνο δύο τρόπους. Ο πρώτος είναι η σωστή ενίσχυση και ο εκσυγχρονισμός των υγιών και βιώσιμων επιχειρήσεων με τον πακτωλό των κοινοτικών χρημάτων, που δυστυχώς μέχρι τώρα αδυνατούμε να αξιοποιήσουμε επαρκώς. Κι εδώ θέλω με την ευκαιρία, κύριε Υπουργέ, να πω ότι με την καθιέρωση των τραπεζών ως ενδιαμέσων φορέων θα έχουμε πάρα πολλά προβλήματα με τις μικρομεσαίες επιχειρήσεις και να είσθε βέβαιοι ότι τις κοινοτικές επιδοτήσεις θα τις πάρουν οι χρεωμένες επιχειρήσεις, για να βγάλουν τα δάνεια οι τράπεζες και θα έχουμε πάρα πολλά προβλήματα στον τομέα αυτόν.
      Ο δεύτερος τρόπος είναι η φορολογική πολιτική, που βλέπει το δάσος και όχι το δέντρο, με καινοτόμες ενέργειες, που θα έχουν στόχο την ανάπτυξη του επιχειρηματικού δυναμικού, με αποτέλεσμα περισσότερα κρατικά έσοδα με την ανάπτυξη των επιχειρήσεων από τα προσδοκώμενα έσοδα με τις φορολογικές αφαιμάξεις, που οδηγούν στην απαξίωση και στο κλείσιμό τους για να καλυφθούν όπως-όπως οι μαύρες τρύπες του προϋπολογισμού. 
      Θα περίμενε, λοιπόν, κανείς, ύστερα απ΄ όλα αυτά, να φέρει η Κυβέρνηση ένα νομοσχέδιο φορολογικό με μακροπρόθεσμους στόχους, που πρέπει να έχει η χώρα μας στο νέο διαμορφούμενο διεθνές περιβάλλον. Όμως τα φορολογικά μέτρα που προωθεί η Κυβέρνηση δεν αλλάζουν και πολύ το ήδη υπάρχον θολό τοπίο σε σχέση με την πολυνομία που επικρατεί, αλλά και δεν ελαφρύνουν τη φορολογία σε χιλιάδες μικρομεσαίες επιχειρήσεις, που είναι και ο μοχλός ανάπτυξης της οικονομίας μας. 
      Έτσι καταργείται βέβαια ο λογιστικός προϋπολογισμός του καθαρού εισοδήματος για όσους τηρούν ακριβή και επαρκή βιβλία δευτέρας και τρίτης κατηγορίας, αλλά ωστόσο διατηρούνται τα τεκμήρια συνάφειας, που επιβαρύνουν σημαντικά τις μικρομεσαίες επιχειρήσεις και δεν παύουν να αποτελούν ένα αντικειμενικό σύστημα προσδιορισμού καθαρών κερδών. Η αλλαγή  στο λογιστικό προσδιορισμό κερδών σε εταιρίες ουσιαστικά δεν ισχύει, γιατί επέρχεται μόνο εφόσον κριθούν τα βιβλία επαρκή και ακριβή, πράγμα που όλοι γνωρίζουμε ότι δεν γίνεται για πολλούς και διαφόρους λόγους.
      Το κύρος των βιβλίων συνδέεται άμεσα με την αναγνώριση όλων των δαπανών και την έκπτωση φορολογικώς όλων των εσόδων. Επισημαίνω εδώ ιδιαίτερα ότι κάθε προσπάθεια στο όνομα του εκσυγχρονισμού, που επιχειρείται με το παραπάνω μέτρο, θα επιβεβαιώσει απλά μόνο την αύξηση  -αντί την πάταξη- της διαφθοράς στο δημόσιο.
      Η συνάφεια ανά τριετία, η οποία θεσπίστηκε, έχει καθαρά μόνο φοροεισπρακτικό χαρακτήρα, αφού όσοι δεν προχώρησαν σε ρύθμιση της εξαετίας, είναι φυσικό να εκβιάζονται από τη εφορία, που τους στέλνει σημειώματα εκκαθαριστικά, με τα οποία τους απειλούν με τακτικό έλεγχο, αν δεν κλείσουν τα βιβλία, και γνωρίζουμε όλοι τι σημαίνει έλεγχος και μάλιστα για προηγούμενες χρήσεις.
      Το ατόπημα της Κυβέρνησης σ΄ αυτό το θέμα, που κανείς βέβαια δεν έχει λάβει υπόψη, είναι το εξής: Όταν θεσμοθετήθηκε ο αντικειμενικός προσδιορισμός των κερδών, με βάση τους συντελεστές όπου προσδιορίζονταν τα κέρδη από τα τετραγωνικά μέτρα κλπ., η Κυβέρνηση αλλά και το νομοσχέδιο προέβλεπε ότι αν τα κέρδη προσδιοριζόντουσαν με βάση τον αντικειμενικό αυτόν προσδιορισμό, που αργότερα τροποποιήθηκε και ίσχυσε με διαφορετική μορφή, τα κέρδη αυτά που θα προέκυπταν με αυτούς τους τρόπους υπολογισμού, θα θεωρούνταν οριστικά και οι υποθέσεις περαιωμένες και επομένως δεν θα ετίθετο θέμα πλέον φορολογίας. 
      Τώρα, λοιπόν, ύστερα από κάμποσα χρόνια, έρχεται η Κυβέρνηση για να καλύψει τις τρύπες του προϋπολογισμού και ανοίγει παράνομα παλιά τεφτέρια. Κάτι παρόμοιο είναι και η επιβολή ΦΠΑ στη διαφορά που επιβάλλεται, όταν οι πωλήσεις είναι μικρότερες από τις αγορές. Αυτό και αν είναι παράλογο, κύριε Υπουργέ, και αντισυνταγματικό, καθώς ο νομοθέτης λέει ότι επιβάλλεται ΦΠΑ μόνο όταν υπάρχει συναλλαγή και όχι διαφορά μεταξύ δηλωθέντων εσόδων και εξόδων. Αν αυτό καταγγελθεί στο Ευρωπαϊκό Δικαστήριο ή γίνει αντιληπτό, θα μας καθίσουν στο σκαμνί για μια ακόμη φορά. 
      (Θόρυβος στην Αίθουσα)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Παρακαλώ, μη μιλάτε. Για σας τα λέει ο συνάδελφος, κύριε Υπουργέ, αυτά που λέει. Δεν τα λέει για τον κ. Παυλίδη, τα λέει για σας.
      ΑΡΙΣΤΕΙΔΗΣ ΤΣΙΠΛΑΚΟΣ: Είναι γνωστό, κυρία Πρόεδρε. Είτε τα λέμε είτε δεν τα λέμε, βλέπουμε από τη στάση των κυρίων Υπουργών πόσο μας υπολογίζουν και πόσο λαμβάνουν υπόψη αυτά που λέμε. Αλλά είμαστε υποχρεωμένοι να τα πούμε, για να γραφτούν στα Πρακτικά και ας γνωρίζουμε πολύ καλά ότι δεν πρόκειται ποτέ να τα λάβουν υπόψιν τους. 
      Όσον αφορά το θέμα των διατάξεων που αφορούν τις παράκτιες εταιρίες και τη φορολογία ακινήτων, έχει εξαντληθεί με τις ομιλίες των συναδέλφων που προηγήθηκαν. Θέλω απλώς να επαναλάβω ότι ο νομοθέτης δεν έχει συνειδητοποιήσει ακόμη ότι η ανταγωνιστικότητα των επιχειρήσεων και η δημιουργία επενδύσεων στη χώρα μας συναρτάται απόλυτα με το φορολογικό σύστημα. Στην Ευρώπη όλο και περισσότερες χώρες προσαρμόζουν το φορολογικό τους σύστημα με στόχο την προσέλκυση επενδύσεων και ενίσχυση της ανταγωνιστικότητας.
      Χαρακτηριστικά αναφέρω δημοσίευμα της ΚΑΘΗΜΕΡΙΝΗΣ της 21ης Απριλίου, που αναφέρει ότι ξένοι στρέφονται προς τις βαλκανικές χώρες, αλλά και προς Αγγλία, Γαλλία και Γερμανία.
      Διερωτάται η εφημερίδα γιατί οι ξένοι να επενδύσουν στην Ελλάδα τα λεπτά τους για να φορολογηθούν για κάτι αναδρομικά ή για να ταλαιπωρηθούν από τον κάθε κεντρικό ή περιφερειακό γραφειοκράτη με τις πολυεθνικές εταιρείες που συνεχώς μειώνονται στην Ελλάδα ή μήπως πρέπει να έχουν ειδικά φοροτεχνικά γραφεία που να τους ενημερώνουν για τις αλλαγές που συνεχώς γίνονται στην φορολογική νομοθεσία και δεν τους επιτρέπει ένα σοβαρό προγραμματισμό; 
      Η κυβέρνηση επαφίεται στον υψηλό ρυθμό ανάπτυξης που δυστυχώς ολοένα προσδιορίζει κάθε χρόνιο και προς τα κάτω.
      Κατά τη γνώμη μου είναι αρνητικό σημείο το γεγονός ότι στο πακέτο φορολογικών μέτρων δεν περιλαμβάνεται η γενναία μείωση των ανωτάτων συντελεστών για τις επιχειρήσεις που είναι απαραίτητη για τη βελτίωση της ανταγωνιστικότητας. Άρα το θετικό μέτρο της έκπτωσης από τα ακαθάριστα έσοδα των ποσών από επισφαλείς απαιτήσεις για τις οποίες υπάρχει δικαστική απόφαση, είναι άνευ σημασίας γιατί ο μέσος όρος έκδοσης σχετικών αποφάσεων υπερβαίνει την τετραετία. 
      Θα ήθελα κυρία Πρόεδρε να δεχθώ ότι η Κυβέρνηση αδιαφορεί για την παραγωγικότητα και ανταγωνιστικότητα των επιχειρήσεων και ενδιαφέρεται για την ελάφρυνση μόνο των χαμηλών εισοδημάτων. Όμως ούτε και αυτό συμβαίνει. Ο παραπλανητικός τίτλος είναι ο ίδιος με τους τίτλους των δύο προηγουμένων νόμων. Ο προηγούμενος ο ν. 2753 είχε ως τίτλο «Απλούστευση και ελαφρύνσεις στη φορολογία» και ο ν. 2873 είχε ως τίτλο «Φορολογικές ελαφρύνσεις και απλουστεύσεις». 
      Θα ήθελα να πω τώρα μερικά χαρακτηριστικά παραδείγματα που αποδεικνύουν ότι τα προτεινόμενα μέτρα κάθε άλλο παρά στην ελάφρυνση των φορολογουμένων στοχεύουν.
      Πρώτον, η αύξηση του αφορολογήτου για μισθωτούς και συνταξιούχους εξουδετερώνεται από την αύξηση κατά 10% του φορολογικού συντελεστή του δευτέρου κλιμακίου.
      Δεύτερον, η μετατροπή των εκπτώσεων δαπανών από το φορολογητέο ποσό σε μειώσεις από το φόρο εισοδήματος είναι εις βάρος των φορολογουμένων όπως φαίνεται από συγκεκριμένα παραδείγματα. Το ανώτατο όριο των 75 ευρώ που αφαιρείται και από τους δύο συζύγους για οικογενειακές δαπάνες είναι πολύ λιγότερο από το προβλεπόμενο με την υπάρχουσα νομοθεσία. Η ελάφρυνση των φορολογουμένων από στεγαστικά δάνεια που αφαιρεί το 15% των δεδουλευμένων τόκων είναι μικρότερη από εκείνη την ελάφρυνση που προκύπτει από την ισχύουσα αφαίρεση όλων των τόκων από το φορολογητέο εισόδημα.
      Κύριοι συνάδελφοι, επιτέλους η Κυβέρνηση πρέπει κάποτε να συνειδητοποιήσεις τις ευθύνες της και να καταλάβει ότι η πραγματική ανάπτυξη της χώρας μας η πραγματική σύγκλιση με τις οικονομίες των άλλων εταίρων δεν γίνεται με ευχολόγια ούτε με ωραιοποιήσεις της υπάρχουσας κατάστασης, αλλά με τολμηρές τομές προς τη σωστή κατεύθυνση, έστω και αν αυτή η σωστή κατεύθυνση δεν σας ταιριάζει λόγω των αγκυλώσεων του παρελθόντος που σας καταδιώκουν.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριοι συνάδελφοι, διεξάγεται σήμερα η συζήτηση για το φορολογικό νομοσχέδιο μέσα σε μια συγκυρία και σε ένα περιβάλλον το οποίο είναι εξαιρετικά ενδιαφέρον από πολιτικής, οικονομικής αλλά και θεσμικής απόψεως.
      Τονίζω κατ’ αρχήν ότι είναι εξαιρετικά χρήσιμο να συζητούνται τα φορολογικά νομοσχέδια πριν από τη συζήτηση του προϋπολογισμού έτσι ώστε η Εθνική Αντιπροσωπεία αλλά και ο ελληνικός λαός να γνωρίζει όταν συζητά και ψηφίζει για τον προϋπολογισμό ότι οι προβλέψεις βασίζονται σε ήδη ειλημμένες και θεσμοθετημένες αποφάσεις για το πως θα λειτουργήσει το φορολογικό σύστημα. Όμως η σύμπτωση της συζητήσεως του φορολογικού νομοσχεδίου με τον προϋπολογισμό επιβάλλει κατά την άποψή μου μια συνολικότερη εξέταση τόσο των προοπτικών της φορολογικής πολιτικής όσο και τα γενικότερα θέματα, τις εξελίξεις και τις προοπτικές της ελληνικής οικονομίας. 
      Πιστεύω γι’ αυτό ακριβώς το λόγο ότι το φορολογικό νομοσχέδιο το οποίο έχετε μπροστά σας αποκρυσταλλώνει με τον ασφαλέστερο και διαυγέστερο τρόπο την αναπτυξιακή φιλοσοφία της κυβέρνησης του ΠΑΣΟΚ εισάγοντας σε όση έκταση είναι αυτό εφικτό την απλότητα στο φορολογικό σύστημα εξαλείφοντας, μειώνοντας πολύχρονες γραφειοκρατικές διαδικασίες. Εισάγει την κοινωνική δικαιοσύνη παύοντας πια τη διαφοροποίηση στη φορολογική μεταχείριση φορολογουμένων πολιτών αντιστρόφως ανάλογα με τον πλούτο ή τα περιουσιακά στοιχεία τα οποία είχαν και φέρνοντας τα κατώτερα εισοδηματικά στρώματα σε ίση μοίρα φορολογικής μεταχείρισης. Προάγει επίσης και στηρίζει τις επιχειρήσεις και ιδιαίτερα τις μικρομεσαίες, όπως επίσης στηρίζει τους μισθωτούς, τους συνταξιούχους και την ελληνική οικογένεια.  
      Αν μου ζητούσε κανείς να περιγράψω με μια φράση το συζητούμενο νομοσχέδιο θα έλεγα ότι είναι νομοσχέδιο το οποίο στηρίζει και προάγει τη μικρή επιχείρηση, τη μεγάλη οικογένεια.
      Αυτοί είναι οι δύο στόχοι, αυτές είναι οι δύο ανταποκρίσεις τις οποίες επιχειρεί να πετύχει το φορολογικό νομοσχέδιο, έτσι ώστε να δώσει πνοή και στην επιχειρηματικότητα της μικρομεσαίας επιχείρησης που για μας αποτελεί την κινητήρια δύναμη της ελληνικής ανάπτυξης, αλλά να δώσει πνοή, προοπτική και φορολογική ελάφρυνση και στην μεγάλη ελληνική οικογένεια που αποτελεί το βασικό κοινωνικό ιστό της ανάπτυξης της χώρας μας. Και το κάνει αυτό, κυρίες και κύριοι, μέσα σε ένα πλαίσιο δημοσιονομικής σταθερότητας, μέσα σε μία συνεχιζόμενη πολιτική περιορισμού των ελλειμμάτων και μείωσης του δημόσιου χρέους, πράγμα το οποίο πιστεύω διευκολύνει, έτσι ώστε όλες αυτές οι φορολογικές πολιτικές να αποκτήσουν έναν εντονότερο αναπτυξιακό χαρακτήρα και να επιταχύνουν τη σύγκλιση.
      Ταυτόχρονα όμως αυτή η συζήτηση η οποία διεξάγεται για το φορολογικό νομοσχέδιο, αντανακλά και αποκαλύπτει τις μείζονες αντιφάσεις στην πολιτική της Αξιωματικής Αντιπολίτευσης. Μόλις σήμερα είδαμε μια επανάληψη της εκτεταμένης καταγγελιομανίας της Αξιωματικής Αντιπολίτευσης, η οποία για άλλη μια φορά συνεχίζοντας μια δεκαετή Ιερεμιάδα θρήνων για την πορεία της ελληνικής οικονομίας, μας επανέλαβε ότι η ελληνική οικονομία πρακτικά βαδίζει στην απόλυτη καταστροφή. 
      Πιστεύω, κυρίες και κύριοι, ότι αν πάρουμε σοβαρά αυτές τις αιτιάσεις της Αξιωματικής Αντιπολίτευσης, θα πρέπει να αποσύρουμε το φορολογικό νομοσχέδιο και να φέρουμε ένα άλλο νομοσχέδιο το οποίο βάζει φόρους, αυξάνει τα βάρη στον Έλληνα πολίτη για να μπορέσει να χρηματοδοτήσει τα απεριόριστα και απύθμενα ελλείμματα και χρέη του ελληνικού δημοσίου, όπως επίσης θα πρέπει να καταφέρει και ένα βαρύτατο πλήγμα στις δαπάνες, οι οποίες επίσης κατά τη Νέα Δημοκρατία απειλούν να ξεχειλώσουν τα ελλείμματα και το δημόσιο χρέος. 
      Πιστεύω, λοιπόν, κυρίες και κύριοι, ότι, αν και αυτός είναι ο ανομολόγητος και κρυφός πόθος και πολιτική της Νέας Δημοκρατίας να περιορίσει δραστικά τις δαπάνες του κοινωνικού κράτους και ταυτόχρονα να αυξήσει τα φορολογικά βάρη στον Έλληνα πολίτη, χρειαζόμαστε, για να αποδείξουμε την αξιοπιστία και τη βιωσιμότητα του φορολογικού συστήματος, να απαντήσουμε πρώτα απ’ όλα στις ανεδαφικές, αναίτιες και εξωπραγματικές αιτιάσεις της Αξιωματικής Αντιπολίτευσης. 
      Λέει η Νέα Δημοκρατία κατ’ αρχήν ότι τα έσοδα του Κρατικού Προϋπολογισμού, ο οποίος θα συζητηθεί τις επόμενες μέρες είναι μειωμένα κατά –δεν ξέρω πόσα ακριβώς λέει- 850 εκατομμύρια περίπου ευρώ.
      Κυρίες και κύριοι, τα φορολογικά έσοδα φέτος είναι αυξημένα -αποδεικνύοντας όχι μόνο την επίτευξη αλλά και την υπέρβαση του στόχου που είχε βάλει το Υπουργείο Οικονομικών στη συλλογή φορολογικών εσόδων- κατά 350 εκατομμύρια ευρώ, όπως εύκολα μπορεί να αναγνώσει κανείς στην έκθεση του κατατεθέντος προϋπολογισμού. Και το σύνολο των εσόδων, φορολογικών και μη, είναι αυξημένα κατά 50 εκατομμύρια ευρώ. Κατά συνέπεια, η ικανότητα συλλογής δημοσιονομικών εσόδων από τον κρατικό μηχανισμό, είναι όχι μόνο ανέπαφη αλλά και βελτιούμενη, πράγμα το οποίο επιτρέπει τη χρηματοδότηση κάθε είδους δαπάνης ή φορολογικού κόστους που επιφέρεται με το συζητούμενο νομοσχέδιο.
      Κάνει επίσης αυξημένο λόγο η Νέα Δημοκρατία για τις δαπάνες. Ότι είχαμε μια υπερβολική υπέρβαση δαπανών το τρέχον έτος.
      Κυρίες και κύριοι, είναι αλήθεια, όπως κατ’ επανάληψη έχω πει, ότι οι δαπάνες εξελίχθηκαν αυξητικά το τρέχον έτος για πολύ συγκεκριμένους, απόλυτα δικαιολογημένους και εύλογους λόγους. 
      Κατ’ αρχήν αυξήθηκαν οι τόκοι λόγω της αναπροσαρμογής του χρέους σύμφωνα με τους κανόνες της Ευρωπαϊκής Στατιστικής Υπηρεσίας, οι οποίοι εισήχθησαν ειρήσθω εν παρόδω, τον Ιούλιο αυτού του έτους και αφορούσαν αναδρομικές αναταξινομήσεις του δημόσιου χρέους.
      Δεύτερον, υπήρξαν ορισμένες υπερβάσεις δαπανών στις αποδοχές των δημοσίων υπαλλήλων. Θα ήταν εξαιρετικά ενδιαφέρον να μας πει η Νέα Δημοκρατία εάν είναι αντίθετη με ορισμένες αυξήσεις αποδοχών ορισμένων κατηγοριών δημοσίων υπαλλήλων. Αφορούν αυξήσεις δαπανών στην περίθαλψη, διότι παρουσιάστηκαν αυξημένες ανάγκες κατά 130 εκατομμύρια ευρώ και θα ήταν εξαιρετικά ενδιαφέρον να μας πει η Νέα Δημοκρατία εάν διαφωνεί με αυτή την αυξημένη παροχή υπηρεσιών περίθαλψης. Επίσης, αφορούν αυξήσεις στη χρηματοδότηση της τοπικής αυτοδιοίκησης με επιπλέον 100 εκατομμύρια ευρώ λόγω των ιδιαιτέρων αναγκών που υπήρξαν εκ της διενέργειας των εκλογών της Τοπικής Αυτοδιοίκησης. Και πάλι θα είχε ενδιαφέρον να μας πει η Νέα Δημοκρατία εάν συμφωνεί ή όχι με αυτές τις επιπλέον δαπάνες. 
      Μεγαλύτερο ενδιαφέρον θα είχε να μας πει η Νέα Δημοκρατία εάν συμφωνεί ή διαφωνεί με τις αποζημιώσεις που κατεβλήθησαν, χωρίς να έχουν προγραμματιστεί όπως ήταν φυσικό, στους αγρότες που έχασαν την περιουσία τους λόγω των φυσικών καταστροφών και το κονδύλι αυτό μόνο του ανέρχεται στα 200 εκατομμύρια ευρώ.
      Κατά συνέπεια πιστεύω πως όλες οι υπερβάσεις δαπανών πρώτα απ’ όλα είναι απόλυτα μέσα στις δυνατότητες που έχει ένας φυσιολογικά εκτελούμενος προϋπολογισμός. Και δεύτερον νομίζω ότι αξίζει τον κόπο, εάν τολμά και ψέγει την υπέρβαση δαπανών κατά ένα εύλογο ποσό, να τολμήσει και να τοποθετηθεί εναντίον της κάθε είδους δαπάνης, η οποία επιχορηγήθηκε με αυτές τις επιπλέον πιστώσεις.
      Ανησυχεί επίσης ιδιαιτέρως η Νέα Δημοκρατία και το κάνει μέγα θέμα για πολλοστή φορά σε σχέση με τις αναταξινομήσεις ορισμένων μεγεθών που έγιναν έπειτα από την εφαρμογή αυστηρότερων κανόνων της Ευρωπαϊκής Στατιστικής Υπηρεσίας.
      Κατ’ αρχήν έχω δηλώσει επανειλημμένα, κυρίες και κύριοι συνάδελφοι, ότι αυτά αφορούν ουσιαστικά σε δημοσιονομικά μεγέθη παρελθόντων ετών και δεν αφορούν τόσο στην εκτέλεση του συζητούμενου προϋπολογισμού όσο και του επόμενου έτους.
      ΑΡΙΣΤΟΤΕΛΗΣ ΠΑΥΛΙΔΗΣ: Πόσο παρελθόντων δηλαδή;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πέρσι, πρόπερσι.
      Είναι όμως αισθητά μικρότερες αυτές οι αναθεωρήσεις όχι μόνο από άλλες αντίστοιχες αναθεωρήσεις που έχουν κάνει και αναταξινομήσει οι ευρωπαϊκές οικονομίες, αλλά είναι και αισθητά μικρότερες από δημοσιονομικές αποκλίσεις, οι οποίες παρουσιάστηκαν σε άλλες οικονομίες της Ευρωπαϊκής Ένωσης λόγω της αδυναμίας ορθής εκτέλεσης του προϋπολογισμού και της ανάπτυξης που είχαν θέσει.
      Και θέλω για άλλη μια φορά, κυρίες και κύριοι συνάδελφοι, να πω ότι καμία καταφυγή σε δυσνόητες στατιστικές μεθοδολογίες δεν θα μπορέσει να κρύψει την έλλειψη θέσεων, την έλλειψη στρατηγικής, την έλλειψη προτάσεων που χαρακτηρίζει την οικονομική πολιτική της Νέας Δημοκρατίας. Η στατιστική μεθοδολογία είναι ένα εξαιρετικά ενδιαφέρον θέμα, δεν προσφέρεται όμως για προπέτασμα καπνού για να αποκρυβούν μη υπάρχουσες θέσεις ή για να συγκαλυφθούν θέσεις, οι οποίες προσανατολίζονται αποκλειστικά και μόνο στην επιβολή μέτρων λιτότητας.
      Κατά συνέπεια θέλω να διαβεβαιώσω την Εθνική Αντιπροσωπεία ότι τόσο η εκτέλεση του φετινού προϋπολογισμού όσο και η σύνταξη του προϋπολογισμού του επόμενου έτους, η οποία έχει γίνει με κάθε επιφυλακτικότητα και με μία μετριοπάθεια όσον αφορά στους αναπτυξιακούς, δημοσιονομικούς στόχους και  λαμβάνοντας υπόψη όλη τη διεθνή αβεβαιότητα μας παρέχει ένα αξιόπιστο πλαίσιο για την πιστή εκτέλεση του προϋπολογισμού και κατ’ επέκταση για την αξιόπιστη εφαρμογή όλων των θετικών διατάξεων που προβλέπει το συζητούμενο φορολογικό νομοσχέδιο.
      Τα φορολογικά έσοδα αντιθέτως με ό,τι ισχυρίζεται η Νέα Δημοκρατία, κυρίες και κύριοι συνάδελφοι, μειώνονται ως ποσοστό του εθνικού εισοδήματος. Από 25,4% που δώσαμε ως φορολογικά έσοδα οι Έλληνες πολίτες φέτος, μειώνονται κατά 0,4% του ΑΕΠ, πράγμα το οποίο σημαίνει πολύ πρακτικά ότι εξοικονομούνται 600 εκατομμύρια ευρώ από κει που θα πήγαιναν μέσα από τη φυσιολογική εξέλιξη του εισοδήματος τα φορολογικά έσοδα. Εξακόσια εκατομμύρια ευρώ το έτος 2003 θα είναι ωφελημένη η ελληνική κοινωνία, ενώ ταυτόχρονα μετριάζονται και μειώνονται και οι δαπάνες, τις οποίες καταβάλλει το κράτος κυρίως για τη λειτουργία του και για μια σειρά από άλλες δαπάνες. Οι δαπάνες, οι οποίες εξοικονομούνται ως ποσοστό του εθνικού εισοδήματος, αντιστοιχούν σε 300 εκατομμύρια ευρώ. 
      Άρα ισχυρίζομαι, κυρίες και κύριοι συνάδελφοι, ότι ο συζητούμενος προϋπολογισμός, συστατικό μέρος του οποίου αποτελεί και το συζητούμενο φορολογικό νομοσχέδιο, είναι νοικοκυρεμένος καθώς ελαφρύνει κατά 900 εκατομμύρια ευρώ συνολικά, είτε αφαιρώντας έσοδα είτε αφαιρώντας δαπάνες, τη δημοσιονομική επιβάρυνση που υφίσταται η ελληνική οικονομία.
     Το φορολογικό νομοσχέδιο, το οποίο έχω την τιμή να παρουσιάζω ενώπιόν σας, κυρίες και κύριοι συνάδελφοι, αποτελεί μία πολύ μεγάλη μεταρρύθμιση, συνέχεια της προσπάθειας εκσυγχρονισμού, νοικοκυρέματος, που γινόταν τα τελευταία χρόνια. 
     Το φορολογικό νομοσχέδιο δεν είναι κεραυνός εν αιθρία και δεν αποτελεί κανενός είδους θεσμικό αιφνιδιασμό, αλλά αποτελεί τον καρπό ενός μακρότατου κοινωνικού και συναινετικού διαλόγου. Και δεν είναι καθόλου τυχαίο, κυρίες και κύριοι συνάδελφοι, ότι όλο αυτό το διάστημα, όλους αυτούς τους μήνες που είναι στην πολιτική και κοινωνική επικαιρότητα το νομοσχέδιο δεν ζητήθηκε από καμία κοινωνική ομάδα να αλλαχτεί, να φύγει, να διαγραφεί η οποιαδήποτε διάταξη, την οποία περιγράφει εδώ μέσα. Είναι ένα σύνολο θετικών διατάξεων για τη μικρή επιχείρηση κυρίως και για τη μεγάλη οικογένεια.
     ΝΙΚΟΛΑΟΣ ΓΚΑΤΖΗΣ: Μα οι μικροί δεν ήρθαν στο Υπουργείο…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα αναφερθώ πολύ συγκεκριμένα στα βασικά σημεία τα οποία περιέχει. 
      Κατ’ αρχήν το νομοσχέδιο αυτό το οποίο συζητάμε σε συνδυασμό με το νομοσχέδιο το οποίο ήδη έχει ψηφίσει, μετ’ επαίνων πιστεύω, η κοινοβουλευτική αντιπροσωπεία πριν από λίγους μήνες, κάνει μία μεγάλη τομή στην απλοποίηση του φορολογικού συστήματος.
       Απλοποιεί ριζικά τον κώδικα βιβλίων και στοιχείων, μειώνοντας τη γραφειοκρατία η οποία κατ΄ εξοχήν επιβαρύνει τις μικρομεσαίες επιχειρήσεις. 
      Απαλλάσσει το φορολογούμενο από μία σειρά τεκμηρίων τα οποία τον ταλαιπωρούσαν πάρα πολύ χωρίς να αποδίδουν φορολογικά έσοδα. 
      Απαλλάσσει πάρα πολλούς Έλληνες συμπολίτες μας από την υποχρέωση υποβολής φορολογικής δήλωσης. Και όλα αυτά μέσα σε ένα πλαίσιο απλούστερων φορολογικών διαδικασιών, είτε για τις επιχειρήσεις, είτε για τους φορολογούμενους. 
      Το δεύτερο μεγάλο βήμα το οποίο κάνει το φορολογικό νομοσχέδιο είναι ότι θεσπίζει ειδικά αναπτυξιακά κίνητρα τα οποία μειώνουν το κόστος, αλλά και τη φορολογική επιβάρυνση για τη μικρομεσαία επιχείρηση. Και αυτά έρχονται σαν  μία συνέχεια των κινήτρων υπέρ της επιχειρηματικότητας που είχαμε κάνει με ένα προγενέστερο φορολογικό νομοσχέδιο, που  θέσπιζε κίνητρα συγχωνεύσεων, όπως επίσης και κίνητρα για να επενδύουν οι επιχειρήσεις στην έρευνα και τεχνολογία. 
      Ειδικότερα τώρα με το νομοσχέδιο αυτό δίνουμε πέντε συγκεκριμένα μέτρα αναπτυξιακής πολιτικής στη μικρομεσαία επιχείρηση. 
      Πρώτα απ όλα καταργούμε τον εξωλογιστικό προϋπολογισμό της φορολογίας επιχειρήσεων, το μέγα αίτημα δεκαετίας και πλέον όλων ανεξαιρέτως των μικρομεσαίων επιχειρήσεων της χώρας μας. 
      Δεύτερον, αναγνωρίζουμε τις επισφάλειες τις οποίες έχει μία μικρομεσαία επιχείρηση και μέχρι τώρα υπεισέρχοντο σε φορολογικές επιβαρύνσεις .
      Τρίτον, τους δίνουμε τη δυνατότητα να ξεχωρίσουν δύο συντελεστές αποσβέσεων, έτσι ώστε να διακριθούν οι επιχειρήσεις σε αυτές που είναι κυρίως επιχειρήσεις παγίων ή κυρίως επιχειρήσεις άϋλων και προσφέρουν υπηρεσίες. 
      Τέταρτον τους δίνουμε τη δυνατότητα και να ανανεώνουν τον επαγγελματικό τους εξοπλισμό, χωρίς να θεωρείται φορολογικό τεκμήριο. 
      Και πέμπτον, κάνουμε τη μεγάλη τομή της ελάφρυνσης του φόρου κληρονομιάς και μεταβίβασης, δίνοντας έτσι τη δυνατότητα στις μικρομεσαίες ελληνικές επιχειρήσεις να μεταβιβάζονται χωρίς υπερβολικό κόστος πράγμα το οποίο δυστυχώς πάρα πολλές φορές στο παρελθόν είχε οδηγήσει σε κλείσιμο της επιχείρησης από τον απόγονο ιδιοκτήτη διότι δεν μπορούσε να ανταπεξέλθει στο υπερβολικό φορολογικό βάρος το οποίο απαιτούσαν οι φορολογικές αρχές. 
      Η τρίτη σειρά μέτρων αφορά τους μισθωτούς τους συνταξιούχους, αλλά πάνω από όλα αφορά την ελληνική οικογένεια. Τι δίνουμε; Αυξάνουμε σε επίπεδα τα οποία είναι πολύ μεγαλύτερα οποιουδήποτε άλλου ορίου που υπάρχει στην Ευρωπαϊκή Ένωση, το αφορολόγητο και το πηγαίνουμε στα 10.000 ευρώ για οποιοδήποτε μισθωτό ή συνταξιούχο.
      Πάνω από όλα όμως κάνουμε μια τομή στις φορολογικές ελαφρύνσεις για όσες οικογένειες έχουν παιδιά.  Για το πρώτο και το δεύτερο παιδί από 1000 ευρώ έκαστο και κάνουμε μετά το μέγα άλμα του ισχυρού φορολογικού κινήτρου για τις οικογένειες με τρία παιδιά και από εκεί και πέρα με τις προσθήκες που   κάναμε άλλα 1000 ευρώ απαλλαγή για το τέταρτο, πέμπτο κοκ παιδί. Γιατί γίνεται αυτό κυρίες και κύριοι συνάδελφοι; Γιατί η ρίζα του δημογραφικού προβλήματος στη χώρα μας είναι η απωλεσθείσα ικανότητα της ελληνικής κοινωνίας να έχει οικογένειες με τρία παιδιά. Παλαιότερα, πριν από δέκα, δεκαπέντε, είκοσι χρόνια οι οικογένειες με τα τρία παιδιά ήταν πάρα πολλές. Αυτές ήταν που υπέστησαν δραματική μείωση την τελευταία εικοσαετία και αυτές απετέλεσαν τον κύριο παράγοντα αποδόμησης της δημογραφικής επέκτασης της χώρας μας. 
      Γι’ αυτό πιστεύω ότι όλες οι δημογραφικές πολιτικές δεν μπορούν  να είναι οριζόντιες, αλλά θα πρέπει να εστιάζονται , εκεί ακριβώς που υπάρχει το πρόβλημα. Και το πρόβλημα υπάρχει σήμερα στο μικρό αριθμό οικογενειών με τρία παιδιά. Εκεί λοιπόν κάνουμε τη μεγάλη τομή. Είναι 20.000 ευρώ το αφορολόγητο για τον ένα σύζυγο συν άλλες 10.000 ευρώ σε περίπτωση που εργάζεται και ο άλλος σύζυγος. 
      Το τρίτο μέτρο που παίρνουμε για την ελληνική οικογένεια και ευνοεί περισσότερο τη μεγάλη οικογένεια είναι η απαλλαγή του φόρου ιδιοκατοίκησης. 
      Το τέταρτο μέτρο είναι επίσης μία μεγάλη τομή που κάνουμε στην ελάφρυνση κληρονομιών και μεταβιβάσεων των περιουσιακών στοιχείων, όπου όταν γίνονται μεταβιβάσεις στα παιδιά, αυτές έχουν το αφορολόγητο όριο για κάθε παιδί χωριστά, ανεξάρτητα  του πόσα παιδιά έχει η κάθε ελληνική οικογένεια, όσο και για την απόκτηση πρώτης κατοικίας.
      Τέλος ένα πέμπτο μέτρο πολύ σημαντικό όμως είναι τα αφορολόγητα τα οποία δίνουμε προκειμένου να διαμορφωθούν ασφάλειες ζωής, πράγμα το οποίο διευκολύνει την ελληνική οικογένεια, αλλά και τους Έλληνες εργαζομένους συνολικά.
      Τα μέτρα δικαιοσύνης τα οποία εισάγει το φορολογικό νομοσχέδιο αφορούν πρώτα από όλα την παύση της διάταξης η οποία ήταν χαριστική και άδικη μεταξύ των μικρών και μεγάλων ιδιοκτησιών.
      Κυρίες και κύριοι, αν σήμερα θέλει κανείς να μεταβιβάσει ένα διαμέρισμα στην κόρη ή στο γιο του ή ένα δυάρι σε κάποια συνοικία της Αθήνας, ταλαιπωρείται και έχει και μεγάλη φορολογική επιβάρυνση. Αν όμως έχει μία ιδιαίτερης πολυτέλειας εξοχική κατοικία σε ένα κοσμοπολίτικο νησί, δεν πληρώνει τίποτε, δεν υπεισέρχεται σε καμία γραφειοκρατική διαδικασία. Αυτό είναι κάτι που έχει οδηγήσει σε φορολογικά παράλογες καταστάσεις, δηλαδή ολόκληρες εκτάσεις και μάλιστα από τις πιο ακριβές, να είναι καταγεγραμμένες στις λεγόμενες εξωχώριες ή υπεράκτιες επιχειρήσεις. Δεν τιμά ούτε τη χώρα  ούτε τους πολίτες, να θεωρεί και να έχει μεγάλα τμήματα πολυτελών περιοχών καταγεγραμμένα ως δήθεν ξένες επιχειρήσεις για να αποφεύγουν την φορολογία κληρονομιάς, στην οποία υποβάλλεται ο οικογενειάρχης στο Αιγάλεω ή αυτός που ζει στη δυτική Θεσσαλονίκη ή οπουδήποτε αλλού. Και νομίζω  ότι  ήρθε η ώρα να αλλάξει ριζικά το καθεστώς αυτό έτσι όπως προτάσσει το συζητούμενο νομοσχέδιο.
      Αυτά είναι τα βασικά σημεία του φορολογικού νομοσχεδίου. Θα μου επιτρέψετε να πω πολύ πρακτικά τι κερδίζει μία απλή οικογένεια από αυτό το φορολογικό  νομοσχέδιο. Φανταστείτε μία ελληνική οικογένεια, όπου ο ένας σύζυγος βγάζει 19.000 ευρώ το χρόνο και ο άλλος σύζυγος 16.000 ευρώ το χρόνο. Είναι μία οικογένεια δυο εργαζομένων με 35.000 ευρώ ετησίως. Με το νέο φορολογικό νομοσχέδιο κάθε μήνα η οικογένεια αυτή θα εξοικονομεί σαράντα ευρώ, Κάθε μήνα χωρίς άλλες αυξήσεις στους μισθούς θα εξοικονομούνται σαράντα ευρώ στην οικογένεια που έχει δύο παιδιά.
      ΠΑΝΑΓΙΩΤΗΣ ΛΑΦΑΖΑΝΗΣ: Τα δίδακτρα, τα νοσήλεια;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αν η οικογένεια έχει τρία παιδιά, θα της δίνει 140 ευρώ το μήνα παραπάνω. Αυτή είναι η συγκεκριμένη αύξηση του διαθέσιμου μηνιαίου εισοδήματος στην ελληνική οικογένεια, μόνο για τις διατάξεις που προβλέπονται για τα αφορολόγητα όρια.
      ΑΔΑΜ ΡΕΓΚΟΥΖΑΣ: Από πού βγαίνει αυτό;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ας πάρουμε μία μικρομεσαία επιχείρηση, που οι γονείς θέλουν να κληρονομήσουν στα παιδιά τους μία επιχείρηση αξίας 50.000 ευρώ, κάτι που είναι πολύ συνηθισμένο. Σήμερα αν πάει να κάνει τη μεταβίβαση, θα πληρώσει 1500 ευρώ, Αν την κάνει από την 1η του έτους, θα πληρώσει 600 ευρώ. Αυτή είναι η μεγάλη ωφέλεια των 900 ευρώ που θα κερδίσει ο κληρονόμος της μικρομεσαίας επιχείρησης. Αν έχει ταυτόχρονα να κληρονομήσει στους απογόνους του και την επιχείρηση αυτή αλλά και ένα διαμέρισμα αξίας άλλων 50.000 ευρώ, με τα ισχύοντα θα έπρεπε να πληρώσει 8.700 ευρώ. Μετά το νέο φορολογικό, θα πληρώσει 2.100 ευρώ, ακριβώς 6.600 ευρώ λιγότερα. Αυτά είναι τα συγκεκριμένα κοινωνικά παραδείγματα και οι συγκεκριμένες κοινωνικές συνέπειες που θα έχει η ψήφιση αυτού του νομοσχεδίου. 
      Για άλλη μια φορά θα έρθω στην έλλειψη προτάσεων και θέσεων που έχει το κόμμα της Αξιωματικής Αντιπολίτευσης. Προκαλώ τη Νέα Δημοκρατία σε όλα αυτά τα θέματα που νομοθετούμε, στα θέματα των υπεράκτιων επιχειρήσεων, των αφορολογήτων της οικογένειας, της μικρομεσαίας επιχείρησης, να μας πει αν συμφωνεί και τι προτείνει. Σύμφωνα βέβαια με τη δική της καταστροφολογία όλα αυτά θα έπρεπε όχι μόνο να μειωθούν, αλλά να υπεραυξηθούν προκειμένου να αντιμετωπίσουμε τον βυθιζόμενο προϋπολογισμό και οικονομία, θα έπρεπε να μπουν νέες φορολογίες, θα έπρεπε να κοπούν όλες οι δαπάνες. Τολμήστε να το πείτε. Υπάρχουν στελέχη στο κόμμα σας που έχουν το πολιτικό θάρρος και λένε ότι χρειάζεται μια σκληρή επιβαρυντική πολιτική για να συνέλθει η κατ’ εσάς καταστρεφόμενη οικονομία. Πρέπει, όμως, να αντιληφθείτε ότι είναι τελείως ασύμβατα, ότι προσβάλλουν τη λογική του Έλληνα πολίτη τα δύο αντιφατικά που λέτε, η καταστροφολογία της ελληνικής οικονομίας και η πλειοδοσία σε όλα τα αιτήματα, φορολογίας, αιτημάτων, αυξήσεων, παροχών πάση φύσεως.
      Δεν πάνε μαζί αυτά τα δύο. Είναι μέταλλα τα οποία δεν μπορούν να συντηχθούν μαζί. Ή θα διαλέξετε την καταστροφολογική ερμηνεία της ελληνικής οικονομίας και θα τολμήσετε ευθαρσώς να πείτε στον ελληνικό λαό τι του προετοιμάζετε, εάν ποτέ σας δώσει την πολυπόθητη ευκαιρία –προς το παρόν αυτά τα κάνετε σκιωδώς- ή για να δικαιολογήσετε τις πλειοδοτικές προτάσεις που κάνετε σε κάθε αίτημα, θα πρέπει να αναγνωρίσετε την ευρωστία της ελληνικής οικονομίας. 
      Κυρίες και κύριοι συνάδελφοι, κλείνοντας θα ήθελα να αναφερθώ σε ένα επιμέρους θέμα το οποίο επισημάνθηκε από τους συναδέλφους των νησιωτικών περιοχών. 
      Η νησιωτική πολιτική αποτελεί εδώ και πολλά χρόνια ένα σημείο ειδικού ενδιαφέροντος και προσοχής της ελληνικής κυβέρνησης. Κατά τη διάρκεια της συζήτησης του αναπτυξιακού νόμου νομίζω ότι θα έχουμε τη δυνατότητα να συζητήσουμε ολοκληρωμένα, ζητήματα είτε αναπτυξιακού είτε φορολογικού χαρακτήρα. Νομίζω, όμως, ότι δεν πρέπει να παρεμβληθεί μια τέτοια συζήτηση σε αυτό το νομοσχέδιο διότι όλα αυτά που αναφέρθησαν περί αφορολογήτων στα νησιά διατηρούνται, εξακολουθούν να ισχύουν, δεν θίγονται ουδόλως. Νομίζω ότι αν κανείς θέλει να πει κάτι περισσότερο, θα έχουμε την ευκαιρία σε μια ειδική προς τούτο συζήτηση να το συζητήσουμε εξαντλητικά. 
      Καταλήγοντας, λοιπόν, πιστεύω ότι το φορολογικό νομοσχέδιο ανοίγει με τον καλύτερο δυνατό τρόπο την επικείμενη συζήτηση στον προϋπολογισμό, όπου για άλλη μια φορά θα μετρηθούν δύο απόψεις, δύο πολιτικές. 
      Θέλω να κλείσω την ομιλία μου με την περίφημη αναφορά στη σύγκλιση. Μέσα σε όλες τις καταστροφολογίες και τα δεκαετή μοιρολόγια τα οποία ακούμε από τη Νέα Δημοκρατία για την πορεία της ελληνικής οικονομίας, προστέθηκε σήμερα και το άλλο, ότι η σύγκλιση θα γίνει σε ογδόντα χρόνια από σήμερα.
      Η σύγκλιση, κυρίες και κύριοι, με τη δική σας πολιτική δεν θα γίνει ούτε σε ογδόντα χρόνια. Με τη δική μας πολιτική είναι ένας στόχος ο οποίος είναι επιτεύξιμος σε ένα διάστημα δέκα, δεκαπέντε ετών. Συνεχίζοντας τις σημερινές αναπτυξιακές επιδόσεις, την υπεροχή μας έναντι της Ευρωπαϊκής Ένωσης, μπορούμε μέσα στην επόμενη δεκαετία και μάλιστα στις αρχές παρά στο τέλος, να φέρουμε την Ελλάδα πολύ πιο κοντά στην Ευρωπαϊκή Ένωση όπως όλοι επιθυμούμε.
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ κυρία Πρόεδρε.
      Οι παρεμβάσεις των Βουλευτών του ΠΑΣΟΚ, η εισήγηση του εισηγητή μας κ. Μακρυπίδη και η παρέμβαση του Υπουργού κ. Χριστοδουλάκη νομίζω ότι ήταν καταλυτικές σε ό,τι αφορά την ορθότητα των επιλογών και των διατάξεων που περιέχει το φορολογικό νομοσχέδιο. Και είναι ίσως, πρέπει να το ομολογήσω, πάρα πολύ ευχάριστο για τους Βουλευτές της Πλειοψηφίας να έχουν να στηρίξουν ένα τέτοιο νομοσχέδιο όταν όλες οι διατάξεις απ’ άκρου εις άκρον είναι θετικές, όλες οι διατάξεις αποπνέουν ένα νέο πνεύμα στη φορολογική μεταρύθμιση που η Κυβέρνηση προωθεί. 
      Θα ήθελα, όμως, να ξεκινήσω την παρέμβασή μου αναφερόμενος λίγο στο παρελθόν. Πριν φτάσουμε σε αυτή την ευχάριστη κατάσταση να έχουμε αυτό το φορολογικό νομοσχέδιο, περάσαμε περίπου μια δεκαετία, τη δεκαετία του ’90, που οι συνθήκες ήταν εντελώς διαφορετικές από ό,τι σήμερα. Η ονομαστική σύγκλιση είχε τεθεί ως προτεραιότητα, ορθώς, για τη χώρα. Ακολουθήθηκε μια διαφορετική πολιτική. Υπήρξε μια προετοιμασία του Υπουργείου Οικονομικών. Θα θυμάστε και τις αλλαγές που έγιναν στον φοροελεγκτικό μηχανισμό, τη δημιουργία των ελεγκτικών κέντρων, το Σώμα Δίωξης Οικονομικού Εγκλήματος, την Επιθεώρηση Παρακολούθησης Ελέγχων και Επανελέγχων καθώς και το σύστημα TAXIS. Μια προετοιμασία δηλαδή που πράγματι μας έδωσε τη δυνατότητα ως χώρα να πετύχουμε το στόχο της ονομαστικής σύγκλισης.
      Ίσως τώρα απολογιστικά θα ήταν χρήσιμο αν το Υπουργείο Οικονομικών έκανε τον κόπο να κάνει μια μελέτη για να δει σε ποιο ποσοστό οι κοινωνικές ομάδες συνέβαλαν στην επίτευξη του στόχου της ονομαστικής σύγκλισης και της ένταξης στο EURO. Αυτό γιατί είναι βέβαιο ότι κάποιες ομάδες συνέβαλαν σε μεγαλύτερο ποσοστό. Οι ομάδες αυτές στο μέλλον θα χρειασθούν μεγαλύτερη προσοχή από το ελληνικό Κοινοβούλιο και από την Κυβέρνηση.
      Συμφωνώ με προλαλήσαντα συνάδελφο της Νέας Δημοκρατίας ότι σήμερα οι συνθήκες είναι εντελώς διαφορετικές. Αλλαγές συντελούνται με γοργό ρυθμό μέσα στο περιβάλλον στο οποίο κινούμεθα. Γι’ αυτό έχουμε υποχρέωση να επιταχύνουμε τα βήματά μας για να προσαρμοσθούμε σ’ αυτό το περιβάλλον μέσα στην Ευρωπαϊκή Ένωση. Ιδίως οι αλλαγές των φορολογικών συντελεστών έχουν ως αιτία αυτό το στοιχείο, δηλαδή το ότι οι φορολογικοί συντελεστές μειώνονται στην Ευρωπαϊκή Ένωση. Γι’ αυτό και εμείς εδώ κατεβάζουμε τη φορολογία στο εισόδημα στο 35% και στο 40%. 
      Σήμερα ο στόχος δεν είναι η ονομαστική σύγκλιση. Είναι η πραγματική σύγκλιση, η κοινωνική συνοχή και αλληλεγγύη. Ένα φορολογικό νομοσχέδιο δεν θα μπορούσε να ανταποκριθεί σε έναν τέτοιο στόχο αν δεν έπαιρνε τα μέτρα που παίρνει το συζητούμενο νομοσχέδιο. Ειρήσθω εν παρόδω θα ήθελα να πω ότι είναι αξιοπερίεργο πώς ο αρχηγός της Νέας Δημοκρατίας ομιλεί για κοινωνική σύγκλιση και αλληλεγγύη, αλλά ένα νομοσχέδιο που στοχεύει στην κοινωνική σύγκλιση και αλληλεγγύη το καταψηφίζει. 
      Η Κυβέρνηση συγκρότησε γι’ αυτό το λόγο μια ειδική επιτροπή από ανθρώπους ειδικούς, την αποκαλούμε επιτροπή Γεωργακόπουλου, η οποία κατέθεσε το πόρισμά της και έκανε ορισμένες διαπιστώσεις. Με βάση αυτό το κείμενο η Κυβέρνηση προχώρησε σε ένα διάλογο με όλες τις κοινωνικές ομάδες και άκουσε επανειλημμένα τις απόψεις τους. Στη συνέχεια προχώρησε στη σύνταξη αυτού του νομοσχεδίου. Οι στόχοι που θέτει αυτό το νομοσχέδιο είναι: να είναι απλό, σύγχρονο, αποτελεσματικό, κοινωνικά δίκαιο και να μειώνει όσο το δυνατό περισσότερο τη γραφειοκρατία. Δεύτερον, πρέπει να είναι σταθερό και να έχει διάρκεια ώστε να το γνωρίζει ο φορολογούμενος σε βάθος χρόνου. Τρίτον, πρέπει να υλοποιεί τη διάταξη του Συντάγματος για τον επιμερισμό των οικονομικών βαρών ανάλογα με τις οικονομικές δυνάμεις του κάθε πολίτη. Τέταρτον, πρέπει να συντείνει στο στόχο της κοινωνικής δικαιοσύνης, της κοινωνικής συνοχής και αλληλεγγύης και πέμπτον πρέπει να συμβάλει στην αναπτυξιακή προοπτική της χώρας λαμβάνοντας υπόψη τις συνθήκες ενός υγιούς ανταγωνισμού σε εθνικό και ευρωπαϊκό επίπεδο.
      Κυρίες και κύριοι συνάδελφοι, οι στόχοι αυτοί γίνονται πράξη με το συζητούμενο νομοσχέδιο. Ιδιαίτερα θέλω να υπενθυμίσω –δεν θα αναφερθώ αναλυτικά- την ευνοϊκή φορολόγηση των μισθωτών και συνταξιούχων, αλλά και των μη μισθωτών και επαγγελματιών με τα νέα φορολογικά κλιμάκια που καθιερώνονται, ταυτόχρονα τη μεγάλη τομή που επιχειρείται με την επιπλέον αύξηση του αφορολόγητου ορίου κατά 10.000 ευρώ εάν μία οικογένεια έχει τρία παιδιά και πάνω, και με τη νέα πρόσθετη ρύθμιση που έκανε τώρα ο Υπουργός για αύξηση κατά 1.000 ευρώ για κάθε ένα πέραν του τρίτου παιδιού. 
      Ένα άλλο αποδεικτικό στοιχείο των στόχων που επιδιώκει το νομοσχέδιο, αφορά τις μεταβιβάσεις με επαχθή αιτία ολόκληρης επιχείρησης, μερίδων ή μεριδίων, ποσοστό συμμετοχής κλπ. σε συγγενείς -ανάλογα με το βαθμό συγγένειας- με σκοπό να διευκολυνθεί η διαδοχή στις επιχειρήσεις αυτές. Η ρύθμιση αυτή βοηθά –όπως τόνισαν πολλοί συνάδελφοι- ιδιαίτερα τις μικρές και μεσαίες επιχειρήσεις που αποτελούν την τεράστια πλειοψηφία της οικονομικής δραστηριότητας στη χώρα μας. 
      Μεγάλης επίσης σημασίας είναι οι ρυθμίσεις του άρθρου 5 για τις επιχειρήσεις που τηρούν βιβλία Β΄ και Γ΄ Κατηγορίας, όπου καταργείται το ισχύον σύστημα φορολογίας και το καθαρό τους εισόδημα προσδιορίζεται επιτέλους λογιστικώς. Η ρύθμιση αυτή, καθώς και οι επόμενες παράγραφοι εκπτώσεως στις απολαβές εταίρων, προώθηση ομαδικών ασφαλίσεων, εύρεση κόστους πωληθέντων προϊόντων κλπ., αποτελούν ρυθμίσεις σημαντικότατες για τις μικρομεσαίες επιχειρήσεις.
      Επίσης, θετικά λειτουργούν υπέρ των μικρομεσαίων επιχειρήσεων η απαλλαγή τεκμηρίων για τις καινούργιες επιχειρήσεις, για δαπάνες μέχρι 10.000 ευρώ, καθώς και η ρύθμιση που αφορά τη μεταφορά ζημιών.
      Αξίζει να υπογραμμιστεί ο χρονικός περιορισμός σε τρία χρόνια του ελέγχου των φορολογικών δηλώσεων των προηγούμενων χρήσεων από τη δεκαετία που ισχύει σήμερα και μόνο κατ’ εξαίρεση μπορεί να ανατρέξει σε προηγούμενα χρόνια. Η ρύθμιση αυτή δίνει αντικειμενικά τη δυνατότητα σωστότερης τήρησης αρχείου, αλλά και σχέσεων σεβασμού μεταξύ πολιτείας και φορολογουμένων.
      Κυρίες και κύριοι συνάδελφοι, υπάρχει και μια σειρά άλλων ευνοϊκών ρυθμίσεων, που δεν θα ήθελα να ξοδέψω το χρόνο μου, αναφέροντάς τες. Ήδη ο εισηγητής μας κ. Μακριπίδης, αλλά και ο Υπουργός τις ανέφεραν διεξοδικά. Έτσι αποδεικνύεται η ορθότητα των νέων φορολογικών ρυθμίσεων, το τεράστιο εύρος των φορολογικών ρυθμίσεων, αλλά και η σωστή κατεύθυνση, δηλαδή, αυτή της κοινωνικής δικαιοσύνης, που  αποπνέει το νομοσχέδιο που συζητούμε. 
      Θα ήθελα τώρα να σταθώ στην κριτική που ακούσαμε από τη Νέα Δημοκρατία σε ό,τι αφορά το νομοσχέδιο, τουλάχιστον αυτά που ακούσαμε μέχρι τώρα. Μας είπε η Νέα Δημοκρατία για το ύψος των φοροαπαλλαγών. Όπως γνωρίζετε, κυρία Πρόεδρε, ο Πρωθυπουργός στη φετινή Διεθνή Έκθεση Θεσσαλονίκης εξήγγειλε φοροελαφρύνσεις συνολικού ύψους 1,4 δισ. ευρώ. Οι φοροαπαλλαγές αυτές περιλαμβάνονται στο συζητούμενο νομοσχέδιο.
      Η Νέα Δημοκρατία, κατά τη συζήτηση του νομοσχεδίου στην αρμόδια επιτροπή –αλλά και ο εισηγητής εδώ- αμφισβήτησε αυτές τις φοροαπαλλαγές, επειδή, σύμφωνα με την έκθεση του Γενικού Λογιστηρίου του Κράτους οι απώλειες εσόδων του δημοσίου ανέρχονται σε 865 εκατ. ευρώ. Δεν κατανόησε η Νέα Δημοκρατία ότι πράγματι το όφελος σε αυτό το νομοσχέδιο είναι 865 εκατ. ευρώ υπέρ των φορολογουμένων, αλλά αφορά μόνο το 2003. Το υπόλοιπο όφελος θα εμφανιστεί το 2004, αφού οι δηλώσεις θα φορολογηθούν για τη δημιουργία φορολογικού προϊόντος εντός του 2003. Αυτό αποδεικνύει ακόμα μια φορά την ορθότητα και τη συνέχεια της φορολογικής πολιτικής της Κυβέρνησης, αλλά και την ανυπαρξία σχεδιασμού και επιχειρημάτων της Νέας Δημοκρατίας.
      Δεύτερον, η Νέα Δημοκρατία μας είπε ότι το νομοσχέδιο δεν είναι τολμηρό και γι’ αυτό και στην αρμόδια επιτροπή αλλά κι εδώ προσπάθησε να εμφανίσει ότι όλες αυτές οι ρυθμίσεις είναι μικρομερεμέτια –έτσι τα είπε- επουσιώδεις δηλαδή μεταρυθμίσεις.
      Η απάντηση είναι απλή. Όταν οι φοροελαφρύνσεις ανέρχονται σε ύψος 1,4 δισεκατομμύρια ευρώ, όπως εξήγησα πριν, το ερώτημα στο οποίο πρέπει να απαντήσει η Νέα Δημοκρατία είναι απλό: Αυτές οι φοροελαφρύνσεις, οι φοροαπαλλαγές είναι λίγες; Και αν η ίδια κρίνει ότι είναι λίγες ποια είναι η πρότασή της; Τι προτείνει για να υπάρξουν περισσότερες φοροελαφρύνσεις και από πού; Αλλά, εάν απαντήσει σ’ αυτήν την ερώτηση θα πρέπει ταυτόχρονα να δικαιολογήσει γιατί καταστροφολογεί λέγοντας ότι επέρχεται πλήρης κατάρρευση της ελληνικής οικονομίας; Και από τη άλλη η ίδια δεν είναι ικανοποιημένη με φοροελαφρύνσεις ύψους 1,4 δισεκατομμύρια ευρώ. 
      Το τρίτο επιχείρημα που ακούσαμε. Το νομοσχέδιο είναι υπέρ των ισχυρών, λέει η Νέα Δημοκρατία. Κύριοι συνάδελφοι, με στοιχεία που ο Υπουργός Οικονομικών παρουσίασε στην αρμόδια επιτροπή και μέχρι αυτήν τη στιγμή τουλάχιστον η Νέα Δημοκρατία δεν τόλμησε να αμφισβητήσει, είπε η Κυβέρνηση στην αρμόδια επιτροπή ότι οι μισθωτοί και οι συνταξιούχοι που έχουν το 65% με 70% περίπου του εισοδήματος της χώρας αναμένεται μ’ αυτό το φορολογικό νομοσχέδιο να καταβάλουν περίπου το 45% του συνολικού φόρου ενώ τα επιχειρηματικά κέρδη που είναι το 30% με 35% ανάλογα με τη χρονιά θα καταβάλουν περίπου το 55% του συνολικού φόρου. Δεν ακούσαμε να αντιλέξει ούτε επ’ αυτού η Νέα Δημοκρατία.
      Θέλω όμως να αποκρυπτογραφηθεί πλήρως η θέση της Νέας Δημοκρατίας: Πρώτον, off shore εταιρείες. 
      Κυρία Πρόεδρε, ο Υφυπουργός Οικονομικών, ο κ. Φωτιάδης, σε μια εμπεριστατωμένη ανάλυση στην επιτροπή εκτός των άλλων είπε και το εξής: Σας παρακαλώ και σας ζητώ να συμβάλλετε στο να δημιουργήσουμε ένα σωστό νομικό πλαίσιο για τις off shore εταιρείες γιατί οδηγούμαστε στο να νομοθετούμε αφαιρετικά με ένα επιτελείο ειδικών που έχει δίπλα του. Ζήτησε απ’ όλους και από τη Νέα Δημοκρατία από τα κόμματα της Αντιπολίτευσης να συμβάλουν στο πώς θα νομοθετήσουμε σωστά γι’ αυτές τις εξωχώριες εταιρείες. Κανείς δεν είπε τίποτα, κανείς δεν συνέβαλε, κανείς δεν είπε μια πρόταση έστω και εδώ στην Ολομέλεια. Αντίθετα, τι ακούσαμε εδώ; Ακούσαμε από τον εισηγητή της Νέας Δημοκρατίας ο οποίος πράγματι έκανε μια φιλότιμη προσπάθεια και έδειξε ότι γνωρίζει τα θέματα, να προτρέπεται η Κυβέρνηση να πάρει πίσω τη ρύθμιση για τις εξωχώριες εταιρείες. Η μόνη πρόταση που έγινε από τη Νέα Δημοκρατία. Και αυτό γιατί με τη ρύθμιση αυτή ενδεχομένως να αδικηθούν και κάποιοι –δεν το αποκλείω και εγώ νομίζω κανείς μας δεν μπορεί να το αποκλείσει- που έχουν δίκιο. Αλλά, κύριοι συνάδελφοι, όλοι μας είχαμε την ευκαιρία να συμβάλουμε προς αυτήν την κατεύθυνση. Ακόμη και τώρα είμαι βέβαιος ότι αν προτείνουμε κάτι θετικό θα το δεχθεί η Κυβέρνηση. Αντί λοιπόν να κάνουμε αυτό, ζητάμε από την πίσω πόρτα –και δεν υπονοώ τίποτα- τελευταία στιγμή λέμε «πάρτε πίσω τη διάταξη»;
      Επίσης, για το θέμα των αγροτών στην επιτροπή είχε την ευκαιρία η Κυβέρνηση να πει ότι το συνολικό ποσό που συμβάλλουν οι αγρότες στο φορολογικό σύστημα είναι 0,43%. Είναι δυνατόν να έρχονται εδώ οι συνάδελφοι της Νέας Δημοκρατίας απλώς και μόνο για να μεταφερθεί αυτή η εικόνα προς τα έξω και να προτείνουν πράγματα που νομίζω ότι δεν αντέχουν σε μια λογική σωστής αντιμετώπισης των φορολογικών πραγμάτων; Όχι πως οι αγρότες περνάνε καλά! Εμείς τα ξέρουμε ίσως και καλύτερα και βλέπετε πολλές φορές όλους τους συναδέλφους του ΠΑΣΟΚ με τι σθεναρό τρόπο υποστηρίζουμε τον αγροτικό τομέα. Αλλά όχι να φθάνουμε στο σημείο να λέμε εδώ πράγματα που δεν στέκουν. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Τελειώστε, κύριε συνάδελφε, σας παρακαλώ.
      ΦΛΩΡΟΣ ΚΩΝΣΤΑΝΤΙΝΟΥ: Τελειώνω, κυρία Πρόεδρε.
      Θέλω να επαναλάβω ότι για όλους μας, για όλους τους Βουλευτές του ΠΑΣΟΚ –γιατί όπως αντιλαμβάνεσθε με όλους έχω συζητήσει- είναι μεγάλη μας χαρά να στηρίζουμε τέτοια νομοθετήματα, όπου στα μικρά και μεσαία εισοδήματα πράγματι δίνεται αυτό, που ίσως να στερήθηκαν τα προηγούμενα χρόνια για να επιτευχθούν οι μεγάλοι στόχοι που είχε θέσει η χώρα.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, δεν είχα σκοπό να πάρω το λόγο μετά τον Υπουργό, γιατί θεωρούσα ότι έπρεπε να εξαντληθεί ο κατάλογος των συναδέλφων. Νομίζω, όμως, ότι πρέπει να δοθούν ορισμένες απαντήσεις στα ζητήματα που έθεσε ο Υπουργός κυρίως αναφορικά με τον προϋπολογισμό και κυρίως αναφορικά με την παραποίηση που επεχείρησε στις θέσεις της Νέας Δημοκρατίας. Έχουμε τη δυνατότητα εμείς εδώ αυθεντικά ως εκπρόσωποι της Νέας Δημοκρατίας να αναπτύξουμε τις θέσεις μας και δεν χρειαζόμαστε ούτε διαφημιστές ούτε δυσφημιστές. 
      Η θέση μας για τον προϋπολογισμό είναι απλή, χαρακτηρίζεται από τρία πράγματα. Και η πολιτική της Κυβέρνησης γενικότερα, όπως αντανακλάται και στο παρόν φορολογικό νομοσχέδιο, χαρακτηρίζεται από αναξιοπιστία, χαρακτηρίζεται από έλλειψη αναπτυξιακού προγράμματος, χαρακτηρίζεται από έλλειψη κοινωνικής ευαισθησίας. Αυτές είναι οι θέσεις μας και τις τεκμηριώνουμε, δεν τις λέμε στον αέρα. 
      Θεωρούμε ότι ο προϋπολογισμός και τα φορολογικά νομοσχέδια αυτού του τύπου είναι ο καθρέφτης μιας πολιτικής αναξιόπιστης, που δεν δίνει αναπτυξιακή προοπτική στη χώρα, ούτε συμβάλλει στην επίλυση κοινωνικών προβλημάτων. Ενσωματώνει μία κοντόφθαλμη πολιτική, που συσσωρεύει ακόμα μεγαλύτερα προβλήματα για το μέλλον και θα τα αναπτύξω αυτά και θα τα τεκμηριώσω. 
      Πρώτα απ’ όλα η αναξιοπιστία. Δεν χρειάζεται η Κυβέρνηση την Αντιπολίτευση για να αποδείξει ότι είναι αναξιόπιστος ο προϋπολογισμός. Επιβεβαιώθηκε η αναξιοπιστία των προϋπολογισμών από τις πρόσφατες παρεμβάσεις της Ευρωπαϊκής Στατιστικής Υπηρεσίας που υποχρέωσαν την Κυβέρνηση να πάψει να μιλάει για πλεονάσματα και επιβεβαίωσαν απόλυτα τη θέση της Νέας Δημοκρατίας ότι οι προϋπολογισμοί των τελευταίων χρόνων δεν είναι πλεονασματικοί αλλά πλασματικοί. Δεν χρειάζεται κανείς την Αντιπολίτευση γι’ αυτό. Παίρνει τον περυσινό προϋπολογισμό και το φετινό, συγκρίνει τα νούμερα και βγάζει τα συμπεράσματά του. Η αναξιοπιστία είναι προφανέστατη. Μετά τις παρεμβάσεις της Στατιστικής Υπηρεσίας ένα μέρος των πλασματικών εσόδων που παρουσίαζαν οι προϋπολογισμοί, εξαλείφθηκε, ενώ η Κυβέρνηση αναγκάστηκε να περιλάβει στο δημόσιο χρέος ένα μέρος πάλι των κρυφών χρεών, τα προμέτοχα και τα προέσοδα. Και ενώ ο προϋπολογισμός του 2002 έλεγε ότι το ύψος του επίσημου δημόσιου χρέους, θα έφθανε στο τέλος του 2002 στο 97,3% του ΑΕΠ, βλέπουμε στο φετινό προϋπολογισμό να μας λέει η ίδια η Κυβέρνηση, με τα ίδια στοιχεία, ότι δεν θα είναι 97,3%, αλλά 105,3% του ΑΕΠ., δηλαδή οκτώ ποσοστιαίες μονάδες του ΑΕΠ διαφορά. Μα, οκτώ ποσοστιαίες μονάδες του ΑΕΠ είναι περισσότερο από το άθροισμα των ετήσιων κοινοτικών πόρων κάθε χρόνο. Αυτό το πράγμα είχε κρυφτεί. Είναι και άλλα κρυφά χρέη που δεν έχουν εμφανιστεί και θα αναφερθούμε και σε αυτά. Εδώ δεν μιλάμε για καμία προσπάθεια δυσφήμησης της χώρας από την Αντιπολίτευση, αρκεί η ίδια η Κυβέρνηση για να δυσφημεί τη χώρα, όταν υποχρεώνει τη Στατιστική Υπηρεσία της Ευρωπαϊκής Ένωσης να αλλάζει τους κανονισμούς της μόνο και μόνο για να συνετίσει την Ελλάδα. 
      Αναφορικά με το έλλειμμα: Η αρχική εκτίμηση, όπως τη θυμάμαι από τον περυσινό προϋπολογισμό, ήταν ότι θα υπήρχε ένα πλεόνασμα 0,8% του ΑΕΠ. Τι βλέπουμε φέτος μετά τις αναθεωρήσεις; Έλλειμμα 1,1% του ΑΕΠ. Και αυτό πάλι υπό εκτίμηση είναι.
      Αλλά αυτή είναι η πραγματικότητα. Η αναξιοπιστία τεκμηριώνεται από τους ίδιους τους προϋπολογισμούς σας. Δεν χρειαζόσαστε εμάς να σας δυσφημήσουμε. Θα μπορούσαμε να μη μιλήσουμε και για αυτό το θέμα. Μίλησε η Ευρωπαϊκή Στατιστική Υπηρεσία. 
      Και το γεγονός είναι ότι, παρά αυτές τις παρεμβάσεις της Ευρωπαϊκής Στατιστικής Υπηρεσίας, η διαφάνεια στον προϋπολογισμό δεν έχει ακόμα αποκατασταθεί. Υπάρχουν αυτά τα πλασματικά πλεονάσματα των δημοσίων οργανισμών, υπάρχουν κάποια λογιστικά έσοδα, τα οποία έχουμε τεκμηριώσει και θα τα ακούσετε όλη αυτήν την εβδομάδα. Μην έχετε καμία αμφιβολία, θα βαρεθείτε να τα ακούτε. Αυτή είναι η πραγματικότητα.  
      Το δεύτερο και σημαντικότερο, πιστεύω, πρόβλημα του προϋπολογισμού και της πολιτικής γενικότερα είναι η απουσία αναπτυξιακού και κοινωνικού οράματος. Η Ελλάδα σύμφωνα με τα στοιχεία για το 2002 είναι στο 69% του μέσου κοινοτικού εισοδήματος. Δηλαδή το βιοτικό μας επίπεδο είναι κάτω από το 70%. 
      ΝΙΚΟΛΑΟΣ ΓΚΑΤΖΗΣ: 67%.
      ΓΕΩΡΓΙΟΣ ΑΛΟΓΟΣΚΟΥΦΗΣ: Το 2001 ήταν 67%. Φέτος, το 2002, τα στοιχεία λένε 69%. 
      Υπήρξε κάποια βελτίωση μέσα σε αυτόν το χρόνο. Ξέρετε όμως το 1980, όταν η Ελλάδα μπήκε στην τότε ΕΟΚ, πόσο ήταν το κατά κεφαλήν εισόδημα της Ελλάδος σε σχέση με τους δεκαπέντε; Είναι επίσημα στοιχεία της Εθνικής Στατιστικής Υπηρεσίας. Είναι στο Internet, όποιος θέλει μπορεί να πάει και να τα βρει. Το 1980 ήταν 71% του μέσου κοινοτικού εισοδήματος. Όλη αυτή η εικοσαετία, στην οποία κυβερνήσατε τη χώρα και πλέον, οδήγησε σε απόκλιση σε σχέση…
      ΠΑΝΑΓΙΩΤΗΣ ΛΑΦΑΖΑΝΗΣ: …(Δεν ακούστηκε).
      ΓΕΩΡΓΙΟΣ ΑΛΟΓΟΣΚΟΥΦΗΣ: Όχι, και οι δεκαπέντε, κύριε Λαφαζάνη. Η μόνη που δεν βρίσκεται στο 71% είναι η Ανατολική Γερμανία. Αν μπει και η Ανατολική Γερμανία θα είμαστε ψηλότερα. 
      Άρα, η πραγματικότητα ποια είναι; Είκοσι χρόνια απόκλιση. Και βέβαια η μεγάλη απόκλιση έγινε στην δεκαετία του ’80. Δεν την ξεχνάμε τη δεκαετία του ’80, όταν το μέσο κατά κεφαλήν εισόδημα της Ελλάδας πήγε, από το 71% που ήταν, στο 58% του ΑΕΠ. Και από το ’90 άρχισε –επί κυβέρνησης της Νέας Δημοκρατίας- η βελτίωση του κατά κεφαλήν εισοδήματος. Μάλιστα μέσα σε εκείνη την τριετία βελτιώθηκε κατά τέσσερις ποσοστιαίες μονάδες του μέσου κοινοτικού εισοδήματος. Πήγαμε από το 59% στο 64%. 
      Για ποια πραγματική σύγκλιση μιλάτε, λοιπόν; Και όταν λέμε για ογδόντα χρόνια, νομίζετε ότι αυθαίρετα μιλάμε; Οι υπολογισμοί το βγάζουν. Έχουμε μισή μονάδα τα τελευταία χρόνια πάνω από το ρυθμό ανάπτυξης των Ευρωπαίων. Μισή μονάδα είναι η υπέρβαση της ανάπτυξής μας. Τα απλά μαθηματικά δείχνουν ότι αυτό απαιτεί ογδόντα χρόνια για να φτάσουμε στη σύγκλιση. Θέλετε να πούμε λιγότερα, όπως αναφέρει η Τράπεζα της Ελλάδος για σαράντα χρόνια; Να πούμε σαράντα. Είμαστε ικανοποιημένοι με τα σαράντα; Έτσι θα πετύχουμε τη σύγκλιση; 
      Τώρα θα αναφερθώ στη φορολογική πολιτική που είναι και το σημερινό κύριο αντικείμενο. Είχαμε σήμερα συνεδρίαση της Κοινοβουλευτικής Ομάδας της Νέας Δημοκρατίας. Ήρθαν οι κοινωνικοί φορείς και τοποθετήθηκαν. Μας είπαν οι εκπρόσωποι της ΓΕΣΕΒΕ για τη φοροεισπρακτική επιδρομή που έχει επιχειρηθεί τους τελευταίους μήνες εις βάρος τους, με τη συνάφεια και την περαίωση, την εξαετία. 
      Έλειπαν τα έσοδα και πήγαμε και τους είπαμε «Πληρώστε, η κάθε επιχείρηση, κατά μέσο όρο 1.000.000 για κάθε χρόνο για να κλείσετε τα βιβλία σας, δηλαδή 6.000.000 για την εξαετία ανά επιχείρηση». Αυτά είναι παλιές δραχμές, γιατί αυτές είναι παλιές υποθέσεις. Μα, 6.000.000 είναι πολλά για μια μικρή επιχείρηση, για να τα δώσει στο Υπουργείο Οικονομικών, επειδή δεν πάνε καλά τα φορολογικά έσοδα. Αυτό δεν είναι φοροεισπρακτική επιδρομή; Τι είναι; Υπερβολή;  
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Οι 600.000 είναι πολλές; 
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά μέσο όρο. Υπερβολές της Αντιπολίτευσης είναι αυτά; 
      Και η δήθεν φορολογική μεταρρύθμιση, που συζητάμε σήμερα ένα μέρος της, όχι μόνο δεν οδηγεί σε σημαντικές φοροελαφρύνσεις –και θα το τεκμηριώσω αυτό- αλλά οδηγεί στα αντίθετα και σε μεγάλες κοινωνικές αδικίες. Διότι είναι πρωτοφανές σε μία χώρα να ισχύει διαφορετικός φόρος κληρονομιάς για τις επιχειρήσεις και διαφορετικός για τα ακίνητα. Στις περισσότερες χώρες της Ευρωπαϊκής Ένωσης είναι ενιαίος ο φόρος κληρονομιάς. Έχει να κάνει με τη δικαιοσύνη στη διανομή μεταξύ γενεών. Δεν μπορεί να έχεις διαφορετικούς φόρους. 
      Εμείς σας είπαμε ότι αυτό είναι θετικό για τις επιχειρήσεις. Αν θέλετε να το μειώσετε, μειώστε το. Κάντε το όμως και για τους υπόλοιπους, όχι μόνο για την πρώτη κατοικία. Κάντε το για όλους.
      Ποια είναι η πραγματικότητα; Τα δημόσια έσοδα –άκουσα τον κ. Χριστοδουλάκη προηγουμένως- δεν παρουσιάζουν υστέρηση κατά ένα δισεκατομμύριο ευρώ περίπου, σε σχέση με τις προβλέψεις του αρχικού προϋπολογισμού; Πού βλέπει την υπερβολή; Ο ίδιος του ο προϋπολογισμός το λέει. Είναι γραμμένη μέσα στον προϋπολογισμό αυτή η υστέρηση. Δεν είναι αλήθεια ότι αν δεν υπήρχαν τα επιπλέον έσοδα, 367.000.000 ευρώ από τους φόρους παρελθόντων ετών από αυτές τις ρυθμίσεις, θα ήταν ακόμη μεγαλύτερη η υστέρηση; Πού βλέπει λοιπόν το αναπτυξιακό όραμα; Να βάζουμε φόρους στις επιχειρήσεις όταν δεν πάνε καλά τα έσοδα; Αυτό είναι το αναπτυξιακό όραμα; Ποιος θα κάνει την ανάπτυξη στη χώρα, αν δεν την κάνουν οι επιχειρήσεις; Ή μήπως είναι αναπτυξιακό όραμα όταν έχουμε υπερβάσεις στις καταναλωτικές δαπάνες, που φθάνουν κι αυτές το ένα δισεκατομμύριο ευρώ –839 είναι-, να κόβουμε το Πρόγραμμα Δημοσίων Επενδύσεων; Αυτό λέγεται «ανάπτυξη»; Μας ξεφεύγουν οι καταναλωτικές δαπάνες κι εμείς κόβουμε το Πρόγραμμα Δημοσίων Επενδύσεων; Ή το κάνατε επίτηδες για να περιορίσετε τις υπερβάσεις των δαπανών ή υπάρχει πλήρης ανικανότητα –και τα δύο ισχύουν βεβαίως- στο να απορροφήσουμε τους πόρους του Γ΄ Κοινοτικού Πλαισίου Στήριξης. Δεν μπορείτε να τα έχετε όλα δικά σας. Πώς να το κάνουμε; Αυτή είναι η πραγματικότητα. Φαίνεται από τα στοιχεία, τα νούμερα.
      Αυτές είναι οι θέσεις της Νέας Δημοκρατίας. Τα άλλα περί καταστροφής και μαύρης συμφοράς κλπ. δεν μας αφορούν. Αυτές είναι δικές σας υπερβολές. Εμείς τι λέμε; Η κατάσταση των δημοσίων οικονομικών είναι κακή, πολύ κακή. Και είναι ακόμη χειρότερη, διότι υπάρχει…
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε συνάδελφε, των ιδιωτικών η κατάσταση να δείτε ποια είναι.
      ΓΕΩΡΓΙΟΣ ΑΛΟΓΟΣΚΟΥΦΗΣ: Και στις ιδιωτικές, βεβαίως.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):Παρακαλώ, κύριε συνάδελφε. Δεν χρειάζεται υποβοήθηση ο κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Αυτό τι σημαίνει; Θέλω να συμπληρώσω και κάτι, ότι υπάρχουν και τα κρυφά χρέη. Μας λέει ο Υπουργός εδώ ότι δεν υπάρχουν κρυφά χρέη. Μα, αν δει κανείς την εξέλιξη του δημοσίου χρέους τα τελευταία χρόνια, θα διαπιστώσει ότι οι μεγαλύτερες αυξήσεις προέρχονται από χρέη που μας έρχονται ξαφνικά κατακούτελα: Χρέη της Ολυμπιακής πριν από μερικά χρόνια και φοβάμαι ότι θα έχουμε χρέη της Ολυμπιακής και στο μέλλον. Χρέη του ΟΑΣΑ, χρέη του ΟΣΕ, χρέη μιας σειράς άλλων ελλειμματικών επιχειρήσεων. Έχουμε τις καινούριες προβληματικές, το μετρό, το νέο αεροδρόμιο κλπ. Όλα αυτά λειτουργούν με ελλείμματα. Δανείζονται με εγγύηση του ελληνικού δημοσίου από τις τράπεζες. Κάποια στιγμή, αν συνεχίσουν αυτήν την πορεία που έχουν, αυτά τα δάνεια θα καταπέσουν και θα αναγκαστεί να τα αναλάβει το ελληνικό δημόσιο. Αυτά δεν φαίνονται αυτήν τη στιγμή στο επίσημο δημόσιο χρέος, ούτε στο έλλειμμα ούτε πουθενά, αλλά όταν πέσει η εγγύηση θα τα αναλάβει το ελληνικό δημόσιο και θα «φουσκώσουν» το δημόσιο χρέος σαν ποσοστό του ΑΕΠ. Και τότε θα μετανιώσει πικρά ο διάδοχος του κ. Χριστοδουλάκη, –και ο ελληνικός λαός βέβαια- αν έχει δεχθεί ο κ. Χριστοδουλάκης –που θα είναι μεγάλο του λάθος- να αναθεωρηθεί το Σύμφωνο Σταθερότητας και να δοθεί ακόμη μεγαλύτερη έμφαση στο κριτήριο του χρέους. Διότι η Ελλάδα δυστυχώς, λόγω της έλλειψης εξυγίανσης στις δημόσιες επιχειρήσεις και σε ορισμένους δημόσιους οργανισμούς, παράγει ακόμη σημαντικά κρυφά χρέη, τα οποία έρχονται με καθυστέρηση να προστεθούν στο δημόσιο χρέος. Και αν έχουμε βάλει και το κριτήριο του χρέους ότι πρέπει να το μειώνουμε με ταχείς ρυθμούς, θα υπάρξει πρόβλημα για τη χώρα.
      ΠΑΝΑΓΙΩΤΗΣ ΛΑΦΑΖΑΝΗΣ: Το έχουμε βάλει.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν έχει μπει ακόμη. Ακόμη είναι σε συζητήσεις στην Ευρωπαϊκή Ένωση και ελπίζουμε –και το αναφέρω εδώ στη Βουλή επίσημα και θα το ξαναπούμε και στον προϋπολογισμό, παρόντος του κ. Χριστοδουλάκη, ο οποίος απουσιάζει γιατί μας είπε ότι είχε κάποια άλλη απασχόληση…
      ΑΡΙΣΤΟΤΕΛΗΣ ΠΑΥΛΙΔΗΣ: Υπάρχει σημαντικότερη απασχόληση από τη Βουλή;
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν υπάρχει. Ασφαλώς όχι. Αλλά ας μη μείνουμε σε αυτό.
      Θα τα ξαναπούμε αυτήν την εβδομάδα. Έχει πολύ μεγάλη σημασία η Ελλάδα να μην πρωτοστατήσει στο να αλλάξουν τα κριτήρια υπέρ του δημοσίου χρέους. Πρέπει να διατηρήσουμε αυτήν την ευελιξία, διότι δεν έχουμε την πολυτέλεια να έχουμε και το κριτήριο του ελλείμματος και το κριτήριο του χρέους, διότι ακόμη υπάρχει δημιουργική λογιστική, υπάρχουν κρυφά ελλείμματα, υπάρχουν κρυφά χρέη και πρέπει να διορθώσουμε πρώτα αυτά.
      Λένε λοιπόν πολλοί: Και ποιες είναι οι θέσεις της Νέας Δημοκρατίας; Οι θέσεις μας είναι πάρα πολύ απλές για τον προϋπολογισμό και για τη φορολογία. Εμείς τι λέμε; Τρία πράγματα: Πρώτον, διαφάνεια και ακρίβεια στην αποτύπωση των δημοσίων λογαριασμών. Τα κάνουν οι προϋπολογισμοί σας; Όχι. Γι’ αυτό και είναι αναξιόπιστοι. Διότι έχουν πλασματικά έσοδα, λογιστικά έσοδα, κρυφά χρέη, κρυφά ελλείμματα.
      Το δεύτερο που λέμε είναι ότι για να μειωθούν τα ελλείμματα χρειάζεται περιορισμός της σπατάλης στο δημόσιο, όχι να περικόπτουμε τις επενδυτικές δαπάνες, όχι να περικόπτουμε τις κοινωνικές δαπάνες. Υπάρχει σπατάλη στο δημόσιο και αυτή πρέπει να κτυπήσουμε.
      Τρίτον, μεταρρύθμιση του φορολογικού συστήματος, απλότητα στο φορολογικό σύστημα. Ίσοι κανόνες για όλους. Αυτό που ισχύει σήμερα, άλλο αφορολόγητο ο μισθωτός άλλο αφορολόγητο ο ελεύθερος επαγγελματίας, δεν έχει καμία λογική. Άλλες ανάγκες έχει ο μισθωτός και η οικογένειά του και άλλες ανάγκες έχει ο ελεύθερος επαγγελματίας; Έχει μικρότερες ανάγκες ο ελεύθερος επαγγελματίας; Γιατί να μην έχουμε ενιαίο αφορολόγητο για όλους; Δεν πρέπει το φορολογικό σύστημα να είναι απλό και δίκαιο; 
      Κυρίες και κύριοι συνάδελφοι, το πρόβλημα της οικονομίας μας –το έχω πει και άλλη φορά απ’ αυτό το Βήμα- δεν είναι άλλο από την αδιέξοδη κυβερνητική πολιτική και την αναξιοπιστία της Κυβέρνησης. Είναι πολιτικό πρόβλημα. Και το πρόβλημα αυτό μόνο με μία νέα Κυβέρνηση και μία διαφορετική πολιτική μπορεί να λυθεί. Με τη σημερινή Κυβέρνηση δεν υπάρχει καμία, μα καμία ελπίδα!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να μιλήσετε, κύριε Λαφαζάνη;
      ΝΙΚΟΛΑΟΣ ΓΚΑΤΖΗΣ: Και εγώ, κυρία Πρόεδρε.
      ΠΑΝΑΓΙΩΤΗΣ ΛΑΦΑΖΑΝΗΣ: Μάλιστα, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Επειδή ζήτησε πρώτος το λόγο ο κ. Λαφαζάνης, θα μπορούσε να προηγηθεί;
      ΝΙΚΟΛΑΟΣ ΓΚΑΤΖΗΣ: Και εγώ σήκωσα το χέρι μου αλλά δεν με είδατε, κυρία Πρόεδρε. Δεν πειράζει όμως, ας μιλήσει ο κ. Λαφαζάνης.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λαφαζάνη, θα δευτερολογήσετε.
      ΠΑΝΑΓΙΩΤΗΣ ΛΑΦΑΖΑΝΗΣ: Κυρία Πρόεδρε, είμαι και Κοινοβουλευτικός Εκπρόσωπος. Σας το λέω αυτό για το χρόνο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κύριε Λαφαζάνη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Οι συζητήσεις σ’ αυτήν την Αίθουσα, κύριοι συνάδελφοι και κύριε Υπουργέ, έχουν κάποιο νόημα αν οι αρμόδιοι Υπουργοί τις ακούν και επιχειρούν να απαντήσουν σε όσα λέγονται από τους Βουλευτές και τους εισηγητές. 
      ΑΡΙΣΤΟΤΕΛΗΣ ΠΑΥΛΙΔΗΣ: Μα πού ζείτε εσείς, κύριε συνάδελφε; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, σας παρακαλώ. 
      ΑΡΙΣΤΟΤΕΛΗΣ ΠΑΥΛΙΔΗΣ: Εγώ τον υποστηρίζω, κυρία Πρόεδρε!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, αφήστε τον ομιλητή να τα πει όπως θέλει. 
      ΠΑΝΑΓΙΩΤΗΣ ΛΑΦΑΖΑΝΗΣ: Εδώ έχουμε καταντήσει, δυστυχώς, να μιλάμε, να θέτουμε προβλήματα, ερωτήματα, να ασκούμε κριτική και απαντήσεις να μην παίρνουμε. Δεν είναι δυνατόν ο κύριος Υπουργός Οικονομίας εκ συστήματος πλέον αντί να συγκρατεί τι λέγεται σ’ αυτήν την Αίθουσα και να επιχειρεί στοιχειωδώς να δικαιολογήσει τα μέτρα και τις προτάσεις που λαμβάνει, να έρχεται εδώ με μία έτοιμη ομιλία την οποία του έχουν φτιάξει στο γραφείο του οι σύμβουλοί του, να μας την αναγιγνώσκει, λες και δεν γίνεται καμία συζήτηση!
      ΑΡΙΣΤΟΤΕΛΗΣ ΠΑΥΛΙΔΗΣ: Έφυγαν και αυτοί οι σύμβουλοί του, κύριε συνάδελφε!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Παυλίδη. Τι θα γίνει; Διάλογο θα κάνουμε μέσα στην Αίθουσα; 
      ΠΑΝΑΓΙΩΤΗΣ ΛΑΦΑΖΑΝΗΣ: Εν πάση περιπτώσει, μιλάμε σε ώτα μη ακουόντων ή ο καθένας έρχεται εδώ με έτοιμο το χαρτάκι του λέει ένα «ποίημα» και σηκώνεται και φεύγει; Αυτά τα πράγματα είναι απαράδεκτα. Εγώ είμαι νέος Βουλευτής και ουδέποτε μίλησα από χειρόγραφο σ’ αυτήν την Αίθουσα. Δεν μπορώ να καταλάβω πώς γίνεται αυτή η συζήτηση. Κατατίθενται απόψεις, επιχειρήματα, κριτικές και βλέπουμε τον κύριο Υπουργό με ένα έτοιμο χαρτάκι να μας το διαβάζει λες και όλοι οι άλλοι εδώ είμαστε υποχρεωμένοι ως θεατές να παρακολουθούμε την αγόρευσή του που θα μπορούσε να την είχε κάνει και σ’ αυτήν την Αίθουσα και στο Τεχνικό Επιμελητήριο, σε οποιαδήποτε άλλη εκδήλωση. 
      Αυτά είναι απαράδεκτα πράγματα και υποβαθμίζουν από την πλευρά της Κυβέρνησης τη Βουλή και τη συζήτηση που γίνεται. Και τα λέω αυτά διότι εγώ έθεσα συγκεκριμένα θέματα. Δεν βλέπω να ανακινήθηκαν καθόλου σ’ αυτήν την Αίθουσα –και λυπάμαι πάρα πολύ- από τη Νέα Δημοκρατία η οποία λέει πολλά αλλά δεν βλέπω ποιες είναι και οι μεγάλες διαφορές της με την κυβερνητική πολιτική. Παρακαλώ λοιπόν να με ακούσει και ο εισηγητής της Νέας Δημοκρατίας και να τοποθετηθεί επί συγκεκριμένων θεμάτων και να μην κάνουμε γενικεύσεις περί προϋπολογισμού. Δεν συζητάμε για τον προϋπολογισμό -θα έλθει η συζήτηση για τον προϋπολογισμό-  αλλά για πολύ συγκεκριμένα πράγματα.
      Σας είπα, κύριε Υπουργέ -και παρακαλώ τουλάχιστον εσείς να απαντήσετε επιτέλους γιατί κάτι πρέπει να πείτε-  ότι δίνετε τη δυνατότητα στις τράπεζες να κάνουν αναπροσαρμογή των ακινήτων τους με βάση τις τρέχουσες αντικειμενικές αξίες. Αυτή η αναπροσαρμογή θα προσφέρει στις τράπεζες μία μεγάλη υπεραξία. Αυτή η υπεραξία θα έπρεπε να φορολογηθεί με 35% και έρχεσθε εσείς με μία τροπολογία εν μία νυκτί αυτό το 35% να το μετατρέψετε σε αυτοτελή φορολόγηση 2%.
      Χαρίζετε ή όχι δεκάδες δισεκατομμύρια σε τράπεζες; Ποιος νομοθετεί σ’ αυτήν την Αίθουσα; Ο κ. Καρατζάς, οι τραπεζίτες ή η Κυβέρνηση;
      ΑΡΙΣΤΟΤΕΛΗΣ ΠΑΥΛΙΔΗΣ: Οι τραπεζίτες!
     ΠΑΝΑΓΙΩΤΗΣ ΛΑΦΑΖΑΝΗΣ: Κι αυτή η ρύθμιση που κάνετε βεβαίως δεν αφορά μόνο τις τράπεζες. Αφορά και τις ασφαλιστικές εταιρείες. Αφορά όλες τις εισηγμένες επιχειρήσεις στο Χρηματιστήριο Αξιών Αθηνών. 
     Αλλά αυτό που σας λέω για τις τράπεζες έχει μια ιδιαιτερότητα. Διότι, κύριε Υπουργέ, οι τράπεζες έχουν τα ακίνητα σ’ όλη την Ελλάδα κι έχουν τη δυνατότητα τώρα να αναπροσαρμοστούν για να στηρίξουν τα ίδια τα κεφάλαιά τους που καταρρέουν.
     Τους κάνατε το εξής χατίρι. Σας το είχα καταγγείλει και σ’ αυτό δεν πήρα απάντηση, τότε που είχατε φέρει τη ρύθμιση. Είχατε κάνει την εξής παγαποντιά, που είναι πρωτότυπο, παγκόσμιο φαινόμενο: Ξέρετε ότι οι τράπεζες έχουν πολλά  και ισχυρά χαρτοφυλάκια με μετοχές κι άλλες κινητές αξίες. Αυτές με την αποτίμησή τους είχαν ζημία. Έπρεπε λοιπόν να καταγράψουν τη ζημία τους. Εάν όμως κατέγραφαν τη ζημία τους στους ισολογισμούς, τι θα γινόταν; Ή δεν θα εμφάνιζαν καθόλου κέρδη ή τα κέρδη τους θα ήταν πάρα πολύ μικρά. 
     Τότε τι τους κάνατε με μια χαριστική, σκανδαλώδη ρύθμιση; Αυτά δεν γίνονται! Όταν δηλαδή το χρηματιστήριο πάει πάνω, να ερχόμαστε και να καταγράφουμε υπεραξίες και μεγάλα κέρδη –τεχνητά από μια φούσκα- και όταν πάει κάτω με χαριστικές ρυθμίσεις, να τις βγάζουμε τις ζημίες εκτός ισολογισμού; Τι είναι αυτό; Γιατί εκτός ισολογισμού και να αφαιρούνται απ’ τα ίδια κεφάλαιά τους;
     Ερχόσαστε τώρα και τους λέτε: Κάντε την υπεραξίωση των ακινήτων σας, κάντε το συμψηφισμό με τις ζημίες που έχουν οι τράπεζες που προέρχονται από τις κινητές αξίες, συμψηφίστε τις, ώστε να διασώσετε τα ίδια κεφάλαιά σας και να μην καταρρεύσετε.
     Πού γίνονται αυτά; Πέστε μου μια χώρα που να γίνονται αυτά τα πράγματα! Κι έχει αξιοπιστία έτσι το χρηματιστήριο; Τι μήνυμα δίδετε; Το μήνυμα που δίδετε είναι το εξής: Ότι με τα ακίνητα και με εξωισολογισμούς από εξωισολογιστικές πράξεις προσπαθείτε να διασώσετε το χρηματιστήριο, λες και μιλάτε σε «κουτόφραγκους», σε κουτοπόνηρους. «Δεν ξέρουμε» τι κάνετε με τα μέτρα σας!
     Επειδή υπάρχει μια σιωπή από ελεγχόμενα από επιχειρηματικούς ομίλους κέντρα ενημέρωσης, ξέρετε ότι αυτή η διάταξη θα περάσει στο απυρόβλητο! Όμως είναι σκάνδαλο! Και σας προκαλώ να πάρετε θέση και να μου απαντήσετε εάν γίνονται ή δεν γίνονται αυτά τα πράγματα με μια διάταξη της μιας νύχτας που φέρνετε!
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
     Επίσης, κάνετε και κάτι άλλο, που οφείλω να σας το πω, γιατί δεν παίρνω απαντήσεις. Κάνετε χαριστικές ρυθμίσεις για τις μητρικές εταιρείες, οι οποίες απορροφούν τις θυγατρικές τους. Τι κάνετε; Δίδετε τη δυνατότητα στις μητρικές εταιρείες –και σας το ξαναλέω- να απορροφούν τις θυγατρικές τους και τη διαφορά που προκύπτει μεταξύ της αξίας κτήσης και της αξίας του εισφερομένου κεφαλαίου να συμψηφίζεται με το αποθεματικό που έχει είτε η απορροφώμενη είτε η απορροφώσα εταιρεία και αυτό πλέον να το φορολογείτε. Γιατί, αφού το συμψηφίζετε με το αποθεματικό αντί για 35% που πρέπει να φορολογηθεί, τώρα λέτε ότι θα φορολογηθεί με 17,5%. 
     Άλλα δώρα εδώ! Άλλα δώρα στις διάφορες μητρικές εταιρείες που την περίοδο της δόξας σύστηναν θυγατρικές για να κάνουν τα χρηματιστηριακά παιχνίδιά τους. Αυτές τώρα διαλύθηκαν. Δεν έχουν μέλλον. Τις απορροφούν. Βγάζουν το αποθεματικό για να στηρίξουν αυτήν την απορρόφηση. Αντί, λοιπόν, να φορολογήσετε κανονικά αυτήν την επιχείρηση με 35%, ερχόσαστε και της δίνετε 17,5%.
     Το χειρότερο είναι ότι έτσι λεηλατείτε χιλιάδες μικροεπενδυτές, που εμπιστεύτηκαν αυτές τις θυγατρικές επιχειρήσεις. Κι έρχεται τώρα η μητρική και τις απορροφά με μια ανταλλαγή, που δεν μπορούν να την επηρεάσουν οι μικρομέτοχοι…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, σας παρακαλώ.
     ΠΑΝΑΓΙΩΤΗΣ ΛΑΦΑΖΑΝΗΣ: Μια στιγμή, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης): Όχι, μια στιγμή! Να σκεφτείτε και τους υπολοίπους, οι οποίοι περιμένουν να μιλήσουν.
     ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως!
     ΠΡΟΕΔΡΕΥΩΝ (Παναγιώτης Σγουρίδης): Και είναι ουκ ολίγοι.
     ΠΑΝΑΓΙΩΤΗΣ ΛΑΦΑΖΑΝΗΣ: Θα τις επιβάλει η μητρική. Και θα χάσουν τα λεφτά τους εκατοντάδες…
     ΑΡΙΣΤΟΤΕΛΗΣ ΠΑΥΛΙΔΗΣ: Περιμένουμε με άνεση, κύριε Λαφαζάνη.
     ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Παυλίδη! Εάν γίνετε Αντιπρόεδρος και πάρετε το Προεδρείο, τότε να κάνετε κουμάντο! Σας παρακαλώ. Εάν θέλετε, να έλθετε να προεδρεύσετε! 
     ΑΡΙΣΤΟΤΕΛΗΣ ΠΑΥΛΙΔΗΣ: Θα έλθει κι αυτή η ώρα!
     ΠΡΟΕΔΡΕΥΩΝ (Παναγιώτης Σγουρίδης): Όταν θα έλθει αυτή η ώρα, που δεν θα έλθει ποτέ!
     Ορίστε, κύριε Λαφαζάνη, έχετε το λόγο.
    ΠΑΝΑΓΙΩΤΗΣ ΛΑΦΑΖΑΝΗΣ: Ο λαός είναι κυρίαρχος!
      ΑΡΙΣΤΟΤΕΛΗΣ ΠΑΥΛΙΔΗΣ: Έτσι μπράβο!
      ΠΑΝΑΓΙΩΤΗΣ ΛΑΦΑΖΑΝΗΣ: Έρχονται τώρα εκατοντάδες χιλιάδες μικροεπενδυτές και εσείς τους καταστρέφετε κυριολεκτικά, καθώς τους αφήνετε στο έλεος του διοικητικού συμβουλίου της μητρικής εταιρείας, χωρίς να ξέρουν με τι θα ανταλλαγεί η μετοχή τους που θα την καθορίζει η μητρική εταιρεία.
      Αυτά δεν μπορούν να γίνονται σ’ αυτήν την Αίθουσα, να περνούν απαρατήρητα και κανένας να μη μιλάει. Θέλω, λοιπόν, μια συγκεκριμένη απάντηση από τον κύριο Υπουργό που να καταγραφεί στα Πρακτικά. 
      ΠΡΟΕΔΡΕΥΩΝ (Παναγιώτης Σγουρίδης):  Καλώς, κύριε Λαφαζάνη.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Πρόεδρε, θα συνεχίσω από εκεί που σταμάτησε ο κ. Λαφαζάνης. Πραγματικά, αυτό που γίνεται στην υπ’ αριθμόν 1259/134 τροπολογία είναι απαράδεκτο. Δεν είναι δυνατόν για τις τράπεζες –το μεγαλύτερο νόμιμο τοκογλύφο, μεγαλύτερο και από το μεγαλύτερο καταχραστή παράνομο τοκογλύφο, αυτές που έχουν στείλει χιλιάδες επιχειρήσεις και χιλιάδες οικογένειες στην εξαθλίωση- να υπάρχουν σήμερα νέα μέτρα υπέρ τους, όπως και στο νομοσχέδιο τότε για τα πανωτόκια που υπαγόρευσαν οι τραπεζίτες και ήρθε και το πέρασε ο κ. Παπαντωνίου, όπως τον συνέφερε. 
      Είναι απαράδεκτο πέρα για πέρα, η φορολογία του 35% να κατεβαίνει στο 2% ή η φορολογία του 35% να ρυθμίζεται στο 17,5%. Φέρατε και μέσα στο νομοσχέδιο ρύθμιση για τις ανώνυμες κτηματικές εταιρείες, όπου και εκεί από το 35% πάει στο 0%. Έλεος πια!
      Έρχεστε εδώ και μας λέτε ότι αυτό το φορολογικό νομοσχέδιό σας είναι φιλολαϊκό και ότι εξυπηρετεί τελικά τα φτωχά λαϊκά στρώματα, όπως μας έλεγε εδώ ο κ. Μακρυπίδης και ο κύριος Υπουργός. Ποια συμφέροντα εξυπηρετεί; 
      Θέλετε να πάμε παρακάτω; Εξυπηρετεί, για παράδειγμα, τα πλατιά λαϊκά στρώματα, όταν βάζετε 20% στις αποζημιώσεις των απολυμένων, τη στιγμή που αυτοί παίρνουν μια αποζημίωση και εσείς του παίρνετε το 20%; 
      ΑΝΔΡΕΑΣ ΜΑΚΡΥΠΙΔΗΣ: Πόσο είναι σήμερα;
      ΝΙΚΟΛΑΟΣ ΓΚΑΤΖΗΣ: Δεν ξέρω πόσο είναι. Έχει μια κοινωνική κλίμακα σήμερα που ξεκινάει από πέντε, δέκα, δεκαπέντε, είκοσι, είκοσι πέντε και τριάντα. Έχει μια κοινωνική κλίμακα σήμερα. Τι θα πει πόσο είναι σήμερα; Τον απέλυσαν κάποιον, πήρε μια αποζημίωση και εσείς θα του την φάτε τη μισή; Θα του φάτε το 20%; Δεν ντρέπεστε λίγο; 
      Και έρχεσθε εδώ και λέτε ότι είναι και δίκαιο και μου λέτε και πόσο ήταν; Αυτό θα πει φιλολαϊκή. Κατάργησέ την. Ακόμα και αυτό το δέκα, το δεκαπέντε και το είκοσι που το έπαιρνες ανάλογα με το πόσο ήταν, αφού είχες την κλίμακα!
      Καταργήσατε το 5% της πρώτης κλίμακας. Πώς μου λέτε ότι με την αύξηση του αφορολόγητου είναι ωφελημένος ο εργαζόμενος, όταν αφαιρείτε και τις  δαπάνες από το εισόδημα; 
      Ας μιλήσουμε και για τους μικρομεσαίους, για τους οποίους έκανε λόγο και ο κύριος Υπουργός. Μα, δεν ντρεπόμαστε λιγάκι; Ήταν με τα αντικειμενικά κριτήρια και εσείς λέγατε τότε, όταν το έβαλε η Νέα Δημοκρατία -και τώρα το ομολογήσατε- ότι είναι ένα αισχρό, ένα εξοντωτικό μέτρο απέναντι στους μικρομεσαίους. Διατηρήσατε τα αντικειμενικά κριτήρια. Παρ’ όλα αυτά, όμως, τους βάζετε την εξαετία και την τριετία με τη συνάφεια. 
      Γιατί, λοιπόν, τους πήρατε επτακόσια πενήντα δισεκατομμύρια φέτος και θα τους πάρετε και άλλα τετρακόσια πενήντα δισεκατομμύρια το 2003, ενώ είχαν φορολογηθεί με τα αντικειμενικά κριτήρια; Και έρχεσθε τώρα και μας λέτε ότι είσαστε μια κυβέρνηση που νοιάζεται!
      Προχωρώντας ακόμα παραπέρα, θα αναφερόμουν στην περίπτωση που κάποιος παίρνει δάνειο για να κάνει μια πρώτη κατοικία. Ήταν απαλλασσόμενοι οι τόκοι για την πρώτη κατοικία. Δεν πρέπει να είναι συνέχεια απαλλασσόμενη η πρώτη κατοικία στους τόκους τουλάχιστον που παίρνει ο άνθρωπος, για να κτίσει μια κατοικία; 
      Εσείς, λοιπόν, του βάζετε τώρα να πληρώσει τους τόκους και αφαιρείτε μόνο το 15%, όπως στις άλλες δαπάνες που δεν υπολογίζονται τα νοσήλια, τα σχολεία, οι δαπάνες για τα παιδιά και δεν τα αφαιρείτε, αλλά αφαιρείτε μόνο το 15% και λέτε ότι έχετε και φοροαπαλλαγή. 
      Πώς γίνεται, κύριοι συνάδελφοι, τα έσοδα τελικά που έχετε να ανεβαίνουν κατά ένα τρισεκατομμύριο περίπου από τους φόρους; Συγκεκριμένα, θα έχουμε φέτος επιπλέον φόρους, δηλαδή από το 37.545 πάει στο 41.050.
      Λοιπόν, από πού βγαίνουν αυτά τα λεφτά; Δεν βγαίνουν από αυτούς τους εργαζόμενους; Τα μεσαία εισοδήματα δεν τα σπαταλάτε; 
      Μιλάτε για τα παιδιά και μιλάτε με κομπασμό ότι ενισχύετε την οικογένεια. Για πέστε μου, κύριοι συνάδελφοι, ξέρετε κανέναν εσείς να παίρνει δεκατέσσερα και δεκαπέντε εκατομμύρια μισθό, που φτάνει αυτό το αφορολόγητο των πολύτεκνων; Ποιος φέρνει τέτοια λεφτά, για να πούμε ότι δεν φορολογείται; Κανένας δεν παίρνει. Μόνο οι μεγαλοεισοδηματίες παίρνουν. Αυτούς πάμε να διευκολύνουμε; Αν θέλετε να βοηθήσετε την πολύτεκνη οικογένεια, δώστε βαρβάτα επιδόματα στα παιδιά και όχι να λέτε ότι δήθεν τους απαλλάσσουμε από τη φορολογία που δεν έχουν. Από που θα πάρουν τα λεφτά; Από τι να απαλλαγούν; Από αυτά που δεν παίρνουν; 
      Να μιλήσουμε και για την τροπολογία που φέρνετε εδώ, κύριοι συνάδελφοι, πέρα από το 35% που το κάνετε 37%; Να πούμε ακόμα ότι έχετε κι άλλες χαριστικές τροπολογίες, όταν καταργείτε ακόμα και το 3% που είχατε από τις πωλήσεις των εισηγμένων στο Χρηματιστήριο Αθηνών μετοχών και στις παραδόσεις μετοχών που διενεργούνται σε εκτέλεση υποχρέωσης πώλησης; Γιατί το καταργείτε αυτό το 3%;
      Για ποια λοιπόν, πολιτική μας λέτε, κύριε Υπουργέ, ότι δήθεν ακολουθείτε κοινωνική πολιτική; Όλα τα στοιχεία λένε ότι η πολιτική σας είναι αντιλαϊκή. Το ότι θέλετε να προσαρμοστείτε με τους κανόνες της Ευρώπης, της ΟΝΕ, δηλαδή με το ευρωπαϊκό οικονομικό εντέλλεσθαι πού σας οδηγούν είναι άλλη υπόθεση και άλλη υπόθεση να το λέτε.
      Όσο για τη Νέα Δημοκρατία, έχω να πω το εξής: 
      Κύριοι της Νέας Δημοκρατίας, μας είπατε ότι οι τρεις στόχοι σας είναι η διαφάνεια, το νοικοκύρεμα στις δαπάνες και η ενιαία αντιμετώπιση του φορολογουμένου. Μα, αυτά εξυπακούονται. Η διαφάνεια εξυπακούεται. Αν δεν υπάρχει διαφάνεια, σημαίνει ότι υπάρχει κάτι άλλο. Υπάρχει διαπλοκή. Επομένως η διαφάνεια εξυπακούεται. Είναι υποχρέωση κάθε κυβέρνησης να κάνει νοικοκύρεμα. Το νοικοκύρεμα στις δαπάνες εξυπακούεται λοιπόν. Την ενιαία αντιμετώπιση του φορολογικού εσείς δεν την εννοείτε έτσι, αλλά εσείς λέτε μείωση του ανώτερου συντελεστή, όπως είπατε και στην επιτροπή, να φτάσει το 20% για να έχουμε επενδύσεις. Από το 60% με 65% έφτασε στο 40%. Σε ποιο 40% δηλαδή, στο 32,5%. Τι επενδύσεις έχουν κάνει οι επιχειρηματίες; Για πέστε μου. Όλους τους αναπτυξιακούς νόμους τους εκμεταλλεύονται και στέλνουν τα λεφτά τους στην Ελβετία, εδώ και εκεί, γίνονται πάμπλουτοι αυτοί, χρεοκοπούν όμως οι επιχειρήσεις.
      Επομένως σωστά λέγεται ότι δεν έχετε πρόταση, γιατί; Διότι έχετε την ίδια ακριβώς αντιλαϊκή πολιτική, έχετε την ίδια αφετηρία που είναι το Μάαστριχτ, έχετε τον ίδιο στόχο που είναι η ΟΝΕ, δηλαδή αναδιαρθρώσεις του κεφαλαίου -σήμερα του καπιταλισμού- υπέρ της ολιγαρχίας του πλούτου. Αυτή είναι και η δική σας πολιτική γι’ αυτό δεν έχετε προτάσεις. Αυτά εδώ είναι νοικοκυρέματα. Πρέπει να γίνουν, εξυπακούονται. Είναι εκ των ων ουκ άνευ. 
      Εδώ θα ήθελα να πω, κύριε Υπουργέ, ότι έχουν δίκιο οι συνάδελφοι να λένε ότι δεν απαντάτε σε συγκεκριμένες παρατηρήσεις. Λέτε ότι καταργείται ο εξωλογιστικός έλεγχος. Τον εφαρμόζετε όμως και ανατρέχετε μάλιστα στα στοιχεία της απόκτησης των τιμολογίων. Έχετε τη συνάφεια, έχετε και το εξωλογιστικό σύστημα. 
      Επίσης είπατε ότι έχουμε τους συντελεστές αποσβέσεων, όπως γίνεται για τις ζημιές κλπ., που τους πάτε στα πέντε χρόνια. Τι σημαίνει όμως; Σημαίνει ακόμα μια διευκόλυνση. Δεν έχουμε αντίρρηση, αλλά μη μας λέτε ότι οι κληρονομιές είναι δίκαιο. Από που και ως που είναι, κύριε Πρόεδρε, δίκαιο; Σωστά στις μικρές επιχειρήσεις τα παιδιά να παίρνουν την επιχείρηση που έχει ο πατέρας, αλλά εσείς έχετε ένα σπίτι που μένετε, έχετε αγοράσει στο παιδί σας ή αγόρασε το παιδί σας την πρώτη κατοικία. Όταν πεθάνετε, θα πληρώσει ο κληρονόμος σας, το παιδί σας το 20% και 25%; Δεν είναι παράλογο; 
      Λοιπόν, κύριε Υπουργέ, πραγματικά το νομοσχέδιό σας είναι και αντιλαϊκό και ταξικό και βρίσκεται στην ίδια πορεία που ήταν τα προηγούμενα και μην έρχεστε εδώ να λέτε αυτά που λέτε και να πουλάτε φύκια για μεταξωτές κορδέλες.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσεκούρας έχει το λόγο.
      ΓΙΑΝΝΗΣ ΤΣΕΚΟΥΡΑΣ: Κύριε Πρόεδρε, κύριοι Βουλευτές, συζητούμε ένα νομοσχέδιο που αφορά στη φορολογική μεταρρύθμιση. 
      Λόγω του λίγου χρόνου που έχω στη διάθεσή μου θα αρκεστώ σε μερικές παρατηρήσεις, κρίσιμες, κατά την άποψή μου και θα παρακαλούσα την ηγεσία του Υπουργείου Οικονομίας και Οικονομικών να τις εξετάσει και αν συμφωνήσει, να τις λάβει υπόψη της σε τούτο το νομοσχέδιο ή σε κάποιο σχετικό μελλοντικό. 
      Για να είμαι δίκαιος και αντικειμενικός, οφείλω, πριν αναφερθώ στις παρατηρήσεις μου, να εξάρω τις σημαντικές θετικές διατάξεις του νομοσχεδίου, σε σχέση κυρίως με τη δικαιότερη προσωπική διανομή του εισοδήματος, κατ’ επέκταση με την κοινωνική του, ιδία σε επίπεδο οικογένειας, διάσταση. 
      Οι συνοπτικές και κατά το μάλλον ή ήττον πρακτικής φύσεως παρατηρήσεις μου έχουν ως ακολούθως, κύριε Υπουργέ. 
      Πρώτον, διατάξεις του νομοσχεδίου χρήζουν καλύτερης σαφήνειας, ακρίβειας και απλοποίησης, ώστε, μεταξύ των άλλων, να περιορίζουν, όσο το δυνατόν περισσότερο, τα περιθώρια συναλλαγής με εφοριακούς. Επιπλέον πρέπει να διατηρούνται για αρκετό χρονικό διάστημα αμετάβλητες, προκειμένου να μην ανατρέπεται συχνά ο προγραμματισμός των επιχειρηματιών και επαγγελματιών. 
      Δεύτερη παρατήρηση. Το φορολογικό μας σύστημα, καθώς και οι φορολογικοί συντελεστές, σε σύγκριση με τα αντίστοιχα, τόσο των χωρών μελών της Ευρωπαϊκής Ένωσης όσο και των υπό ένταξη χωρών, ιδίως της Βουλγαρίας, δεν είναι αρκούντως ανταγωνιστικά, ώστε να συμβάλλουν στην προσέλκυση και ανάληψη νέων ελληνικών και ξένων επενδύσεων, οι οποίες με τη σειρά τους θα βοηθήσουν στη μείωση της σχετικά υψηλής ανεργίας. Είναι απαραίτητο να αξιοποιηθεί προς τούτο και το φορολογικό μας σύστημα, πριν εισαχθεί η φορολογική εναρμόνιση στην Ευρωπαϊκή Ένωση, έστω με την επιβολή ελάχιστων επιπέδων φορολόγησης, προκειμένου η εσωτερική αγορά να λειτουργήσει πιο αποτελεσματικά και να περιοριστεί ο αθέμιτος ανταγωνισμός. (Όρα Ιρλανδία). 
      Ας σημειωθεί ότι στη γειτονική μας Βουλγαρία οι μεγάλες επιχειρήσεις από το 2003 θα καταβάλλουν φόρο 23,5%, ενώ οι εταιρείες που επενδύουν σε περιοχές με ανεργία, πάνω από το μισό του μέσου όρου της ανεργίας της χώρας, θα απολαμβάνουν μηδενική κλίμακα φορολογίας για επενδυόμενα κέρδη. Στόχος δε της βουλγαρικής κυβέρνησης είναι η μείωση της κλίμακας φορολογίας εταιρειών στο 15% ως το 2005. 
      Με αυτά τα μέτρα θα μπορούσαν να προσελκυστούν επενδύσεις στις προβληματικές ή αλλιώς λιγότερο ανεπτυγμένες περιοχές, όπως είναι η περιοχή μου, η ΄Ηπειρος, καθότι δεν είναι μόνο οι παραμεθόριες περιοχές που έχουν ανάγκη στήριξης. 
      Βέβαια στο βάσιμο ισχυρισμό ότι τις νέες ξένες επενδύσεις στη χώρα μας δεν τις αποθαρρύνουν τόσο οι φορολογικοί συντελεστές όσο οι χρονοβόρες, δαπανηρές και  ψυχοφθόρες γραφειοκρατικές διαδικασίες, η μόνη απάντηση σ’ αυτόν τον ισχυρισμό, κύριε Υπουργέ, είναι: πρέπει να είναι να περιορίσουμε επιτέλους αυτές τις γραφειοκρατικές διαδικασίες, παραδείγματος χάριν με την ενοποίηση όλων των υπαρχουσών θεσμικών διαδικασιών, ιδιωτικών και δημοσίων επενδύσεων, σε ένα σαφή και απλό νόμο. Έτσι θα μπορέσει να βρει εφαρμογή και το περιβόητο «one stop shop». 
      Ας σημειωθεί ακόμη, ότι μια μείωση της φορολογίας είναι ανεκτή από την Ευρωπαϊκή Ένωση, εφόσον το δημόσιο έλλειμμα είναι αρκετά κάτω του 3% -και αυτό συμβαίνει -στη χώρα μας- και όταν στοχεύει στην προσέλκυση επενδύσεων για την υλοποίηση της αναπτυξιακής πολιτικής, καθώς και για ένα ενισχυμένο πρόγραμμα δημοσίων επενδύσεων για την κατασκευή παραδείγματος χάριν, μεγάλων έργων υποδομής ή για τη δημιουργία ανθρώπινου κεφαλαίου. Η απώλεια δε φορολογικών εσόδων από τη μείωση των φορολογικών συντελεστών θα υπεραντισταθμιστεί από την αύξηση του ΑΕΠ και της απασχόλησης. Άλλωστε το φορολογικό μας σύστημα εξακολουθεί να χωλαίνει και σε σχέση με μια πληρέστερη σύλληψη της φοροδιαφυγής και σε ό,τι αφορά τη διεύρυνση της φορολογικής βάσης. 
      Τρίτη παρατήρηση. Ο φορολογικός νόμος σε συνδυασμό με τον αναμενόμενο αναπτυξιακό νόμο πρέπει να κατευθύνουν νέες επενδύσεις προς τις προβληματικές ή τις λιγότερο ανεπτυγμένες περιοχές της χώρας, ώστε να περιοριστεί η ανεργία και να συγκλίνει το μέσο πραγματικό κατά κεφαλήν εισόδημά τους προς το μέσο εθνικό.
      Τέταρτη παρατήρηση. Εκτιμώ ότι η φορολόγηση των μεσαίων εισοδημάτων με (περίπου 25.000 έως 30.000 ευρώ),με τα οποία αμείβεται το μεγαλύτερο ποσοστό των στελεχών της οικονομίας- με τον υψηλότερο σήμερα συντελεστή 40%, αμβλύνει τη διάθεση αυτών των στελεχών για παραγωγικότερη εργασία, όταν μάλιστα γνωρίζουν ότι τα αντίστοιχα εισοδήματα, παραδείγματος χάρη σε Γερμανία και Γαλλία, φορολογούνται μόνο με 20% έως 25%.
      Πέμπτη παρατήρηση. Το έντυπο της φορολογικής δήλωσης χρειάζεται να απλοποιηθεί τόσο, ώστε να μπορεί να το συμπληρώσει, χωρίς τη βοήθεια του φοροτεχνικού - λογιστή, μόνος του ένας μέσος, ως προς τις γραμματικές γνώσεις του, φορολογούμενος.
      Το ίδιο πρέπει να ισχύσει και για τον φορολογούμενο που υποβάλλει τη δήλωσή του μέσω του Διαδικτύου, το TAXIS NET. Εδώ, πέραν της απλοποίησης, απαιτείται και αξιοπιστία, ασφάλεια και ευκολία χρήσης.
      Έκτη και τελευταία παρατήρηση. Κύριε Υπουργέ, πότε θα καταργηθούν οι φόροι υπέρ εκείνων των τρίτων, που δεν ανήκουν σε κοινωνικοεισοδηματικές ομάδες, οι οποίες έχουν όντως ανάγκη στήριξης από το κοινωνικό σύνολο; 
      Σε ένα κείμενο, που μας διανείματε, αναφέρονται τα επόμενα νομοθετικά βήματα, όπως κατάθεση του σχεδίου νόμου για τους φόρους υπέρ τρίτων, σύνταξη του νέου ενιαίου Κώδικα Βιβλίων και Στοιχείων, κατάθεση σχεδίου νόμου για φόρους της Τοπικής Αυτοδιοίκησης, κωδικοποίηση των διαφόρων φορολογικών νομοθεσιών κλπ.
      Όλα αυτά είναι και απαραίτητα και επείγοντα. Με άλλα λόγια, κύριε Υπουργέ, δει δη εκσυγχρονισμού και άνευ τούτου η πρόοδος και η πραγματική σύγκλιση θα είναι ασθμαίνουσες και θα καθυστερήσουν.
      Σας ευχαριστώ.
      (Χειροκροτήματα)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, θα συμφωνήσω και εγώ με τη διαπίστωση, που έγινε πριν, ότι υπάρχει πρόβλημα ποιότητας δημοκρατίας ακόμα και μέσα στο Κοινοβούλιο. 
      ΑΡΙΣΤΟΤΕΛΗΣ ΠΑΥΛΙΔΗΣ: Δηλαδή;
      ΑΔΑΜ ΡΕΓΚΟΥΖΑΣ: Όταν, παραδείγματος χάρη, επισημαίνουμε κριτικά κάποια πράγματα, όταν ρωτάμε την Κυβέρνηση να μας απαντήσει για κάποια στοιχεία και δεν μας απαντά, ασφαλώς καταργείται ο δημοκρατικός διάλογος και μειώνεται η ποιότητα της δημοκρατίας. 
      Βέβαια αυτό το είδαμε απόψε να καταγράφεται πιο έντονα μέσα στο Κοινοβούλιο από τον αρμόδιο Υπουργό Οικονομίας και Οικονομικών, τον κ. Χριστοδουλάκη, ο οποίος προσπάθησε να αποπροσανατολίσει ουσιαστικά τη συζήτηση. Προσπάθησε να μιλήσει για όλα τα θέματα της οικονομίας και να δημιουργήσει και ένα είδος τεχνητής έντασης, για αποπροσανατολίσει τη συζήτηση και να μη μιλήσουμε επί της ουσίας του νομοσχεδίου,  να μη μιλήσουμε για την αξία και την ανάγκη αλλαγής της οικονομικής πολιτικής.
      Είναι γνωστό πως το πρόβλημα της ελληνικής οικονομίας ακουμπά σε τρεις βασικούς άξονες, όπως είναι η ενίσχυση της ανταγωνιστικότητας, η ανάπτυξη της οικονομίας και οι βαθιές διαρθρωτικές αλλαγές, που πρέπει να γίνουν στη λειτουργία του κράτους. Μία απ’ αυτές τις αλλαγές υποτίθεται ότι συζητάμε σήμερα.
      Κυρίες και κύριοι συνάδελφοι, νομίζω ότι ο βασικός στόχος αυτού του νομοσχεδίου κινείται σε τρεις κατευθύνσεις. Η μία κατεύθυνση έχει σχέση με το ότι η Κυβέρνηση με πιο έντονο τόνο μιλούσε πριν από λίγο καιρό για φορολογική μεταρρύθμιση. Απόψε άκουσα συναδέλφους της Πλειοψηφίας, όπως τον Αντιπρόεδρο της Βουλής, τον κ. Γείτονα, ο οποίος μίλησε για αλλαγές στη φορολογία και είναι προς τιμήν του που παραδέχεται ότι είναι αλλαγές. Δεν είναι φορολογική μεταρρύθμιση, γιατί η φορολογική μεταρρύθμιση δεν ξεκινά με την αλλαγή του νομοθετικού πλαισίου, αλλά ξεκινά με τον εκσυγχρονισμό, τις νέες τεχνολογίες, με το νομοθετικό πλαίσιο και με την αναδιάρθρωση  και τις μεθόδους εργασίας στις φορολογικές υπηρεσίες.
      	Αν πράγματι η Κυβέρνηση θεωρεί ότι πραγματοποιεί φορολογική μεταρρύθμιση με την υιοθέτηση ή την τυπική νομιμοποίηση της λεγόμενης συνάφειας για τις μικρομεσαίες επιχειρήσεις, εμείς δεν συμφωνούμε ότι αυτό είναι φορολογική μεταρρύθμιση, γιατί τη στιγμή που αναγνωρίζει από τη μια μεριά το λογιστικό προσδιορισμό των αποτελεσμάτων, συντηρεί ταυτόχρονα και τη συνάφεια για να προσδιορίζει εκ των υστέρων φόρους που έχει ανάγκη για να αντιμετωπίσει τα όποια δημοσιονομικά προβλήματα. Εμείς, λοιπόν, δεν συμφωνούμε ότι αυτό είναι φορολογική μεταρρύθμιση.
      Εάν πράγματι η Κυβέρνηση δεν έχει το μυαλό της, δεν έχει την κατεύθυνσή της στην πάταξη της φοροδιαφυγής, μέσω της διασταύρωσης των στοιχείων και αν έχει στα χέρια της φοροδιαφυγή  –το έχω πει και άλλες φορές, έχει στα χέρια της τις κασέτες πεταμένες μέσα σε μια αποθήκη του Μοσχάτου- και δεν προχωρά σε διασταύρωση των στοιχείων για να αξιολογήσει τη φοροδιαφυγή και αυτό είναι δικό της πρόβλημα. Αν παραδείγματος χάρη η όποια φορολογική μεταρρύθμιση θεωρεί ότι μπορεί να γίνεται με τη μετάθεση των όποιων φόρων στα μεσαία εισοδήματα, όπως γίνεται εδώ με την περίπτωση του αφορολόγητου ορίου και τη μετάθεση και μετακίνηση, αν θέλετε, των φορολογικών βαρών στα μεσαία εισοδήματα και αυτό πράγματι είναι δική της υπόθεση, αλλά αυτό πάντως δεν είναι σοσιαλισμός, κάτι για το οποίο κάποτε μιλούσε η ίδια. Εάν πράγματι θεωρεί ότι  οι αδυναμίες του φορολογικού συστήματος μπορούν να θεραπευθούν με παράταση της όποιας παραγραφής των υποθέσεων προηγουμένων ετών και τη συσσώρευση οκτώ διαχειριστικών περιόδων στο τέλος του 2003 να παραγράφονται όλα μαζί και ότι έτσι  πραγματικά προχωρά σε μία φορολογική μεταρρύθμιση και αυτό είναι δικαίωμά της. Εκείνοι, όμως, που βιώνουν το πρόβλημα -και ταυτόχρονα ο ρεαλισμός- απαντούν ότι δεν είναι φορολογική μεταρρύθμιση. Ο ένας, λοιπόν, στόχος ακυρώνεται από τα πράγματα.
      Ο δεύτερος στόχος είναι η προσπάθεια της Κυβέρνησης να δώσει μια αναπτυξιακή μορφή στην πολιτική της. Μάταια βέβαια, γιατί η κατάσταση της  ελληνικής οικονομίας βρίσκεται σε τραγικά χάλια. Με φτιασιδώματα και με παραμορφωτικές μάσκες προσπαθεί η Κυβέρνηση να κρύψει την αλήθεια από τους Έλληνες πολίτες αλλά και από τους διεθνείς οικονομικούς οργανισμούς. Αλλά η απάντηση γύρω από τους κοινωνικούς δείκτες, δηλαδή τους δείκτες που βιώνει ο Έλληνας πολίτης -τα προβλήματα δηλαδή που αντιμετωπίζει ο Έλληνας πολίτης-δίνουν την απάντηση ότι αυτό δεν μπορεί να είναι ανάπτυξη. Και βέβαια η προσπάθεια που γίνεται είναι η κοινωνική βελτίωση της εικόνας της Κυβέρνησης και όχι του περιεχομένου της πολιτικής, γιατί ούτως ή άλλως οι όποιες πρωτοβουλίες παίρνει η Κυβέρνηση δεν έχουν αυτόν το στόχο. Προσπαθεί, λοιπόν, να δώσει έναν κοινωνικό μανδύα στην πολιτική της. Και αν πράγματι είναι κοινωνική πολιτική παραδείγματος χάρη το ανώτατο αφορολόγητο με αυτήν την απαράδεκτη διαφοροποίηση που υπάρχει μεταξύ των μισθωτών και των ελευθέρων επαγγελματιών –δέκα χιλιάδες ευρώ για τη μία κατηγορία, οκτώ τετρακόσια για την άλλη- πρέπει επιτέλους και τα αφορολόγητα και οι φορολογικές κλίμακες –αν θέλουμε να μιλήσουμε για αξιοπιστία της φορολογικής πολιτικής, αν θέλουμε να μιλήσουμε για ίση μεταχείριση των πολιτών- να γίνουν ενιαία. Ή αποδεχόμαστε την ειλικρίνεια των φορολογουμένων ή την έχουμε υπό συνεχή αμφισβήτηση ή διαμορφώνουμε μηχανισμούς τέτοιους που ταυτόχρονα να μπορούν να κτυπήσουν αυτήν την ανειλικρίνεια. Πάντως, δεν είναι κοινωνική πολιτική η αύξηση του αφορολογήτου ορίου –για τους μισθωτούς εννοώ- στα 10.000 ευρώ, όταν η ανώτατη ωφέλεια για μισθωτό μέσα στο χρόνο –για ένα χρόνο ολόκληρο- είναι 240 ευρώ στην καλύτερη των περιπτώσεων ή 81.780 δραχμές ετησίως. Και στη χειρότερη βέβαια περίπτωση είναι τα 50 ευρώ ή 17.000 δραχμές ετησίως. Εάν η μείωση του ενάμισι χιλιάρικου, με το παραδοσιακό νόμισμά μας τη δραχμή είναι ικανοποιητική, για εμάς δεν είναι αρκετή. Και βέβαια, γι’αυτούς τους ανθρώπους που βιώνουν κάτω από το όριο της φτώχειας –γιατί περί αυτού πρόκειται, στα όρια του ορίου φτώχειας γίνεται το αφορολόγητο- εμείς δεν είμαστε ευχαριστημένοι. Εάν πράγματι οι μειώσεις στα νοσήλια –ειπώθηκε από το Κομμουνιστικό Κόμμα πριν από λίγο- και τα ανώτατα πλαφόν για τα όρια είναι κοινωνική ευαισθησία, τότε έχει καλώς. Εάν πράγματι με αυτές τις ρυθμίσεις που κάνετε για τους πολύτεκνους, γιατί τυχαίνει να είμαι και πολύτεκνος, είσθε ικανοποιημένοι, θέλω να σας πω ότι οι πολύτεκνοι –επειδή δεν έχω πολύ χρόνο να σας το αναλύσω- δεν είναι καθόλου ικανοποιημένοι και ευτυχισμένοι με αυτές τις ρυθμίσεις. Επίσης εμείς δεν είμαστε σύμφωνοι με την αλλαγή που κάνετε όσον αφορά την κατάργηση του «πόθεν έσχες» και την καταστρατήγησή του με τα δάνεια τύπου δανείων Εκάλης από το παρελθόν. Εμείς δεν είμαστε σύμφωνοι ούτε και με αυτήν την αλλαγή που κάνετε. Αν πράγματι η κατάργηση του φόρου ιδιοκατοίκησης για τις μεγάλες κατοικίες είναι λαϊκό μέτρο, τότε καλά κάνετε και το κάνετε. Πάντως εμείς θεωρούμε ότι αυτή η ρύθμιση ωφελεί τους ιδιοκτήτες κατοικιών που έχουν μεγάλα εισοδήματα. Αν οι μικρομεσαίες επιχειρήσεις είναι ικανοποιημένες από την ανυπαρξία και την καθυστέρηση αναπτυξιακών μέτρων που έχετε υποσχεθεί εδώ και δύο χρόνια και ποτέ δεν τα είδαμε, τότε  καλά κάνετε και είναι δικό σας δικαίωμα.
      Ο βασικός τρίτος στόχος του νομοσχεδίου, κυρίες και κύριοι συνάδελφοι, και το λέω μετά λόγου γνώσεως, είναι οι παραχωρήσεις που κάνει σε μεγάλα συμφέροντα.
      Και αυτό είναι το λυπηρό από μια κυβέρνηση η οποία διακηρυκτικά επικαλείται το σοσιαλισμό. Πρακτικά όμως αποδεικνύεται ότι είναι πιο ακραία από τον ακραιφνή καπιταλισμό.
      Θα ήθελα να ρωτήσω την Κυβέρνηση, επειδή πρέπει να αιτιολογήσω αυτά που λέω, πότε πραγματικά είχε δίκιο όταν μιλούσε για παραμάγαζα της Ρηγίλλης ή τώρα που τα παραμάγαζα της Ρηγίλλης μετατράπηκαν σε γωνιακά καταστήματα του σοσιαλκαπιταλισμού. Και εννοείτε τι εννοώ, κύριε Υπουργέ, και για τις μετοχές για το 0,6 και για το 1,2 και για τη μείωση της ανώτατης κλίμακας κληρονομιάς του 60% του συντελεστή για τις εξωτικές κληρονομιές στο 40%. Θα πρέπει να μας πείτε ποιον εξυπηρετείτε. Γιατί πράγματι σε αυτήν την κατηγορία των κληρονομιών είναι ελάχιστες και θα πρέπει να μας πείτε για ποιον κάνετε αυτήν την ρύθμιση και τι υπαγόρευσε τη μείωση του ανώτατου συντελεστή από 60% στο 40%. Οφείλετε να μας δώσετε μια απάντηση, η ποιότητα της δημοκρατίας το απαιτεί, για ποιον το κάνετε ή, εν πάση περιπτώσει, να μας πείτε γιατί το κάνετε. 
      Επίσης για τις off shore εταιρείες, επειδή ειπώθηκαν πολλά, ξέρουμε ότι το πρόβλημα είναι διεθνές, όμως τα μέτρα που παίρνετε όπως για παράδειγμα για το φόρο κατοχής το 3%, είναι ένα αντικίνητρο για να παραμείνει μια off shore εταιρεία και να έχει ακίνητα. Σωστά μέχρι εδώ. Οι ρυθμίσεις που κάνετε για τις συναλλαγές, παρ’ ότι σε ορισμένες περιπτώσεις δημιουργούνται προβλήματα, σωστά τις παίρνετε και αυτές. Ερχόμαστε όμως τώρα στο διά ταύτα. Και η τρίτη ρύθμιση που κάνετε είναι η μείωση του συντελεστή στο μισό τοις εκατό για τις μεταβιβάσεις από τις off shore εταιρείες ακινήτων σε νομικά ή φυσικά πρόσωπα. Και αυτό το καταλαβαίνουμε. Εκείνο που δεν μπορούμε να καταλάβουμε είναι γιατί καταργείτε το «πόθεν έσχες» σ’ αυτές τις κατηγορίες. Ξεπλένετε μαύρο χρήμα. Και αυτό δεν μπορεί να σας το συγχωρήσει ο ελληνικός λαός. Γιατί καταργείτε το «πόθεν έσχες»; Γιατί ακριβώς με την κατάργηση του «πόθεν έσχες» από τη μια μεριά, με τη δυνατότητα καταστρατήγησης με δάνεια από ιδιώτες χωρίς να αποτελεί γι’ αυτούς τεκμήριο από την άλλη μεριά, εξυπηρετείτε την εισροή βέβαια κεφαλαίων στη χώρα αλλά ταυτόχρονα νομιμοποιείτε το μαύρο χρήμα. Και εμείς επειδή ακριβώς βρισκόμαστε σε μια εποχή έξαρσης της αδιαφάνειας και της διαφθοράς είμαστε ιδιαίτερα ανήσυχοι και ταυτόχρονα στηλιτεύουμε αυτή σας την ενέργεια.
      Δεν είμαστε λοιπόν εμείς αντίθετοι με τις ρυθμίσεις για τις off shore εταιρείες αλλά είμαστε αντίθετοι με το ξέπλυμα του μαύρου χρήματος που επιχειρείτε. Και ταυτόχρονα οφείλετε να πείτε και κάτι ακόμα. Στο άρθρο 23 γιατί μετατάσσετε πτυχιούχους των ναυτικών σχολών στην κατηγορία ΤΕ; Είδατε τι έκανε το Υπουργείο Δικαιοσύνης που κατά λάθος ξέφυγε του Υπουργού και ανακάλεσε αυτήν την απόφαση;
      Επίσης, στην παράγραφο 2 του άρθρου 11 απαλλάσσετε τις κτηματικές εταιρείες όταν συγχωνεύονται. Γιατί το κάνετε αυτό; Ποιους εξυπηρετείτε; Ποιος τράπεζες εξυπηρετείτε; Αυτό έχει σχέση με την απορρόφηση της ΕΤΕΒΑ από την Εθνική που επιχειρείται μάλιστα κρυφά όταν εκκρεμούν πορίσματα για μεγάλες ατασθαλίες δισεκατομμυρίων δραχμών; Γιατί έχει σταματήσει αυτή η υπόθεση;
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ τελειώνετε. 
      ΑΔΑΜ ΡΕΓΚΟΥΖΑΣ: Κύριε Πρόεδρε, να πω δύο λόγια ακόμα για τις τροπολογίες …
      ΠΡΟΕΔΡΕΥΩΝ (Παναγιώτης Σγουρίδης): Αυτό έπρεπε να το είχατε κάνει μέσα στο χρόνο σας.
      ΑΔΑΜ ΡΕΓΚΟΥΖΑΣ: Ένα φορολογικό νομοσχέδιο αυτής της αξίας δεν μπορεί να συζητιέται μαζί με όλες τις τροπολογίες με αυτήν τη διαδικασία.
      ΠΡΟΕΔΡΕΥΩΝ (Παναγιώτης Σγουρίδης): Όπως ξέρετε η διαδικασία αυτή αποφασίστηκε και αυτή ακολουθείται.
      ΑΔΑΜ ΡΕΓΚΟΥΖΑΣ: Δύο μόνο λέξεις θα πω. Θα ήθελα να ενώσω και εγώ τη φωνή διαμαρτυρίας με αυτό που έκανε ο κ. Λαφαζάνης που μίλησε για την περίπτωση της τροπολογίας με γενικό αριθμό 1259 και ειδικό 139. Είναι μια σκανδαλώδης, μια προκλητική τροπολογία που έρχεται την τελευταία στιγμή και εξυπηρετεί συγκεκριμένα συμφέροντα.
      Δεν θα πω παραπάνω. Μιλάμε για τις εισηγμένες, μιλάμε για την αποτίμηση των μετοχών των εταιρειών και τη ζημία των μικροεπενδυτών, που συνεχίζουν να πληρώνουν τα σπασμένα ακόμη από το χρηματιστήριο. 
      Ταυτόχρονα να μιλήσω και για τη με αριθμό 1256 τροπολογία. Έγινε μια τροπολογία χωρίς δημοσιονομικό κόστος. Αφορά την επαναφορά των επιχειρήσεων πρατηριούχων χονδρικής πώλησης καπνοβιομηχανικών προϊόντων στη Β΄ κατηγορία, γιατί έχουν δημιουργηθεί τεράστια προβλήματα με τη μετάταξή τους –πιστεύω από αβλεψία- στη Γ΄ κατηγορία, που δεν έχει κανένα νόημα, γιατί αυτές οι επιχειρήσεις φορολογούνται με έναν ειδικό συντελεστή. Νομίζω ότι μπορεί η Κυβέρνηση να το δει και να το διορθώσει.
      Τέλος, θέλω να αναφερθώ στη διεύρυνση της Επιτροπής Λογιστικών Βιβλίων με έναν εκπρόσωπο από την Πανελλήνια Ομοσπονδία Ελευθέρων Επαγγελματιών, που είναι ένα αίτημα χωρίς δημοσιονομικό κόστος και ταυτόχρονα λύνει ένα δίκαιο αίτημα. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, μείναμε μεταξύ μας και έτσι παρακαλώ λίγη επιείκεια στο χρόνο.
      Η συζήτηση γίνεται γοητευτική αυτές τις ώρες και παρασυρόμεθα.
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και μένει πάντα στην ιστορία.
      ΑΡΙΣΤΟΤΕΛΗΣ ΠΑΥΛΙΔΗΣ: Βέβαια. Ό,τι λέγεται, και κυρίως όταν γράφεται, κύριε Υφυπουργέ των Οικονομικών, αποτελεί στοιχείο εις τας δέλτους της ιστορίας. 
      ΠΡΟΕΔΡΕΥΩΝ (Παναγιώτης Σγουρίδης): Στην επιτροπή είχατε το χρόνο να τα συζητήσετε αυτά. 
      ΑΡΙΣΤΟΤΕΛΗΣ ΠΑΥΛΙΔΗΣ: Χάρη σε σας πέρασε ο Κανονισμός, που δεν μπορώ να μετάσχω στις εργασίες της επιτροπής.
      ΠΡΟΕΔΡΕΥΩΝ (Παναγιώτης Σγουρίδης): ΄Εχετε το δικαίωμα να πάτε και να μιλάτε για πέντε λεπτά, χωρίς να ψηφίζετε. Άρα, λοιπόν, μπορείτε να πάτε κάθε μέρα να μιλάτε για πέντε λεπτά. Δεν το κάνατε όμως, γιατί είχατε άλλες ασχολίες. Καλώς, αλλά ας αφήσουμε τις φιλοσοφίες –θα σας δώσω το χρόνο από την αρχή- και να μπούμε στο θέμα μας. 
      ΑΡΙΣΤΟΤΕΛΗΣ ΠΑΥΛΙΔΗΣ: Πάμε, λοιπόν, στην ουσία του πράγματος.
      Φορολογικό λοιπόν νομοσχέδιο, το οποίο έρχεται προ του προϋπολογισμού. Αυτό θεωρείται πρωτοτυπία και είναι πράγματι καλή η τακτική σας, ελαφρώς πονηρά βεβαίως. 
      Πάτε να καλύψετε διάφορα από αυτά που δεν καλύπτονται, κύριε Υφυπουργέ. Εγώ με άνεση και ευχαρίστηση απευθύνομαι σε σας απόντος του κυρίου Υπουργού, ο οποίος, κύριοι συνάδελφοι, όπως παρατηρήσατε, εξεφώνησε ένα «βαρυσήμαντο» λόγο και απήλθε. Πώς το λέγατε, κύριε Πρόεδρε; «Ώχετο απιών».
      Τον ρώτησα ενώ αγόρευε. Αυτά τα περί δημιουργικής λογιστικής που απεκάλυψε κοινοτικός οργανισμός, η EUROSTAT, μας λέτε ότι αναφέρονται σε παρελθόντα έτη. Και όταν τον ρώτησα ποια παρελθόντα έτη; Λέγει: «Όχι φέτος, αλλά πέρσι και πρόπερσι».
      Μου θύμισε μια ιστοριούλα που λέγεται στα νησιά. Καβγαδίζουν δύο γυναίκες και λέει η μία στην άλλη:
       «Εσύ μου ομιλείς κατ’ αυτήν την έννοια απρεπώς; Εσύ η οποία ημάρτησες;
       Η δεύτερη τώρα: Εγώ ημάρτησα; Πότε;
       Απαντάει η άλλη. Το ξέχασες; Πέρσι. 
      Απαντάει, λοιπόν, η κατηγορουμένη. Έλεγα κι εγώ μπας κι έλεγες φέτος»!
      Και ο κύριος Υπουργός λέει: «Μας κατηγορεί η EUROSTAT γι΄ αυτά που κάναμε, αλλά όχι για φέτος, αλλά για πέρσι!» 
      Αμαρτωλή διαχείριση και αμαρτωλά κατασκευάσματα, τα οποία ατυχώς βγαίνουν στην επιφάνεια. Δεν κρύβεσθε πλέον, κύριε Υφυπουργέ. Δεν μπορείτε να κρυφτείτε.
      Και τι άλλο βγαίνει στην επιφάνεια; Αυτά που κατήγγειλαν οι συνάδελφοι. Απόψε έγιναν καταγγελίες. Και η εξέλιξη της συζητήσεως μοιάζει με κοινοβουλευτικό έλεγχο. Κάνετε χειρονομίες, που καμιά κυβέρνηση -πέραν Κυβερνήσεως ΠΑΣΟΚ, δεν μπορούσε να κάνει στο εις τη χώρα μας θεωρούμενο- όχι μεγάλο αλλά ισχυρό κεφάλαιο. Εγώ, ξέρετε, είμαι υπέρ του κεφαλαίου, αλλά κεφάλαιο λειτουργούν βάσει κανόνων και όχι επιβάλλον απόψεις. 
      Έχω υποστεί την υπόθεση των πανωτοκίων…
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είσθε συντηρητική δεξιά.
      ΑΡΙΣΤΟΤΕΛΗΣ ΠΑΥΛΙΔΗΣ: Ναι, είμασθε αυτό που λέτε, αλλά καθαρές δουλειές, κύριε Υφυπουργέ! Τι είναι αυτό που κάνετε σήμερα με τις τράπεζες;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εάν δεν ξέρετε να διαβάζετε, θα σας τα πω μετά.
      ΑΡΙΣΤΟΤΕΛΗΣ ΠΑΥΛΙΔΗΣ: Θα μας τα πείτε. Εδώ όμως βοά το Κοινοβούλιο. Σηκωθείτε και πέστε αυτό που κάνετε. Τέτοιες χαριστικές πράξεις, τέτοιες κινήσεις, καμιά άλλη κυβέρνηση –τόσα χρόνια είμαι εδώ μέσα- δεν διεννοήθη να κάνει. Ύποπτες όλες τους.
      Μένω σε ορισμένα θέματα, τα οποία η συζήτηση έφερε στην επιφάνεια διότι τώρα πλέον, κύριε Πρόεδρε, οι συζητήσεις κατά την ημέρα που το θέμα έρχεται στην Ολομέλεια αποκτούν κυρίως φιλολογικό χαρακτήρα. Όποια δουλειά ήταν να γίνει, έγινε στην επιτροπή. Ομιλώ λοιπόν με την έννοια αυτήν.
      Θέλω να σας πω, κύριε Υφυπουργέ, ότι καμιά από τις διατάξεις που εσείς προβάλλετε ότι είναι ρηξικέλευθες και αποτελούν μεταρρύθμιση δεν μπορεί να εφαρμοσθεί εάν δεν έχετε διοικητικό μηχανισμό. Ερώτημα: Έχει το Υπουργείο των Οικονομικών σήμερα διοικητικό μηχανισμό που να μπορέσει να εφαρμόσει τις «ρηξικέλευθες» ιδέες σας που αποτελούν μεταρρύθμιση; Καθ’ όσον αφορά στην περιοχή που γνωρίζω –αναφέρομαι στην νησιωτική Ελλάδα- όχι, δεν έχετε. Κι επειδή εγώ δεν συνηθίζω να ομιλώ γενικώς και αορίστως σας λέγω τα εξής:
      Είναι κάποια νησάκια που έχουν Δ.Ο.Υ. 
      Κάρπαθος, με την οποία έχετε στενή σχέση εσείς, κύριε Υφυπουργέ. Ακούσθε ποια είναι η σύνθεση προσωπικού: Προϊσταμένη, ταμίας και στείλατε τώρα κι έναν αντιρρησία συνειδήσεως. Το ακούσατε, κύριε Πρόεδρε; Ουρά ο κόσμος οι Καρπάθιοι να εκπληρώσουν τις φορολογικές ή άλλες υποχρεώσεις τους. Αδυναμία. Κατά καιρούς μάλιστα κλείνει η Δ.Ο.Υ. Σας στέλνουν τηλεγραφήματα, διαμαρτυρίες, μπαίνω κι εγώ στη μέση, εσείς πέρα βρέχει.
      Ρόδος: Επιμένετε να την κρατείτε στα επίπεδα που ήταν προ ετών, όταν εσείς με τους μηχανισμούς που έχετε θέσει σε λειτουργία, το αντικείμενο που έχουν είναι πολλαπλώς υψηλότερο. Δεν θέλετε φαίνεται εκεί που με άνεση μπορείτε να εισπράξετε, να έχετε φορολογικά έσοδα, να τα αποκτήσετε. Το φωνάζουμε δηλαδή. Αυτή είναι η πρακτική σας.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν το πιστεύω…
      ΑΡΙΣΤΟΤΕΛΗΣ ΠΑΥΛΙΔΗΣ: Όχι, λέγω ότι θέλουν να πληρώσουν και δεν τους αφήνετε. Αυτό είναι το παράδοξο της δικής σας διοικήσεως. Το λέγω επειδή με ρωτάτε. Κι επειδή γνωρίζω ότι έχετε κι εμπνέεσθε από αισθήματα πολιτικώς «ερωτικά» με τη Ρόδο –το ξέρετε αυτό, έτσι δεν είναι;- γι’ αυτό σας το υπογραμμίζω κι εγώ.
      Πάμε λοιπόν τώρα στη γενέτειρά μου την Κω. Θέλετε να υποβαθμίσετε τη Δ.Ο.Υ. από Α’ σε Β’ κατηγορία, να κάνουν ορισμένες από τις δραστηριότητες που τους αναθέτετε και για τις υπόλοιπες να τρέχουν στη Ρόδο οι φορολογούμενοι.
      Έχουν λογική αυτά; Και γιατί σας τα λέγω; Θέλω κάπου να καταλήξω. Κατετέθη μία τροπολογία, την οποίαν υπέγραψαν δύο νησιώτες συνάδελφοι από το ΠΑΣΟΚ και αναφέρεται στην αναπροσαρμογή του αφορολόγητου ορίου για τους κατοίκους των μικρών νησιών. Δεν μου λέτε, κύριε Υπουργέ, εδώ θα κάμετε οικονομία; Στα νησάκια που έχουν πληθυσμό μέχρι τρεις χιλιάδες εκατό κατοίκους;
      Εγώ, κύριοι συνάδελφοι, δεν έχω υπογράψει την τροπολογία. Τη στηρίζω μετά πάθους. Μας είπε ο κύριος Υπουργός των Οικονομικών με το τέλος της αγορεύσεώς του μεταξύ των άλλων ακατανόητων και το επιπλέον ακατανόητο: ας περιμένουμε ένα άλλο νομοσχέδιο για να δούμε εκεί τι θα κάνουμε. Και μου φέρνει στο μυαλό αυτή η περίπτωση, την οποίαν υποστηρίζω μετά πάθους, κάτι το οποίο ζούμε καθημερινά εμείς στα νησιά.
      Κύριοι συνάδελφοι, φεύγει ο κόσμος. 
      Συγχωρήστε με, κύριε Υπουργέ, που απευθύνομαι στους συναδέλφους Βουλευτές.
      Φεύγει ο κόσμος από τα νησάκια, καταλάβετέ το. Εγώ με βαριά καρδιά ψήφισα εκείνη την αυτονόητη διάταξη του Συντάγματος, κατά την τροποποίησή του, ότι πρέπει η διοίκηση,  κι εμείς οι νομοθέτες οσάκις ασχολούμεθα με το έργο μας να λαμβάνουμε υπόψη την ιδιαιτερότητα της νησιωτικής Ελλάδος. Μα, αυτό είναι αυτονόητο.
      ΚΥΡΙΑΚΟΣ ΣΠΥΡΙΟΥΝΗΣ: Το Αγαθονήσι πόσους έχει;
      ΑΡΙΣΤΟΤΕΛΗΣ ΠΑΥΛΙΔΗΣ: Είναι ογδόντα κάτοικοι όλοι κι όλοι.
      Είναι αυτονόητο λοιπόν, πρέπει να μας το πει το Σύνταγμα; Αυτό αποτελεί απόδειξη της ανικανότητος του συστήματος να αντιληφθεί σε ποια χώρα ζούμε και ποιους καλούμεθα να διοικήσουμε οσάκις προτείνει νόμους η Κυβέρνηση. Το Σύνταγμα θα μας τα πει; Πρέπει να ξεσηκωθούν οι Βουλευτές για να σας πουν «κύριοι, αναπροσαρμόσθε το περίφημο αυτό αφορολόγητο», που ήταν μια καλή πράξη;
      Πού ζείτε, κύριε Υπουργέ; Ο αποχωρήσας Υπουργός Οικονομίας ακούστε τι μας είπε: Αυτό το νομοσχέδιο στηρίζει τη μικρή επιχείρηση και τη μεγάλη οικογένεια. Για να δούμε τώρα πόσες είναι οι μεγάλες οικογένειες; 
      Παλαιότερα πάλι Υπουργός συνάδελφός σας της Κυβερνήσεως του ΠΑ.ΣΟ.Κ. έφερε κάποια διάταξη υπέρ των πολυτέκνων και του είπα ότι αν μετρήσουμε εδώ στο Κοινοβούλιο, που είναι το δείγμα του λαού μας πόσοι είναι οι πολύτεκνοι…
      ΑΔΑΜ ΡΕΓΚΟΥΖΑΣ: Δεκαεπτά. 
      ΑΡΙΣΤΟΤΕΛΗΣ ΠΑΥΛΙΔΗΣ: Λάθος. Βγήκαν πέντε. Μητσοτάκης, Βαρβιτσιώτης, Μάνος, ο Μπεκίρης τότε και ο Παπανδρέου ο μακαρίτης. Πέντε όλοι και όλοι στους τριακόσιους. Αυτοί ήταν οι πολύτεκνοι. Και αυτό ήταν το δείγμα από τους τριακόσιους.
      Ακούσθε, λοιπόν, τώρα πώς εσείς στηρίζετε την πολύτεκνη οικογένεια.
      Κατά τρόπο ευφυή ο Υπουργός Ναυτιλίας κατήργησε τις εκπτώσεις στα ακτοπλοϊκά εισιτήρια, το 50% όταν ταξιδεύουν μέλη πολύτεκνης οικογένειας. Ερώτησα, λοιπόν και εγώ στα βαπόρια, εκεί, στα νησιά: δεν μου λέτε εσείς κάθε φορά που ταξιδεύετε πόσους πολύτεκνους έχετε; Μου απήντησαν στα πιο πολλά ταξίδια μηδέν, σε ορισμένα ένα ή δύο. Ναι, να το καταργήσεις. Το καταργούμενο όμως ας το δώσει το Υπουργείο Πρόνοιας. Αυτή είναι η στήριξη. 
      Με τα μέτρα που λαμβάνετε, λοιπόν, για τις πολύτεκνες οικογένειες αφ΄ ενός τις καταντήσατε να είναι πολύ λίγες αφ΄ ετέρου, είναι συγκρουόμενα τα μέτρα που επιβάλλετε.
      Πάμε τώρα στη μικρή επιχείρηση. Μα, έχουν μείνει μικρές επιχειρήσεις, κύριοι συνάδελφοι; Δεν έχετε πάρει είδηση ότι έκλεισαν, ότι τους βάλατε λουκέτο; Και τώρα που τους βάλατε λουκέτο παραχωρείτε κίνητρα για να κάμουν τι; 
      Έχω ένα παράδειγμα, κύριε Πρόεδρε, με τα ενοικιαζόμενα δωμάτια που είναι η κλασική μικρή επιχείρηση στην περιοχή που ζω εγώ, που είναι τουριστική περιοχή. Μα, τα έχετε ρημάξει. Κάνετε φορολογική εισβολή και εισβολή ασφαλιστικών οργανισμών. Οι έχοντες τα ενοικιαζόμενα δωμάτια συνήθως κάνουν και μία άλλη δουλειά. Συμπληρωματικό είναι το εισόδημα. Έτσι στηρίζετε την επιχείρηση;
      Έρχομαι τώρα στην τελευταία έμπνευσή σας, στη «συνάφεια». Ρώτησα τους συμβούλους σας, ποιος εμπνεύστηκε αυτόν τον όρο. Η συνάφεια είναι ένας όρος εκ της χημείας. Στη χημεία έχουμε τη συνάφεια και τη συνοχή κατά τη σύνδεση ουσιών. Μετήλθατε όρο εκ της χημείας επειδή στο Υπουργείο σας μάθατε να κάνετε αλχημείες. Εκεί δεν σας πιάνει κανένας. Έπρεπε να βρείτε από τα καθαρά μαθηματικά όρο. Αναλογική είναι η σχέση μεταξύ δαπανών και εσόδων, για να προσδιορίσετε την εικόνα του πώς διαμορφώνεται η οικονομική κατάσταση στο φορολογούμενο, στον υπόχρεο. 
      Με αλχημεία τι επιχειρείτε να κάμετε; Να εισπράξετε ζεστό χρήμα και το καταφέρατε κατά τρόπον εκβιαστικό με τη μέθοδο που απεκαλέσατε «συνάφεια». Τους έχετε ρημάξει. Έλα να τα βρούμε με τη συνάφεια γιατί αλλιώς θα σου στείλω τον κεχαγιά και τότε πού θα πας; Έχω προσωπική αντίληψη. Ξέρετε στα νησάκια μας είναι δέκα άνθρωποι όλοι κι όλοι και δεν κρύβεται τίποτε. Εάν σου κάνω έλεγχο θα έχεις φόρο 150 εκατομμύρια. Έλα να τα βρούμε στα 30 εκατομμύρια. Και πήρατε έτσι τι; Χρήμα ζεστό για να τακτοποιήσετε λογιστικές σας εκκρεμότητες. Δεν νομίζω πως δεν τα ξέρετε αυτά, κύριοι συνάδελφοι. Τα λέγω πιο πολύ για να γραφτούν στα Πρακτικά. Τώρα πια μιλάμε για να ακουγόμαστε μεταξύ μας. Αλλά αυτό κάνατε.
      Έρχομαι τώρα στο τεκμήριο σκαφών. Θα σας πω «μπράβο» εκεί. Καταφέρατε μέχρι σήμερα πάντως –και το προεκτείνετε- η θαλασσινή Ελλάδα να μην μπορεί να πλησιάσει τη θάλασσα. Λέτε τεκμήριο εισοδήματος η απόκτηση ενός σκάφους. Τα Ελληνόπουλα να μην μπορούν να έχουν μία βαρκούλα, ένα κοτεράκι; Όσο και αν σας ενοχλεί η λέξη «κότερο» επειδή συνδέεσθε ευθέως με την «κοτερολογία» και όταν λένε «κοτερολογία» οι σοσιαλιστές εννοούν κότερα πολυτελείας, εγώ το λέγω ένα κοτεράκι. Ξέρετε, το σκάφος λειτουργεί σαν την οικοδομή. Γύρω του αναπτύσσονται σαράντα επαγγέλματα. Ο ταρσανατζής, ο καλαφάτης, η μπογιά, το καρφί, τα ξάρτια, τα πανιά, σαράντα επαγγέλματα. Και πού αυτά; Στα νησάκια μας. 
      Τι κάνετε τώρα; Πήρατε κριτήριο το μήκος του σκάφους. Κύριε Υπουργέ, εμείς οι θαλασσινοί λέμε το εξής: Ξέρετε πως υπάρχουν σκάφη εξάμετρα που είναι πανάκριβα. 
      ΠΡΟΕΔΡΕΥΩΝ (Παναγιώτης Σγουρίδης): Εγώ ξέρω από πρόβατα, δεν ξέρω από σκάφη. Εκεί πάνω δεν έχουμε σκάφη.
      ΑΡΙΣΤΟΤΕΛΗΣ ΠΑΥΛΙΔΗΣ: Εγώ σας βοηθώ να εμπλουτίσετε τις γνώσεις σας.
      ΠΡΟΕΔΡΕΥΩΝ (Παναγιώτης Σγουρίδης): Αυτήν την εγκυκλοπαιδική γνώση, ελάτε στο γραφείο μου να μου τη δώσετε.
      ΑΡΙΣΤΟΤΕΛΗΣ ΠΑΥΛΙΔΗΣ: Έχω την αίσθηση ότι το κριτήριο που επιλέξατε –παρά την κατ’ αρχήν θετική σας σκέψη- δεν είναι το σωστό.
      Και καταλήγω με ένα μόνο. Σήμερα το πρωί παρακολούθησα μία εκπομπή στην τηλεόραση…
      ΠΡΟΕΔΡΕΥΩΝ (Παναγιώτης Σγουρίδης): Έχετε χρόνο να κάνετε κι αυτό;
      ΑΡΙΣΤΟΤΕΛΗΣ ΠΑΥΛΙΔΗΣ:  Πρωί -πρωί ναι. Θες δεν θες, το πρωί υφίστασαι τηλεοπτική επίθεση.
	Είπε, λοιπόν, ο πρόεδρος των εξαγωγέων: «Ακούτε, λοιπόν, πού φθάσαμε. Μειώθηκαν οι εξαγωγές μας προς τις κοινοτικές χώρες  κατά 37% μέσα σε πέντε χρόνια». Αυτά ειπώθηκαν σε σημερινή πρωινή εκπομπή στον κ. Λοβέρδο. 
	Υπουργέ μου, αυτή είναι η κατάσταση σήμερα στην οικονομία μας. Μικρομεσαία επιχείρηση δεν υπάρχει. Η εξαγωγική επιχείρηση εξαφανίστηκε. Παραγωγή δεν έχουμε. Εισαγωγές κάνουμε. Και μετά απ’ όλα αυτά έρχεται το φορολογικό σας νομοσχέδιο για να ευνοήσει αυτούς που ουδείς άλλος μπορούσε να φαντασθεί ότι θα ήτο δυνατόν να ευνοηθούν. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
      Ένα ακόμα φορολογικό νομοσχέδιο, παραμονές συζήτησης του κρατικού προϋπολογισμού. Είναι μία πάγια τακτική της Κυβέρνησης. Είναι ένα νομοσχέδιο που κι αυτό τιτλοφορείται νομοσχέδιο φοροελαφρύνσεων και φοροβελτιώσεων του φορολογικού συστήματος. Βέβαια είναι και αυτό ένα νομοσχέδιο ενταγμένο στη γενικότερη φιλοσοφία της Κυβέρνησης περί φορολογικής μεταρρύθμισης. Μία φορολογική μεταρρύθμιση την οποία η Κυβέρνηση την εννοεί με αυτόν τον τρόπο, κομματάκι – κομματάκι να την προχωρήσει. Αλλά φορολογική μεταρρύθμιση δεν γίνεται με δόσεις.
      Η φορολογική μεταρρύθμιση για να γίνει και να δώσει ένα φορολογικό σύστημα απλό, σταθερό και δίκαιο, χρειάζεται σοβαρή δουλειά, σοβαρή μελέτη και συγκεκριμένη πολιτική του πολιτικού χώρου που θα αποφασίσει να την προχωρήσει. Γιατί, εδώ βλέπουμε και ακούμε πράγματα που με τη λογική μας πλέον δεν μπορούμε να τα ερμηνεύσουμε. 
      Κωδικοποιώντας αυτά που άκουσα, θα μείνω σε ορισμένες αναφορές που έγιναν κατ’ αρχήν από τον εισηγητή της Κυβέρνησης, ο οποίος είπε ότι καταφέραμε να έχουμε φορολογικά έσοδα σημαντικά, γιατί διευρύνθηκε η φορολογική βάση. Κι εδώ τίθεται το εξής ερώτημα. Αφού  έχει διευρυνθεί η φορολογική βάση, τότε εις τι οι φοροεπιδρομές, οι οποίες καταργούν ουσιαστικά το φορολογικό σύστημα;  Γιατί αυτού του είδους οι επεμβάσεις του Υπουργείου Οικονομίας και Οικονομικών με τις υπουργικές αποφάσεις τύπου  συνάφειας ή περαίωσης των χρήσεων υποδηλώνει ότι έχουμε ένα φορολογικό σύστημα για να τα «παίρνουμε» σε πρώτη δόση και στη συνέχεια, αν τελικά τα έσοδα δεν μας φτάνουν, να ερχόμαστε με το δεύτερο σύστημα, που καταργεί το πρώτο, για να συγκεντρώσουμε πρόσθετα έσοδα. 
     Το πρόβλημα σήμερα της οικονομίας μας είναι ότι δεν έχουμε σταθερό φορολογικό σύστημα. Και αυτό γιατί το φορολογικό σύστημα αποτελεί τη βασική διαρθρωτική αδυναμία της οικονομικής μας πολιτικής, που βέβαια είναι και μέρος του δημοσιονομικού μας προβλήματος. Πρόκειται για ένα φορολογικό σύστημα που η Κυβέρνηση το χρησιμοποιεί κυρίως για εισπρακτικούς λόγους για να καλύψει βραχυπρόθεσμες ταμιακές ανάγκες και δεν το χρησιμοποιεί ως μοχλό για την ενίσχυση της παραγωγής, των επενδύσεων, της απασχόλησης και γενικότερα της οικονομικής δραστηριότητας.
      Ανάλογα με τις ανάγκες της η Κυβέρνηση έρχεται και προσαρμόζει το φορολογικό σύστημα. Και βέβαια κάθε φορά το φορολογικό σύστημα το ονομάζει φιλολαϊκό που έρχεται να βοηθήσει τους ΄Ελληνες πολίτες, να βελτιώσει τον τρόπο συνεργασίας των φορολογουμένων με τις υπηρεσίες του Υπουργείου Οικονομικών. 
      Αυτό το φορολογικό νομοσχέδιο προβλέπει μια σειρά από ρυθμίσεις. Ρυθμίσεις ονομάζει η Κυβέρνηση τις χαριστικές πράξεις. Από την άλλη, έρχεται και λέει ότι μειώνει τους φορολογικούς συντελεστές, ώστε να βοηθηθούν τα χαμηλά εισοδήματα. Φαίνεται ότι η Κυβέρνηση πάει να κάνει ένα ισοζύγιο εξυπηρετώντας τα μεγάλα συμφέροντα με το να δίνει κάτι και στους μικρούς. Αυτές οι φοροελαφρύνσεις, το αφορολόγητο των 10.000 ευρώ πόσοι από τους ΄Ελληνες το παίρνουν όταν το 22% αυτών ζουν κάτω από το όριο της φτώχειας; Βέβαια τα μέσα εισοδήματα τα οποία φθάνουν τα 10.000 ευρώ, ανέρχονται στο 70% με 80%. ΄Ολη η ιστορία του νομοσχεδίου αυτού αφορά το 20%, τα υψηλά εισοδήματα. Είναι ένα στοιχείο και αυτό που επιβεβαιώνει τους λίγους ισχυρισμούς που επικαλέσθηκα. Ο κύριος Υπουργός είπε ότι με βάση τα έσοδα που συγκεντρώνονται, τακτοποιούνται θέματα που αφορούν τους αγρότες που έχασαν την περιουσία τους από τις θεομηνίες. ΄Ομως οι αγρότες δεν έχασαν μόνο τις περιουσίες από τις θεομηνίες. ΄Εχασαν και τις αποταμιεύσεις τους στο χρηματιστήριο, για το οποίο η Κυβέρνηση κωφεύει. Τα 33 τρισεκατομμύρια περίπου, το μεγαλύτερο οικονομικό έγκλημα που διεπράχθη από της υπάρξεως του ελληνικού κράτους δεν το αγγίζει καθόλου. Η Νέα Δημοκρατία ζήτησε τη σύσταση της εξεταστικής των πραγμάτων επιτροπής για να δούμε αν υπάρχουν ευθύνες και πώς φαγώθηκαν αυτά τα χρήματα. Η Κυβέρνηση δεν δέχθηκε αυτήν τη σύσταση και αυτό δείχνει την ενοχή της. Και την έχει χρεωθεί και αυτό το θέμα δεν θα κλείσει, γιατί δεν πρόκειται να το αφήσουμε. Βέβαια η Κυβέρνηση στο λίγο χρονικό διάστημα που της μένει προσπαθεί ό,τι θέματα έχουν δημιουργηθεί μέσα από τη διαφθορά και τη διαπλοκή με ρυθμίσεις αυτής της μορφής, να τα κλείσει. ΄Ομως οι ΄Ελληνες πολίτες βλέπουν, ακούν παρακολουθούν και βέβαια αποφασίζουν. Πέρασαν το πρώτο μήνυμα στην Κυβέρνηση για το τι την περιμένει στις επόμενες εθνικές εκλογές.
      ΄Ερχομαι στο θέμα της οργάνωσης και λειτουργίας των υπηρεσιών του Υπουργείου Οικονομικών. Εκεί φαίνεται ότι ο Υπουργός Οικονομίας και Οικονομικών αλλά και ο παριστάμενος Υφυπουργός δεν έχουν καμία επαφή με τις υπηρεσίες. Γιατί αν πάνε εκεί θα δουν ότι είναι τελείως αλλιώτικα από αυτό που ισχυρίζονται ότι οι πολίτες σήμερα εξυπηρετούνται και ότι η συναλλαγή τους με τις υπηρεσίες έχει βελτιωθεί σημαντικά. Με ποιους όμως, κύριε Υπουργέ; Με αυτούς που είναι άσχετοι με το αντικείμενο; Γιατί η συντριπτική πλειοψηφία των ανθρώπων που σήμερα υπηρετούν στις εφορίες είναι από μετατάξεις, άσχετοι με το αντικείμενο και με τα οικονομικά. Μιλάτε για βελτίωση και εκσυγχρονισμό του φορολογικού συστήματος. Ποιον εκσυγχρονισμό όταν η εφαρμογή του ΤΑΧΙS ξεκίνησε εδώ και πολλά χρόνια και δεν έχει ολοκληρωθεί και ο εξοπλισμός του έχει ξεπεραστεί.
      Και μετά μιλάτε για φοροελαφρύνσεις, για εκσυγχρονισμό του φορολογικού συστήματος και για φορολογικά συστήματα. Ο πολίτης ακούγοντας όλα αυτά σκέφτεται μα, τι γίνεται εδώ! Με κάθε νομοσχέδιο η Κυβέρνηση λέει ότι μας αφαιρεί φόρους. Πώς γίνεται κάθε φορά που πάω στην εφορία να με υποχρεώνουν να πληρώσω; Φέτος εισπράξατε δύο φορές τα τέλη κυκλοφορίας των αυτοκινήτων και μάλιστα προσαυξημένα κατά 10% έως 15%. Από αυτές τις λίγες παρατηρήσεις δίνεται ο τρόπος με τον οποίο νομοθετεί η Κυβέρνηση με νομοσχέδια και με νέες φορολογίες των οποίων τον αριθμό έχουμε χάσει.
      Πρέπει τέλος να πω ότι το 1993 ψηφίστηκε ένας νόμος για την καθιέρωση του αντικειμενικού προσδιορισμού φορολόγησης. Τότε η Κυβέρνηση είχε πει ότι εδώ εξαντλείται η φορολογική υποχρέωση των επιτηδευματιών. Όμως μετά από μία οκταετία είδε ότι για να κλείσει τις τρύπες του προϋπολογισμού έπρεπε να βρει τρόπο για να συγκεντρώσει χρήματα. Έτσι ανακάλυψε τη διαδικασία της περαίωσης με υπουργική απόφαση. Έχω ένα συγκλονιστικό στοιχείο. Από το 1996 μέχρι το 2002 είχαμε μία αύξηση της φορολογίας της τάξεως του 94%. Σε αυτήν την επταετία ο μέσος ρυθμός πληθωρισμού ήταν 4,5% ετησίως. Αν τα φορολογικά έσοδα ακολουθούσαν τον πληθωρισμό η συνολική αύξησή τους για την επταετία δεν θα έπρεπε να υπερβαίνει το 40%. Αντί αυτού οι Έλληνες φορολογούμενοι επιβαρύνθηκαν με 94%. Από 6,6 τρισεκατομμύρια που εισέπραξε το κράτος από φορολογίες το 1996 σήμερα εισπράττει 12,1 τρισεκατομμύρια δραχμές.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Το νομοσχέδιο αυτό περιλαμβάνει αποσπασματικές ρυθμίσεις και μικρές φορολογικές απαλλαγές. Η ουσία είναι ότι δεν φέρνει κανέναν ουσιαστικό εκσυγχρονισμό στο φορολογικό σύστημα, δεν βοηθά την οικονομική ανάπτυξη και φυσικά δεν παρέχει κίνητρα υπέρ της επιχειρηματικότητας. Δεν μειώνει το κόστος λειτουργίας των επιχειρήσεων και δεν ενισχύει την ανταγωνιστικότητά τους.
      Θέλω να σταθώ ιδιαίτερα στην τροπολογία που κατετέθη από ενενήντα Βουλευτές της Νέας Δημοκρατίας, σχετικά με τη μείωση του κόστους παραγωγής των αγροτικών προϊόντων. Η Κυβέρνηση μιλάει συνέχεια για τους αγρότες, αλλά το σίγουρο είναι ότι έχει πάρει διαζύγιο από τους αγρότες με τη συμπεριφορά που έχει επιδείξει απέναντί τους. Αυτήν τη στιγμή καλούμε την Κυβέρνηση να λάβει κάποια μέτρα για τη στήριξη των αγροτών. Ο αγροτικός κόσμος περνά πολύ δύσκολες ημέρες. Τα αγροτικά προϊόντα μας έχουν υψηλό κόστος παραγωγής που τα καθιστά μη ανταγωνιστικά στις διεθνείς αγορές. 
      Με την τροπολογία την οποία σας έχουμε καταθέσει είναι προτάσεις από το πρόγραμμά μας και σας καλούμε να τις αποδεχτείτε. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν βρίσκω να έχει σχέση με το νομοσχέδιο.
      ΙΟΡΔΑΝΗΣ ΤΖΑΜΤΖΗΣ: Μιλάμε για μείωση της τιμής των καυσίμων για αγροτική χρήση. 
      Κύριε Υπουργέ, σας προτείνουμε αυτήν την εμπρόθεσμη τροπολογία ενενήντα Βουλευτών της Νέας Δημοκρατίας και σας καλούμε να συμπεριλάβετε αυτές τις προτάσεις μέσα στο φορολογικό νομοσχέδιο για να δείξετε ότι σκέπτεστε έστω και λίγο τους αγρότες. Καταλαβαίνετε ότι το κόστος παραγωγής το επωμίζονται και οι καταναλωτές. Τα προϊόντα παράγονται με υψηλό κόστος και φυσικά μετακυλίεται το κόστος στον ίδιο τον καταναλωτή. Όταν έρχεται το κεράσι στην Αθήνα και πουλιέται 1000 δραχμές το κιλό ή το ροδάκινο 500 και 700 δραχμές καταλαβαίνετε αν μπορεί ένας μέσος πολίτης να απολαύσει αυτά τα φρούτα. 
      Μιλάμε για τη μείωση της τιμής του πετρελαίου και λέτε ότι έχετε μειώσει τον ειδικό φόρο κατανάλωσης κατά 50% αλλά αυτό δεν ισχύει. Η ουσιαστική μείωση είναι στο 23% και η πρόταση που καταθέτουμε μιλάει για μείωση 83 δραχμών και όχι 19 δραχμών, που είναι η δική σας μείωση. Προκύπτει από τα απολογιστικά στοιχεία του προϋπολογισμού του 2002. Μιλάμε για τη μείωση του ΦΠΑ στα αγροτικά μηχανήματα από 18% σε 8%. Ένα τρακτέρ σήμερα κοστίζει από 12 μέχρι και 17 εκατομμύρια δραχμές. Είναι πιο ακριβό από ένα αυτοκίνητο μερσεντές και καταλαβαίνετε ότι αγρότης δίχως τρακτέρ δεν μπορεί να γίνει. Καλούμε λοιπόν τον αγρότη με τα ελάχιστα εισοδήματα να αντεπεξέλθει και να αγοράσει ένα τρακτέρ που είναι το εργαλείο της δουλειάς του και του επιβάλλεται 18% ΦΠΑ. Σε καμία χώρα της Ευρώπης δεν υπάρχει αυτός ο υψηλός φόρος. Είναι πολύ χαμηλότεροι οι φόροι και γι’ αυτό σας καλούμε να τον αλλάξετε και να μειωθεί ο ΦΠΑ στα αγροτικά μηχανήματα από 18% σε 8%. 
      Τρίτον, επιστροφή του ΦΠΑ στις επιδοτήσεις. Γνωρίζετε πολύ καλά ότι ειδικά φέτος μας δόθηκε η δυνατότητα να συζητήσουμε το θέμα και κατ’ ιδίαν αλλά και διά μέσου κοινοβουλευτικών παρεμβάσεων, ερωτήσεων στη Βουλή κατ’ επανάληψη. Ξέρετε πολύ καλά ότι σήμερα έτσι όπως έχει ρυθμιστεί το καθεστώς εάν η επιδότηση καταβάλλεται απευθείας στον αγρότη διά μέσου της ΑΤΕ στο λογαριασμό του δεν παίρνει επιστροφή ΦΠΑ. Αν μιλάγαμε π.χ. για τα ροδάκινα που η επιδότηση είναι 16,2 δραχμές ανά κιλό η επιστροφή ΦΠΑ είναι μικρή. Να έλθουμε όμως στον καπνό που είναι χαρακτηριστική περίπτωση. Η τιμή του είναι από 50 με 70 και 80 δραχμές και η επιδότηση είναι 550, 600 και 700 δραχμές. Καταλαβαίνετε ότι δεν μπορούμε να υπολογίσουμε και να μιλήσουμε και να πούμε ότι η επιδότηση δεν αποτελεί μέρος της τιμής, όταν είναι πενταπλάσια από την τιμή του προϊόντος. Εκεί χάνουν τεράστια ποσά οι αγρότες και σας καλούμε να αλλάξετε τη συγκεκριμένη διάταξη στο νόμο που έχετε συντάξει, ώστε να γίνεται η επιστροφή ΦΠΑ επί των επιδοτήσεων για τους αγρότες του ειδικού καθεστώτος. 
      Τέταρτον, στο νομοσχέδιο στο άρθρο 4 περνάτε την απαλλαγή από τεκμήριο αγοράς του πάγιου εξοπλισμού και μιλάτε για τον εξοπλισμό μόνο για την άρδευση.
      Μα, εξοπλισμό πάγιο, κύριε Υπουργέ, οι αγρότες έχουν μόνο αυτόν τον οποίο χρησιμοποιούν στην άρδευση; Θετική η πρόταση, αλλά θα πρέπει να αφορά το σύνολο του παγίου εξοπλισμού της γεωργικής εκμετάλλευσης. Δεν μπορούμε να απομονώσουμε ένα μέρος μόνο. Ο αγρότης έχει ένα πάγιο εξοπλισμό που θα πρέπει να καλύπτεται στο σύνολό του. 
      Να σας πω παραδείγματα: κάνει αγορές νάιλον φερ΄ ειπείν  για διάφορες εκμεταλλεύσεις. Κάνει κατασκευές, κάνει θερμοκήπια, κάνει κτίσματα. Όλα αυτά τα εξαιρείτε και αναφέρεστε μόνο στην άρδευση. Γιατί, κύριε Υπουργέ; Δεν αποτελούν πάγιο εξοπλισμό όλα τα υπόλοιπα; Θα πρέπει λοιπόν να λάβετε υπόψη σας και να διορθώσετε το συγκεκριμένο άρθρο στην παράγραφο 9.2, τα τεκμήρια των δαπανών όπου αναφέρονται για τον αρδευτικό εξοπλισμό να είναι όλες, οι δαπάνες για την αγορά παγίων να απαλλάσσονται. Θα πρέπει να το ρυθμίσετε για το καλό των αγροτών. 
      Κύριε Υπουργέ, στο χρόνο που μένει, στα δυόμισι λεπτά που έχω στη διάθεσή μου θα προσπαθήσω όχι απλά να σας πείσω. Νομίζω ότι γνωρίζετε πολύ καλά. Είστε από ένα ακριτικό νομό κι εσείς ο ίδιος. Γνωρίζουμε πολύ καλά όλοι εδώ σε αυτήν την Αίθουσα ότι οι αγρότες περνούν δύσκολες μέρες. Δεν έχουν εισοδήματα έχουν σοβαρά προβλήματα επιβίωσης, έχουν αγχόνη στο λαιμό τους από την Αγροτική Τράπεζα. Και επιτέλους καλούμαστε όλοι και καλείστε πρώτα από όλα εσείς ως Κυβέρνηση να τους στηρίξετε. Πρέπει να στηριχθούν οι αγρότες. Είναι οι ακρίτες, είναι οι άνθρωποι οι οποίοι κρατούν όρθια την ελληνική ύπαιθρο. Είναι στο τέλος –τέλος, κύριε Υπουργέ, οι άνθρωποι που ταΐζουν στην κυριολεξία, που τροφοδοτούν όλα τα αστικά κέντρα. Αυτούς τους ανθρώπους λοιπόν θα πρέπει να τους βοηθήσουμε. Πρέπει να τους βοηθήσετε περιλαμβάνοντας στο συγκεκριμένο νομοσχέδιο τις προτάσεις που έχουν κατατεθεί ως τροπολογία από τη Νέα Δημοκρατία. Είναι προτάσεις ουσιαστικές είναι μέτρα σωστά και θα ελαφρύνουν τους αγρότες όσον αφορά τουλάχιστον στο θέμα της μείωσης του κόστους παραγωγής των αγροτών. 
      Οι άλλοι αγρότες σε άλλες χώρες, κύριε Υπουργέ –έχει τονιστεί και από μένα αλλά και από άλλους συναδέλφους κατά κόρον σε αυτήν την Αίθουσα- έχουν όλες αυτές τις ελαφρύνσεις. Στην Ισπανία, κύριε Υπουργέ –ένα παράδειγμα θα σας δώσω- το πετρέλαιο για αγροτική χρήση το παίρνουν οι αγρότες στη μισή τιμή. Στην Ολλανδία που χρησιμοποιούν φυσικό αέριο παίρνουν το φυσικό αέριο οι αγρότες για αγροτική χρήση στο 1/3 της τιμής. Στην Ιταλία παίρνουν το πετρέλαιο στη μισή τιμή. Πώς θα ανταγωνιστεί λοιπόν ο ΄Ελληνας αγρότης μέσα σε μια ενιαία αγορά, σε μια παγκοσμιοποιημένη αγορά όλους αυτούς τους συναδέλφους αγρότες άλλων χωρών οι οποίοι στηρίζονται από τη χώρα τους από την κυβέρνησή τους και φυσικά είναι πιο ανταγωνιστικοί;
      Σας καλώ, λοιπόν, να δεχθείτε τις τροπολογίες αυτές για να μπορέσουμε να βοηθήσουμε τους αγρότες μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, ακούγοντας τους αγαπητούς συναδέλφους της Νέας Δημοκρατίας δεν μπορεί κανένας παρά να μπερδευτεί με τα λεγόμενά τους και να αντιμετωπίζει πρόβλημα του αν θα πρέπει να απαντήσει για παράδειγμα στη συντηρητική δεξιά όπως εκφράστηκε, ή στην αριστερίζουσα δεξιά η οποία για μια ακόμη φορά ύψωσε, ανέμισε γαλάζιες σημαίες με σφυροδρέπανα, προσπαθώντας να ξεπεράσει από τα αριστερά το Κομμουνιστικό Κόμμα Ελλάδας. 
      Όμως γι΄ αυτό, κύριοι συνάδελφοι, δεν γίνεστε ποτέ πειστικοί γιατί πολλές φορές και όχι μόνο σήμερα στο παρόν νομοσχέδιο αλλά και σε άλλες καθημερινές δηλώσεις σας, προσπαθούμε να βρούμε ποια είναι η επίσημη γραμμή για να απαντήσουμε, γιατί άλλα λέει το ένα στέλεχος της Νέας Δημοκρατίας άλλα το άλλο και στο τέλος πρέπει να ρίξουμε τα χαρτιά για να δούμε ποια είναι η πολιτική σας.
      Και είναι βέβαια απλή η δικαιολογία, αφού δεν έχετε  καμία απολύτως πολιτική. Ο καθένας κριτικάρει ό,τι νομίζει αυτός, ή ότι πιθανόν να αρέσει και να ακούγεται καλά στα αυτιά αυτού προς τον οποίο απευθύνεται, αλλά συνολική πολιτική δεν υπάρχει. 
      ΑΔΑΜ ΡΕΓΚΟΥΖΑΣ: Ό,τι υπαγορεύει η συνείδηση του καθενός. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ό,τι υπαγορεύει η συνείδηση του καθενός. Δεν είναι κόμμα όμως αυτό, είναι απλώς πολίτες. Το κόμμα πρέπει να έχει πολιτική, την οποία πρέπει, ως στελέχη του κόμματος, να υπερασπίζεσθε. 
      ΑΔΑΜ ΡΕΓΚΟΥΖΑΣ: Δεν μπαίνει σε καλούπια η πολιτική. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ συμφωνώ μαζί σας. Επειδή το κόμμα σας δεν έχει πολιτική, ορθώς πράττετε και έχετε διακόσιες πολιτικές ο καθένας τη δική του, όσα και τα στελέχη που εκφράζονται καθημερινά δημόσια. 
      ΑΝΔΡΕΑΣ ΜΑΚΡΥΠΙΔΗΣ: Έχει τόσα στελέχη; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν νομίζω. 
      Έτσι, λοιπόν, εσείς δεν πειστήκατε, ούτε όμως σας νοιάζει ότι τα επιχειρήματά σας ήταν και έωλα και δεν έπεισαν κανέναν απολύτως, όταν μιλούσατε για οικονομία η οποία δεν πάει καλά, γιατί η EUROSTAT μας υποχρέωσε να κάνουμε μια αναταξινόμηση δαπανών και βρέθηκαν διαφορετικοί μερικοί αριθμοί μετά την αναταξινόμηση των δαπανών. 
      ΑΔΑΜ ΡΕΓΚΟΥΖΑΣ: Με τους δείκτες μιλάμε εμείς. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν πειστήκατε, κύριοι συνάδελφοι, εσείς, αλλά καλό θα είναι να μην επαναλαμβάνετε καθημερινά επιχειρήματα τα οποία δεν μπορούν να πείσουν κανέναν, γιατί λίγες μέρες μετά τη διόρθωση των συγκεκριμένων στοιχείων η κατ΄ εσάς κακή εθνική μας οικονομία πήρε προαγωγή από το διεθνούς κύρους χρηματοοικονομικό οργανισμό «MOODY’S» και αναβάθμισε τη χώρα μας. Η αναβάθμιση δεν είναι απλώς ένας έπαινος για την καλή πορεία της οικονομίας μας, αλλά είναι και ένα όφελος περίπου 100 δισεκατομμυρίων δραχμών λόγω των χαμηλότερων επιτοκίων  δανεισμού, που συνεπάγεται αυτή η αναβάθμιση. Και η χώρα μας, μετά τις δικές σας κραυγές  και μετά ακριβώς τη διόρθωση των συγκεκριμένων στοιχείων, βρέθηκε να είναι ένα σκαλοπάτι πάνω από την ίδια την Ιαπωνία, η οποία, ούτως ή άλλως, είναι μια από τις ισχυρότερες οικονομικά δυνάμεις του κόσμου. 
      (Θόρυβος στην Αίθουσα)
      Μιλήσατε για σύγκλιση. Κύριοι συνάδελφοι, στο σπίτι του κρεμασμένου δεν μιλάνε για σκοινί. Γιατί το 1993, όταν η Ευρώπη είχε ρυθμό ανάπτυξης πάνω από το 2%, με τη δική σας κυβέρνηση η χώρα μας είχε ανάπτυξη –1,5%. Αντί δηλαδή να πλησιάσουμε τους Ευρωπαίους, αντί να πλησιάσουμε την Ευρώπη, εμείς κάναμε βήματα προς τα πίσω. Κάναμε ενάμισι βήμα πίσω, δύο βήματα μπροστά η Ευρώπη. 
      ΑΡΙΣΤΟΤΕΛΗΣ ΠΑΥΛΙΔΗΣ: Εσείς τα λέτε αυτά. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Άρα η απόσταση που μας χώριζε στη δική σας διακυβέρνηση έγινε ακόμα μεγαλύτερη. Και σήμερα κάνετε κριτική γιατί οι ρυθμοί ανάπτυξης στην Ευρώπη είναι 1% και ρυθμοί της χώρας ανάπτυξης είναι 4% περίπου. Έχουμε δηλαδή τέσσερις φορές μεγαλύτερους ρυθμούς ανάπτυξης, πράγμα που σημαίνει ότι αν αυτοί οι ρυθμοί συνεχιστούν τα επόμενα χρόνια, κάντε το λογαριασμό για να δείτε σε πόσα χρόνια θα έχουμε φθάσει τη σύγκλιση. Ασφαλώς και η σύγκλιση δεν θα ερχόταν ποτέ, όπως παρατήρησε ο Υπουργός, όταν κάναμε βήματα προς τα πίσω, όπως συνέβαινε στα χρόνια της δικής σας διακυβέρνησης. Έτσι, λοιπόν, και σήμερα έρχεστε και λέτε διάφορα, οι μεν λέτε ότι «υπάρχει φορολογική καταπίεση και φορολογική επιβάρυνση σ’ αυτό το νομοσχέδιο και δεν υπάρχει ελάφρυνση», κάποιοι άλλοι λέτε ότι «το 80% δεν πληρώνει φόρους, γιατί συζητάμε εδώ; Για το υπόλοιπο 20%;». Όμως, όλα αυτά είναι αντιφατικά μεταξύ τους. Και είναι όντως αντιφατικά γιατί ή το φορολογικό νομοσχέδιο έχει φορολογικές ελαφρύνσεις ή δεν έχει. 
      Έτσι εγώ δεν θα προσπαθήσω μόνο για να πείσω, επιχειρηματολογώντας, με λόγια, αλλά με συγκεκριμένα στοιχεία. Θέλω να σας πω, αγαπητοί συνάδελφοι, μετά τα συγκεκριμένα μέτρα, τα οποία περιέχονται σε αυτό το νομοσχέδιο, πέντε εκατομμύρια πεντακόσιοι σαράντα Έλληνες πολίτες, δηλαδή το 74% των Ελλήνων πολιτών, δεν θα πληρώνουν ούτε μια δραχμή φόρο εισοδήματος. 
      Όσον αφορά τους εργαζόμενους, τρία εκατομμύρια εργαζόμενοι, μισθωτοί και συνταξιούχοι -δηλαδή το 66% των Ελλήνων εργαζομένων και συνταξιούχων- δεν πληρώνουν ούτε μια δραχμή φόρο. Το 86% των ελληνικών οικογενειών με τρία παιδιά και άνω δεν πληρώνουν ούτε μία δραχμή φόρο. 
      (Στο σημείο αυτό ο Υπουργός καταθέτει τον πραναφερθέντα πίνακα ο οποίος έχει ως εξής:
     
     
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μιλήσατε για τους μικρομεσαίους. Θα σας μνημονεύσω μερικά μόνο από τα σαράντα πέντε μέτρα, τα οποία πήραμε για τους μικρομεσαίους μόνο τα τελευταία χρόνια, σαράντα πέντε μέτρα, ικανοποιώντας αντίστοιχα αιτήματα των ίδιων των μικρομεσαίων. Το πρώτο και σημαντικότερο μέτρο που πήραμε -και το οποίο προσπαθείτε, αλλά ματαίως, να εκμηδενίσετε- είναι αυτό της ρύθμισης της εξαετίας. 
     Και αυτό γιατί είναι ένα μέτρο το οποίο ζήτησαν όλες οι μικρομεσαίες επιχειρήσεις, χωρίς καμία απολύτως εξαίρεση με πρώτη την ΓΣΕΒΕ, τη Γενική Συνομοσπονδία Επαγγελματιών Βιοτεχνών Ελλάδος, την Κεντρική Ένωση των Επιμελητηρίων Ελλάδος, την Εθνική Συνομοσπονδία Ελληνικού Εμπορίου, όλες τις πρωτοβάθμιες και τις δευτεροβάθμιες οργανώσεις της χώρας. 
     Η συγκεκριμένη ρύθμιση ζητήθηκε επιτακτικά και επίμονα. Εμείς, επί σειρά χρόνων στο Υπουργείο Οικονομικών, αρνούμασταν αυτήν τη ρύθμιση. Κάποια στιγμή μας έπεισαν με τα επιχειρήματα οι μικρομεσαίοι και δεχθήκαμε τη ρύθμιση, η οποία σαφώς ήταν θετική και σαφώς ήταν μια ρύθμιση ιδιαίτερα ευνοϊκή γι’ αυτούς, εξ ου λόγου και περίπου το 80% των μικρομεσαίων επιχειρήσεων προβλέπεται μέχρι το τέλος του χρόνου να έχουν περαιώσει εκουσίως τις υποχρεώσεις τους για την εξαετία. 
     Το λέω αυτό, γιατί από την άλλη πλευρά υπάρχει το επιχείρημα που λέει «Μα, εσείς απειλείτε με ελέγχους». Αν ο έλεγχος στη δημοκρατία αποτελεί απειλή, τότε σημαίνει ότι κάτι πηγαίνει στραβά στη δημοκρατία μας. Γιατί ο έλεγχος θα πρέπει να επιζητείται από όλους. 
     Γιατί το Υπουργείο Οικονομικών έχει αποκλειστική αρμοδιότητα –σε αυτό έχει τάξει ο ελληνικός λαός όλους τους Υπουργούς των Οικονομικών- να συλλέγει τους φόρους από αυτούς που υποχρεούται να πληρώσουν τους φόρους και να τους διανέμει κατά δίκαιο τρόπο για την άσκηση πολιτικής, συνταξιοδοτικής αναπτυξιακής πολιτικής ή περιφερειακής ανάπτυξης. 
     Έτσι, λοιπόν, θα έλεγα ότι ο έλεγχος αφορά όλες τις επιχειρήσεις, μικρές ή μεγάλες, μεσαίες ή λιγότερο μεγάλες. Πρέπει να πούμε ότι για τους μικρομεσαίους τριπλασιάσαμε -όπως και για όλους τους άλλους Έλληνες- τα αφορολόγητα όρια τα τελευταία χρόνια, ότι καταργήσαμε τη θεώρηση των βιβλίων και περιορίσαμε κατά 80% τη γραφειοκρατία. Καταργήσαμε τον εξωλογιστικό προσδιορισμό των κερδών, που ήταν αίτημα πολλών δεκαετιών και -το βασικότερο από όλα- μειώσαμε τη φορολογική επιβάρυνσή τους από τη μεταβίβαση των επιχειρήσεών τους. 
     Επτακόσιες χιλιάδες επιχειρήσεις ευνοούνται από το συγκεκριμένο μέτρο που σήμερα ψηφίζει η Βουλή. Αλίμονο στο μικρομεσαίο ο οποίος έπρεπε βγαίνοντας στη σύνταξη ή πεθαίνοντας να αφήσει την περιουσία του, την επιχείρησή του στο παιδί του, στον κληρονόμο του. Την πλήρωνε ξανά όλη την περιουσία. Ό,τι άφηνε πήγαινε ως φόρος στην εφορία. Αυτόν θέλουμε να απαλλάξουμε και όχι το «μεγάλο», με τον οποίο ξαφνικά βρεθήκατε αντίπαλοι, ερχόμενοι και ασκώντας κριτική από τα αριστερά, λέγοντας ότι θέλουμε να βοηθήσουμε τους «μεγάλους», αυτούς που έχουν πολλά εισοδήματα. 
      Ξέρετε ότι οι μεγάλοι δεν έχουν πληρώσει ποτέ φόρο μεταβίβασης για τα ακίνητα που κληρονομούν στα παιδιά τους και δεν έχουν πληρώσει ποτέ φόρο εισοδήματος, γιατί είχαν τη δυνατότητα να κάνουν χρήση νομικών εργαλείων και να απαλλάσσονται παντελώς από τη φορολογία. Ίδρυαν off shore εταιρείες, στις οποίες θα έρθω αμέσως μετά, και απέφευγαν την πληρωμή οποιουδήποτε φόρου. Αυτοί που πλήρωναν το φόρο ήταν πάντοτε οι μικροί και οι μεσαίοι. Αυτούς ερχόμαστε, απλά και μόνο για λόγους δικαιοσύνης, να απαλλάξουμε. Και από την άλλη πλευρά, ερχόμαστε αυτούς, οι οποίοι νόμιμα μεν ή εν πάση περιπτώσει κάνοντας χρήση νομίμων μέσων απαλλάσσονταν από τη φορολογία και τους λέμε: Θέλετε να κάνετε off shore εταιρείες; Είναι νόμιμο δικαίωμά σας, όμως για να αποτρέψουμε την ίδρυση αυτών των εξωχώριων, των υπεράκτιων εταιρειών, επιβάλαμε μία πρόσθετη φορολογία της τάξης του 3% πάνω στην αξία του ακινήτου. Είναι ένα μέτρο το οποίο είναι, θα έλεγα, κόντρα στα συμφέροντα αυτών που συνέστησαν αυτές τις εταιρείες. 
      Ταυτόχρονα πήραμε μια σειρά από πολλά άλλα μέτρα. Όμως, τα μέτρα που πήραμε για την οικογένεια είναι αυτά τα οποία πιστεύουμε ότι αποτελούν έναν από τους τρεις άξονες. Γιατί; Κατ’ αρχάς να μιλήσω για τις μεταβιβάσεις. Απαλλάσσουμε πλήρως από το φόρο κληρονομίας περιουσία αξίας 300.000 ευρώ, 100 εκατομμυρίων δραχμών για να γίνει πιο κατανοητό, για τη γυναίκα, τη χήρα ή το σύζυγο, αλλά και για καθένα από τα ανήλικα τέκνα. Η κληρονομία για πρώτη κατοικία, για πρώτη φορά απαλλάσσεται πλήρως από τη φορολογία. Χορηγούμε τη δυνατότητα απαλλαγής και για δεύτερη και τρίτη φορά για πρώτη κατοικία, όταν κάποιος θέλει, αυξάνοντας η οικογένειά του, να αγοράσει μεγαλύτερο σπίτι. 
      Ταυτόχρονα, μειώσαμε τη φορολογία σημαντικότατα για όλα τα φυσικά πρόσωπα. Και για να μη μένω μόνο στα λόγια, θέλω να σας πω ένα παράδειγμα.
      Ένας μισθωτός με εισόδημα 16.000 ευρώ και δύο παιδιά, με σύζυγο χωρίς εισόδημα και ασφάλιστρα –ενδεικτικά το λέμε- 1.300 ευρώ, έχει ένα όφελος της τάξης των 630 ευρώ ετησίως, μια μείωση δηλαδή του φόρου 46%.
      Καταθέτω για τα Πρακτικά τον σχετικό πίνακα.
      (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τον  προαναφερθέντα πίνακα, ο οποίος έχει ως εξής:
     
     
     
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ένας μισθωτός με δύο παιδιά πάλι και εισόδημα 20.000 ευρώ, με σύζυγο εργαζόμενη και 15.000 ευρώ εισόδημα, δηλαδή 35.000 οικογενειακό εισόδημα, έχει μια συνολική μείωση του οικογενειακού φόρου της τάξης του 30%.
     ΠΑΝΑΓΙΩΤΗΣ ΛΑΦΑΖΑΝΗΣ: Νοσήλια, δίδακτρα…
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όλα υπάρχουν. Δαπάνες για ασφάλιστρα ζωής 1.000 ευρώ και για φροντιστήρια 1.000. Είναι με 2.000 ευρώ δαπάνες. 
     Καταθέτω το σχετικό πίνακα.
      (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τον  προαναφερθέντα πίνακα, ο οποίος έχει ως εξής:
     
     
     
     
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Για τους πολύτεκνους, μισθωτός με τρία παιδιά για 15.000 και 20.000 ευρώ εισόδημα, έχει μείωση του φόρου εισοδήματος 100%. Για 25.000 εισόδημα έχει μείωση 56%, για εισόδημα 30.000 ευρώ έχει μείωση 36,6%. 
     Καταθέτω στα Πρακτικά το σχετικό πίνακα.
      (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τον  προαναφερθέντα πίνακα, ο οποίος έχει ως εξής:
     
     
     
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πολύτεκνος με εισόδημα 20.000 ευρώ έχει ένα όφελος της τάξης των 1.770 ευρώ. Έχει 1.770 ευρώ όφελος ετησίως για οικογένεια με τέσσερα παιδιά. 
     Καταθέτω το σχετικό πίνακα.
      (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τον  προαναφερθέντα πίνακα, ο οποίος έχει ως εξής:
     
     
     
     
     
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πολύτεκνος με εισόδημα 25.000 ευρώ  και τέσσερα παιδιά έχει ένα όφελος της τάξης των 2.000 ευρώ στα παραδείγματα.
	Καταθέτω το σχετικό πίνακα. 
	(Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τον  προαναφερθέντα πίνακα, ο οποίος έχει ως εξής:






     ΠΑΝΑΓΙΩΤΗΣ ΛΑΦΑΖΑΝΗΣ: Ναι, αλλά τα παιδιά του πώς θα τα ζήσει  δεν μας λέτε.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όταν δεν έχετε επιχειρήματα, βγάζετε κραυγές. Κραυγές όμως δεν χωρούν εδώ. Εδώ είναι τα συγκεκριμένα στοιχεία, τα οποία καταθέτω για τα Πρακτικά της Βουλής, για να απαντήσω σε αυτά που είπατε.
      Ταυτόχρονα μειώσαμε κάθετα τη φορολόγηση των αποζημιώσεων των εργαζομένων. Έτσι, λοιπόν, ένας απολυόμενος και παίρνοντας αποζημίωση 18.000 ευρώ, έχει ένα όφελος της τάξης των 1.280 ευρώ.
     Καταθέτω στα Πρακτικά τον σχετικό πίνακα.
     (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τον  προαναφερθέντα πίνακα, ο οποίος έχει ως εξής:
     
     
     
     
     
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ένας απολυμένος με αποζημίωση 25.000 ευρώ έχει ένα όφελος της τάξης των 2.500 περίπου ευρώ.
     Καταθέτω το σχετικό πίνακα.
     (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τον  προαναφερθέντα πίνακα, ο οποίος έχει ως εξής:
     
     
     
     
     
     
     
     
     
     
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εν τέλει δε για να μιλήσουμε συνολικά για τη φορολογία η μείωση που προκύπτει από τις καινούριες ρυθμίσεις είναι για εισόδημα 15.000 ευρώ στον άγαμο 20%, στον έγγαμο με ένα παιδί 26% και 32% η μέση μείωση για οικογένεια με δύο παιδιά. Σας καταθέτω το σχετικό πίνακα.
      (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τον προαναφερθέντα πίνακα ο οποίος έχει ως εξής:
       
      
      
     
     
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μιλήσατε για τον εκσυγχρονισμό όμως θέλω να σας θυμίσω ότι ο εκσυγχρονισμός είναι πρωταρχικό στοιχείο της πολιτικής του Υπουργείου Οικονομικών τα τελευταία χρόνια. Να θυμίσω ότι υπάρχει σήμερα η δυνατότητα της λήψης πιστοποιητικών με ένα απλό τηλεφώνημα. Και η λήψη αυτή πιστοποιητικού σε ελάχιστα δευτερόλεπτα από επτά χιλιάδες διαφορετικά σημεία σε όλη την Ελλάδα.
     Σήμερα το 50% των ελληνικών επιχειρήσεων δεν προσέρχονται στις εφορίες για να υποβάλουν τις δηλώσεις του ΦΠΑ, αλλά τις υποβάλλουν μέσω του διαδικτύου. Τετρακόσιες χιλιάδες επιχειρήσεις, 250 δισεκατομμύρια δραχμές περίπου μηνιαίως εισπράττονται με τη χρήση της σύγχρονης τεχνολογίας χωρίς την αναγκαία παρουσία των υπαλλήλων ή των ίδιων των επιχειρηματιών στις τράπεζες κατ’ αρχάς για να πάρουν τις επιταγές και ακολούθως στις ουρές των εφοριών όπως προηγούμενα συνέβαινε για να καταθέσουν τις δηλώσεις ή για να πληρώσουν τους συγκεκριμένους φόρους.
     Μια σειρά από υπηρεσίες παρέχονται –πολλές υπηρεσίες αλλά δεν είναι η ώρα να αναφερθώ γιατί ο χρόνος έχει περάσει- μέσα από το σύγχρονο τρόπο εξυπηρέτησης του πολίτη φορολογούμενου. Στόχος μας είναι τα επόμενα χρόνια όλες οι υπηρεσίες προς τους φορολογούμενους να υπάρχει η δυνατότητα να παρέχονται εκτός των Δ.Ο.Υ. Να ξεχάσουν με απλά λόγια οι φορολογούμενοι πού βρίσκονται οι εφορίες και να κάνουν όλες τις συναλλαγές τους από τα γραφεία τους ή τις επιχειρήσεις τους.
     Για να έρθω, λοιπόν, και στην τροπολογία η οποία δέχθηκε τα πυρά όλων. Και θα περίμενα βέβαια από τον κ. Λαφαζάνη που δεν έχει γνώση λεπτομερειών της λειτουργίας του φορολογικού συστήματος να πει κάποια πράγματα ενάντια, αλλά δεν θα δικαιολογήσω τον καλό μου φίλο τον κ. Ρεγκούζα ο οποίος προέρχεται μέσα από το χώρο…
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Έχει γνώση ο κ. Λαφαζάνης.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εννοώ πρακτικά, κύριε Υπουργέ.
     ΠΑΝΑΓΙΩΤΗΣ ΛΑΦΑΖΑΝΗΣ: Οι ειδικοί σαν και εσάς μας έφαγαν!
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): …να λέει όπως είπε ότι πρόκειται περί σκανδάλου! 
     Τι ίσχυε σήμερα, κύριοι συνάδελφοι, για τις τράπεζες και τις εισηγμένες; Υπήρχε η δυνατότητα αναπροσαρμογής των παγίων πληρώνοντας 5% φορολογία για τα γήπεδα και 8% φορολογία για τα κτίσματα.
     ΑΔΑΜ ΡΕΓΚΟΥΖΑΣ: Η υποχρεωτική αναπροσαρμογή είναι αυτό.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ταυτόχρονα, δινόταν η δυνατότητα, κύριοι συνάδελφοι, της απόσβεσης της συγκεκριμένης υπεραξίας, δηλαδή της απόσβεσης 35%. Πλήρωνε 8% μεν σήμερα, έκανε απόσβεση όμως 35% από τα κέρδη.
     ΑΔΑΜ ΡΕΓΚΟΥΖΑΣ: Είναι της αναπροσαρμογής αυτό που λέτε.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εμείς λέμε ότι θα πληρώσετε το 2%, αλλά δεν έχετε δικαίωμα να κάνετε απόσβεση να κερδίσετε δηλαδή το 35%. 
     Το δεύτερο που θα πρέπει να το γνωρίζετε τουλάχιστον όσοι γνωρίζετε ελάχιστα για τη λειτουργία ακριβώς αυτού φόρου είναι τι δυνατότητα είχαν οι τράπεζες ή ασφαλιστικές εταιρείες να πράξουν. Είχαν τη δυνατότητα τις ζημίες τους να τις αφαιρέσουν από τα διανεμόμενα κέρδη, δηλαδή να εισπράξει το Υπουργείο Οικονομικών 35% λιγότερους φόρους.
     ΑΔΑΜ ΡΕΓΚΟΥΖΑΣ: Άλλο από τα κέρδη, άλλο από το κεφάλαιο. Δεν είναι το ίδιο.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επομένως για ποιο σκάνδαλο μιλάτε όταν…
     ΠΑΝΑΓΙΩΤΗΣ ΛΑΦΑΖΑΝΗΣ: Εσείς τα ξέρετε και τα λέτε αυτά;
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): …με τη συγκεκριμένη ρύθμιση επιβάλλεται φορολογία πολύ υψηλότερη από ό,τι τελικώς θα πλήρωναν οι συγκεκριμένες εταιρείες; Όμως θα πρέπει να πούμε ότι η  αποτύπωση της πραγματικής κατάστασης των εταιρειών είναι αυτή που μας ενδιαφέρει γιατί ειδικότερα και στις τράπεζες και στις ασφαλιστικές εταιρείες θα πρέπει αυτός ο οποίος επενδύει να γνωρίζει την πραγματική κατάσταση. Και η πραγματική κατάσταση θα πρέπει να αντικατοπτρίζει και την πραγματική αξία των ακινήτων. Και εν πάση περιπτώσει της εφαρμογής των διεθνών…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
     ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, τελειώστε σας παρακαλώ!
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνω, κύριε Πρόεδρε.
     …λογιστικών προτύπων επιβάλλεται μια τέτοια συγκεκριμένη ρύθμιση.
      Τελειώνω παρά το γεγονός, κύριε Πρόεδρε, ότι έπρεπε κι σ΄ άλλα ζητήματα να απαντήσω. Θέλω να σας πω το εξής.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Παναγιώτης Σγουρίδης): Εξαντλήσατε όλη την επιείκεια του Προεδρείου. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θα ήθελα να κάνω μόνο κάποιες διορθώσεις στην τροπολογία με γενικό αριθμό 1253 και ειδικό αριθμό 134, που προστίθεται στο σχέδιο νόμου: «Απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις».
      Οι διορθώσεις έχουν ως εξής: 
      Παράγραφος 4. 
      Στην υποπαράγραφο α΄ και στον έκτο-έβδομο στίχο του τετάρτου εδαφίου, που αντικαθίσταται, μετά τις λέξεις «στην αλλοδαπή» μεταξύ των δύο κομμάτων τίθενται οι λέξεις «η διαχείριση επενδυτικών σχημάτων».
      Η υποπαράγραφος β διαγράφεται και οι υπόλοιπες αναριθμούνται ως β και γ.
      Στην υποπαράγραφο β, όπως αναριθμήθηκε, το τελευταίο εδάφιο: «Τα ομολογιακά δάνεια της εταιρείας… του κ.ν.2190/1920.» διαγράφεται.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Καλώς. Να κατατεθεί η σελίδα στα Πρακτικά, καθώς επίσης να γίνει αντίγραφο και να μοιραστεί στους συναδέλφους.
(Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά το προαναφερθέν έγγραφο, το οποίο έχει ως εξής:
«Διορθώσεις
Στην τροπολογία με αριθ. γενικό 1253 και ειδικό 134 που προστίθεται στο Σχέδιο Νόμου «Απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις»
Παράγραφος 4
- Στην υποπαράγραφο α και στον έκτο – έβδομο στίχο του τετάρτου εδαφίου που αντικαθίσταται, μετά τις λέξεις «στην αλλοδαπή» μεταξύ δύο κομμάτων τίθενται οι λέξεις «η διαχείριση επενδυτικών σχημάτων».
- Η υποπαράγραφος β διαγράφεται και οι υπόλοιπες αναριθμούνται ως β και γ.
- Στην υποπαράγραφο β όπως αναριθμήθηκε, το τελευταίο εδάφιο «Τα ομολογιακά δάνεια της εταιρείας… του κ.ν. 2190/1920.» διαγράφεται.»)
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μακρυπίδη. Έχετε πέντε λεπτά.
      ΑΝΔΡΕΑΣ ΜΑΚΡΥΠΙΔΗΣ: Δεν έχω επτά λεπτά;
      ΠΡΟΕΔΡΕΥΩΝ (Παναγιώτης Σγουρίδης): Έχετε πέντε λεπτά, κύριε Μακρυπίδη, διότι τα επτά λεπτά τα πήρατε στην πρωτολογία σας. 
     ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, θα περιοριστώ στο συγκεκριμένο χρόνο και θα αποφύγω να σχολιάσω την τοποθέτηση του υπεύθυνου τομεάρχη της Νέας Δημοκρατίας για την οικονομία, που αναφέρθηκε για όλα τα άλλα πλην του φορολογικού! 
     Βιάστηκε να μας πει για τον προϋπολογισμό! Αρχίζει την Τετάρτη και θα έχει το χρόνο να τα πει. Κατά τη γνώμη μου από τη στιγμή που δεν αναφέρθηκε στο φορολογικό ή συμφωνούσε και η κομματική του στάση δεν του επέτρεπε να το ομολογήσει ή δεν είχε άποψη για το φορολογικό σύστημα ή βιάστηκε να πει τις απόψεις του για τον προϋπολογισμό, που εκεί νομίζει ότι θα είναι ευνοϊκός χώρος κι ένα εύκολο πεδίο δράσης για τη Νέα Δημοκρατία. Θα διαψευστούν για μια ακόμα φορά το επόμενο πενθήμερο που θα έχουμε τη συζήτηση του προϋπολογισμού.
     Θέλω όμως να αναφερθώ σε δυο θέματα που τέθηκαν, από Βουλευτή της Νέας Δημοκρατίας σχετικά με το ότι οι φορολογικές ρυθμίσεις θα έπρεπε να είναι πιο τολμηρές με περισσότερη και μεγαλύτερη κοινωνική ευαισθησία για τις πολυμελείς οικογένειες. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Η Νέα Δημοκρατία εδώ δεν έχει θέσεις.
     ΑΝΔΡΕΑΣ ΜΑΚΡΥΠΙΔΗΣ: Ήδη και μέσα στο αρχικό σχέδιο νόμου, αλλά και με τροπολογία που κατέθεσε ο Υπουργός έχει ξεπεράσει την όποια πρόταση θα μπορούσε να κατατεθεί κι αυτό γιατί από τα στοιχεία που δόθηκαν από τον αρμόδιο Υφυπουργό δείχνουν ότι διακόσιες εξήντα εννέα χιλιάδες οικογένειες είναι με τρία παιδιά που σήμερα φορολογούνται. Από αυτές τις οικογένειες με τα νέα μέτρα -πριν την πρόταση του Υπουργού η οποία βελτιώνει τα προτεινόμενα- μόνο το 14% φορολογούνταν, που σημαίνει ότι μόλις τριάντα πέντε χιλιάδες πολυμελείς οικογένειες με πάνω από τρία παιδιά φορολογούνται. Με την πρόταση του Υπουργού αυτές θα περιοριστούν κατά το ήμισυ. 
     Άρα νομίζω ότι πλέον έχουμε εξαντλήσει αυτήν την κοινωνική ευαισθησία που έχετε, για τις πολυμελείς οικογένειες και γίνεται πράξη μέσα από το συγκεκριμένο νομοσχέδιο.
     ΠΡΟΕΔΡΕΥΩΝ (Παναγιώτης Σγουρίδης): Μάλιστα, το τρίτο παιδί είναι αυτό που μπορεί να αυξήσει τους συντελεστές του δημογραφικού μας.
     ΑΝΔΡΕΑΣ ΜΑΚΡΥΠΙΔΗΣ: Το είπαμε, κύριε Πρόεδρε. Όμως, μη μου αφαιρείτε χρόνο.
     ΠΡΟΕΔΡΕΥΩΝ (Παναγιώτης Σγουρίδης): Θα σας δώσω τριάντα δευτερόλεπτα.
     ΑΝΔΡΕΑΣ ΜΑΚΡΥΠΙΔΗΣ: Το δεύτερο που θα ήθελα να πω είναι ότι άκουσα με προσοχή τον κ. Γκατζή που είπε πολλά και διάφορα.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εδώ να μου επιτρέψει ο ομιλητής να πω ότι οι τοποθετήσεις είναι για το τρίτο παιδί. Με αυτή τη γενναία αλλαγή…
     ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, το είπε ήδη το Προεδρείο. Δεν χρειάζεται περισσότερη διαβεβαίωση απ’ αυτήν που λέει το Προεδρείο.
     ΝΙΚΟΛΑΟΣ ΓΚΑΤΖΗΣ: Τα είπαμε στην επιτροπή, τα είπαμε κι εδώ. Αυτό αφορά οικογένειες που έχουν πολλά παιδιά.
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ. Να μη γράφεται καμία διακοπή.
     ΑΝΔΡΕΑΣ ΜΑΚΡΥΠΙΔΗΣ: Όσον αφορά, κύριε Πρόεδρε, τα κροκοδείλια δάκρυα ότι με τη ρύθμιση 15% έκπτωση από τους τόκους δανείων δεν εξυπηρετούνται τα χαμηλά λαϊκά στρώματα, έχω να πω συγκεκριμένο παράδειγμα, κύριε Γκατζή:
      Εισόδημα με 15.000 ευρώ από μισθωτές υπηρεσίες και με ένα τέκνο, τόκοι στεγαστικού δανείου 1.940 ευρώ. Με το παλιό σύστημα είχαμε 609 ευρώ φορολογική επιβάρυνση, με το καινούριο σύστημα –με τις νέες διατάξεις- έχουμε 549 ευρώ. Έχουμε και όφελος 60 ευρώ παραπάνω. Άρα,  ... 
      ΝΙΚΟΛΑΟΣ ΓΚΑΤΖΗΣ: …
      ΑΝΔΡΕΑΣ ΜΑΚΡΥΠΙΔΗΣ: Αυτό που σας λέω. Για τα χαμηλά εισοδήματα ισχύει αυτό …
      ΝΙΚΟΛΑΟΣ ΓΚΑΤΖΗΣ: …
      ΑΝΔΡΕΑΣ ΜΑΚΡΥΠΙΔΗΣ: Σας παρακαλώ, κύριε συνάδελφε, μη με διακόπτετε. 
      ΝΙΚΟΛΑΟΣ ΓΚΑΤΖΗΣ: …
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γκατζή. Είπε το επιχείρημά του. Άμα θέλετε το ακούτε, άμα θέλετε μην το ακούτε.
      Συνεχίστε, κύριε Μακρυπίδη.
      ΝΙΚΟΛΑΟΣ ΓΚΑΤΖΗΣ: …
      ΑΝΔΡΕΑΣ ΜΑΚΡΥΠΙΔΗΣ: Θα σας το εξηγήσω μετά, κύριε Γκατζή.
      Θα ήθελα όμως, κύριε Πρόεδρε, να πω δύο λόγια ακόμα. Το ένα έχει να κάνει με τη συνολική τοποθέτηση για μια ακόμα φορά της Νέας Δημοκρατίας σήμερα πάνω στο συγκεκριμένο φορολογικό νομοσχέδιο. Ευτυχώς για τον ελληνικό λαό, ευτυχώς για τη χώρα έχουμε σαν σημείο σύγκρισης της πολιτικής της Νέας Δημοκρατίας την τετραετία 1989-1993. Και γνωρίζουμε πολύ καλά…
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ:…
      ΑΝΔΡΕΑΣ ΜΑΚΡΥΠΙΔΗΣ: …-οι νεότεροι για να μαθαίνουμε και να θυμούνται οι παλαιότεροι- πώς υλοποιούνταν τότε ο προϋπολογισμός και τι φορολογικά μέτρα είχαμε. 
      Επειδή σήμερα δεν έχετε την τόλμη να αναγνωρίσετε τα φορολογικά μέτρα υπέρ μισθωτών και συνταξιούχων, υπέρ μικρομεσαίων επιχειρήσεων θα σας θυμίσω και μόνο ότι για τους μικρομεσαίους με το ν. 2065/92 επιβλήθηκε φορολογική επιβάρυνση 35%. Πώς υλοποιήθηκε τότε ο προϋπολογισμός; Με την έκτακτη εισφορά και την επιβάρυνση στα καύσιμα με το τρίο Μάνου-Παλαιοκρασσά-Ανδριανόπουλου. Έτσι για να θυμόμαστε τα σχετικά με τη φορολογική πολιτική της Νέας Δημοκρατίας. 
      Σήμερα δεν άκουσα, κύριε Πρόεδρε, τους βαρόνους της Νέας Δημοκρατίας, τον επίτιμο Αρχηγό και τον τέως Αρχηγό της Νέας Δημοκρατίας, που τους άκουσα στην επιτροπή. Προφανώς δεν είχαν να πουν τίποτα σήμερα, γιατί υπάρχει διάσταση θέσεων και απόψεων σχετικά με τη γενικότερη οικονομική πολιτική και σχετικά με την οικονομική κατάσταση και υπάρχει σοβαρή διαφοροποίηση όσον αφορά το συγκεκριμένο φορολογικό νομοσχέδιο.
      Επιτέλους η Νέα Δημοκρατία ας διαμορφώσει ενιαία στάση και θέση για την οικονομία, για την οικονομική κατάσταση για το συγκεκριμένο φορολογικό νομοσχέδιο, τουλάχιστον να ανταποκριθεί στο θεσμικό της ρόλο, της Αξιωματικής Αντιπολίτευσης, γιατί άλλη θέση δεν βλέπω να της δίνει ο ελληνικός λαός για πολλά χρόνια ακόμα. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, ευχαριστώ πάρα πολύ τον κ. Μακρυπίδη που προεξόφλησε την απόφαση του ελληνικού λαού, η οποία δείχνει δυνατά τη Νέα Δημοκρατία κυβέρνηση.
      Άκουσα πάρα πολλά και από τους δύο Υπουργούς και από τον εισηγητή. Κύριοι συνάδελφοι και κύριοι Υπουργοί. Εγώ θα προσπαθήσω να συνθέσω αυτά τα οποία είπαν. Θα ξεκινήσω λίγο από το παρελθόν, παρ΄ όλο ότι δεν μου αρέσει να ασχολούμαι με το παρελθόν, άλλωστε ιστορική αξία έχειν.
      Διά γραφίδος Χριστοδουλάκη η οκταετία 1981-1989 υπήρξε απογοητευτική και θα την πληρώνουμε για πολλές δεκαετίες. Οι αυξήσεις του ΑΕΠ το 1981-1989 ήταν 0,7% …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εγώ; Εσείς απόψε παρενθετολογήσατε, λες και δεν υπήρχε άλλο θέμα. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
      Το Προεδρείο επιμένει στη μη αναγραφή των διακοπών. 
      Συνεχίστε, κύριε Κωστόπουλε.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το 1981 όταν παραδώσαμε την κυβέρνηση το δημόσιο χρέος ως ποσοστόν του ΑΕΠ ήταν 32% και το έφτασαν πάνω από 100%, όταν παρέδωσαν την κυβέρνηση το 1989. 
      Αλλά πέρα απ’ αυτό, εκείνο που έχει σημασία είναι τούτο: η σύγχρονη Ελλάδα. Άκουσα πάρα πολλά και μάλιστα εντυπωσιακά: ότι το φορολογικό νομοσχέδιο φτιάχνει τη σύγχρονη Ελλάδα. 
      Κύριε Πρόεδρε, το 75% μας λέει ο κύριος Υπουργός ότι δεν θα υποβάλει φορολογική δήλωση. Αντιλαμβάνεστε σε τι αναφέρεται; Διακόσιες σαράντα πέντε χιλιάδες δραχμές, μηνιαίως, για να καταλάβει και ο ελληνικός λαός, είναι αφορολόγητο, δηλαδή 8.100 την ημέρα. Αυτό είναι το αφορολόγητο. Εκεί κατάντησε η Ελλάδα. Το 75% να έχει μισθούς πείνας. 
      Κατά δεύτερο λόγο, μας είπε ότι με την αύξηση του αφορολόγητου, οι Έλληνες «θα φάνε με χρυσά κουτάλια». Απαντώ, λοιπόν, ότι θα γλιτώσουν από 35 ή 40 ευρώ το έτος μέχρι –στην καλύτερη περίπτωση- τα διακόσια σαράντα. Αυτή είναι μία ανάλυση που γίνεται, την οποία δεν αμφισβητεί η Κυβέρνηση.
      Επιπλέον, επειδή επιλεκτικά μας ανέφεραν ορισμένα παραδείγματα, εγώ θα καταθέσω ένα απόσπασμα από μία εφημερίδα που λέει ότι κάποιος που είχε 11.500 ευρώ το έτος 2002…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν έχει σημασία ποια εφημερίδα είναι. Πρόκειται για μία ανάλυση και, αν θέλετε να την αμφισβητήσετε, μπορείτε να ανέβετε στο Βήμα και να το κάνετε.
      Το 2003, λοιπόν, θα έχει  12.075 ευρώ. 
      Μάλιστα, με κάποιες αποδείξεις δαπανών που ο κύριος Υπουργός απέφυγε να τις αναφέρει, διότι οι δαπάνες που εκπίπτοντο μέχρι σήμερα από το εισόδημα,  αφαιρούνται με ποσοστό 15% από τον αναλογούντα φόρο, με αποτέλεσμα όσοι έχουν εισόδημα –οι μεσαίοι- από 10.000 ευρώ μέχρι 20.000 ή 25.000 ευρώ το χρόνο, να χάνουν από το εισόδημα και όχι να κερδίζουν. Αυτή είναι η φορολογική πολιτική της Κυβέρνησης.
      Το καταθέτω, λοιπόν, αυτό και όποιος θέλει ας το αμφισβητήσει.
      (Στο σημείο αυτό ο Βουλευτής κ. Δημήτριος Ν. Κωστόπουλος καταθέτει για τα Πρακτικά το προαναφερθέν απόσπασμα εφημερίδας, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Θα προχωρήσω, λοιπόν, παρακάτω. Επειδή αναφέρθηκε ο κύριος Υπουργός κατά κόρον στις μικρομεσαίες επιχειρήσεις και μας είπε ότι τις απήλλαξαν από σαράντα πέντε φορολογικές επιβαρύνσεις, θα ήθελα να πω το εξής: κατηγορείται η Κυβέρνηση και το απεδέχθη με την κατάργηση –όχι την τυπική που το έκανε σήμερα- των αντικειμενικών κριτηρίων ότι κατεστράφησαν οι μικρομεσαίες επιχειρήσεις. Έκλεισαν -και όσες δεν έκλεισαν κατεστράφησαν- διότι υπήρχαν τα αντικειμενικά κριτήρια.
     Την ώρα που τελείωσαν τα αντικειμενικά κριτήρια και ανέπνευσαν οι άνθρωποι –αυτό σημαίνει ότι στην τάδε γωνία υπήρχε το μαγαζί και είτε κέρδιζε είτε έχανε έπρεπε να πληρώσει ένα ποσό φόρου- ήρθε η Κυβέρνηση το 2002 και έβαλε έλεγχο των ετών από το 1993 μέχρι το 1998 και συνάφεια.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …
     ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, όταν φορολογείται κάποιος με αντικειμενικά κριτήρια, η φορολόγηση σταματάει εκεί. Τελεία.
     Εσείς -για να καταλάβετε ότι αυτό το παραβιάσατε- πέρυσι στον Προϋπολογισμό δεν είχατε τα εισοδήματα της εξαετίας ούτε της συνάφειας. Αυτό σημαίνει, κύριε Πρόεδρε, ότι η εξαετία και η συνάφεια ήταν εφεύρημα του 2002 λόγω της κακής, της χειρίστης πορείας των εσόδων.
     ΠΡΟΕΔΡΕΥΩΝ (Παναγιώτης Σγουρίδης): Τα αντικειμενικά κριτήρια είναι πλαφόν προς τα κάτω και όχι προς τα πάνω. Ο έλεγχος παραμένει.
     ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Λάθος κάνετε, είναι πλαφόν προς τα πάνω, διότι ο ζημιώσας καταβάλλει, ενώ κατά το Σύνταγμα ο ζημιώσας δεν καταβάλλει, κύριε Πρόεδρε. Τα αντικειμενικά κριτήρια είναι προς τα πάνω.
     ΠΡΟΕΔΡΕΥΩΝ (Παναγιώτης Σγουρίδης): Τι να σας πω, κύριε συνάδελφε; Με εκπλήσσετε.
     ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, πότε έτυχαν ευεργετήματος οι μικρομεσαίοι επιχειρηματίες στην Ελλάδα; Από το Β΄ Κοινοτικό Πλαίσιο Στήριξης πήρατε 101 δισεκατομμύρια δραχμές, τα δώσατε σε υμετέρους για δεξιώσεις. Τώρα, κάτι πάτε να κάνετε με το Γ΄ Κοινοτικό Πλαίσιο Στήριξης. 
     Επικοινωνία με τις τράπεζες δεν μπορούν να έχουν. Είπαμε να αντικειμενικοποιήσετε το σύστημα της εφορίας και έρχεστε και λέτε –και πολύ καλά σας είπα στην πρωτολογία μου- ότι ο λογιστικός προσδιορισμός των αποτελεσμάτων είναι σωστός. Γιατί διατηρείτε, κύριε Υπουργέ, τη συνάφεια; Δεν αίρεται ο λογιστικός προσδιορισμός…
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …
     ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είμαι κατά του νομοσχεδίου, διότι, όπως σας είπα, κάνετε μικρά βηματάκια –και σας τα πιστώνω- αλλά στα μεγάλα βήματα είστε απόντες από τη σύγχρονη Ελλάδα.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. Να μη γράφεται καμία διακοπή.
     ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αντί να πάρετε τις μεγάλες αποφάσεις, ασχολείστε με λεπτομέρειες και με μικροποσά.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …
     ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Άκουσα κατά κόρον από τον κ. Σημίτη και το λέτε και εσείς ότι η Νέα Δημοκρατία δεν έχει κανένα πρόγραμμα.
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε, ολοκληρώστε.
	ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Έχω και εγώ ένα λεπτό ακόμα, κύριε Πρόεδρε.
	Η Νέα Δημοκρατία είναι ένα φιλελεύθερο κόμμα.
	ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …
	ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Έχει ένα πρόγραμμα, το οποίο είναι φιλελεύθερο και εφαρμόζεται σε ανατολή και δύση και δίνει λύσεις. Και εσείς από σοσιαλίζοντες μετατραπήκατε σε ιμιτασιόν φιλελεύθερους, μόνο που δεν ξέρετε, δεν μπορείτε και δεν θέλετε να εφαρμόσετε το πρόγραμμά μας. Αν το είχατε εφαρμόσει, θα είχατε λύσει τα προβλήματα των Ελλήνων. 
      Δεν τα καταφέρατε και το μόνο που σας μένει πλέον είναι –το είπα και στην πρωτολογία και το επαναλαμβάνω- το εξής: έχετε δέκα ή δέκα πέντε μήνες ακόμα να κυβερνήσετε τον τόπο κοιτάξτε τουλάχιστον να αφήσετε ένα καλό όνομα και μία καλή ιστορία. Μην ασχολείστε με λεπτομέρειες και επικοινωνιακή πολιτική. Υπάρχουν θέματα για τα οποία πρέπει να πάρετε τις μεγάλες αποφάσεις. Ένα απ’ αυτά ήταν και το φορολογικό νομοσχέδιο. Δεν τολμήσατε και είστε υπεύθυνοι ιστορικά.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Παναγιώτης Σγουρίδης): Θέλετε να τριτολογήσετε;
      ΝΙΚΟΛΑΟΣ ΓΚΑΤΖΗΣ: Δεν πρόλαβα να πω ορισμένα πράγματα, κύριε Πρόεδρε.
      ΚΥΡΙΑΚΟΣ ΣΠΥΡΙΟΥΝΗΣ: Εγώ ήθελα να δευτερολογήσω.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο για δύο λεπτά.
      ΚΥΡΙΑΚΟΣ ΣΠΥΡΙΟΥΝΗΣ: Τέσσερα λεπτά, κύριε Πρόεδρε. Σαν στρατιωτικός οφείλω να είμαι πειθαρχημένος.
      ΝΙΚΟΛΑΟΣ ΓΚΑΤΖΗΣ: Εγώ είμαι Κοινοβουλευτικός Εκπρόσωπος, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Τριτολογία δεν θέλετε; Ας τελειώσουν πρώτα οι δευτερολογίες. Εσείς τουλάχιστον είσθε γνήσια σφυροδρέπανα. 
      Ορίστε, κύριε Σπυριούνη, έχετε το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Είναι προχωρημένη η ώρα και δικαιολογούνται και  εκνευρισμοί και φωνασκίες και έντονη αντιπαράθεση και επιχειρηματολογία και όλα τα συναφή.
      Κύριοι συνάδελφοι, βγαίνουν ορισμένα συμπεράσματα. Τα συμπεράσματα είναι τα εξής. Σαφώς το φορολογικό νομοσχέδιο περιλαμβάνει τροποποιήσεις και του Φορολογικού Κώδικα και των φορολογικών νόμων, υπέρ των εισοδημάτων των μισθωτών, των συνταξιούχων, δηλαδή των χαμηλών και των μικρομεσαίων εισοδημάτων. Σε αυτό δεν πρέπει να υπάρχει καμιά αμφιβολία. Μπορεί κάποιος να υποστηρίξει ότι αυτές οι βελτιώσεις είναι λιγότερες από εκείνες που θα ήθελε. Αλλά ότι υπάρχουν βελτιώσεις, δεν μπορεί να το αμφισβητήσει κανείς.
      Δεύτερο σημείο. Έχει μία ευρύτητα η εύνοια, η φορολογική μεταρρύθμιση υπέρ συγκεκριμένων τάξεων και υπέρ συγκεκριμένων ατόμων. Κάποιος μπορεί να πει ότι δεν είναι δέκα χιλιάδες οι ευνοούμενοι, αλλά είναι πέντε χιλιάδες, γιατί δεν έχουν οι άλλοι πέντε χιλιάδες τα εισοδήματα για να φορολογηθούν ούτως ή άλλως. Αλλά ωστόσο υπάρχει μία ευρύτητα στη μεταρρύθμιση, που καλύπτει και σε αριθμό και σε κατηγορίες αρκετές τάξεις, αρκετούς ανθρώπους, αρκετές οικογένειες.
      Τρίτον, από δεκαετίας φωνάζω, γιατί έχω συνειδητοποιήσει από πολύ καιρό  τη δυσμενή εξέλιξη του δημογραφικού προβλήματος.
      Έλεγα πριν δέκα χρόνια, κύριε Πρόεδρε, ότι τα εθνικά προβλήματα είναι έντεκα, α΄, β΄, γ΄ κλπ.  και το ενδέκατο, που είναι το σοβαρότερο, είναι το δημογραφικό. Εξακολουθεί να είναι εθνικό πρόβλημα. 
      Επιτρέψτε μου να πω -και είναι κατηγορούμενες όλες οι πτέρυγες- ότι αυτό το πρόβλημα δεν το έχουμε συνειδητοποιήσει. Επιτρέψτε μου, κύριε Υπουργέ, να πω ότι ούτε η Κυβέρνηση το έχει συνειδητοποιήσει στο βάθος που επιβάλλουν οι καιροί και η ένταση της δυσμένειας, η οποία περιβάλλει και καλύπτει και πιέζει το δημογραφικό πρόβλημα.
      Τέταρτο σημείο. Οι ακριτικές περιοχές και οι αγρότες θέλουν ειδική μέριμνα, έξω από τις δεσμεύσεις της ιεράς συμμαχίας και έξω από τις δεσμεύσεις που επιβάλλει ακόμα και η μακροοικονομική εικόνα της οικονομίας μας. Έξω από τα ταμεία, αυτές οι περιοχές και αυτοί οι άνθρωποι πρέπει να τύχουν ειδικής μέριμνας.
      Επειδή υπηρέτησα στα τιμημένα Δωδεκάνησα, ανατολικά νησιά του Αιγαίου και επειδή υπηρέτησα πέντε φορές στον τιμημένο Έβρο, θέλω να κραυγάσω από εδώ, με όλη τη δύναμη της ψυχής μου, ότι είναι απαράδεκτη τύφλωση να υπάρχουν νησιά με δέκα ανθρώπους. Αυτοί έπρεπε να είναι και οι δέκα υπάλληλοι. Έναν απλό λογαριασμό μπορεί να κάνει κανείς, μια άθροιση. Πεντακόσιες, εξακόσιες χιλιάδες υπαλλήλους έχουμε; Κανείς δεν ξέρει να απαντήσει. Εφτακόσιες χιλιάδες έχουμε; Πεντακόσιες χιλιάδες αναφέρονται εδώ. Συνταξιούχοι, δημόσιοι υπάλληλοι κλπ.  είναι περίπου εξακόσιες χιλιάδες. Αναφέρονται στον προϋπολογισμό. Ας πάρουμε και είκοσι χιλιάδες υπαλλήλους να εγκατασταθούν στα μικρονησιά. Πού είναι η δαπάνη; Σπατάλη είναι αυτή;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      ΠΡΟΕΔΡΕΥΩΝ (Παναγιώτης Σγουρίδης): Καλώς. 
      ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Τελειώνετε, κύριε Σπυριούνη. 
      ΚΥΡΙΑΚΟΣ ΣΠΥΡΙΟΥΝΗΣ: Έστω και συμβολικά το 13 κάντε το 14 για τα μικρά νησιά του Αιγαίου. Κάντε το, έστω και συμβολικά, για να δώσετε μία απάντηση στο πιεστικό αίτημα που θέτει το Κοινοβούλιο για την ειδική μέριμνα προς τις ευαίσθητες περιοχές της πατρίδας μας.
      ΠΡΟΕΔΡΕΥΩΝ (Παναγιώτης Σγουρίδης): Το 14 να το κάνετε 16, κύριε Υπουργέ, από εμένα
      ΚΥΡΙΑΚΟΣ ΣΠΥΡΙΟΥΝΗΣ: Επαναλαμβάνω, κύριε Πρόεδρε, ότι ψηφίζω το νομοσχέδιο παρά τις αριθμητικές επιφυλάξεις που διατηρώ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπυριούνη.
      Ορίστε, κύριε Παυλίδη, έχετε το λόγο για δύο λεπτά.
      Κύριε Παυλίδη, σας παρακαλώ μη μιλάτε με τον Υπουργό. Σας έχω δώσει το λόγο και ο χρόνος τρέχει.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, μη φωνάζετε.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη! Δεν πρέπει να ξεχνάμε ποιος είναι ο ρόλος μας.
      ΑΡΙΣΤΟΤΕΛΗΣ ΠΑΥΛΙΔΗΣ: Εσείς δεν έχετε ζήσει το τι συναρπαστικό είναι να κάθεσαι στα βουλευτικά έδρανα και να έχεις απέναντί σου τον Υπουργό Οικονομίας.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, σας παρακαλώ να αφήσετε αυτά τα ποιητικά μέσα στην Αίθουσα τέτοια ώρα.
      ΑΡΙΣΤΟΤΕΛΗΣ ΠΑΥΛΙΔΗΣ: Είναι η ώρα της ποίησης, κύριε Πρόεδρε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, με τον κ. Παυλίδη γνωριζόμαστε από εικοσαετίας.
      ΠΡΟΕΔΡΕΥΩΝ (Παναγιώτης Σγουρίδης): Ήσασταν πέντε χρόνων παιδί τότε, κύριε Υπουργέ;
      ΑΡΙΣΤΟΤΕΛΗΣ ΠΑΥΛΙΔΗΣ: Προηγουμένως σας αναζητούσα, κύριε Υπουργέ, και ήθελα να σας ρωτήσω πότε προσχωρήσατε στο ΠΑΣΟΚ;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εδώ και μία δεκαετία.
      ΑΡΙΣΤΟΤΕΛΗΣ ΠΑΥΛΙΔΗΣ: Είστε δηλαδή φρέσκος, νεοπασόκος, διότι όλα αυτά που επιχειρείτε τώρα να μας παρουσιάσετε ότι είναι μεταρρύθμιση, ξέρετε τι είναι;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εσείς στη Δεξιά πότε μπήκατε;
      ΑΡΙΣΤΟΤΕΛΗΣ ΠΑΥΛΙΔΗΣ: Από γεννησιμιού μου. 
      ΝΙΚΟΛΑΟΣ ΓΚΑΤΖΗΣ: Ο κ. Χριστοδουλάκης είναι φρέσκος στη Δεξιά.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Και εσείς στη Δεξιά είστε.
      ΑΡΙΣΤΟΤΕΛΗΣ ΠΑΥΛΙΔΗΣ: Νεοδεξιά, γιατί η Δεξιά ήταν ωραία κατάσταση.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ! Κύριε Παυλίδη, σας παρακαλώ και εσάς, διότι το κουδούνι θα αρχίσει να κτυπάει συνέχεια ό,τι και να λέτε. Δεν πρόκειται να το σταματήσω.
      ΑΡΙΣΤΟΤΕΛΗΣ ΠΑΥΛΙΔΗΣ: Ρώτησα τον κύριο Υπουργό επί της Οικονομίας και των Οικονομικών πότε πήγε στο ΠΑΣΟΚ. 
      Σας ρώτησα πότε πήγατε στο ΠΑΣΟΚ. Ο λόγος; Όλα αυτά, που επιχειρείτε να κάμετε τώρα, ξέρετε τι μου θυμίζουν; Εκείνη την ιστοριούλα, που κάποιος έβαλε σ΄ ένα στενό χώρο πολλούς και αφού τους στρίμωξε και δεν μπορούσαν να ανασάνουν, μετά άρχισε να βγάζει έναν-έναν.
      Όλα αυτά που τώρα επιχειρείτε να κάνετε, είναι προϊόν της τακτικής σας.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Και με τα οποία εσείς συμφωνείτε.
      ΠΡΟΕΔΡΕΥΩΝ (Παναγιώτης Σγουρίδης): Να μην γράφονται οι διακοπές του κυρίου Υπουργού.
      ΑΡΙΣΤΟΤΕΛΗΣ ΠΑΥΛΙΔΗΣ: Αφού πήρατε μέτρα, τα οποία οδήγησαν την οικονομία σε όχι καλή κατάσταση, -εγώ δεν λέγω διαλελυμένη - τώρα επιχειρείτε να εφαρμόσετε τακτική επανορθώσεως, η οποία μέχρι κάποιου σημείου, για να ικανοποιήσω και εσάς, πρέπει να σας πω ότι δεν απορρίπτεται.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):…
      ΑΡΙΣΤΟΤΕΛΗΣ ΠΑΥΛΙΔΗΣ: Όμως, κύριε Υπουργέ, σας προκαλώ ή σας παρακαλώ ορισμένα απλά πράγματα να τα κατανοήσετε και να τα κάμετε τώρα. Είστε ο Υπουργός επί των Οικονομικών. Ζητήσαμε να ληφθεί ειδικό μέτρο για τα μικρά νησάκια. Δεν έχετε δυσκολία. Ζητήσαμε ειδική μέριμνα και υποχρεούσθε να την λάβετε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τα είπαμε αυτά.
      ΑΡΙΣΤΟΤΕΛΗΣ ΠΑΥΛΙΔΗΣ: Τα είπατε, αλλά δεν τα πράττετε.
      Κύριε Υπουργέ, κοιτάξτε…
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη, τα υπόλοιπα όταν θα έρθει το αναπτυξιακό νομοσχέδιο.
      Ορίστε, κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
       Ακούμε έναν καυγά τώρα μεταξύ Νέας Δημοκρατίας και ΠΑΣΟΚ ή μάλλον μεταξύ του Υπουργού και εκπροσώπου της Νέας Δημοκρατίας, που θα έπρεπε κανείς να μην τον παρακολουθεί, γιατί δεν είναι και σοβαρός.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μην ανησυχείτε…
      ΝΙΚΟΛΑΟΣ ΓΚΑΤΖΗΣ: Μη με διακόπτετε, κύριε Χριστοδουλάκη. Εγώ δεν σας διακόπτω, όταν μιλάτε. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ!
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, έχετε χάσει την ψυχραιμία σας. Ηρεμήστε! Τα διαπιστευτήρια τα δώσατε στους μεγαλοκαρχαρίες και με το νομοσχέδιο και με τις τροπολογίες.
      Όταν το 35% το κάνετε 2% για τραπεζίτες, ασφαλιστικές εταιρείες, όταν μετά στις υπόλοιπες το κάνετε 17%, όταν έρχεται και το άλλο νομοσχέδιο εδώ, όπου καταργείται και το 3%, από τις εισηγμένες στο χρηματιστήριο, έχετε δώσει όλα τα διαπιστευτήρια, όπως και με τις ανώνυμες κτηματικές εταιρείες, για να μη μιλήσω για όλα τα άλλα που βάζετε φόρο ακόμη και στην αποζημίωση των απολυμένων. Μάλιστα, καταργείτε και το αφορολόγητο στους τόκους στην πρώτη κατοικία και φυσικά παλεύετε με τη Νέα Δημοκρατία για το ποιος θα δώσει τα καλύτερα διαπιστευτήρια. Όντως δεν έχει η Νέα Δημοκρατία πρόγραμμα. Γιατί δεν έχει; 
      Κύριε Υπουργέ, τώρα μιλάω εγώ, όχι εσείς. Κύριε Πρόεδρε, ζητώ την προστασία σας. Δεν γίνεται να ακουγόμαστε και οι δυο. Με συγχωρείτε, αλλά αυτό είναι θράσος, κύριε Υπουργέ. Τολμώ να το πω. Όταν μιλάει ένας εκπρόσωπος ενός κόμματος και εσείς έχετε διάλογο, αυτό είναι θράσος. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δεν είναι θράσος.
      ΝΙΚΟΛΑΟΣ ΓΚΑΤΖΗΣ: Βεβαίως είναι θράσος.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μιλάω με τον έναν εκ των δύο συμμάχων. 
      ΝΙΚΟΛΑΟΣ ΓΚΑΤΖΗΣ: Σύμμαχοι είστε στην ουσία και στην πράξη. Να παρακολουθείτε, όμως, και τον άλλον. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): … (Δεν ακούστηκε)
      ΝΙΚΟΛΑΟΣ ΓΚΑΤΖΗΣ: Μη χάνετε την ψυχραιμία σας.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να σας ανακαλέσω στην τάξη; Σας παρακαλώ! Είπαμε κάποια στιγμή ότι έχουμε συζήτηση μέσα εδώ. Σας παρακαλώ, πυροδοτείτε την Αίθουσα. Σας παρακαλώ, λοιπόν!
      Ορίστε, κύριε Γκατζή, συνεχίστε.
      ΝΙΚΟΛΑΟΣ ΓΚΑΤΖΗΣ: Η Νέα Δημοκρατία όντως δεν έχει πρόγραμμα και το είπα και προηγούμενα, αλλά έλειπε ο Κοινοβουλευτικός Εκπρόσωπος της Νέας Δημοκρατίας. Είπε ότι οι προτάσεις της Νέας Δημοκρατίας είναι διαφάνεια, νοικοκύρεμα και δικαιότερο φορολογικό σύστημα. Είπαμε ότι αυτά είναι αυτονόητα. Εκ των ουκ άνευ γίνονται οι προτάσεις. Ποιος δεν θέλει να έχει διαφάνεια; Υπονοείτε ότι υπάρχει διαπλοκή. Ποιος δεν θέλει νοικοκύρεμα; Υπονοείτε ότι γίνονται σπατάλες. Ποιος δεν θέλει δικαιότερο φορολογικό σύστημα; Αλλά με ποια έννοια δικαιότερο; Ποιος θεωρεί και τι θεωρεί δίκαιο; Εσείς θεωρείτε δίκαιο να κατέβει ο ανώτερος συντελεστής στο 20%, να ενισχύσετε ακόμη περισσότερο τα μεγάλα εισοδήματα και τις μεγάλες εταιρείες, δήθεν για την επένδυση. Δεν κάνουν, κύριε Κωστόπουλε, επένδυση. Τα τρώνε! Έχουμε πλούσιους επιχειρηματίες, φτωχές επιχειρήσεις. Οκτώ τρισεκατομμύρια πλήρωσε ο ελληνικός λαός για να ξεχρεώσει τις επιχειρήσεις που πήρε από τους ιδιώτες. Φυσικά, το ΠΑΣΟΚ τώρα δίνει μάχες. Σας έχει ξεπεράσει. Ακούστε τα μαθήματα που σας δίνει ο κ. Χριστοδουλάκης. Ακούστε τα, είναι μαθήματα της νεοφιλελεύθερης πολιτικής. Μην κάνετε κριτική, χωρίς να έχετε συγκεκριμένες θέσεις, γιατί σας υπερκαλύπτει πλήρως. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Με σοσιαλιστική προοπτική.
      ΝΙΚΟΛΑΟΣ ΓΚΑΤΖΗΣ: Προσέξτε, γιατί θα σας ανακαλέσει ο κύριος Πρόεδρος. 
      Κύριε Πρόεδρε, εμείς καταψηφίζουμε το νομοσχέδιο, όπως είπαμε. Έχει ορισμένες θετικές διατάξεις. Πράγματι οι οικογένειες που έχουν πολλά παιδιά ωφελούνται, αλλά η ωφέλεια δεν είναι εκεί. Πείτε μου πόσοι από τους πολύτεκνους παίρνουν εισόδημα 12 και 13 εκατομμύρια για να έχουν φοροαπαλλαγές. Δώστε αν θέλετε στους πολύτεκνους επίδομα, αλλά ουσιαστικό για να μπορέσουν να ζήσουν τα παιδιά τους. Όχι σε φοροαπαλλάσσω και γλιτώνει ένα ποσό όταν έχει τρία, τέσσερα, πέντε και έξι παιδιά. Να δώσετε ένα πραγματικό επίδομα. 
      Θέλω να πω και δυο λόγια για μία τροπολογία για την οποία δεν πρόλαβα να μιλήσω. Είναι η υπ’ αριθμόν 1253. Εδώ με διάφορα τερτίπια ο κύριος Υπουργός λέει ότι μπορεί να είναι ένας υπάλληλος διευθυντής της επιχείρησης. Άντε τώρα να είναι και ελεγκτής αυτός και να ελέγχει τους ελεγκτές. Πού πάμε, κύριε Υπουργέ; Τα έχετε δώσει όλα, δεν αφήνετε τίποτε πια! 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Πήρα το λόγο μόνο για να απαντήσω στον κ. Φωτιάδη που είναι και παντογνώστης. Γνωρίζει άριστα το φορολογικό σύστημα, όλες τις διατάξεις του. Τις χειρίζεται άπταιστα. Δεν χρειάζεται να έχει τη βοήθεια συμβούλων για να μας αναπτύξει τις γνώσεις του από καθ’ έδρας. Εγώ, κύριε Φωτιάδη, δεν είμαι ειδικός στο φορολογικό σύστημα, αλλά είμαι υποχρεωμένος να ασχοληθώ, γιατί έχει γίνει αυτός ο καταμερισμός στο κόμμα μας. Και είμαι υποχρεωμένος να το κάνω αυτό το πράγμα, όχι με συμβούλους και επιτελεία, αλλά μόνος μου βγάζοντας τα μάτια για να διαβάσω τα ορνιθοσκαλίσματα που εσείς τα λέτε νομοσχέδια, γιατί περί ορνιθοσκαλισμάτων πρόκειται. Σας λέγω, λοιπόν, αυτά τα οποία λέει η διάταξη του νομοσχεδίου σας.
      Λέει εδώ: Οι τραπεζικές ασφαλιστικές και εισηγμένες στο ΧΑΑ ανώνυμες εταιρείες μπορούν να αναπροσαρμόζουν ετησίως την αναπόσβεστη αξία των ιδιοχρησιμοποιούμενων ακινήτων τους στην αξία που προκύπτει με βάση τις διατάξεις του αντικειμενικού προσδιορισμού της αξίας των ακινήτων στους ισολογισμούς που κλείνουν μέχρι 31-12-2002. Το ποσό της υπεραξίας αναπροσαρμογής που προκύπτει δεν προστίθεται στα ακαθάριστα έσοδα των εταιρειών για τον προσδιορισμό των φορολογητέων κερδών τους, αλλά φορολογείται αυτοτελώς με συντελεστή 2%. 
      Αν προσετίθετο η υπεραξία στα αφορολόγητα έσοδα με πόσο θα φορολογείτο; 
      Εν πάση περιπτώσει ο Λαφαζάνης έχει άγνοια, ενώ εσείς με τα επιτελεία σας είστε τέλειος γνώστης. 
      Τι γράφει εδώ το Λογιστήριο του Κράτους, κύριε Υπουργέ και σ’ αυτό να απαντήσετε. Όχι σε μένα. Λέει στην έκθεσή του: Απώλεια εσόδων ακαθόριστη από τη μειωμένη φορολόγηση α) της προκύπτουσας υπεραξίας από την αναπροσαρμογή της αξίας των ακινήτων των τραπεζικών ασφαλιστικών και εισηγμένων στο ΧΑΑ. ανωνύμων εταιρειών στην αξία που προκύπτει με βάση τις διατάξεις του αντικειμενικού προσδιορισμού της αξίας των ακινήτων. Εντός παρενθέσεως γράφει το Γενικό Λογιστήριο με συντελεστή 2% αντί 35%. 
      Είναι αδαείς και αυτοί και αμόρφωτοι και εσείς είστε ο παντογνώστης; Θέλετε να κάνετε τα ρουσφέτια σας στις τράπεζες, που αυτά είναι παχυλές προσφορές εκατοντάδων δισεκατομμυρίων και μετά ερχόσαστε να μας πείτε και αδαείς. Να βγάλετε αδαή όλο τον κόσμο. Και μου φέρατε διατάξεις να δω που δεν έχουν καμία σχέση με το συγκεκριμένο θέμα. 
      Παρακάτω το Γενικό Λογιστήριο λέει: β) Απώλεια εσόδων της συμψηφιζόμενης διαφοράς μεταξύ της ζημίας που προκύπτει κατά την απορρόφηση θυγατρικής από μητρική επιχείρηση με το αποθεματικό των μετασχηματιζόμενων επιχειρήσεων με συντελεστή 17,5% αντί 35% που προβλέπεται σε περίπτωση διανομής κεφαλαιοποίησης του αποθεματικού. 
      Κάνετε χαριστικές πράξεις και ερχόσαστε μεταμεσονύχτια να μας πείτε ότι είμαστε αδαείς. Ξέρετε πόσα λεπτά θα επωφεληθούν οι τράπεζες; Γιατί εδώ νομοθετούν οι τραπεζίτες και όχι εσείς, ως Κυβέρνηση. Εδώ λέει το Γενικό Λογιστήριο «ακαθάριστη απώλεια εσόδων». Αυτή η απώλεια είναι εκατοντάδων δισεκατομμυρίων. Και παρακαλώ να μου πείτε τα ιδιοχρησιμοποιούμενα ακίνητα ποιος θα τα διαπιστώσει ότι είναι ιδιοχρησιμοποιούμενα από τις τράπεζες; Οι τράπεζες έχουν σήμερα κατασχέσει τη μισή Ελλάδα με τα πανωτόκια, με τον «ΤΙΡΕΣΙΑ». Ενάμισι εκατομμύριο είναι κλέφτες στην Ελλάδα, κατά την άποψή σας, και τους έχετε καταγράψει ως καταστραμμένους πλέον στον «ΤΙΡΕΣΙΑ», ανθρώπους που δεν έχουν στον ήλιο μοίρα και που δεν έπρεπε να το κάνετε αυτό. Κατ’ αρχάς είναι προσωπικά δεδομένα. Καταργείτε τα πάντα σ’ αυτήν την αυθαιρεσία των τραπεζών. 
      Ρωτώ και πάλι. Ποιος θα ελέγξει αν είναι ιδιοχρησιμοποιούμενο το τάδε ακίνητο της τράπεζας ή όχι; Ο πελάτης, ο ορκωτός λογιστής; Θα εγγράψουν υπεραξίες τεράστιες και αντί να τις φορολογήσουμε με 35% θα φορολογούνται αυτοτελώς με το 2% και θα αυξάνουν έτσι τα ίδια κεφάλαιά τους  και θα μας εμφανίζονται μετά οι τράπεζες ότι είναι φερέγγυες. Γιατί δεν υφίσταται έλεγχος στις τράπεζες. Η Τράπεζα της Ελλάδος δεν ασκεί έλεγχο πλέον, διότι είναι ανεξάρτητη και θα έπρεπε να υπάρχει αντιπροσωπευτικό σώμα ελέγχου των τραπεζών. Αυτό δεν υπάρχει σήμερα, διότι η κεντρική τράπεζα δεν ελέγχει την Τράπεζα της Ελλάδος. Ακόμα και η Κυβέρνηση δεν μπορεί να την ελέγξει. Οι τράπεζες είναι ανεξέλεγκτες. Έχουν επιτόκια καταθέσεων κάτω από τον πληθωρισμό και ταυτόχρονα χαριστικές πράξεις για να διασώσουν τα ίδια κεφάλαιά τους. Πέστε μου πού πάνε τα λεφτά; 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός Οικονομικών κ. Φωτιάδης.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, σύμφωνα με τις διατάξεις της παραγράφου 1 του άρθρου 24 του ν. 2065/92, όπως αυτό ισχύει με την τροποποίησή του από το άρθρο 20 του ν. 2443/96, «παρέχεται η δυνατότητα στις επιχειρήσεις να αφαιρέσουν από το ποσό της προκύπτουσας υπεραξίας γηπέδων και κτιρίων το ποσό της ζημίας που εμφανίζουν στα βιβλία τους» και το οποίο δικαιούνται σύμφωνα με τις διατάξεις φορολογίας εισοδήματος, να συμψηφίσουν δηλαδή με άλλα εισοδήματα ή να τα μεταφέρουν στα επόμενα έτη για συμψηφισμό. «Περαιτέρω το τυχόν εναπομένον υπόλοιπο ποσό υπεραξίας φορολογείται» –διαβάζω τη διάταξη- «με συντελεστή 5% για τα γήπεδα και 8% για τα κτίρια». 
      ΑΔΑΜ ΡΕΓΚΟΥΖΑΣ: Αυτή είναι η υπεραξία.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): «Αν η επιχείρηση δεν έχει ζημία παρελθουσών χρήσεων ή δεν επιθυμεί να την συμψηφίσει με την υπεραξία, ολόκληρο το ποσόν της προκύπτουσας υπεραξίας γηπέδων και κτιρίων φορολογείται με συντελεστή 5% και 8% αντίστοιχα». Πρώτη παρατήρηση αυτή.
      ΑΔΑΜ ΡΕΓΚΟΥΖΑΣ: Είναι αναπροσαρμογή αυτή.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πρόκειται για υπεραξία στη μια περίπτωση, υπεραξία και στη δεύτερη περίπτωση.
      Κύριε Ρεγκούζα, σας παρακαλώ πάρα πολύ. Από εσάς έχω την απαίτηση να ξεχωρίζετε λέξεις οικονομικού περιεχομένου.
      Έτσι, λοιπόν, έρχεται η συγκεκριμένη τροπολογία η οποία αναφέρει ότι δίνεται η δυνατότητα ολόκληρο το ποσόν της υπεραξίας να μεταφέρθεις απευθείας στον λογαριασμό ειδικού αποθεματικού και να συμψηφίζεται μόνο με τις συγκεκριμένες ζημίες. 
      Ακόμα και αν δεχθούμε, κύριοι συνάδελφοι, ότι η φορολογία δεν είναι 5% ή 8% και είναι 35%, με την ίδια λογική του βασικού φορολογικού νόμου, ότι ταυτόχρονα μπορούσε να γίνει ο συμψηφισμός της ζημίας που προέρχεται από το λογαριασμό ειδικού αποθεματικού, θα έλεγα  και πάλι ότι όταν από τη μια πλευρά έχεις κέρδος και από την άλλη πλευρά υπάρχει ζημία, κάνοντας το συμψηφισμό υπάρχει το ενδεχόμενο να χαθεί πάλι το 35%. 
      Γιατί τα λέγω αυτά; Διότι όχι μόνο δεν υπάρχει καμία ζημία του Υπουργείου Οικονομικών, αλλά αντίθετα θα εισπραχθούν χρήματα, τα οποία σε καμία περίπτωση ούτε με την εφαρμογή του νόμου του 1992, όπως τροποποιήθηκε αργότερα, αλλά ούτε με τις βασικές διατάξεις τα χρήματα αυτά ως φορολογία, δεν θα εισπράττονταν. Από την άλλη πλευρά όμως πρέπει να πούμε ότι υπάρχει εξυγίανση του χαρτοφυλακίου σε πραγματικά δεδομένα και δεν υπάρχει καμία απολύτως –το ξανατονίζω- ούτε πρόθεση ούτε εν τοις πράγμασι χαριστική πράξη.
      ΑΔΑΜ ΡΕΓΚΟΥΖΑΣ: Κύριε Πρόεδρε, αν μου επιτρέπετε.
      ΠΡΟΕΔΡΕΥΩΝ (Παναγιώτης Σγουρίδης): Σαν τι ζητάτε το λόγο κύριε Ρεγκούζα; Να κάνετε τι; Να τριτολογήσετε;
      ΑΔΑΜ ΡΕΓΚΟΥΖΑΣ: Μα, δεν δευτερολόγησα, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Μα, μετά τις τριτολογίες και το κλείσιμο μπορείτε να ζητήσετε το λόγο για δευτερολογία;
      ΑΔΑΜ ΡΕΓΚΟΥΖΑΣ: Δεν ζήτησα δευτερολογία, κύριε Πρόεδρε, αλλά δεν μπορώ να ακούω τέτοια πράγματα.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο για ένα λεπτό.
      ΑΔΑΜ ΡΕΓΚΟΥΖΑΣ: Κύριε Πρόεδρε, το 5% και το 8% με το ν. 2065 είναι η φορολογία της υπεραξίας. Εδώ μιλάμε για συμψηφισμό με καθαρά κέρδη που φορολογούνται σύμφωνα με τις γενικές διατάξεις με 35%. Μην τρελαθούμε εδώ μέσα. 
      ΠΡΟΕΔΡΕΥΩΝ (Παναγιώτης Σγουρίδης):  Θα σας καλύψω όλους σας. Ούτε η Κυβέρνηση θεωρεί ότι κορόϊδεψε τις τράπεζες, αλλά ούτε και εσείς θέλετε να θεωρήσετε ότι η Κυβέρνηση χάνει από αυτό το πράγμα. Υπάρχουν, αν θέλετε, αμοιβαία συμφέροντα. Δεν το καταλαβαίνετε αυτό;
      ΑΔΑΜ ΡΕΓΚΟΥΖΑΣ: Δεν είναι έτσι, κύριε Προέδρε.
    ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις».
     Ερωτάται το Σώμα: Γίνεται δεκτό επί της αρχής, των άρθρων και στο σύνολό του με τις τροποποιήσεις του κυρίου Υπουργού, καθώς και τις τροπολογίες 1221/117, 1244/128, 1253/134, όπως τροποποιήθηκε από τον κύριο Υπουργό, 1258/138 και 1259/139;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Οικονομίας και Οικονομικών: «Απλουστεύσεις και βελτιώσεις στη φορολογία εισοδήματος και κεφαλαίου και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και στο σύνολο με τις τροποποιήσεις του κυρίου Υπουργού και τις τροπολογίες 1221/117, 1244/128, 1253/134, όπως τροποποιήθηκαν από τον κύριο Υπουργό, 1258/138 και 1259/139 κι έχει ως εξής:
      (Να καταχωριστεί το κείμενο του νομοσχεδίου Α-FOREIS)
      
      
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 01.30΄ λύεται η συνεδρίαση για σήμερα ημέρα Τρίτη 17 Δεκεμβρίου 2002 και ώρα 18.30΄ με αντικείμενο εργασιών του Σώματος: συζήτηση προ ημερήσιας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκας Παπαρήγα, με θέμα: «Η Σύνοδος Κορυφής της Κοπεγχάγης σε συνδυασμό με το σχέδιο λύσης του Κυπριακού προβλήματος».
      Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 16-12-02	σελ. -4-

-

