ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΣΥΝΕΔΡΙΑΣΗ Θ΄

Δευτέρα 8 Οκτωβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι σύσσωμη η Βουλή των Ελλήνων εκφράζει τις ευχές της για αποκατάσταση της υγείας του Αρχιεπισκόπου, σελ.
2. Ανακοινώνεται η σύσταση και συγκρότηση των Διαρκών Επιτροπών της Ολομέλειας της Βουλής σύμφωνα με τα άρθρα 31 και 32 του Κανονισμού, σελ.
3. Ανακοινώνεται ότι ο Υπουργός Δικαιοσύνης διεβίβασε στη Βουλή, σύμφωνα με το αρ. 86 του Συντάγματος και το ν. 3126/2003 περί ποινικής ευθύνης των Υπουργών, μηνυτήρια αναφορά κατά του πρώην Υφυπουργού Εθνικής ‘Αμυνας κ. Β. Μιχαλολιάκου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Ανακοίνωση του δελτίου επικαίρων ερωτήσεων της Πέμπτης 11 Οκτωβρίου 2007, σελ.
3. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης:
i. σχετικά με τη στελέχωση του Εθνικού Συστήματος Υγείας, σελ.
ii. σχετικά με τα προβλήματα λειτουργίας του Εθνικού Κέντρου Αιμοδοσίας κ.λπ., σελ.
β) Προς τον Υπουργό Μεταφορών και Επικοινωνιών, σχετικά με την ιδιωτικοποίηση της Ολυμπιακής Αεροπορίας κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων:
i. σχετικά με την απαλλοτρίωση του χώρου πρώην ιδιοκτησίας ΧΡΩΠΕΙ στον Πειραιά κ.λπ., σελ.
ii. σχετικά με την προστασία της λίμνης Κορώνειας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίων νόμων:
α) Οι Υπουργοί Απασχόλησης και Κοινωνικής Προστασίας, Εσωτερικών, Οικονομίας και Οικονομικών, Ανάπτυξης και Μεταφορών και Επικοινωνιών, κατέθεσαν σχέδιο νόμου: «Σύσταση και καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (ΗΔΙΚΑ Α.Ε.) και λοιπές ασφαλιστικές και οργανωτικές διατάξεις», σελ.
β) Οι Υπουργοί Εξωτερικών και Οικονομικών κατέθεσαν σχέδιο νόμου: «Κύρωση του Πρωτοκόλλου Συνεργασίας μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εξωτερικών της Ισλαμικής Δημοκρατίας του Πακιστάν», σελ.
γ) Οι Υπουργοί Εξωτερικών, Οικονομίας και Οικονομικών, Εθνικής ΄Αμυνας και Δικαιοσύνης κατέθεσαν σχέδιο νόμου: «Κύρωση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσων,  της Συμφωνίας για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού, όπως αυτές παρατάθηκαν και τροποποιήθηκαν, καθώς και του Πρωτοκόλλου για την τροποποίηση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων και του Πρωτοκόλλου που τροποποιεί τη Συμφωνία για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού», σελ.

ΟΜΙΛΗΤΕΣ
Επί των επικαίρων ερωτήσεων:
ΑΒΡΑΜΟΠΟΥΛΟΣ Δ., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΓΕΙΤΟΝΑΣ Κ., σελ.
ΚΑΛΟΓΙΑΝΝΗΣ Σ., σελ.
ΜΑΥΡΙΚΟΣ Γ., σελ.
ΠΑΝΤΕΛΑΚΗ Ε., σελ.
ΣΚΟΥΛΑΚΗΣ Ε., σελ.
ΧΑΤΖΗΔΑΚΗΣ Κ., σελ.

      
      
      ΠΡΑΚΤΙΚΑ ΒΟΥΛΗΣ
      Η΄ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ Θ΄
      Δευτέρα 8 Οκτωβρίου 2007

      Αθήνα, σήμερα στις 8 Οκτωβρίου 2007, ημέρα Δευτέρα και ώρα 18.02’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
	ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Χρήστο Σταϊκούρα, Βουλευτή Φθιώτιδος, τα ακόλουθα:
	ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Πανελλήνιος Σύλλογος Εργαζομένων στον Ο.Π.Α.Δ.  ζητεί την πρόσληψη προσωπικού και την ικανοποίηση οικονομικών και εργασιακών αιτημάτων των μελών του.
2) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά, με την οποία ο Δήμος Βελβεντού Κοζάνης διατυπώνει προτάσεις για το σχέδιο του Ειδικού Αναπτυξιακού Προγράμματος 2007 – 2011, στα πλαίσια του τέλους ανάπτυξης.
3) Ο Βουλευτής Καρδίτσης κ. ΚΩΝ/ΝΟΣ ΡΟΒΛΙΑΣ κατέθεσε αναφορά, με την οποία ο Νομάρχης Καρδίτσης ζητεί την αύξηση του ποσού χρηματοδότησης για την εκτέλεση  των έργων εκτροπής του άνω ρου του Αχελώου ποταμού.
4) Οι Βουλευτές Ευβοίας και Νομού Αττικής κύριοι ΓΕΩΡΓΙΟΣ ΜΑΡΙΝΟΣ και ΔΗΜΟΣ ΚΟΥΜΠΟΥΡΗΣ, κατέθεσαν αναφορά, με την οποία ο Πρότυπος Οικοδομικός Συνεταιρισμός Τραπεζικών Υπαλλήλων Ελλάδος και κάτοικοι της περιοχής «Ακτή Νηρέως» Αλιβερίου Εύβοιας ζητούν την άμεση αποκατάσταση των καταστροφών της πυρόπληκτης περιοχής τους.
5) Η Βουλευτής Β΄ Θεσσαλονίκης κ.  ΕΥΑΓΓΕΛΙΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ κατέθεσε αναφορά, με την οποία ο Σύλλογος Εργαζομένων στον Ο.Π.Α.Δ. ζητεί την πρόσληψη προσωπικού και την ικανοποίηση εργασιακών και οικονομικών αιτημάτων των μελών του.
6) Οι Βουλευτές Β΄ Αθήνας και Β΄ Πειραιά κ.κ. ΙΩΑΝΝΗΣ ΠΡΩΤΟΥΛΗΣ και ΒΕΡΑ ΝΙΚΟΛΑΪΔΟΥ, κατέθεσαν αναφορά, με την οποία η Συντονιστική Επιτροπή Αγώνα Αναπήρων  ζητεί την άμεση έναρξη όλων των ειδικών σχολείων με ουσιαστική εκπαιδευτική λειτουργία.
7) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Δήμος Μόβρης Αχαΐας ζητεί τη δημιουργία υγειονομικής μονάδας του Ι.Κ.Α. στην Κάτω Αχαΐα.
8) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία το Εργατικό Κέντρο Πύργου Ηλείας ζητεί να καταβληθεί το προνοιακό επίδομα στους πυρόπληκτους ανέργους και συνταξιούχους του Δημοτικού Διαμερίσματος Πύργου.
9) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία ο Δασάρχης Πύργου Ηλείας ζητεί την αποζημίωση των ρητινοσυλλεκτών της περιοχής για τη ζημιά που υπέστησαν εξαιτίας των πυρκαγιών.
10) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία ο Πανελλήνιος Σύλλογος Εργαζομένων στον Ο.Π.Α.Δ. ζητεί την αναμόρφωση του θεσμικού πλαισίου λειτουργίας του Ο.Π.Α.Δ. κ.λπ..
11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Πρόεδρος και Διευθύνων Σύμβουλος των Τυποποιητηρίων Θήβας Α.Ε. ζητεί την επίλυση από την ελληνική δικαιοσύνη του ευρισκόμενου σε εκκρεμότητα ζητήματος της εταιρείας.
12) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Πανελλήνιος Σύλλογος Εργαζομένων στον Ο.Π.Α.Δ. ζητεί την αναμόρφωση του θεσμικού πλαισίου λειτουργίας του Ο.Π.Α.Δ. κ.λπ..
13) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία οι πρόεδροι των Αγροτικών Συνεταιρισμών Χίου ζητούν την απαλλαγή από κάθε εκκρεμούσα οφειλή φόρου όλων των αγροτικών εκτάσεων που περιήλθαν σε αγρότες μέχρι την ισχύ του ν. 3220/04 με επαγωγή κληρονομιάς.)
	ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 11 Οκτωβρίου 2007.
	Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 29/8-10-2007 επίκαιρη ερώτηση του Βουλευτή της Νέας Δημοκρατίας και Α’ Αντιπροέδρου της Βουλής κ. Γεωργίου Σούρλα προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την αύξηση της τιμής των ζωοτροφών κ.λπ..
      2. Η με αριθμό 30/8-10-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, σχετικά με την επιστροφή των παρακρατούμενων πόρων στην Τοπική Αυτοδιοίκηση κ.λπ..
      3. Η με αριθμό 32/8-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τη λήψη μέτρων διάσωσης της λίμνης Κορώνειας κ.λπ..
      4. Η με αριθμό 35/8-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με τη ρύπανση του Ασωπού ποταμού κ.λπ..
      5. Η με αριθμό 27/8-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Εθνικής Άμυνας, σχετικά με το νέο μισθολόγιο των Αξιωματικών κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 28/8-10-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με τα χρέη των Νοσοκομείων κ.λπ..
      2. Η με αριθμό 33/8-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαρίνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη ρύπανση του Ασωπού ποταμού κ.λπ..
      3. Η με αριθμό 34/8-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την επιχορήγηση του κλάδου σύνταξης του ΙΚΑ κ.λπ..
      4. Η με αριθμό 36/8-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Εσωτερικών, σχετικά με την καταμέτρηση των ψηφοδελτίων από τα Πρωτοδικεία, τη σταυροδοσία των Βουλευτών κ.λπ..
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Υποβάλλω την παράκληση οι δύο επίκαιρες ερωτήσεις, που απευθύνονται στον Υπουργό Υγείας, να συζητηθούν, λόγω υποχρεώσεων που έχει ο κύριος Υπουργός, η μία μετά την άλλη στη συνεδρίαση, όπως ξεκινά τώρα.
      Ερωτάται το Σώμα: Δέχεται την παραπάνω πρόταση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα δέχθηκε την παραπάνω πρόταση ομόφωνα.
      Επίκαιρες ερωτήσεις πρώτου κύκλου:
      Πρώτη είναι η με αριθμό 16/2.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με τη στελέχωση του Εθνικού Συστήματος Υγείας, κ.λπ..
      Η επίκαιρη ερώτηση του κυρίου συναδέλφου έχει ως ακολούθως:
      «Την επαύριο των προγραμματικών δηλώσεων της Κυβέρνησης και της επανάληψης των γενικόλογων διακηρύξεων για το Ε.Σ.Υ., πρωτοσέλιδα των εφημερίδων αναδεικνύουν τα προβλήματα στο χώρο της υγείας, που όχι μόνο δεν λύθηκαν, αλλά επανέρχονται οξυμένα και ιδιαίτερα στον ευαίσθητο τομέα των επειγόντων περιστατικών. 
      Δυστυχώς, το Ε.Σ.Υ. ήταν το μεγάλο θύμα της πρώτης θητείας της Νέας Δημοκρατίας. Τα νοσοκομεία λειτουργούν στο κόκκινο, οι εφημερίδες δεν καλύπτονται, προσωπικό δεν προσλαμβάνεται. Η Κυβέρνηση, επικοινωνιακά, είχε προσπαθήσει να λύσει το θέμα των ράντζων. Είχαμε τότε επισημάνει ότι «έπαιζε τον παπά» με τα ράντζα, τα έκρυβε σε άσχετες κλινικές, τα μετέφερε σε μικρότερα, και χωρίς δυνατότητες, νοσοκομεία, έκανε τα τρίκλινα, εξάκλινα. 
      Σήμερα τα ράντζα ξαναεμφανίζονται. Αποκαλύπτεται ότι η Κυβέρνηση δεν αντελήφθη ότι η ανεμπόδιστη και εύκολη προσπέλαση ασθενών στα νοσοκομεία και η εξυπηρέτησή τους περνάει από σύστημα πρωτοβάθμιας φροντίδας. Αναβάλλει το θέμα εις τον καιρόν. Δεν αντελήφθη, όπως είχαμε επισημάνει, ότι για να σταθεί το οποιοδήποτε σύστημα εφημεριών, χρειάζεται να ενισχυθεί το προσωπικό, να λειτουργήσουν αυτόνομα τα Τμήματα Επειγόντων Περιστατικών, να ενισχυθούν τα εργαστήρια και να λειτουργήσουν οι Μ.Ε.Θ., οι νέες πτέρυγες και κλινικές των νοσοκομείων. 
      Η εξυπηρέτηση των επειγόντων περιστατικών παραμένει μείζον πρόβλημα και είναι ζήτημα της μεγαλύτερης τριβής του πολίτη με το σύστημα υγείας, κάτι που παραδέχτηκε και ο κύριος Υπουργός στην πρόσφατη ομιλία του. Εδώ, τελικά, κρίνεται η αξιοπιστία της πολιτείας και η αποτελεσματικότητα του κοινωνικού κράτους. 
      Κατόπιν τούτων, ερωτάται ο κύριος Υπουργός:
      1. Ποιες είναι οι αποφάσεις για τη στελέχωση του Ε.Σ.Υ. και ιδιαίτερα των μονάδων που έχουν σχέση με την αντιμετώπιση των επειγόντων, όπως εργαστήρια, Μ.Ε.Θ., νέες πτέρυγες και τμήματα νοσοκομείων και Τ.Ε.Π., και με ποιο χρονοδιάγραμμα; 
      2. Προτίθεται να λειτουργήσoυν ως αυτοτελή, τα Τμήματα Επειγόντων Περιστατικών και ποιο είναι το χρονοδιάγραμμα πλήρους λειτουργίας τους;»
      Το λόγο έχει ο Υπουργός Υγείας και Κοινωνικής Αλληλεγγύης κ. Δημήτρης Αβραμόπουλος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
      Κύριε Πρόεδρε, κυρίες και κύριοι συνάδελφοι, μ΄ αυτήν την επίκαιρη ερώτηση ο συνάδελφος κ. Γείτονας μοιραία γυρνά τις μνήμες πίσω, στην εποχή που και αυτός τότε, ως Υπουργός Υγείας, έδινε τη δική του μάχη.
      Έχω πει πολλές φορές στο παρελθόν ότι η Κυβέρνησή μας παρέλαβε ένα Ε.Σ.Υ. στα όρια της κατάρρευσης. Δεν το λέμε εμείς, το λένε διαπρεπείς προσωπικότητες από το χώρο της Αντιπολίτευσης και όλοι συμφωνούμε ότι πρέπει με γρήγορους ρυθμούς να το επανιδρύσουμε. Έχει αποκτήσει μεγάλη εμπειρία το Εθνικό Σύστημα Υγείας όλα αυτά τα χρόνια, αλλά και από εμάς δεν λείπει η βούληση.
      Θυμίζω ότι παραλάβαμε ένα Ε.Σ.Υ., του οποίου τα χρέη πλησίαζαν τα 3.000.000.000 ευρώ, ενώ υπήρχαν και τότε, μεγαλύτερες από τώρα, σοβαρότατες ελλείψεις σε ιατρικό, νοσηλευτικό και παραϊατρικό προσωπικό. Είχαν κατασκευαστεί, χωρίς όμως να έχουν ολοκληρωθεί, μεγαθήρια-νοσοκομεία, δυσανάλογα των αναγκών, με μεγάλα κόστη, που οφείλαμε να στελεχώσουμε.
      Κληρονομήσαμε -και πρέπει να το θυμίσουμε αυτό- νοσοκομεία που υπολειτουργούν λόγω έλλειψης προσωπικού και άλλων και όσο και εάν αυτό σας φαίνεται παράδοξο, υπολειτουργούν λόγω έλλειψης ασθενών. 
      Υπήρχε έλλειψη προγραμματισμού και ανεπάρκεια σχεδιασμού. Με άλλα λόγια, ο καθένας έφτιαχνε το νοσοκομείο στην περιοχή του, όπως ήθελε ο ίδιος -και επιτρέψτε μου να πω- και οι πελατειακές, κυρίως, ανάγκες και σίγουρα όχι οι υγειονομικές. Υπάρχουν περιοχές της χώρας, όπου μέσα σε απόσταση δεκαπέντε με είκοσι λεπτά, λειτουργούν σήμερα τρία νοσοκομεία.
      Εν πάση περιπτώσει, μια και αναφερθήκατε, κύριε Γείτονα, στην επίκαιρη ερώτησή σας και στα ράντζα, θα με έχετε ακούσει πολλές φορές απ’ αυτό το Βήμα να λέω ότι τα ράντζα ναι, ακόμη υπάρχουν -θα είμαι ειλικρινής και σ΄ αυτήν την περίπτωση δεν πρόκειται ποτέ να πω ψέματα- μόνο που κατέβηκαν από διακόσια, που ήταν παλαιότερα, κατά τη διάρκεια των εφημεριών, σε περίπου δέκα, όταν υπάρχει φόρτος.
      Σκοπός δεν είναι να τα εξαφανίσουμε από τη θέα. Είναι πάρα πολύ εύκολο αυτά τα δέκα να εξαφανιστούν. Σκοπός είναι να εξαλείψουμε τους λόγους που εξηγούν την ύπαρξή τους. Και θα συμφωνήσετε μαζί μου, από την τότε εμπειρία σας, ότι σώζουν ζωές.
      Τώρα, λοιπόν, με τα μέτρα που παίρνουμε, με το προσωπικό που προσλαμβάνεται -τα έχουμε ανακοινώσει σ΄ αυτήν την Αίθουσα- με το γεγονός ότι σε δυόμισι μήνες από τώρα ανοίγουν όλες οι Μ.Ε.Θ., οκτακόσιοι νοσηλευτές πρόκειται να στελεχώσουν τις Μονάδες Εντατικής Θεραπείας. Ωστόσο, πρέπει να σας πω και για τα Τ.Ε.Π., ότι δική μας ήταν η υπουργική απόφαση που τα έθετε σε πλήρη λειτουργία.
      Κύριε Πρόεδρε, δεν ξέρω εάν έχω χρόνο να αναφερθώ σε νούμερα, αλλά αν μου δώσετε ένα λεπτό, θα διαφωτίσω περισσότερο τα σημεία που θίγει ο κ. Γείτονας στην επίκαιρη ερώτησή του. Ήδη, δύο χιλιάδες νοσηλευτές προσλαμβάνονται με απόφαση που υπεγράφη. Χίλιοι απ’ αυτούς, όπως σας είπα, πρόκειται να διατεθούν κατά προτεραιότητα στις Μ.Ε.Θ.. Την ίδια στιγμή, ολοκληρώθηκαν οι διαδικασίες και εκδίδονται διαπιστωτικές πράξεις για εξίμισι χιλιάδες νοσηλευτές. Ολοκληρώνονται οι διαγωνισμοί με ταχύρυθμο τρόπο, διότι συνεργαστήκαμε με το Α.Σ.Ε.Π., έτσι ώστε μέχρι το μήνα Απρίλιο, να έχουμε φτάσει τις δεκατεσσερισήμισι χιλιάδες.
      Επίσης, πρόκειται να προσληφθούν τεσσερισήμισι χιλιάδες γιατροί κατά τα προσεχή τρία χρόνια. Ταυτόχρονα, το Μάρτιο του χρόνου αυτού, εγκρίθηκε η πρόσληψη τρακοσίων ιατρών κλάδου Ε.Σ.Υ., για την κάλυψη κενών οργανικών θέσεων. Ακόμη, εκατόν εξήντα έξι γιατροί προσλαμβάνονται, κατόπιν σχετικής εγκρίσεως του Ιουλίου, πάλι αυτού του χρόνου.
      Παράλληλα, είκοσι οκτώ ειδικευμένοι γιατροί θα τοποθετηθούν με σύμβαση ιδιωτικού δικαίου στις Μ.Ε.Θ. και Μ.Ε.Ν., προκειμένου να εξειδικευθούν στην εντατικολογία. Μάλιστα, ειδικά γι’ αυτές τις δύο, τις Μ.Ε.Θ. και τις Μ.Ε.Ν., έχουμε περάσει ειδική ρύθμιση σε νομοθέτημά μας, που προβλέπει τη δυνατότητα χρηματοδότησης για πρόσληψη νοσηλευτικού προσωπικού από τα ποσά των ειδικών λογαριασμών των νοσοκομείων.
      Αντιλαμβάνεστε, λοιπόν, ότι το πρόβλημα που εκθέτετε, λύνεται. Ήρθε η ώρα του και χαιρόμαστε, γιατί τα καταφέραμε. Κρίμα, όμως, που αυτά δεν είχαν γίνει δέκα χρόνια πριν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Σήμερα, ενδεχομένως να συζητούσαμε για άλλες προκλήσεις που αντιμετωπίζει το Ε.Σ.Υ. και που, βέβαια, θα έχουμε την ευκαιρία σ΄ αυτήν την Αίθουσα να συζητήσουμε στο μέλλον.
      Σας ευχαριστώ.
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Κώστας Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κύριε Υπουργέ, δεν υπέβαλα ερώτηση για να συζητήσουμε πάλι για το παρελθόν. Μην ξεχνάτε ότι παραδώσατε στους εαυτούς σας τώρα. Έχετε το δικό σας παρελθόν. Αλλά εκείνο που με ενδιαφέρει, είναι να συζητήσουμε πώς θα αντιμετωπίσουμε τα προβλήματα στο παρόν και το μέλλον. Αυτό έχει σημασία όσον αφορά τα θέματα υγείας. Σήμερα μάλιστα που μιλάμε και που είναι μια μέρα δοκιμασίας για τον Αρχιεπίσκοπο, στον οποίο συμπαραστεκόμαστε.
      Επομένως, μη πηγαίνετε πίσω. Τα προβλήματα του Ε.Σ.Υ. τα ξέρουμε, όπως και ποια λύθηκαν και ποια δεν λύθηκαν. Και επειδή αναφερθήκατε στα νοσοκομεία, λέγοντες ότι κατασκευάστηκαν και παραδόθηκαν νοσοκομεία, τα οποία δεν εχρειάζοντο και γι’ αυτόν το λόγο δεν προχωρήσατε στη λειτουργία τους, εγώ σας υποβάλω ένα απλό ερώτημα: Το Αττικό Νοσοκομείο, που εξυπηρετεί δύο εκατομμύρια κόσμο στη δυτική Αθήνα, δεν ήταν απαραίτητο νοσοκομείο; Ήταν η κατασκευή του θέμα πελατειακών σχέσεων; Προφανώς όχι. Απαντήστε μου τότε γιατί μέσα σε τέσσερα χρόνια δεν έχει ακόμη ολοκληρωθεί η λειτουργία του; Αλλά μην πάμε σ΄αυτά, ας έρθουμε στα ερωτήματα.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Στην επαρχία είπαμε.
    ΚΩΝΣΤΑΝΤΙΝΟΣ ΓΕΙΤΟΝΑΣ:  Ναι, αλλά δημιουργείτε σύγχυση και εντυπώσεις. Θέλω να σας πω να μην τα λέτε αυτά.
    Εγώ, κύριε Υπουργέ, ακριβώς επειδή έχω θητεύσει στο χώρο της υγείας, ήμουν πολύ συγκεκριμένος. Σας ρώτησα για ένα σοβαρό ζήτημα, το οποίο εξελίσσεται σε μείζον πρόβλημα, δηλαδή το θέμα της αντιμετώπισης των επειγόντων περιστατικών.
    Σας ρώτησα για τρεις λόγους. Ο ένας λόγος είναι γιατί στις προγραμματικές δηλώσεις ούτε ο Πρωθυπουργός ούτε εσείς αναφερθήκατε ειδικά σ’ αυτό το ζήτημα, που είναι καίριο ζήτημα. Ο δεύτερος λόγος είναι γιατί πραγματικά βλέπουμε κάθε μέρα σε πρωτοσέλιδα των εφημερίδων αυτά τα θέματα, που έχουν σχέση με τα επείγοντα περιστατικά και βλέπουμε να επανέρχονται δριμύτερα παλιά προβλήματα και νέα να δημιουργούνται. Ο τρίτος λόγος που σας ρώτησα, είναι, γιατί στην αρχή αυτής της νέας θητείας σας, θα πρέπει επιτέλους να κάνουμε καθαρούς λογαριασμούς, καθαρές κουβέντες. Γιατί τα προβλήματα συσσωρεύονται και στην υγεία εκδικούνται. Και, δυστυχώς, εκδικούνται τους ανθρώπους, γιατί χάνονται ζωές. Υπέβαλα, λοιπόν, συγκεκριμένα ερωτήματα και επανέρχομαι γιατί δεν απαντήσατε στην πρωτολογία σας..
    ‘Οσον αφορά, λοιπόν, τα επείγοντα περιστατικά, ερωτώ: Πρώτον, από τις προσλήψεις που λέτε ότι θα προχωρήσετε, ποιες θα στελεχώσουν πραγματικά όσα τμήματα ή μονάδες αφορούν στη λειτουργία των επειγόντων.  Δώστε μας επακριβώς τις μονάδες και συγκεκριμένο χρονοδιάγραμμα. Μη μας λέτε πάλι για εξαφάνιση των ράντζων.  Ξέρετε ότι πήγα στο Αγία ‘Ολγα και σε άλλα νοσοκομεία πρόσφατα, προεκλογικά. Τα μικρά νοσοκομεία τα επιβαρύνατε με την εφημερία και έτσι ούτε τα επείγοντα μπορούν να αντιμετωπίσουν ούτε τα τακτικά περιστατικά.  ‘Εφτασε στο νοσοκομείο Αγία ‘Ολγα, η μονάδα νεογνών είκοσι τέσσερις ώρες να δουλεύει με την ίδια βάρδια και οι τακτικές εξετάσεις, ακόμα και οι αιματολογικές που γίνονταν με προγραμματισμό το πολύ δεκαπέντε ημερών, να γίνονται ύστερα από ενάμιση μήνα. Λέω, λοιπόν, τι θα κάνουμε μ’ αυτό το ζήτημα;
    (Στο σημείο αυτό την Προεδρική ‘Εδρα καταλαμβάνει ο Α’  Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Δεύτερο θέμα που έχει σχέση με αυτό: Αφορά τη λειτουργία των τμημάτων επειγόντων περιστατικών ως αυτοτελών τμημάτων. Ξέρετε τι γίνεται με τις εφημερίες και τις πελατείες γιατρών.  Αν δεν γίνουν αυτοτελή τμήματα επειγόντων, δεν πρόκειται να έχουμε έλεγχο των εισαγωγών. Πώς σκέφτεστε, λοιπόν, να την προχωρήσετε. Σίγουρα χωρίς επαρκή στελέχωση, χωρίς υποστηρικτικά εργαστήρια, δεν γίνεται.  Θα αποτύχει το σύστημα.
    Το τρίτο ερώτημα που είναι και το βασικό, και σχέση με τη γενικότερη πρόσβαση των περιστατικών στην υγεία. Και ερωτώ τι γίνεται επιτέλους με το σύστημα πρωτοβάθμιας φροντίδας υγείας. Το είχατε υποσχεθεί στην προηγούμενη θητεία σας και το αναβάλατε συνεχώς. Μας λέτε τώρα ότι θα προχωρήσετε. Δεν μας δίνετε ούτε χρονοδιάγραμμα ούτε το περιεχόμενο της ρύθμισης.
     ΠΡΟΕΔΡΕΥΩΝ (Γεώργιος  Σούρλας): Ολοκληρώστε, κύριε Γείτονα.
    ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε, αλλά και στον κύριο Υπουργό δόθηκε μία άνεση χρόνου.
     ΠΡΟΕΔΡΕΥΩΝ (Γεώργιος  Σούρλας): Και σε εσάς δόθηκε το ίδιο.
    ΚΩΝΣΤΑΝΤΙΝΟΣ ΓΕΙΤΟΝΑΣ:  Εντάξει και ευχαριστώ πολύ.
    Λέω, λοιπόν, να μας δώσετε χρονοδιάγραμμα και για την πρωτοβάθμια φροντίδα, αλλά να μας πείτε και το περιεχόμενο που θα έχει αυτή η ρύθμιση. Γιατί δεν ξέρω πώς θα διατηρηθεί ο δημόσιος χαρακτήρας της μ’ όσα αρχικά άκουσα. Σ’ αυτά τα συγκεκριμένα ερωτήματα, απαντήστε. Να συμφωνήσουμε, όπου κινείσθε σωστά, να προχωρήσετε, να βοηθήσουμε να λυθούν. Οι παρελθοντολογίες και οι γενικολογίες πλέον περιττεύουν. 
    Ευχαριστώ.
      ΠΡΟΕΔΡΕΥΩΝ (Γεώργιος  Σούρλας): Ευχαριστούμε, κύριε συνάδελφε.
      Ο κύριος Υπουργός έχει το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Ας αρχίσουμε από το τελευταίο. Ξέρω την ευαισθησία που έχει ο κ. Γείτονας στην πρωτοβάθμια φροντίδα, μόνο που η τότε νομοθετική πρωτοβουλία του απέβλεπε περισσότερο στη διευθέτηση εσωτερικών εργασιακών σχέσεων και λιγότερο σε αυτό που πρόκειται να γίνει σε ενάμισι μήνα από τώρα. Έχουμε εξαγγείλει από του Βήματος της Βουλής ότι έρχεται ένα νομοθέτημα πλήρες, που απαντά με επάρκεια στα όσα πριν από λίγο είπατε. Φαντάζομαι σαν έρθει η ώρα εκείνη να το ψηφίσετε κιόλας, γιατί θυμίζω ότι ο Αρχηγός σας πριν από λίγες μέρες είπε πως «δεν πρόκειται να το ψηφίσουμε, αν δεν έχει πιστοποίηση ποιότητας». Επειδή, λοιπόν, αυτό προβλέπεται στο νομοθέτημα, ερμηνεύω –λογικό συμπέρασμα αυτό- ότι θα ψηφίσετε αυτό το νομοθέτημα.
    ΚΩΝΣΤΑΝΤΙΝΟΣ ΓΕΙΤΟΝΑΣ:  Αν είναι στη λογική και στις αρχές μας….
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αναφερθήκατε, κύριε Γείτονα, στα ράντζα. Εγώ σας απήντησα προ ολίγου με πληρότητα και ειλικρίνεια. Απορώ, όμως, πώς εσείς με την εμπειρία σας δεν γνωρίζετε -εκτός αν αυτό συνέβαινε τότε- ότι ράντζα δεν υπάρχουν στα μικρά νοσοκομεία. Ράντζα υπάρχουν σε λίγα από τα μεγάλα νοσοκομεία όπως επίσης και ο περιορισμένος αριθμός στον οποίον αναφερθήκαμε. Πού τα είδατε εσείς τα ράντζα στα μικρά νοσοκομεία; Μήπως σας πληροφόρησαν λάθος;
    ΚΩΝΣΤΑΝΤΙΝΟΣ ΓΕΙΤΟΝΑΣ:  Κύριε Υπουργέ, δεν αναφέρθηκα σε ράντζα, αλλά σε επιβάρυνση των μικρών νοσοκομείων με επείγοντα περιστατικά χωρίς να έχουν δυνατότητες.
    ΠΡΟΕΔΡΕΥΩΝ (Γεώργιος  Σούρλας): Κύριε Γείτονα, το ερώτημα είναι ρητορικό. Θα απαντάτε σε κάθε ερώτημα που θέτει ο Υπουργός; Δεν γίνεται αυτό.
    ΚΩΝΣΤΑΝΤΙΝΟΣ ΓΕΙΤΟΝΑΣ:  Αναφέρθηκα στα προβλήματα για τα μικρά νοσοκομεία. Δεν το αντιληφθήκατε.
    ΠΡΟΕΔΡΕΥΩΝ (Γεώργιος  Σούρλας): Μην απαντάτε. Μη διακόπτετε, κύριε Γείτονα. Σας παρακαλώ πάρα πολύ. Δεν μπορούμε να συνεχίσουμε έτσι.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Το είπατε, αλλά εν πάση περιπτώσει. Το ότι δεν το είπατε, όπως λέτε τώρα, ενισχύει την προηγούμενη δήλωσή σας. Άρα δεν υπάρχουν.
    Δεύτερον, λοιπόν: Αναφερθήκατε στο «Αττικό». Το «Αττικό» το παραλάβαμε, κύριε Πρόεδρε, κυρίες και κύριοι συνάδελφοι, με λειτουργία της τάξεις του 30% και σήμερα έχει φθάσει το 90% με 95%.
      Θυμηθείτε παλαιότερη κουβέντα μας στις επιτροπές, όπου είχα δημόσια δεσμευτεί ότι θα γινόταν.
      Θα ήθελα τελειώνοντας να πω το εξής για τα Τ.Ε.Π. που αναφέρθηκα και προηγουμένως. Ως αναγκαίο συμπλήρωμα και προϋπόθεση για την πλήρη και επαρκή λειτουργία των Τ.Ε.Π. θεωρούμε βέβαια και τη βελτίωση των υπηρεσιών του Ε.Κ.Α.Β.. Για το σκοπό αυτό –το γνωρίζετε εξάλλου- ανανεώνουμε το στόλο του μέσα από ανοικτό διαγωνισμό για την απόκτηση διακοσίων ασθενοφόρων και είκοισι κινητών μονάδων νέας υπερσύγχρονης τεχνολογίας, ενώ δρομολογούμε άμεσα την προμήθεια μέσων για τις αεροδιακομιδές. Ταυτόχρονα, ενισχύουμε το δυναμικό του με προσωπικό αυξημένων προσόντων, με κατηρτισμένο προσωπικό που έχει αποφοιτήσει από τα Ι.Ε.Κ. του Ε.Κ.Α.Β..
      Τέλος –να το σημειώσουμε και αυτό- προγραμματίζουμε την προμήθεια άλλων εκατό ασθενοφόρων για την εξυπηρέτηση των αναγκών των νοσοκομείων, αλλά συνολικά και των υπόλοιπων κέντρων υγείας της χώρας, με ειδικές προδιαγραφές για την ευκολότερη και ταχύτερη προσβασιμότητα των οχημάτων σε δύσβατες περιοχές ή σε οικιστικές ζώνες με ιδιαίτερα αρχιτεκτονικά χαρακτηριστικά.
      Τελειώνοντας, θα ήθελα με την ευκαιρία -φαντάζομαι ότι ερμηνεύω και όλους όσους βρίσκονται σε αυτήν την Αίθουσα- να ευχηθούμε στον Αρχιεπίσκοπο να ξεπεράσει αυτή τη δύσκολη στιγμή, η επιστήμη να ανταποκριθεί στον βαθμό που της αναλογεί αλλά και η δική του φύση. Τον συνοδεύει η σκέψη μας, η αγάπη μας, ο σεβασμός μας και η ευχή σύντομα να είναι δυνατός κοντά μας!
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Σύσσωμη η Βουλή των Ελλήνων πιστεύω ότι εκφράζει τις ευχές για αποκατάσταση της υγείας του Αρχιεπισκόπου!
      Μετά από απόφαση του Σώματος θα προταχθεί η συζήτηση της πρώτης επίκαιρης ερώτησης δευτέρου κύκλου με αριθμό 12/2-10-2007 του Βουλευτή του Πανελληνίου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με τα προβλήματα λειτουργίας του Εθνικού Κέντρου Αιμοδοσίας, κλπ..
      Αναλυτικότερα, η επίκαιρη ερώτηση του κ. Σκουλάκη έχει ως εξής:
      «Το Εθνικό Κέντρο Αιμοδοσίας (Ε.ΚΕ.Α.)- η μονάδα η οποία είναι «υπεύθυνη» για τη συλλογή πλάσματος αίματος από όλες τις αιμοδοσίες της χώρας και την αποστολή του στην Ολλανδία, προκειμένου να προμηθεύονται τα νοσοκομεία δωρεάν λευκωματίνη (παράγωγο του αίματος), σήμερα υπολειτουργεί.
      Τα προβλήματα που έχουν συσσωρευτεί στο Ε.ΚΕ.Α., αντί να επιλύονται πολλαπλασιάζονται με γοργούς ρυθμούς από την συνεχιζόμενη αδιαφορία του Υπουργείου Υγείας, καθιστώντας στην ουσία αβέβαιη της συνέχισης της λειτουργίας του, με ότι και αν αυτό συνεπάγεται για την κατάσταση της αιμοδοσίας στη χώρα μας.
      Πιο συγκεκριμένα:
      Οι λογαριασμοί της Δ.Ε.Η., του Ο.Τ.Ε. και των ΕΛ.ΤΑ. παραμένουν ανεξόφλητοι εδώ και αρκετό καιρό.
      Απλήρωτοι παραμένουν ο πρόεδρος του διοικητικού συμβουλίου, ο οποίος έχει υποβάλλει την παραίτησή του, δεκαπέντε εργαζόμενοι που προσελήφθηκαν στο Κέντρο με οκτάμηνες συμβάσεις και σχεδόν το σύνολο των συνεργείων, όπως π.χ. το συνεργείο που έχει αναλάβει την καθαριότητα των χώρων του Κέντρου και το οποίο σταμάτησε να παρέχει τις υπηρεσίες του ή το συνεργείο το οποίο ήταν υπεύθυνο για την απομάκρυνση των μολυσματικών αποβλήτων και το οποίο σταμάτησε και αυτό να παρέχει τις υπηρεσίες του, με συνέπεια τα μολυσματικά απόβλητα να στοιβάζονται σήμερα στα ψυγεία του Κέντρου.
      Διακόπηκε η συλλογή πλάσματος από τις υπηρεσίες αιμοδοσίας της χώρας για οικονομικούς λόγους, με συνέπεια να απειλούνται με αχρήστευση άγνωστες ποσότητες πλάσματος και οι αποθηκευτικοί χώροι του Κέντρου έχουν γεμίσει ασφυκτικά.
      Το Κέντρο συνεχίζει να εξαρτάται οικονομικά από το Γενικό Κρατικό Νοσοκομείο της Νίκαιας, με αποτέλεσμα την καθυστέρηση της προμήθειας των απαραίτητων υλικών για τη λειτουργία του, όπως δοχεία απόρριψης μολυσματικών και αναλώσιμων υλικών, πετρέλαιο και βενζίνη για τη λειτουργία του αυτοκινήτου του Κέντρου, ενώ και οι παραγγελίες των αντιδραστηρίων γίνονται με πολύ μεγάλη καθυστέρηση.
      Με δεδομένα τα παραπάνω, ερωτάσθε, κύριε Υπουργέ:
      Τι μέτρα σκοπεύετε να πάρετε προκειμένου να βρεθούν λύσεις στα παραπάνω σημαντικά ζητήματα;
      Ποιος είναι ο γενικότερος προγραμματισμός του Υπουργείου σας αναφορικά με την αποτελεσματική λειτουργία του Ε.ΚΕ.Α., αλλά και του συστήματος αιμοδοσίας στην Ελλάδα;»
      Ο Υπουργός κ. Αβραμόπουλος, έχει το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, η Κυβέρνησή μας από την πρώτη κιόλας στιγμή με υπευθυνότητα, σχεδιασμό, προγραμματισμό, έθεσε ως βασική προτεραιότητα την ασφάλεια του αίματος στη χώρα μας. 
Για το λόγο αυτό, θυμίζω ότι ψηφίσαμε το ν. 3402/2005 που για πρώτη φορά οργάνωνε αυτό το άναρχο μέχρι τη στιγμή εκείνη πεδίο της αιμοδοσίας. 
      Πρέπει να θυμίσουμε ότι η κατάσταση που παραλάβαμε ήταν χαοτική. Το γεγονός αυτό επιβεβαιώνεται και από πρακτικό της Επιτροπής Αιμοδοσίας το έτος 2001, στην οποία προήδρευε η καθηγήτρια κ. Ντίνα Πολίτη, την οποία θυμίζω ότι διατηρήσαμε –και ορθά πράξαμε- στη θέση της.
      Θα ήθελα στο σημείο αυτό να καταθέσω το σχετικό έγγραφο για τα Πρακτικά της Βουλής.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Δημήτριος Αβραμόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αγαπητέ κύριε συνάδελφε, θέτετε θέμα για την προοπτική συνεργασίας μας με τους Ολλανδούς στον τομέα της μεταφοράς του πλάσματος, ξεχνώντας ή μη γνωρίζοντας ότι η συνεργασία μας με τους Ολλανδούς ξεκίνησε επί ημερών σας, όταν οι Ελβετοί, με τους οποίους τότε συνεργαζόταν το Υπουργείο, απέπεμψαν τη χώρα μας. Και ξέρετε γιατί; Γιατί, όπως αναφέρεται και σε ένα άλλο πρακτικό της Επιτροπής Αιμοδοσίας του ΚΕ.Σ.Υ. –το οποίο επίσης θα καταθέσω για τα Πρακτικά της Βουλής- η χώρα μας χαρακτηρίστηκε και θεωρήθηκε παντελώς αναξιόπιστη. 
      Από την άλλη δε, το πλάσμα το οποίο στέλναμε είχε δυστυχώς προβλήματα ποιότητας, σε σημείο μάλιστα που κατηγορήθηκε η τότε ηγεσία του Υπουργείου Υγείας, διότι ήταν ενταγμένο το σύστημα στο Υπουργείο και δεν υπήρχε Ε.ΚΕ.Α., που είναι όπως γνωρίζετε νομικό πρόσωπο δημοσίου δικαίου και βέβαια, διότι το Υπουργείο έστελνε στην Ελβετία, για να το πούμε έτσι, μουχλιασμένα πακέτα πλάσματος.
      Αυτά, δυστυχώς, ήταν επί των ημερών σας. 
      Και βέβαια καταθέτω και επ’ αυτού σχετικό έγγραφο.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Δημήτριος Αβραμόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θα ήθελα ένα λεπτό ακόμα.
      Με το ν. 3402/2005 που προανέφερα, συστήσαμε το Εθνικό Κέντρο Αιμοδοσίας το οποίο, όπως γνωρίζετε, στεγάζεται σε υπερσύγχρονες εγκαταστάσεις στους Θρακομακεδόνες. Στο Ε.ΚΕ.Α. υπάγεται ως υπηρεσία του και το Κέντρο Παραγώγων Πλάσματος «Ηλίας Πολίτης», το οποίο μεταφέρθηκε από το Γενικό Νοσοκομείο της Νίκαιας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Είναι εύλογο ότι στο πρώτο στάδιο λειτουργίας του το Ε.ΚΕ.Α. αντιμετώπισε και αντιμετωπίζει προβλήματα οργανωτικά και διοικητικά. Όμως, πρώτοι εμείς το επισημάναμε –έχει συζητηθεί πολλές φορές στο παρελθόν σ’ αυτήν την Αίθουσα- ενάμισι χρόνο πριν και δρομολογήσαμε βέβαια τις αναγκαίες ενέργειες, για να τα ξεπεράσουμε.
      Προκειμένου τώρα να εξασφαλίσουμε ικανό χρόνο για την οργάνωσή του, προβλέψαμε με νομοθετική ρύθμιση –σας θυμίζω το ν. 3527- τη δυνατότητα να καλυφθεί το σύνολο της δαπάνης λειτουργίας του από το Γενικό Νοσοκομείο της Νίκαιας. Μέχρι τότε δεν είχε προϋπολογισμό, αλλά ούτε καν οργανισμό. 
      Τώρα, τα όποια συνεπαγόμενα διαχειριστικά προβλήματα που έχουν ανακύψει, τα αντιμετωπίζουμε τμηματικά μέχρι τη νέα ρύθμιση που έρχεται εντός των προσεχών εβδομάδων στη Βουλή με το νομοσχέδιο για το ογκολογικό. Το σίγουρο είναι ότι όλες οι υποχρεώσεις εκπληρώνονται σταθερά, καθώς οι σχετικές πιστώσεις –γιατί φαντάζομαι και αυτό σας ενδιαφέρει- έχουν εγκριθεί και είναι στη διάθεσή μας. Η μεταφορά δε του πλάσματος θα συνεχιστεί απρόσκοπτα. Το Ε.ΚΕ.Α. βρίσκεται σε στάδιο αναδιάρθρωσης και προσαρμογής του με βάση τη μέχρι σήμερα εμπειρία και από το 2008 θα είναι σε  πλήρη λειτουργική αυτονομία. 
      Ταυτόχρονα, ο σχεδιασμός μας περιλαμβάνει την ενεργοποίηση και λειτουργία του εργοστασίου κλασματοποίησης, το οποίο θα καλύπτει όχι μόνο τις ανάγκες της χώρας μας, αλλά και των χωρών της νοτιοανατολικής Ευρώπης. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τα υπόλοιπα μπορείτε να τα πείτε στη δευτερολογία σας, αν έχετε την καλοσύνη. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τελειώνω, κύριε Πρόεδρε, με μία παρατήρηση μόνο.
      Εν όψει της λειτουργίας τώρα του εργοστασίου γι’ αυτό το σκοπό, προβαίνουμε και στις απαραίτητες ρυθμίσεις μέσω πλέον της Δ.ΕΠ.Α.ΝΟ.Μ. η οποία έχει αναλάβει να φέρει εις πέρας αυτήν την αποστολή. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο αγαπητός συνάδελφος κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ακούγοντας και στη δική μου επίκαιρη ερώτηση τον Υπουργό να απαντά στα θέματα που έχω θέσει, αλλά και στα θέματα τα οποία έθεσε ο αγαπητός συνάδελφος κ. Γείτονας για την κατάσταση της υγείας στη χώρα μας, έχω την αίσθηση ότι ο Υπουργός εξακολουθεί να μιλάει σε άλλη χώρα. 
      Κύριε Υπουργέ, σας ακούσαμε προχθές στον προϋπολογισμό, σας ακούσαμε προχθές, όταν πήγατε και είδατε τον κύριο Πρωθυπουργό και σας ακούσαμε και σήμερα. Τα πιστεύετε αυτά τα οποία λέτε; Έχω μπροστά μου πόσες φορές ανακοινώσατε τις προσλήψεις -αυτές τις έξι χιλιάδες- γιατί αφορούν και το Ε.ΚΕ.Α. οι προσλήψεις. Θα καταθέσω στα Πρακτικά τις ημερομηνίες που έχετε ανακοινώσει: 8 Μαρτίου 2007, 21 Μαρτίου 2007, 3 Ιουνίου του 2007, 21 Ιουλίου του 2007. Τα ίδια πράγματα! Εγώ βλέπω τα νοσοκομεία και στενάζουν. Δεν αντέχουν οι εργαζόμενοι, υπολειτουργούν τα τμήματα.
      Και έρχομαι τώρα στο δικό μας θέμα, το Ε.ΚΕ.Α.. Κύριε Υπουργέ, εγώ σας ρώτησα συγκεκριμένα πράγματα και εσείς πήγατε στο παρελθόν. Εγώ ξέρω ότι παραλάβατε ένα πραγματικά υπερσύγχρονο Εργαστήριο, ένα σύγχρονο Κέντρο, το οποίο και εγκαινιάσατε «τυμπανοκρουσιακώς» την 1η Ιανουαρίου του 2007. Κι όμως, η κατάσταση είναι όπως σας την περιγράφω. Δεν έχει πληρωθεί η Δ.Ε.Η., ο Ο.Τ.Ε. και τα ΕΛ.ΤΑ. Είναι απλήρωτα, κύριε Υπουργέ!
      Δεύτερον, παραιτήθηκε ο Πρόεδρος, γιατί το Κέντρο βρίσκεται σε δραματική οικονομική κατάσταση και ο άνθρωπος δεν πληρώθηκε ένα χρόνο. Το λέει στην επιστολή του. 
      Και πάμε παρακάτω. Ερώτηση: Έχει παραδοθεί, κύριε Υπουργέ, το Κέντρο; Έχει γίνει η παραλαβή; Πώς πληρώνονται οι εργολαβίες; Με ποια διαδικασία η Δ.ΕΠ.Α.ΝΟ.Μ. αναθέτει στον εργολάβο εργολαβίες, θαρρώ 120.000 ευρώ το μήνα; Διαψεύστε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα υποβάλω αίτηση κατάθεσης εγγράφων για να μας απαντήσετε πώς γίνεται αυτή η ανάθεση -με απευθείας αναθέσεις ή με διαγωνισμό;- πώς γίνεται η εργολαβία καθαριότητας, πώς γίνεται η εργολαβία φύλαξης του κτηρίου, πώς γίνεται η μεταφορά. Δεν απαντήσατε, κύριε Υπουργέ, σε όλα αυτά και έχω να σας ρωτήσω συγκεκριμένα πράγματα. 
      Το 2004 εστάλησαν στην Ολλανδία εκατό χιλιάδες μονάδες πλάσματος. Σημειώνετε: Το 2005 εκατό χιλιάδες μονάδες πλάσματος. Το 2006 και το 2007 άλλες πενήντα πέντε χιλιάδες μονάδες πλάσματος. Δεν επεστράφησαν από την Ολλανδία και είναι αίτια για τα οποία έχετε αποκλειστικά την ευθύνη. Από την Ολλανδία δεν επεστράφη ούτε μία μονάδα λευκωματίνης. Τι γίνεται; Γιατί γίνεται αυτή η ιστορία;
      Κύριε Υπουργέ, έπρεπε να έχετε προσλάβει εξήντα άτομα προσωπικό. Δεν τα έχετε προσλάβει, δεν τα έχετε εκπαιδεύσει, δεν παραλαμβάνετε το έργο και υπάρχει ένας φαύλος κύκλος. Η Δ.ΕΠ.Α.ΝΟ.Μ. σηκώνει τα χέρια ψηλά, η διεύθυνση του Κέντρου σηκώνει τα χέρια ψηλά, το Γενικό Κρατικό σηκώνει τα χέρια ψηλά και λέει: «Εμείς, κύριε Σκουλάκη, έχουμε δυνατότητα να πληρώνουμε μόνο το μόνιμο προσωπικό. Δεν μπορούμε να πληρώνουμε το έκτακτο προσωπικό».
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Σκουλάκη. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, προχθές όταν είπατε εκείνα τα ωραία λόγια, ήρθε η απάντηση από την Ευρώπη: «Ευρω-χαστούκι για το Ε.Σ.Υ.». Ανεξάρτητη επιτροπή αξιολόγησης κατέταξε το Εθνικό Σύστημα Υγείας στη χώρα μας στην εικοστή δεύτερη θέση ανάμεσα σε είκοσι εννιά ευρωπαϊκές χώρες. Το 2005 σας την παραδώσαμε στη δέκατη τρίτη θέση. Την πήγατε στη δέκατη έβδομη το 2006 και φέτος, η χώρα μας κατετάγη στην εικοστή δεύτερη θέση.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε, σας παρακαλώ! 
      ΕΜΜΑΝΟΥΗΛ ΣΚΟΥΛΑΚΗΣ: Αυτή είναι η απάντηση στην προσπάθεια ωραιοποίησης την οποία κάνετε όλο αυτόν τον καιρό.
      (Στο σημείο αυτό ο Βουλευτής κ. Εμμανουήλ Σκουλάκης                       καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Δεν ακούγεται το Προεδρείο.
      Κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Αγαπητέ, κύριε Σκουλάκη, πρώτα απ’ όλα δεν πρέπει να συγχυζόμαστε, γιατί η ένταση κάνει κακό και στην ψυχική μας υγεία.
      Το δεύτερο που θέλω να πω είναι ότι δεν πρέπει να τελούμε και σε σύγχυση. Θα αρχίσω από το τελευταίο. Έχετε μπερδέψει λίγο τα πράγματα. Είστε από εκείνους που παρακολουθούν και με εκπλήσσετε. Είπατε ότι κατεβήκαμε από τη δέκατη τρίτη θέση στην εικοστή δεύτερη. Γι’ αυτό σας μιλάω για σύγχυση. Εξακολουθούμε να είμαστε στη δέκατη τρίτη θέση, με βάση την αξιολόγηση του Ο.Ο.Σ.Α.. Και άλλο Ο.Ο.Σ.Α. και άλλο αυτή η ιδιωτική εταιρεία, η οποία πράγματι μας αξιολόγησε, αλλά δεν σκύψατε να δείτε πού….
      ΕΜΜΑΝΟΥΗΛ ΣΚΟΥΛΑΚΗΣ: Θα σας καταθέσω το επίσημο Πρακτικό.
      ΠΡΟΕΔΡΕΥΩΝ (Γεώργιος Σούρλας): 	Κύριε Σκουλάκη, μη διακόπτετε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν σας διέκοψα, κύριε Σκουλάκη, και ξέρω ότι δέχεστε το διάλογο. 
      Λοιπόν, άλλο ο Ο.Ο.Σ.Α. και άλλο αυτή η ιδιωτική εταιρεία, η οποία εν πολλοίς έχει δίκιο. Τι λέει μέσα, παραδείγματος χάριν; Ότι στην Ελλάδα δεν έχετε μεταμοσχευτικό κέντρο. 
      Δεν έχουμε μεταμοσχευτικό κέντρο. Όπως και πολλές από τις πτυχές αυτές είναι αποδεδειγμένα σωστές, αλλά σε γενική παγκόσμια κατάταξη η Ελλάδα κατέχει μια καλή θέση και θα έπρεπε να είστε και εσείς υπερήφανος και εμείς, διότι επί εποχής σας είχαν γίνει σημαντικά βήματα μπροστά. Το έργο για την υγεία και την κοινωνία συνεχίζεται. Βελτιώνουμε όλους τους όρους, αλλά και τις ποιοτικά παρεχόμενες υπηρεσίες υγείας. Συνεπώς, δεν ισχύει. 
      Το δεύτερο σημείο –και απορώ πώς εσείς, με την εμπειρία που έχετε κάνατε, αυτό το λάθος - είναι το εξής: Είπατε ότι σας αφορούν άμεσα οι προσλήψεις. Εγώ απήντησα πρωτύτερα στον κ. Γείτονα με πληρότητα και επάρκεια και όλα τα στοιχεία που σας έχουμε δώσει επιβεβαιώνονται, αφού ελεγχθούν. 
      ΕΜΜΑΝΟΥΗΛ ΣΚΟΥΛΑΚΗΣ: Στον προϋπολογισμό τι έχετε γράψει γι΄αυτό; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Σκουλάκη, είπατε ότι αφορά άμεσα και στο Ε.ΚΕ.Α.. 
      Ε, λοιπόν, καμμία από τις προσλήψεις δεν αφορά στο Ε.ΚΕ.Α.. Και τούτο, γιατί είναι νομικό πρόσωπο δημοσίου δικαίου και δεν έχει νοσηλευτικό προσωπικό. 
      ΕΜΜΑΝΟΥΗΛ ΣΚΟΥΛΑΚΗΣ: Δεν το είπα αυτό!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Είπατε πρωτύτερα ότι αφορά και εσάς, γιατί έπρεπε να το δέσετε με την προηγούμενη ερώτηση που έκανε ο κ. Γείτονας. 
      Εν πάση περιπτώσει, σε ό,τι αφορά δύο σημεία επί της ουσίας θα πω τα εξής: Αφήσατε έναν υπαινιγμό όχι για εμάς, αλλά για τη σύμβαση που υπογράψατε ως Κυβέρνηση το 1997. Διότι μας εγκαλείτε για ποιον λόγο την παρατείναμε. Έπασχε εκείνη η σύμβαση, κύριε Σκουλάκη; Όχι. Αφού δεν έπασχε, λοιπόν, δεν πάσχει και η συνέχειά της. 
      Η Δ.ΕΠ.Α.ΝΟ.Μ. παρέτεινε τη συμβατική λειτουργία και συντήρηση από τον Ιανουάριο του 2006 –όπως είπατε, δεν έγιναν τα εγκαίνια του 2007- μέχρι σήμερα, ώστε να διασφαλίζεται το αυτονόητο, δηλαδή η απρόσκοπτη συνέχιση λειτουργίας, η συντήρηση του πλάσματος και η εκπλήρωση της αποστολής του Ε.ΚΕ.Α.. 
      Το ποσό δε αφορά στην εξασφάλιση εικοσιτετράωρης παρουσίας εξήντα τριών συνολικά εξειδικευμένων συντηρητών –αν θέλετε να σας πω, είναι τρεις βάρδιες επί είκοσι ένα συντηρητές συνολικά- όπως προβλέπει και η εθνική συλλογική σύμβαση εργασίας. 
    Εκείνο που θα ήθελα να σας πω είναι ότι από τη νέα χρονιά το Ε.ΚΕ.Α. θα αποτελεί ένα πρότυπο κέντρο λειτουργίας και επεξεργασίας του αίματος. Θα αναδειχθεί στον πραγματικό ρόλο για τον οποίο συνεστήθη, ως εθνικός δηλαδή φορέας της αιμοδοσίας και θα εγγυάται την ομαλή λειτουργία της αιμοδοσίας και την ασφάλεια του αίματος σε ολόκληρη τη χώρα. Η συγκροτημένη λειτουργία της αιμοδοσίας στη χώρα μας, με τα καλύτερα δυνατά αποτελέσματα, αποτελούν συνεχή μας μέριμνα και προτεραιότητα. 
    Σας ευχαριστώ. 
    ΕΜΜΑΝΟΥΗΛ ΣΚΟΥΛΑΚΗΣ: Εδώ θα είμαστε και θα δούμε. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
    Επανερχόμαστε στη συζήτηση των επίκαιρων ερωτήσεων πρώτου κύκλου. Θα συζητηθεί η με αριθμό 23/2-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τον Υπουργό Μεταφορών και Επικοινωνιών, σχετικά με την ιδιωτικοποίηση της Ολυμπιακής Αεροπορίας κ.λπ.. 
    Αναλυτικότερα η ερώτηση του κυρίου συναδέλφου έχει ως εξής: 
    «Σύμφωνα με τα δημοσιεύματα του Τύπου, αλλά και δηλώσεις συνδικαλιστών, ο Υπουργός Μεταφορών δήλωσε προς τους εκπροσώπους των σωματείων της Ολυμπιακής ότι αφού απαλλαγεί από τα χρέη η εταιρεία, θα δρομολογηθεί αμέσως η ιδιωτικοποίηση της Ολυμπιακής Αεροπορίας.
    Η απόφαση είναι εδώ και χρόνια ενταγμένη στην πολιτική απελευθέρωσης των αερομεταφορών. Η προηγούμενη κυβέρνηση του ΠΑ.ΣΟ.Κ. έκανε νόμους για την προετοιμασία της ιδιωτικοποίησης, που ονομάστηκαν «εκσυγχρονισμοί της εταιρείας». 
    Οι εργαζόμενοι της χώρας, τα φτωχά λαϊκά στρώματά της, οι κάτοικοι των απομακρυσμένων περιοχών και νησιών της πατρίδας μας έχουν ανάγκη από αεροπορικές υπηρεσίες, που θα είναι ασφαλείς και φθηνές, που θα τους πηγαίνουν σε όλους ανεξαιρέτως τους προορισμούς. Έχουν ανάγκη από αεροπορικές υπηρεσίες που θα είναι συνδετικός κρίκος -οικονομικός-πολιτικός-πολιτιστικός κ.λπ.- με τους γειτονικούς και γενικότερα με όλους τους λαούς. Έχουν ανάγκη από αεροπορικές υπηρεσίες, που οι εργαζόμενοι σ΄ αυτές θα απολαμβάνουν σταθερή, μόνιμη εργασία, ικανοποιητικούς μισθούς και ανθρώπινες συνθήκες εργασίας. 
    Αυτές οι ανάγκες δεν μπορούν να υπηρετηθούν με την απελευθέρωση των αερομεταφορών, που προστάζουν οι μεγάλες πολυεθνικές των αερομεταφορών και προωθούν χρόνια τώρα η Ευρωπαϊκή Ένωση και εναλλάξ η Νέα Δημοκρατία και το ΠΑ.ΣΟ.Κ.. Δεν μπορούν να υπηρετηθούν με την εξυπηρέτηση από την Ολυμπιακή Αεροπορία των μεγάλων καπιταλιστικών συμφερόντων ούτε με την πολιτική υποβάθμισης και απαξίωσης της Ολυμπιακής Αεροπορίας για λογαριασμό και υπέρ των ξένων και ντόπιων ιδιωτικών εταιρειών. 
    Ερωτάται ο Υπουργός Μεταφορών ποιο σχεδιασμό προωθεί για την Ολυμπιακή Αεροπορία.» 
    Στην ερώτηση του κ. Μαυρίκου θα απαντήσει ο Υπουργός Μεταφορών κ. Χατζηδάκης. 
    Ορίστε, κύριε Υπουργέ, έχετε το λόγο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, ο τομέας των αερομεταφορών δεν είναι αυτός που ήταν στην Ευρωπαϊκή Ένωση πριν από είκοσι χρόνια. Έχουν υπάρξει δραματικές αλλαγές, οι οποίες νομικά, αν θέλετε, στηρίχτηκαν στη λεγόμενη ενιαία πράξη του Λουξεμβούργου το 1987, η οποία έβαλε και τα θεμέλια για την απελευθέρωση του τομέα, για να έχουμε ενιαία αγορά στην Ευρωπαϊκή Ένωση. Κι αν θέλετε, ιστορικά κατά ενδιαφέροντα τρόπο, την πράξη αυτή υπογράφει από τη μια μεριά η Μάργκαρετ Θάτσερ και από την άλλη μεριά ο Ανδρέας Παπανδρέου.
      Με βάση αυτή την πράξη προχώρησε στη συνέχεια η απελευθέρωση των αερομεταφορών στην Ευρωπαϊκή Ένωση. Γι’ αυτό το λόγο σήμερα οι περισσότερες εταιρείες που δραστηριοποιούνται στον τομέα είναι ιδιωτικές. Οι κρατικές εταιρείες είναι μειοψηφία και μάλιστα σε κανένα κράτος σχεδόν δεν υπάρχει εξ’ ολοκλήρου κρατική εταιρεία αερομεταφορών, με εξαίρεση, προφανώς, την Ελλάδα.
      Δεύτερον, είναι γεγονός ότι έχουμε συσσωρευμένα χρέη στην Ολυμπιακή. Τεράστια χρέη, τα οποία δεν είναι δικά μου χρέη. Είναι δικά σας χρέη, χρέη των Ελλήνων πολιτών. Κι αν θέλετε να προχωρήσουμε ακόμη περισσότερο, έχουμε και μια περίεργη μεταφορά πλούτου από τους πτωχότερους στους πλουσιότερους μέσω αυτής της συνεχούς επιδότησης. Διότι αυτοί που ταξιδεύουν δεν είναι κατά κόρον, όπως ξέρετε, εργαζόμενοι και συνταξιούχοι. Ανήκουν σε υψηλότερα εισοδηματικά στρώματα. Ενώ αυτοί που πληρώνουν τους φόρους είναι κατά βάση εργαζόμενοι και συνταξιούχοι, όπως και εσείς κατ’ επανάληψη λέτε.
      Τρίτον, η κατάσταση της Ολυμπιακής δεν οφείλεται μόνο σε λάθη που έχουν γίνει από διοικήσεις. Προφανώς οφείλεται και σε τέτοια λάθη, αλλά οφείλεται και στο ότι ο τομέας είναι ανοιχτός στον ανταγωνισμό και χρειάζεται να υπάρχει μεγαλύτερη ευελιξία, που μια κρατική αεροπορική εταιρεία εξ ορισμού δεν μπορεί να έχει. Ας πούμε τα πράγματα με το όνομά τους.
      Για όλους αυτούς τους λόγους η Νέα Δημοκρατία καθαρά, χωρίς να κρυφτεί πίσω από σχήματα λόγου, έχει υποστηρίξει εδώ και πάρα πολλά χρόνια ότι η εταιρεία θα πρέπει να αποκρατικοποιηθεί με δύο προϋποθέσεις: Η μία προϋπόθεση είναι το προσωπικό. Να μη θιγεί το προσωπικό. Να υπάρξει μέριμνα ώστε να μην χάσουν οι άνθρωποι τη δουλειά τους. Επανειλημμένα έχω σημειώσει –το λέω και σήμερα- ότι για μένα ειδικά που έτυχε να τους γνωρίζω δεκατρία χρόνια στα ταξίδια μου στις Βρυξέλλες και στο Στρασβούργο, οι άνθρωποι αυτοί δεν είναι αριθμοί, κύριε Μαυρίκε. Είναι συμπολίτες μας, άνθρωποι για τους οποίους πρέπει να νοιαστώ προσωπικά, γιατί τους ξέρω. Είναι ο Δημήτρης, η Γιάννα, η Μαρία.
      Το άλλο θέμα, το οποίο μας ενδιαφέρει είναι να μην υπάρξει σε καμμία περίπτωση –και εννοώ το ενδεχόμενο της αποκρατικοποίησης- πρόβλημα με την κάλυψη απομακρυσμένων περιοχών, νησιωτικών περιοχών. Υπενθυμίζω ότι τυχαίνει να εκλέγομαι στη Β’ Αθηνών, αλλά προέρχομαι από νησί και ξέρω τα ειδικά προβλήματα που αντιμετωπίζουν αυτές οι περιοχές.
      Υποστηρίζουμε, λοιπόν, ότι θα πρέπει να αποκρατικοποιηθεί η εταιρεία, αλλά για να φθάσουμε σε αυτό το σημείο θα πρέπει η εταιρεία να απαλλαγεί από τα νομικά βάρη, τα οποία αποθαρρύνουν τους επενδυτές να έρθουν και να επενδύσουν. Γι’ αυτό το λόγο είμαστε σε διάλογο με την Ευρωπαϊκή Επιτροπή. Συνεχίζεται αυτός ο διάλογος. Έκανα μια πρώτη συνάντηση με τον κ. Μπαρό, τον αρμόδιο Επίτροπο για τις μεταφορές. Θα συνεχιστεί αυτός ο διάλογος. Είναι νομικά και τεχνικά περίπλοκος. 
      Πάντως, η Κυβέρνηση θα κάνει ό,τι είναι δυνατόν, προκειμένου η εταιρεία να σωθεί, να επιβιώσει, να προχωρήσει δυναμικά και στη συνέχεια βεβαίως να αποκρατικοποιηθεί, προς όφελος των ίδιων των εργαζομένων και των Ελλήνων φορολογουμένων.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο συνάδελφος κ. Μαυρίκος έχει το λόγο.
      ΓΕΩΡΓΙΟΣ ΜΑΥΡΙΚΟΣ: Ευχαριστώ, κύριε Πρόεδρε.
      Κύριε Υπουργέ, για το Κομμουνιστικό Κόμμα Ελλάδας η πολιτική όλων των μέχρι τώρα κυβερνήσεων απέναντι στην Ολυμπιακή Αεροπορία συνθέτουν ένα έγκλημα διαρκείας. Είμαστε παραπάνω από βέβαιοι ότι το σύνολο του ελληνικού λαού, η μεγάλη πλειοψηφία των λαϊκών στρωμάτων γνωρίζει ότι και το 1994 και το 1998 και το 2003 με την πρώτη, τη δεύτερη και την τρίτη φάση για τον λεγόμενο εκσυγχρονισμό της Ολυμπιακής Αεροπορίας, τα αποτελέσματα ήταν πολύ συγκεκριμένα. 
      Μείωση του κύκλου εργασιών και μείωση κατ’ αρχήν 40% του προσωπικού στην πρώτη φάση το 1994, 10% το 1998 και επίσης 20% το 2003.  Όλες αυτές οι παρεμβάσεις, κατά τη βαθιά πεποίθηση του Κομμουνιστικού Κόμματος Ελλάδος, στοχεύουν στην ουσία στο να απαξιώσουν την Ολυμπιακή Αεροπορία και να συκοφαντήσουν τους εργαζόμενους. 
      Ο κύριος Πρωθυπουργός στις 12-9-2007 είπε: «Δεν μπορούμε να έχουμε μια χοάνη όπου θα πετάμε τα χρήματα των Ελλήνων πολιτών». Δείχνει μίσος και για την Ολυμπιακή και για τους εργαζόμενους της Ολυμπιακής. Γιατί αν πρόκειται για «χοάνη» τότε γιατί υπάρχει τέτοιο ενδιαφέρον από διάφορους και εγχώριους και ξένους ιδιώτες να την λεηλατήσουν και να την πάρουν αντί πινακίου φακής; 
       Αλλού, λοιπόν, για μας είναι η αλήθεια. Η αλήθεια  αυτή βρίσκεται στην πολιτική, όπως λίγο πριν ομολογήσατε, όπου έχετε συναποφασίσει στα πλαίσια της Ευρωπαϊκής Ένωσης με τη συμφωνία του Λουξεμβούργου με πολλές άλλες αποφάσεις για τις οποίες είστε συνένοχοι, όπου όπως οδηγήσατε στην ιδιωτικοποίηση τέσσερα ελληνικά ναυπηγεία, όπως οδηγήσατε στο ξεπούλημα την «ΟLYMPIC CATERING», όπως οδηγήσατε στη σημερινή τους κατάσταση και στην μέσα από το Χρηματιστήριο ιδιωτικοποίηση του Ο.Τ.Ε. της Δ.Ε.Η. και της Ε.Υ.Δ.Α.Π., ο στόχος ακριβώς είναι η Ολυμπιακή, συκοφαντώντας τους εργαζόμενους, να ξεπουληθεί. 
      Λέτε ψέματα όταν μιλάτε για χρέη και για ελλείμματα μ’ αυτόν τον τρόπο και κατά την προσέγγιση που κάνατε και λίγο πριν εδώ.  Ένα 1.200.000.000 ευρώ είναι ο κύκλος εργασιών της Ολυμπιακής. Αυτό βλέπουν οι ιδιώτες και «τρέχουν τα σάλια τους». Αυτό βλέπουν και ζηλεύουν. Τρία εκατομμύρια εκατόν τριάντα χιλιάδες επιβάτες εσωτερικού, δύο εκατομμύρια πεντακόσιοι ενενήντα έξι εννιακόσιοι δύο επιβάτες εξωτερικού. 
      Εν πάση περιπτώσει, κύριε Υπουργέ, αφού υπάρχουν τόσα ελλείμματα, υπάρχουν οι διαιτητικές αποφάσεις 35, 57 και 36 -τις γνωρίζετε;- γιατί δεν δίνετε, λοιπόν, τα 680.000.000 ευρώ, που είναι χρέος του κράτους απέναντι στην Ολυμπιακή Αεροπορία;  Ή αφού λέτε ότι το πρόβλημα είναι τα ελλείμματα, γιατί τότε δεν δίνετε τα χρήματα που οφείλετε το 2003 στην Ελληνική Προεδρία; Στο εξάμηνο της Ελληνικής Προεδρίας υπήρχε ένα BOING-737 όπου επί έξι μήνες, κάθε μέρα, συνέδεε τις πρωτεύουσες των χωρών-μελών της Ευρωπαϊκής Ένωσης. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κύριε συνάδελφε.
      ΓΕΩΡΓΙΟΣ ΜΑΥΡΙΚΟΣ: Ολοκληρώνω αμέσως, κύριε Πρόεδρε.
      Ένα εκατομμύριο ευρώ την ημέρα το κόστος. Ποιος έδωσε μια δεκάρα γι’ αυτά τα έξοδα της Ολυμπιακής; 
      Εν τέλει, επειδή ακολουθείτε δύο μέτρα και δύο σταθμά, η «AEGEAN» -και θα καταθέσω τον έλεγχο του ορκωτού λογιστή- …
      ΠΡΟΕΔΡΕΥΩΝ (Γεώργιος Σούρλας): Καταθέστε ό,τι θέλετε αλλά να ολοκληρώσετε παρακαλώ. 
      ΓΕΩΡΓΙΟΣ ΜΑΥΡΙΚΟΣ: Ολοκληρώνω, κύριε Πρόεδρε.
      Δυόμισι εκατομμύρια ευρώ χρωστάει στο Ι.Κ.Α., 5.000.000 ευρώ φόρους στο ελληνικό δημόσιο. Γιατί κλείνετε τα μάτια μπροστά σ’ αυτήν την κατάσταση; 
      Ολοκληρώνω, λοιπόν, λέγοντας το εξής: Σε ό,τι αφορά το Κομμουνιστικό Κόμμα Ελλάδος, μαζί με τους ακρίτες, τους νησιώτες, μαζί με τα λαϊκά στρώματα, μαζί με τους εργαζόμενους θα παλέψουμε για έναν ενιαίο δημόσιο φορέα αερομεταφορών, για να μην έχουμε, κύριε Υπουργέ –και σας καθιστούμε υπεύθυνους γι’ αυτό- «Σάμινες» στον αέρα το επόμενο διάστημα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαυρίκο.
      Κύριε Υπουργέ,  έχετε το λόγο για να δευτερολογήσετε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Μαυρίκο, εάν δεν έχει πληρώσει μια ιδιωτική εταιρεία τις οφειλές της προς το Ι.Κ.Α. εννοείται ότι πρέπει να τις πληρώσει και εννοείται ότι εάν εμείς παρακολουθούμε αδρανείς αυτό το φαινόμενο, πρέπει να έρθετε και να μας ελέγξετε αυστηρά. 
      ΓΕΩΡΓΙΟΣ ΜΑΥΡΙΚΟΣ: Εγώ θα καταθέσω την έκθεση. Και εσείς θα μας πείτε τι ενέργειες θα κάνετε.
      ΠΡΟΕΔΡΕΥΩΝ (Γεώργιος Σούρλας): Καταθέστε, κύριε συνάδελφε, αλλά μην διακόπτετε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ευχαρίστως να δω τα στοιχεία. 
      ΓΕΩΡΓΙΟΣ ΜΑΥΡΙΚΟΣ: Καταθέτω στα Πρακτικά την έκθεση. 
      (Στο σημείο αυτό ο Βουλευτής κ. Γεώργιος Μαυρίκος                        καταθέτει για τα Πρακτικά την  προαναφερθείσα έκθεση,  η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεν χρωστάμε σε κανέναν, κύριε Μαυρίκο. 
      Δεύτερον, οικονομικά αποτελέσματα της εταιρείας. Ξέρετε, τα πράγματα είναι πιο άσχημα από ό,τι φαντάζεστε. Οι διαιτησίες, ακόμη και να γίνουν δεκτές όπως εμείς θέλουμε, και θα αγωνιστούμε να γίνουν από την Ευρωπαϊκή Επιτροπή δεν μπορούν να καλύψουν το έλλειμμα της Ολυμπιακής. Είναι πολύ μεγαλύτερο απ’ αυτά τα οποία επιδικάζουν οι διαιτησίες και σας το λέω να το ξέρετε. Διότι πρέπει να γνωρίζετε ακριβώς πώς έχει η κατάσταση και όποτε θέλετε θα κουβεντιάσουμε αναλυτικά αυτά τα στοιχεία. 
      Γι’ αυτόν ακριβώς τον λόγο, επειδή τόσα χρόνια έχουν σωρευθεί χρέη, ο Πρωθυπουργός μίλησε για χοάνη και έκανε πάρα πολύ σωστά. Τα χρήματα δε αυτά, επαναλαμβάνω, δεν είναι δικά μας, δεν είναι του κ. Αλογοσκούφη, δεν είναι κανενός από μας εδώ πέρα. Είναι χρήματα των Ελλήνων πολιτών και των δικών σας ψηφοφόρων που πληρώνουν επί χρόνια μια Ολυμπιακή, η οποία για λόγους που εξήγησα προηγουμένως δεν έχει μπορέσει να ορθοποδήσει. 
      Τρίτον, πολιτική απελευθέρωσης γενικά των αερομεταφορών: 
      Κάνετε λάθος στους λογαριασμούς σας. Σε όλες σχεδόν τις χώρες της Ευρωπαϊκής Ένωσης αυτή η πολιτική έχει οδηγήσει -και υπάρχουν στατιστικά στοιχεία- σε νέες θέσεις εργασίας -άνθρωποι νέοι  βρήκαν δουλειές- δεύτερον, σε περισσότερες επιλογές για τους πολίτες και τρίτον, σε καλύτερες τιμές. Αν συγκρίνετε τα εισιτήρια με το τι ίσχυε πριν και το τι ισχύει τώρα, θα δείτε ότι υπάρχει μία πρόοδος. Το θέμα σε μας είναι ότι η Ολυμπιακή, εξαιτίας λαθών του παρελθόντος, δεν έχει μπορέσει να ακολουθήσει την τροχιά άλλων εταιρειών και να εκμεταλλευτεί τις γενικά ευνοϊκές συγκυρίες στον τομέα των αερομεταφορών, δηλαδή την αύξηση των επιβατών κάθε χρόνο. Η προσπάθεια αυτής της Κυβέρνησης ήταν να εξυγιάνει την Ολυμπιακή πραγματικά, να ξεπεράσει τα νομικά προβλήματα με την Ευρωπαϊκή Επιτροπή και στη συνέχεια, σας είπα, προς όφελος των φορολογουμένων, των Ελλήνων πολιτών και των εργαζομένων της Ολυμπιακής που πρέπει να ξεφύγουν από αυτόν το βραχνά που ζουν τόσα χρόνια, να προχωρήσουμε σε αποκρατικοποίηση, έτσι ώστε η εταιρεία, πραγματικά, να ανοίξει τα φτερά της για το μέλλον.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κύριο Υπουργό. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι:
      1.Οι Υπουργοί Απασχόλησης και Κοινωνικής Προστασίας, Εσωτερικών, Οικονομίας και Οικονομικών, Ανάπτυξης και Μεταφορών και Επικοινωνιών, κατέθεσαν σχέδιο νόμου: «Σύσταση και καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (ΗΔΙΚΑ Α.Ε.) και λοιπές ασφαλιστικές και οργανωτικές διατάξεις».
      2.Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση του Πρωτοκόλλου Συνεργασίας μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εξωτερικών της Ισλαμικής Δημοκρατίας του Πακιστάν».
      3.Οι Υπουργοί Εξωτερικών, Οικονομίας και Οικονομικών, Εθνικής Άμυνας και Δικαιοσύνης κατέθεσαν σχέδιο νόμου: «Κύρωση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων, της Συμφωνίας για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού, όπως αυτές παρατάθηκαν και τροποποιήθηκαν, καθώς και του Πρωτοκόλλου για την τροποποίηση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων και του Πρωτοκόλλου που τροποποιεί τη Συμφωνία για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού».
      Παραπέμπονται στις αρμόδιες Διαρκείς Επιτροπές.
      Επίσης, έχω την τιμή να ανακοινώσω στο Σώμα ότι με την υπ’ αριθμ. 9427/6476/8/10/2007 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές. 
      (Στο σημείο αυτό κατατίθεται για τα Πρακτικά της Βουλής η προαναφερθείσα απόφαση του Προέδρου της Βουλής η  οποία έχει ως εξής:	
      
      ΠΡΟΕΔΡΕΥΩΝ (ΓΕΩΡΓΙΟΣ ΣΟΥΡΛΑΣ): Η τρίτη με αριθμό 17/2.10.2007 επίκαιρη ερώτηση, πρώτου κύκλου, του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των ερυθρών ελαφιών της Πάρνηθας κ.λπ., διαγράφεται λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου:
      Δεύτερη είναι η με αριθμό 24/2.10.2007 επίκαιρη ερώτηση, δευτέρου κύκλου, της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την απαλλοτρίωση του χώρου πρώην ιδιοκτησίας ΧΡΩΠΕΙ στον Πειραιά  κ.λπ..
      Η επίκαιρη ερώτηση της κ. Ελπίδας Παντελάκη έχει ως εξής: 
      «Το πολιτικό έγκλημα διαρκείας σε βάρος της ζωής και του περιβάλλοντος συνεχίζεται διαχρονικά από τις κυβερνήσεις και του ΠΑ.ΣΟ.Κ. και της Νέας Δημοκρατίας, αλλά και από την ολιγωρία των δημοτικών αρχών του Πειραιά.
      Από το 1985 και μετά από κινητοποιήσει των κατοίκων, ο χώρος των σαράντα πέντε χιλιάδων στρεμμάτων (πρώην ιδιοκτησίας ΧΡΩΠΕΙ) που περικλείεται από τις οδούς Καραολή Δημητρίου, Σουλτάνη, Μουράτη, πάροδος Αινίτου, Νέας Ιωνίας, Σοφιανοπούλου, Ιγγλέση και Εμμανουηλίδη, έχει χαρακτηριστεί χώρος πολλαπλών δημόσιων κοινόχρηστων και κοινωφελών λειτουργιών, στο Ρυθμιστικό της Αθήνας και στο Γενικό Πολεοδομικό σχέδιο Πειραιά.
      Το Υ.ΠΕ.ΧΩ.Δ.Ε. επί 20 χρόνια (1987-2007) δεν εκτελεί το ρυθμιστικό της Αθήνας, αλλά και το Γενικό Πολεοδομικό σχέδιο Πειραιά, μεροληπτώντας υπέρ των επιχειρηματικών συμφερόντων, σε μια περιοχή που ασφυκτιά από έλλειψη πρασίνου και ελεύθερων χώρων. Την ίδια στιγμή υπάρχουν στα συρτάρια του Υπουργείου ομόφωνες αποφάσεις του Δημοτικού Συμβουλίου Πειραιά, που ζητούν επιτέλους το Υ.ΠΕ.ΧΩ.Δ.Ε. να εκτελέσει τις αποφάσεις του, προκειμένου να προχωρήσει ο Δήμος Πειραιά, με την υπ’ αριθμ. 659/28.9.2007 τελευταία ομόφωνη απόφασή του, σε αναγκαστική απαλλοτρίωση του χώρου προς όφελος των κατοίκων και της νεολαίας.
      Ερωτάται ο κύριος Υπουργός πότε θα εγκρίνει την τροποποίηση του εγκεκριμένου Ρυμοτομικού σχεδίου Πειραιά στα οικοδομικά τετράγωνα Ο.Τ. 56-57-59 του Δήμου Πειραιά και ποια οικονομική δέσμευση αναλαμβάνει το Υπουργείο για την αναγκαστική απαλλοτρίωση του χώρου.»
      Στην ερώτηση της κ. Παντελάκη θα απαντήσει ο Υφυπουργός ΠΕ.ΧΩ.Δ.Ε. κ. Καλογιάννης. 
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Θα αναφερθώ στο ιστορικό της υπόθεσης, η οποία εν συντομία αναφέρεται στο κείμενο της ερώτησης της κυρίας συναδέλφου. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΙΣΑΒΕΤ ΠΑΠΑΔΗΜΗΤΡΙΟΥ)
      Ο χώρος ο οποίος περικλείεται από τις οδούς Καραολή Δημητρίου, Οικονομίδου, Νέας Ιωνίας, Σοφιανοπούλου, Ιγγλέση στην περιοχή του Νέου Φαλήρου γειτνιάζει αφ’ ενός μεν με τη βιομηχανική ζώνη της οδού Πειραιώς και νοτίως με την αθλητική ζώνη του γηπέδου Καραϊσκάκη. Η περιοχή βρίσκεται εντός των ορίων του ιστορικού κέντρου του Πειραιά που έχει χαρακτηριστεί παραδοσιακό με προεδρικό διάταγμα το 1982 και εντός του ρυμοτομικού σχεδίου, το οποίο ισχύει από το 1937.
      Το εγκεκριμένο από το 1988 γενικό πολεοδομικό σχέδιο του Δήμου Πειραιά, όπως ισχύει μέχρι σήμερα, προβλέπει τα εξής: Για το μεν χώρο που περικλείεται από τις οδούς Σοφιανοπούλου, Νέας Ιωνίας, Αινίτου, Μουράτη, Σουλτάνη και Εμμανουηλίδη, τη δημιουργία πρασίνου και χώρου στάθμευσης. Σε ό,τι αφορά το χώρο που περικλείεται από τις οδούς Σοφιανοπούλου Εμμανουηλίδη, Σουλτάνη, Καραολή και Δημητρίου, ως περιοχή γενικής κατοικίας.
      Από το 1990 ο Δήμος Πειραιά με αποφάσεις του δημοτικού του συμβουλίου είχε προτείνει το χαρακτηρισμό του εν λόγω χώρου ως χώρο κοινοχρήστου και πρασίνου. Το ΥΠΕΧΩΔΕ το 1992 ενέκρινε την τροποποίηση του ρυμοτομικού σχεδίου του Δήμου Πειραιά για τη μετατροπή του οικοδομικού τετραγώνου 59 επιφάνειας περίπου 32,5 στρεμμάτων σε κοινόχρηστο χώρο πρασίνου και των οικοδομικών τετραγώνων 56 και 57 επιφάνειας περίπου 11,5 στρεμμάτων σε χώρο ανέγερσης πολιτιστικών κτηρίων και υπογείων χώρων στάθμευσης. 
      Το 1992 το Δημοτικό Συμβούλιο του Δήμου Πειραιά συμφώνησε με την άποψη και την πρόταση του Υ.ΠΕ.ΧΩ.Δ.Ε. και ενέκρινε την εν λόγω τροποποίηση. Στη συνέχεια τόσο το 2000 όσο και το 2005 ο Δήμος Πειραιά ενέκρινε την επικαιροποίηση των παλαιών αποφάσεων του δημοτικού του συμβουλίου για χαρακτηρισμό του πιο πάνω χώρου σε χώρο κοινόχρηστο πρασίνου και χώρο ανέγερσης πολιτιστικών κτηρίων, καθώς και υπογείων χώρων στάθμευσης.
      Σε ό,τι αφορά το Υ.ΠΕ.ΧΩ.Δ.Ε. η τροποποίηση του ρυμοτομικού σχεδίου δεν προωθήθηκε για έκδοση προεδρικού διατάγματος όπως προβλέπεται από τη νομοθεσία, διότι πρόκειται για τη δημιουργία χώρου πρασίνου μεγάλης κλίμακας, συνολικής επιφάνειας περίπου σαράντα τεσσάρων στρεμμάτων, για την απαλλοτρίωση του οποίου δεν είναι εξασφαλισμένες από το Δήμο Πειραιώς οι αντίστοιχες πιστώσεις. Αυτή είναι η πραγματικότητα και δεν υπάρχει καμμία μεροληψία από πλευράς Υ.ΠΕ.ΧΩ.Δ.Ε. υπέρ κανενός επιχειρηματικού συμφέροντος. 
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Ελισάβετ Παπαδημητρίου): Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κυρία Πρόεδρε.
      Κύριε Υπουργέ, νομίζω ότι θα συμφωνήσετε ότι η αναλυτική παρουσίαση που κάνατε μόλις τώρα χρονολογικά αποδεικνύει ακριβώς ότι το Υ.ΠΕ.ΧΩ.Δ.Ε. όλα αυτά τα χρόνια, διαχρονικά και με τις κυβερνήσεις του ΠΑ.ΣΟ.Κ. και με τις κυβερνήσεις της Νέας Δημοκρατίας δεν έκανε το αυτονόητο, αυτό που είχατε υποχρέωση από τους νόμους του κράτους, που εσείς έχετε θέσει. Το Υ.ΠΕ.ΧΩ.Δ.Ε. είχε πάρει αυτήν την απόφαση. Εσείς το αναλύσατε και χάριν του χρόνου να μην τα επαναλαμβάνουμε. Και μάλιστα λέτε το εξής. Δεν το κάναμε γιατί έπρεπε να εξασφαλίσουμε τα χρήματα. Αυτό σήμαινε αναγκαστικά απαλλοτρίωση. 
      Θέλω να σας πω το εξής. Αυτήν τη στιγμή, γιατί μας ακούει και κόσμος, υπάρχει ομόφωνη απόφαση του Δημοτικού Συμβουλίου του Δήμου Πειραιά για αναγκαστική απαλλοτρίωση του χώρου. Δυστυχώς, δεν μπορούσε να γίνει διαφορετικά κατ’ αρχήν και υπάρχει ζήτημα δανείου από το Ταμείο Παρακαταθηκών και Δανείων για να πάρει αυτό το χώρο. 
      Κατ’ αρχήν πρέπει να μου πείτε στη δευτερολογία σας ότι εφόσον υπάρχει έστω αυτό ως δεδομένο, ότι πρέπει να προχωρήσετε αύριο το πρωί. Αύριο το πρωί το Υ.ΠΕ.ΧΩ.Δ.Ε. πρέπει να κάνει αυτό που δεν έκανε τα προηγούμενα δεκαέξι χρόνια και μόνο γιατί υπάρχει αυτή η ομόφωνη απόφαση του δημοτικού συμβουλίου του Δήμου Πειραιά και μιλάει για αναγκαστική απαλλοτρίωση με δανεισμό. Αυτό είναι το πρώτο.
      Δεύτερον, αυτό που θέτω αυτήν τη στιγμή στην επίκαιρη ερώτηση είναι για το τι δεσμεύσεις μπορεί να αναλάβει το Υ.ΠΕ.ΧΩ.Δ.Ε. απέναντι στον κόσμο του Πειραιά, χωρίς να θέλω να το ξεχωρίσω, ότι μόνο ο Πειραιάς έχει προβλήματα έλλειψης χώρων. Ο Πειραιάς, όμως, όλα αυτά τα χρόνια και αν θέλετε και τελευταία με την Ολυμπιάδα έχασε, χάνει χώρους, προς όφελος των επιχειρηματικών συμφερόντων, που αυτό δεν αφορά τη «ΧΡΩΠΕΙ».
     Δηλαδή γύρω-γύρω από κοινόχρηστους χώρους χτίζονται παλάτια, γιατί η έννοια του κοινόχρηστου έχει χαθεί πλέον. Είναι ένας γενικότερος σχεδιασμός.
      Το ίδιο έγινε και με τα λιπάσματα στη Δραπετσώνα, όπου ήταν ένας χώρος που έκλεισαν τα λιπάσματα και αυτός ο χώρος θα αποδοθεί στον κόσμο και πάει να γίνει κι εκεί εμποροναυτιλιακό κέντρο. 
     Εδώ, λοιπόν, επιμένουμε στο εξής ζήτημα: Είναι χρόνια καθολική απαίτηση των φορέων της πόλης, συνολικά του Πειραιά, αυτός ο χώρος να αποδοθεί στο λαό για χώρο αναψυχής, πρασίνου και διαφόρων εγκαταστάσεων, αλλά αυτό δεν θα γίνει μέσω των επιχειρηματικών συμφερόντων. Εδώ υπάρχει μία πρόκληση.
      Ξέρετε, κύριε Υπουργέ, πού βρισκόμαστε; Βρισκόμαστε στο «και πέντε». Ο ιδιώτης, ο όμιλος που το έχει πάρει, ζητάει άδεια από την πολεοδομία και αν οι υπάλληλοι της πολεοδομίας δεν τη δώσουν, μπορεί να τους κάνει μήνυση. Καταλαβαίνετε πού βρισκόμαστε; Μπορεί να κάνει μήνυση για παράβαση καθήκοντος ή για διαφυγόντα κέρδη. Βρισκόμαστε, λοιπόν στο «και πέντε», γι’ αυτό πήρε αυτήν την απόφαση ο Δήμος του Πειραιά και ζητάει αναγκαστική απαλλοτρίωση. 
     Υπάρχει οικονομικό πρόβλημα στον Πειραιά και υπάρχουν πραγματικά αντοχές της οικονομίας. Δεν είναι δυνατόν μέσα από το Πρόγραμμα Δημοσίων Επενδύσεων από τους αναπτυξιακούς νόμους να υπάρχουν χρήματα.
      Σκεφθείτε όμως και κάτι, κύριε Υπουργέ -και μην είστε απόλυτος- ότι υπάρχει και το Ειδικό Ταμείο Εφαρμογής Ρυμοτομικών και Πολεοδομικών Σχεδίων. Πρέπει να σας θυμίσω ότι υπήρχαν υποσχέσεις και δεσμεύσεις από το Υ.ΠΕ.ΧΩ.Δ.Ε. για αναγκαστική απαλλοτρίωση του χώρου. Τώρα βεβαίως εσείς τα αλλάζετε, όμως εμείς στεκόμαστε και στο οικονομικό ζήτημα. Δεν έχει σημασία το ότι εσείς δεν ήσασταν κυβέρνηση. Έχει μία συνέχεια το κράτος και δυστυχώς αυτή η συνέχεια είναι δυσμενής απέναντι σε μία περιοχή η οποία ασφυκτιά. 
     ΠΡΟΕΔΡΕΥΟΥΣΑ (Ελισάβετ Παπαδημητρίου): Κυρία Παντελάκη, συντομεύετε σας παρακαλώ! 
     ΕΛΠΙΔΑ ΠΑΝΤΕΛΑΚΗ: Δεν είναι μόνο ο ελεύθερος χώρος που πρέπει να αποδοθεί, αλλά το θέμα είναι ότι έτσι όπως έχουν γίνει τα πράγματα, δεν υπάρχουν πλατείες, δεν υπάρχουν ελεύθεροι χώροι και αν, ο μη γένοιτο, γίνει κάτι ή, αν ο μη γένοιτο, γίνει κάποιος σεισμός, δεν έχει ο κόσμος ελεύθερο χώρο να πάει για να σωθεί. 
     Εμείς ζητάμε τώρα να μας πείτε στο δια ταύτα, εφόσον υπάρχει απόφαση του Δημοτικού Συμβουλίου για αναγκαστική απαλλοτρίωση, εάν αύριο το πρωί έχετε κάποια δέσμευση να προχωρήσετε σε αυτό. 
     ΠΡΟΕΔΡΕΥΟΥΣΑ (Ελισάβετ Παπαδημητρίου): Ο κύριος Υπουργός έχει το λόγο. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
     Εν πάση περιπτώσει, έθεσε πάρα πολλά ζητήματα η κυρία συνάδελφος, τα οποία είναι αδύνατον να απαντηθούν στη δευτερολογία μιας επίκαιρης ερώτησης. Μπορούμε να συζητήσουμε όσο θέλετε το θέμα, σε άλλη συζήτηση. 
     Κατ’ αρχάς, κυρία συνάδελφε, σας διαβεβαιώνω –όπως και τους εκλεκτούς συναδέλφους- ότι δεν έχει αλλάξει τίποτα σε ό,τι αφορά την άποψη του Υ.ΠΕ.ΧΩ.Δ.Ε. τα τελευταία χρόνια για το συγκεκριμένο θέμα, ούτε υπήρξε καμμία δέσμευση την οποία δεν τηρήσαμε, ούτε εξ όσων γνωρίζω –και γνωρίζω καλά- υπήρξε οποιαδήποτε δέσμευση στην κατεύθυνση να βρεθούν αυτοί οι πόροι. Όφειλε η Δημοτική Αρχή Πειραιά εδώ και δεκαπέντε με δεκαεπτά χρόνια που κινεί το θέμα, να μεριμνήσει, να βρει και τους αντίστοιχους πόρους. Πρόκειται για μία έκταση της τάξεως των σαράντα τεσσάρων στρεμμάτων και σύμφωνα με τις αντικειμενικές αξίες το κόστος της απαλλοτρίωσης κυμαίνεται στα 20.000.000 ευρώ. Είναι αδύνατο για το Υ.ΠΕ.ΧΩ.Δ.Ε. να υπάρχει μία δέσμευση σήμερα για την εξεύρεση αυτού του ποσού και μάλιστα από τα ταμεία τα οποία προαναφέρατε. Στον αναπτυξιακό νόμο μία τέτοια περίπτωση δεν είναι επιλέξιμη, συνεπώς υπάρχει πολύ σοβαρή δυσκολία εκ μέρους του Υ.ΠΕ.ΧΩ.Δ.Ε. να βρεθούν αυτοί οι πόροι. Η άποψή μας είναι ότι θα έπρεπε ο Δήμος του Πειραιά όλα αυτά τα χρόνια –δεν αναφέρομαι μόνο σήμερα- να βρει τους πόρους για να αποδώσει αυτήν τη μεγάλη πραγματικά έκταση στο κοινό. 
     Ευχαριστώ. 
     ΕΛΠΙΔΑ ΠΑΝΤΕΛΑΚΗ: Τι κάνουμε όμως όταν λέμε ότι θα πάρει δάνειο από το Παρακαταθηκών; Αυτό καίει τον κόσμο. Δεν μου απαντήσατε σ' αυτό, κύριε Υπουργέ!
     ΠΡΟΕΔΡΕΥΟΥΣΑ (Ελισάβετ Παπαδημητρίου): Κυρία Παντελάκη, με συγχωρείτε, υπάρχει μία διαδικασία εδώ! Κάντε άλλη μια ερώτηση και συζητήστε και εκτός Αιθούσης. 
     Ευχαριστώ, κύριε Υπουργέ, που δεν απαντάτε.
      Θα συζητηθεί η τρίτη με αριθμό 20/2-10-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία της λίμνης Κορώνειας κ.λπ..
      Το περιεχόμενο της επίκαιρης ερώτησης της κυρίας συναδέλφου έχει ως εξής: 
      «Η λίμνη Κορώνεια αποτελεί έναν από τους σημαντικότερους ελληνικούς υγροτόπους που προστατεύεται από τη συνθήκη Ραμσάρ και συγκαταλέγεται στις προστατευόμενες περιοχές του «NATURA 2000». Πρόσφατα βρέθηκαν εκατοντάδες νεκρά πουλιά λόγω της βεβαρημένης κατάστασης στην ποιότητα και στην ποσότητα του νερού, δείγμα εγκατάλειψης και αδιαφορίας.
	Είναι γνωστό ότι υπάρχει πρόγραμμα αποκατάστασης της λίμνης που συγχρηματοδοτείται από το Ταμείο Συνοχής. Αποβλέπει στην αναγέννηση των φυσικών στοιχείων της λίμνης και συμπεριλαμβάνει πρόγραμμα παρακολούθησης. Όμως εκατομμύρια ευρώ που έχουν εκταμιευτεί από κοινοτικά κονδύλια για την εφαρμογή του σχεδίου σωτηρίας της λίμνης μένουν αναξιοποίητα και σύμφωνα με τα στοιχεία που διαθέτουμε όλες οι δράσεις βρίσκονται ακόμα στο αρχικό στάδιο ή ακόμα μελετώνται. Επίσης σταμάτησαν να γίνονται οι προβλεπόμενοι έλεγχοι και μετρήσεις στα νερά από το Αριστοτέλειο Πανεπιστήμιο Θεσσαλονίκης, καθώς και έλεγχοι για τις παράνομες αρδεύσεις στη γύρω περιοχή.
	Η αδιαφορία των αρμόδιων φορέων όπως η Νομαρχιακή Αυτοδιοίκηση Θεσσαλονίκης σε συνδυασμό με την πολιτική ατολμία του Υ.ΠΕ.ΧΩ.Δ.Ε. να προχωρήσει σε δραστικές παρεμβάσεις και την αδυναμία του φορέα διαχείρισης να λειτουργήσει αποτελεσματικά οδηγούν τη λίμνη σε αφανισμό.
      Ερωτάται ο κύριος Υπουργός:
      Ποια είναι η πορεία του προγράμματος που συγχρηματοδοτείται από το Ταμείο Συνοχής και ποιο είναι το ύψος των κονδυλίων που έχουν διατεθεί μέχρι σήμερα;
      Ποιες συγκεκριμένες δράσεις αποκατάστασης έχουν αναληφθεί και πώς ο φορέας διαχείρισης θα καταστεί περισσότερο αποτελεσματικός;».
      Ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης έχει το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Η χρηματοδότηση του έργου «Αποκατάσταση της λίμνης Κορώνειας» έχει ενταχθεί στο Ταμείο Συνοχής το Δεκέμβριο του 2005 με προϋπολογισμό 26.910.000 ευρώ και τελικό δικαιούχο τη Νομαρχιακή Αυτοδιοίκηση Θεσσαλονίκης. Το έργο στοχεύει στην ολοκληρωμένη προστασία αλλά και αναβάθμιση της Κορώνειας και περιλαμβάνει εφτά υποέργα. Πρώτον, έργα δημιουργίας και διαμόρφωσης υγροτόπου προϋπολογισμού 14.200.000 ευρώ, δεύτερον έργα βελτίωσης υδραυλικών χαρακτηριστικών και αμφίδρομης λειτουργίας ενωτικής τάφρου προϋπολογισμού 8.000.000 ευρώ, τρίτον έργα λιμνοδεξαμενών ωρίμανσης προϋπολογισμού 2.500.000 περίπου εκατομμυρίων ευρώ, τέταρτον δημιουργία συστήματος υποστήριξης λήψης αποφάσεων προϋπολογισμού 820.000 ευρώ, πέμπτον διαχείριση καλαμώνος στο υδροτοπικό σύστημα της Κορώνειας προϋπολογισμού 340.000 ευρώ, έκτον ενέργειες ενημέρωσης-ευαισθητοποίησης προϋπολογισμού 400.000 ευρώ, έβδομον πρόσληψη συμβούλου διαχείρισης του έργου προϋπολογισμού 700.000 ευρώ. 
      Επισημαίνω ότι τα έξι υποέργα, πέραν δηλαδή της πρόσληψης του συμβούλου διαχείρισης, δεν μπορούσαν να δημοπρατηθούν μέχρι σήμερα διότι στην εγκριτική απόφαση του έργου από το Ταμείο Συνοχής υπήρχε ως προαπαίτηση η πρόσληψη του συμβούλου διαχείρισης του έργου, κάτι το οποίο σήμερα έχει γίνει. 
      Θα πω όμως ότι ενώ όλες οι σχετικές ενέργειες δημοπράτησης είχαν ξεκινήσει τον Αύγουστο του 2006, δηλαδή έξι μήνες μετά την υπογραφή της σύμβασης, είχαμε πάρα πολλές ενστάσεις και τα θέματα είχαν φτάσει στο Συμβούλιο της Επικρατείας. 
      Όλα αυτά σήμερα έχουν λήξει. Έχει υπογραφεί η σύμβαση του αναδόχου του συμβούλου διαχείρισης του έργου στις 29 Αυγούστου 2007. 
      Ταυτόχρονα υπεβλήθησαν στο σύμβουλο οι φάκελοι όλων των υποέργων έτσι ώστε να έχουν τη σύμφωνη γνώμη του για να μπορέσει να επιταχυνθεί το πρόγραμμα.
            Συνεπώς σήμερα όλα τα έργα έχουν δρομολογηθεί.
      Παράλληλα, το προηγούμενο χρονικό διάστημα η Νομαρχιακή Αυτοδιοίκηση με δικούς της πόρους έχει υλοποιήσει έργα της τάξεως του 1.300.000 ευρώ. Τα έργα αυτά, επαναλαμβάνω, έχουν ήδη κατασκευαστεί. 
      Σε ό,τι αφορά το φορέα διαχείρισης, από το επιχειρησιακό πρόγραμμα «ΠΕΡΙΒΑΛΛΟΝ» του Υ.ΠΕ.ΧΩ.Δ.Ε. και συγκεκριμένα από το μέτρο 8.1, χρηματοδοτούμε το φορέα διαχείρισης της Κορώνειας με 2.200.000 ευρώ περίπου μέχρι το τέλος του 2008 και έχουμε εξασφαλίσει τη χρηματοδότησή του από τη Δ΄ Προγραμματική Περίοδο.
      Τα έργα τα οποία έχει υλοποιήσει ο φορέας διαχείρισης μέχρι σήμερα, είναι αποτροπή διάνοιξης παράνομων γεωτρήσεων, παράνομων εναποθέσεων απορριμμάτων, αμμοληψιών κ.λπ.. Έχει προσλάβει ήδη δεκατρία άτομα ως επιστημονικό και διοικητικό προσωπικό. Έχει προκηρύξει τους διαγωνισμούς για την προμήθεια επιστημονικών οργάνων, ειδικού λογισμικού μέτρησης κ.λπ.. Οι απορροφήσεις μέχρι σήμερα είναι της τάξεως των 410.000 ευρώ.
      Θα δώσω κάποια πρόσθετα στοιχεία στη συνέχεια, κυρία Πρόεδρε. 
      Ευχαριστώ πάρα πολύ.
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστώ, κύριε Υπουργέ.
      Η κ. Αμμανατίδου έχει το λόγο για δύο λεπτά.
      ΕΥΑΓΓΕΛΙΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κύριε Υπουργέ, στην τοποθέτησή σας ωραιοποιήσατε τα γεγονότα. Είναι κάτι παραπάνω από προφανές ότι είτε δεν έχετε γνώση και σωστή πληροφόρηση είτε δεν έχει γίνει τίποτε, γιατί αν πάτε στη λίμνη Κορώνεια, αυτό που θα διαπιστώσετε, είναι πως υπάρχουν παντού νεκρά πουλιά σε κατάσταση σήψης. Η λίμνη έχει εξαφανιστεί σε μεγαλύτερη έκταση από ό,τι φαντάζεστε. Παλιά η λίμνη είχε βάθος επτά μέτρων και σήμερα η στάθμη της αγγίζει τα εξήντα εκατοστά. Δεν έχει γίνει απολύτως κανένα έργο. Η τοπική κοινωνία είναι αμέτοχη και στο όλο αυτό εγχείρημα της διάσωσης της λίμνης, ενώ οι οικονομικές επιπτώσεις, ιδιαίτερα στον αγροτικό τομέα, είναι δυσμενείς. 
      Θα πρέπει επιτέλους το Υ.ΠΕ.ΧΩ.Δ.Ε. να αναλάβει τις ευθύνες του και να δρομολογήσει άμεσα δράσεις, που θα στοχεύουν στην εξυγίανση και αύξηση του υδάτινου δυναμικού της λίμνης, στην παύση ρήψης αστικών και βιομηχανικών λυμάτων στη λίμνη και στην επιβολή προστίμων στους λιπαντές, στην αλλαγή του τρόπου άρδευσης των καλλιεργειών με ταυτόχρονη, όμως, επιδότηση των αγροτών, όπως και στην αλλαγή των καλλιεργειών και στην υιοθέτηση φιλικών προς το περιβάλλον πολιτικών επίσης με ταυτόχρονη επιδότηση των αγροτών, γιατί είναι ένας τομέας που ξέρετε πάρα πολύ καλά ότι βάλλεται. 
      Το Υ.ΠΕ.ΧΩ.Δ.Ε. θα πρέπει επιτέλους να σταματήσει το κρυφτούλι και να δεσμευτεί για την υλοποίηση δράσεων που θα σώσουν τη λίμνη. Ο φορέας διαχείρισης της λίμνης έχει αφεθεί στην τύχη του και δεν λειτουργεί, κύριε Υπουργέ, σωστά. Είπατε για τα κονδύλια. Τα γνωρίζω αυτά, αλλά υπάρχει έλλειψη επιστημονικού δυναμικού. Τουλάχιστον τα προηγούμενα χρόνια δεν είχαν εκταμιευτεί χρήματα για την υλοποίηση των στόχων του και τα χρήματα της Ευρωπαϊκής Ένωσης περιμένουν στα συρτάρια, οπότε το Υπουργείο αυτήν τη στιγμή νίπτει τας χείρας του. 
      Πότε επιτέλους θα αποκτήσουμε σαν χώρα μια περιβαλλοντική πολιτική για όλες τις προστατευόμενες περιοχές; Θα πρέπει, δηλαδή, κάθε φορά για να πετύχουμε κάτι στον τομέα της προστασίας του περιβάλλοντος να πηγαίνουμε στα ευρωπαϊκά δικαστήρια; 
      Ξέρετε, κύριε Υπουργέ, εμείς σαν Συνασπισμός Ριζοσπαστικής Αριστεράς, μπορούμε να το κάνουμε κιόλας. Είναι αργά για τη λίμνη. Έχετε τεράστια πολιτική, κοινωνική και ηθική ευθύνη για το οικολογικό έγκλημα στην περιοχή. Νομίζω ότι θα πρέπει επιτέλους να κινητοποιηθείτε στην κατεύθυνση της σωτηρίας της.
      Ευχαριστώ.
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστώ, κυρία συνάδελφε.
      Κύριε Υπουργέ, έχετε το λόγο για δύο λεπτά για να απαντήσετε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Επιτρέψτε μου να πω, αγαπητή κυρία συνάδελφε, εάν με ρωτάτε για τα δικαστήρια των ευρωπαϊκών κοινοτήτων, ότι αυτά ήταν πρακτική των προηγούμενων κυβερνήσεων, όχι των Κυβερνήσεων της Νέας Δημοκρατίας. Είχαμε τη μεγάλη τιμή τα τελευταία τριάμισι χρόνια ως πολιτική ηγεσία του Υ.ΠΕ.ΧΩ.Δ.Ε. να μειώσουμε στο μισό τον αριθμό των καταγγελιών, να μειώσουμε στο μισό τον αριθμό των καταδικαστικών αποφάσεων του Δικαστηρίου Ευρωπαϊκών Κοινοτήτων για θέματα όπως ο Κουρουπητός, το Πάρκο Ζακύνθου κ.ο.κ., θέματα δηλαδή για τα οποία η χώρα είχε τα προηγούμενα χρόνια καταδικαστεί (μην ξεχνάτε το Εθνικό Κτηματολόγιο) σε υψηλότατα πρόστιμα. Μην απειλείτε με προσφυγές στο Ευρωπαϊκό Δικαστήριο.
      Δεν ωραιοποίησα απολύτως τίποτα στην πρωτομιλία μου. Αναφέρθηκα σε γεγονότα και αριθμούς. Και βεβαίως περιέγραψα την πραγματική κατάσταση. Έχουμε πολύ στενή συνεργασία ως Υ.ΠΕ.ΧΩ.Δ.Ε. τόσο με την Περιφέρεια Κεντρικής Μακεδονίας όσο και με τη Νομαρχιακή Αυτοδιοίκηση Θεσσαλονίκης, που, όπως είπα και προηγουμένως, είναι εκείνη η οποία προωθεί τα έργα, και βεβαίως με το Φορέα Διαχείρισης της λίμνης Κορώνειας.
      Είστε Βουλευτής της Β΄ Θεσσαλονίκης, εγώ θα σας παρακαλούσα αύριο το πρωί να πάρετε ένα τηλέφωνο τον Πρόεδρο του Φορέα Διαχείρισης και να τον ρωτήσετε αν πραγματικά αληθεύουν τα στοιχεία τα οποία κατέθεσα σήμερα, αν έχει προσλάβει προσωπικό ή όχι.
      Ο Φορέας έχει 2.200.000 ευρώ μέχρι το τέλος του 2008. Είναι εξαιρετικά σημαντικό το ποσό για να κάνει έργο. Και πραγματοποιεί έργο, υλοποιεί σημαντικό έργο ο Φορέας Διαχείρισης. Τα μηδενίσατε όλα. Δεν ξέρω γιατί. Λυπάμαι πραγματικά.
      ΕΥΑΓΓΕΛΙΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Δεν είναι έτσι.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θα πρέπει επίσης να πω, κυρίες και κύριοι συνάδελφοι, ότι, πέραν των προαναφερομένων, ως Υ.ΠΕ.ΧΩ.Δ.Ε. υλοποιούμε πάρα πολύ σημαντικούς και εκτεταμένους ελέγχους στην ευρύτερη περιοχή της λεκάνης απορροής της Κορώνειας μέσω των Επιθεωρητών Περιβάλλοντος. Μόνο το τελευταίο χρονικό διάστημα έχουν γίνει δέκα πέντε έλεγχοι σε μεγάλες και μικρές επιχειρήσεις του ιδιωτικού και του δημόσιου τομέα στην ευρύτερη περιοχή, κυρίως σε βαφεία, γαλακτοβιομηχανίες, σφαγεία κ.λπ. Και αν αποδειχθεί ότι πράγματι ρυπαίνουν το περιβάλλον, η δέσμευσή μας είναι ότι θα υπάρξουν πάρα πολύ αυστηρές ποινές.
      Ευχαριστώ πάρα πολύ, κυρία Πρόεδρε.
      ΠΡΟΕΔΡΕΥΟΥΣΑ (Ελισάβετ Παπαδημητρίου): Ευχαριστώ πολύ, κύριε Υπουργέ.
      Σε αυτό το σημείο ολοκληρώθηκε η συζήτηση των επικαίρων ερωτήσεων.
      Πριν ζητήσω να λυθεί η συνεδρίαση, κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 περί ποινικής ευθύνης των Υπουργών, μηνυτήρια αναφορά κατά του τέως Υφυπουργού Εθνικής Άμυνας κ. Βασιλείου Μιχαλολιάκου.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 19.15΄ λύεται η συνεδρίαση για την προσεχή Πέμπτη 11 Οκτωβρίου 2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: συζήτηση επικαίρων ερωτήσεων, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 8/10/07	ΣΕΛ.2

