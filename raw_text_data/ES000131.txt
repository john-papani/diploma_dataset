ΣΥΝΕΔΡΙΑΣΗ ΟΔ'
Δευτέρα 31 Ιανουαρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Νέου Ηρακλείου, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου αναφορών και ερωτήσεων της Τρίτης 1 Φεβρουαρίου 2000, 
4. Συζήτηση επικαίρων ερωτήσεων: 
Α. Προς τον Υπουργό Εθνικής 'Αμυνας, σχετικά με τις προθέσεις της Κυβέρνησης, για ρύθμιση του προβλήματος των Ελλήνων ανυπότακτων του εξωτερικού, 
Β. Προς τον Υπουργό Υγείας και Πρόνοιας, σχετικά με τη λήψη μέτρων για τη λειτουργία των μονάδων εντατικής θεραπείας στα δημόσια νοσοκομεία, 
Γ. Προς τον Υπουργό Ανάπτυξης, σχετικά με τη λειτουργία του εργοστασίου "ΒΙΟΜΑΓΝ" στο Μαντούδι Ευβοίας, 
Δ. Προς τον Υπουργό Εθνικής Παιδείας και Θρησκευμάτων, σχετικά με την καθυστέρηση έκδοσης της απόφασης απαλλοτρίωσης του οικοπέδου του τέως Λυκείου "ΜΠΑΡΜΠΙΚΑ", 
5. Συζήτηση επερώτησης προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την πολιτική της αποκατάστασης των σεισμοπαθών της Αττικής και την αντισεισμική θωράκιση της χώρας, 
ΟΜΙΛΗΤΕΣ 
1. Επί των επικαίρων ερωτήσεων.
ΑΝΘΟΠΟΥΛΟΣ Ι., 
ΑΡΑΠΗΣ Ι., 
ΖΑΦΕΙΡΟΠΟΥΛΟΣ Ι., 
ΚΑΡΑΤΖΑΦΕΡΗΣ Γ., 
ΛΟΥΛΕ Α., 
ΤΑΣΟΥΛΑΣ Α., 
ΤΣΟΧΑΤΖΟΠΟΥΛΟΣ Α., 
ΦΑΡΜΑΚΗΣ Ν., 
2. Επί της επερώτησης.
ΑΓΓΟΥΡΑΚΗΣ Χ., 
ΒΕΡΕΛΗΣ Χ., 
ΓΚΑΤΖΗΣ Ν., 
ΔΡΑΓΑΣΑΚΗΣ Ι., 
ΖΑΦΕΙΡΟΠΟΥΛΟΣ Ι., 
ΚΑΡΑΤΑΣΟΣ Γ., 
ΚΟΛΟΖΩΦ Ο., 
ΚΩΣΤΟΠΟΥΛΟΣ Ν.Δ., 
ΠΑΝΑΓΙΩΤΟΥ Σ., 
ΠΟΛΥΔΩΡΑΣ Β., 
ΣΦΥΡΙΟΥ Κ., 
ΤΑΣΟΥΛΑΣ Α.
Π Ρ Α Κ Τ Ι Κ Α   Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΟΔ'
Δευτέρα 31 Ιανουαρίου 2000
------------------------------
Αθήνα, σήμερα στις 31 Ιανουαρίου 2000, ημέρα Δευτέρα και ώρα 18.19' συνήλθε στην Αίθουσα  των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ.  ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από το Γραμματέα της Βουλής κ.  Παναγιώτη Φωτιάδη Βουλευτή Περιφέρειας Αττικής τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 1 Φεβρουαρίου 2000.
"Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ.5 Καν.Βουλής) 1. Η με αριθμό 4070/1.12.99 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Κουτσόγιωργα προς τον Υπουργό Υγείας και Πρόνοιας, σχετικά με την επίλυση του προβλήματος των επαγγελματικών δικαιωμάτων των αποφοίτων των Ινστιτούτων Επαγγελματικής Κατάρτισης (Ι.Ε.Κ.).
2. Η με αριθμό 3995/29.11.99 ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Παιδείας και Θρησκευμάτων, σχετικά με τη νομοθετική κατοχύρωση των επαγγελματικών δικαιωμάτων, των αποφοίτων του Τμήματος Διοίκησης Μονάδων Τοπικής Αυτοδιοίκησης, του Τεχνολογικού Εκπαιδευτικού Ιδρύματος (Τ.Ε.Ι.) Καλαμάτας.
3. Η με αριθμό 4225/600/7.12.99 ερώτηση και αίτηση κατάθεσης εγγράφων του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Υγείας και Πρόνοιας, σχετικά με τους όρους πώλησης σε ιδιώτες, της κρατικής μονάδας φίλτρων τεχνητού νεφρού, στη Λάρισα.
4. Η με αριθμό 3925/25.11.99 ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αποκατάσταση των σεισμοπλήκτων Δημοτικών Σχολείων της περιοχής Κάτω Πετραλώνων.
5. Η με αριθμό 4457/17.12.99 ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τη νομοθετική κατοχύρωση των επαγγελματικών δικαιωμάτων των φοιτητών του Τμήματος Λογοθεραπείας, του Τεχνολογικού Εκπαιδευτικού Ιδρύματος (Τ.Ε.Ι.) Πάτρας.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ.5 Καν.Βουλής) 1. H με αριθμό 4489/20.12.99 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής Παιδείας και Θρησκευμάτων, σχετικά με την επίσπευση κατασκευής και λειτουργίας, του Κέντρου Περιβαλλοντικής Εκπαίδευσης, στην Κύμη Ευβοίας.  2. Η με αριθμό 1829/3.12.99 αναφορά του Βουλευτή της Νέας Δημοκρατίας κ. Αθανασίου Βαρίνου προς τον Υπουργό Εμπορικής Ναυτιλίας, σχετικά με τις προθέσεις της Κυβέρνησης για την επίλυση των αιτημάτων της Πανελλήνιας 'Ενωσης Ναυτών Εμπορικού Ναυτικού (Π.Ε.Ν.Ε.Ν.)." 
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Η πρώτη με αριθμό 522/25.1.2000 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Μεταφορών και Επικοινωνιών, σχετικά με τη λήψη μέτρων για την επίλυση του κυκλοφοριακού προβλήματος της Αθήνας διαγράφεται, κατόπιν συνεννοήσεως με την κυρία Βουλευτή, λόγω κωλύματος του αρμοδίου Υπουργού.
Δεύτερη είναι η επίκαιρη ερώτηση με αριθμό 525/26.1.2000 του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Εθνικής 'Αμυνας, σχετικά με τις προθέσεις της Κυβέρνησης, για ρύθμιση του προβλήματος των Ελλήνων ανυπότακτων του εξωτερικού.
Η επίκαιρη ερώτηση του κυρίου συναδέλφου σε περίληψη έχει ως εξής: " Για χιλιάδες Ελληνόπουλα τα οποία εξαιτίας των σπουδών τους διαμένουν και εργάζονται στο εξωτερικό, εκκρεμεί το ζήτημα της ανεκπλήρωτης στρατιωτικής θητείας, με αποτέλεσμα οι νέοι αυτοί να θεωρούνται στη χώρα μας ανυπότακτοι.
Τα περισσότερα μάλιστα απ' αυτά τα παιδιά αποτελούν ένα αξιόλογο επιστημονικό δυναμικό, μια πολύτιμη "μαγιά" για το παρόν και το μέλλον της πατρίδας μας. Η επιστημονική κατάρτιση και η επαγγελματική εμπειρία πολλών εξ αυτών αδιαμφισβήτητα μπορεί να συμβάλει στην πρόοδο όλων των τομέων της σύγχρονης ελληνικής πολιτικής πραγματικότητας καθώς και στην επίλυση πολλών προβλημάτων. Για το λόγο αυτό η πολιτεία οφείλει απέναντι στους ίδιους και στις οικογένειές τους να βρει έναν τρόπο για την επιστροφή τους στην πατρίδα χωρίς να υπάρχει ο φόβος των επαπειλούμενων κυρώσεων.
Επειδή δεν πρέπει η Ελλάδα να αποτελεί γι' αυτούς τη "χαμένη" πατρίδα, επειδή η πατρίδα μας έχει ανάγκη από νέο "αίμα", ερωτάται ο Υπουργός: Προτίθεται να κάνει κάτι η Κυβέρνηση για να εξασφαλίσει το "εισιτήριο" επιστροφής σε αυτά τα παιδιά; Δεν θα ήταν πιο δίκαιο να μειωθεί ή ακόμη και να εξαγοράζεται με ένα συμβολικό χρηματικό ποσό η στρατιωτική θητεία Ελλήνων καταξιωμένων και αναγνωρισμένων στο εξωτερικό για τους οποίους επειδή ακριβώς έχουν περάσει κάποιο όριο ηλικίας, η εκπλήρωση των στρατιωτικών υποχρεώσεων αποτελεί ανασταλτικό παράγοντα για να πάρουν την απόφαση επιστροφής;" Ο Υπουργός Εθνικής 'Αμυνας κ. Τσοχατζόπουλος έχει το λόγο για τρία λεπτά, για να πρωτολογήσει.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ευχαριστώ, κύριε Πρόεδρε.
Κύριοι συνάδελφοι, γνωρίζετε όλοι σας ότι το Υπουργείο Εθνικής 'Αμυνας έχει την υποχρέωση να διασφαλίσει την αποτελεσματική άμυνα και ασφάλεια της χώρας και να εγγυηθεί την αποτρεπτική δύναμη των Ενόπλων Δυνάμεων, έτσι ώστε οιαδήποτε απειλή, από οπουδήποτε παρουσιαστεί, να βρεθεί αντιμέτωπη αυτής της ισχυρότατης αποτρεπτικής ισχύος που θα αποθαρρύνει τελικά τον οποιονδήποτε να κινηθεί προς αυτήν την κατεύθυνση.
Την ίδια στιγμή οι 'Ενοπλες Δυνάμεις έχουν την ευθύνη να ξεκαθαρίσουν ποια θα είναι η δομή και η δύναμη του νέου στρατού, του σύγχρονου στρατού της χώρας μας. Και εμμένουμε, όπως και στο παρελθόν ότι ο ελληνικός στρατός θα αποτελείται βασικά από οπλίτες θητείας, σε αντίθεση με τις περισσότερες ευρωπαϊκές χώρες, οι οποίες έχουν επιλέξει να στραφούν αποκλειστικά στον επαγγελματικό στρατό.
Βεβαίως, υπάρχει τμήμα επαγγελματικού στρατού στις 'Ενοπλες Δυνάμεις της χώρας μας, όπως γνωρίζετε. Είναι περίπου σαράντα οκτώ χιλιάδες αξιωματικοί, υπαξιωματικοί. Και το υπόλοιπο, αν εξαιρέσουμε και δέκα χιλιάδες ΕΠΥ, οι οποίοι τα τελευταία χρόνια χρησιμοποιήθηκαν για την κάλυψη των αναγκών, συμπληρώνεται με τον αριθμό των οπλιτών θητείας, που παλαιότερα υπολογίζαμε γύρω στους εκατόν είκοσι χιλιάδες το χρόνο να παρουσιάζονται στο πλαίσιο των έξι ΕΣΣΟ. Τώρα όμως, δυστυχώς, λόγω του δημογραφικού προβλήματος είναι κάτω από εκατό χιλιάδες.
Ευθύνη της πολιτείας είναι να διασφαλίσει την ισότητα μεταξύ των πολιτών, έτσι ώστε όλοι οι νέοι στον ίδιο βαθμό να έχουν την υποχρέωση να εκπληρώσουν τη θητεία τους.
Παράλληλα όμως το Υπουργείο Εθνικής 'Αμυνας έχει την υποχρέωση να στηρίξει τις ανάγκες, τις απαιτήσεις και τις προκλήσεις για τους νέους ανθρώπους να λάβουν μέρος στις διαδικασίες μόρφωσης, εκπαίδευσης και κατάρτισης στο εσωτερικό και στο εξωτερικό.
Αυτόν το συνδυασμό των δύο στόχων έχουμε πετύχει, κύριε Πρόεδρε, κύριοι συνάδελφοι, με τον καλύτερο δυνατό τρόπο μέχρι σήμερα.
Δεν πρόκειται να επεκταθώ στα νέα μέτρα της πολιτικής, τα οποία -όπως είπα τον περασμένο μήνα στη Βουλή- θα καταθέσουμε μέσα στο πρώτο τετράμηνο, έτσι ώστε να γίνει σαφής η κατεύθυνση προς την οποία θα κινηθεί η περαιτέρω ενίσχυση των Ενόπλων Δυνάμεων της χώρας, ώστε και τον επαγγελματικό στρατό να αυξήσουμε με το τμήμα του επαγγελματία στρατιώτη, ώστε να καλύψει το έλλειμμα που υπάρχει όσον αφορά τον αριθμό των οπλιτών θητείας και παράλληλα, να διασφαλίσουμε, μέσα σε μία τριετή περίοδο, τη μείωση της διάρκειας θητείας για τους οπλίτες, προσαρμοζόμενοι ακριβώς στη νέα μορφή του στρατού του 21ου αιώνα, που έχει ανάγκη η χώρα μας.  'Οσον αφορά τους ανυπότακτους 'Ελληνες του εξωτερικού με τους οποίους ασχολείται ο συνάδελφος είναι ένα θέμα που χρόνιζε, εγώ τουλάχιστον το βρήκα το '97 στο Υπουργείο ως ένα θέμα που διαμόρφωσε στο εξωτερικό την ανάγκη παραμονής ως ανυποτάκτων δεκαοχτώ χιλιάδων Ελλήνων.  Ο νόμος που ψηφίσαμε το '97, ο 2510 πιστεύω ότι έδωσε οριστική λύση σ' αυτό το θέμα των ανυποτάκτων του εξωτερικού. Προβλέψαμε την υποχρέωση εκπλήρωσης μειωμένης θητείας για τους γεννηθέντες μέχρι και το 66 με διάρκεια που κυμαίνεται από τρεις έως δώδεκα μήνες ανάλογα φυσικά με την ηλικία, την οικογενειακή κατάσταση και τη σωματική ικανότητα του καθενός, ενώ απέκτησαν το δικαίωμα το υπόλοιπο της θητείας του μέχρι το κανονικό, να το εξαγοράσουν με εκατό χιλιάδες (100.000) δραχμές το μήνα.
Παράλληλα ο νόμος αυτός τακτοποιούσε ποινικά όσους ανυπότακτους υπάγονταν στις ρυθμίσεις του και δεν έθετε θέμα χρόνου.  Δηλαδή για τους γεννηθέντες μέχρι και το '66 δεν υπάρχει περιορισμός για το χρόνο που μπορούν να υπηρετήσουν, αξιοποιώντας τις ευνοϊκές ρυθμίσεις του νόμου.  Αποτελεί, δηλαδή, μια ρύθμιση νομοθετική που θα διευκολύνει επ' αόριστον τους ανυποτάκτους με την υπαγωγή τους σε ευεργετικές ρυθμίσεις.
Να σας πω και έναν αριθμό. Μέχρι τον Οκτώβριο του '97 έχουν καταταγεί πέντε χιλιάδες εκατό στρατεύσιμοι από τους δεκαοχτώ χιλιάδες ανυποτάκτων του εξωτερικού. Αυτό σημαίνει ότι αυτός ο νόμος έχει μία πολύ μεγάλη επιτυχία. Δίνει το δικαίωμα τουλάχιστον στο 1/3 των ανθρώπων που ήταν ανυπότακτοι να επανέλθουν μέσα σ' αυτά τα δυόμισι χρόνια που πέρασαν. Και συνεχίζοντας με αυτόν το ρυθμό πιστεύω ότι θα καλύψουμε στο μέγιστο βαθμό το στόχο τον οποίο είχαμε θέσει.
Περαιτέρω μείωση ή τυχόν εξαίρεση από το όριο αυτού του νόμου και σε νεότερες ηλικίες νομίζω ότι αντίκειται στον κανόνα της υποχρεωτικής θητείας και κατατραυματίζει τη συνταγματική αρχή της ισότητας. Αν λάβουμε υπόψη μας ότι όποιος είναι γεννημένος μέχρι το '66, δηλαδή, τριάντα τεσσάρων ετών σήμερα και από εκεί και πάνω όλες οι ηλικίες έχουν δικαίωμα να αξιοποιήσουν αυτό το νόμο, καταλαβαίνετε ότι πιθανόν μόνο οι νεότεροι μετά τη δημοσίευση αυτού του νόμου που έγιναν ανυπότακτοι στο εξωτερικό είναι εκείνοι που έρχονται τώρα να διεκδικήσουν κάτι άλλο. Και νομίζω ότι τέτοιοι νόμοι γίνονται εφάπαξ. Δεν μπορεί να είναι μόνιμη δικλείδα γιατί είναι σαν να ανοίγεις πόρτα και παράθυρο, να αγνοούνται οι νόμοι που γίνονται για να στηρίξουν τη θητεία.
Μ' αυτές τις σκέψεις, κύριε Πρόεδρε, νομίζω ως πρώτη απάντηση είναι επαρκής και θα ικανοποιήσω τον κύριο συνάδελφο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης έχει το λόγο για δύο λεπτά.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, άκουσα προσεκτικά τον Υπουργό Εθνικής 'Αμυνας ο οποίος χρειάστηκε βέβαια το διπλάσιο χρόνο από τον κανονικό για να απαντήσει. Θα έλεγα, κύριε Υπουργέ, ότι όλα αυτά θα μπορούσαν να ακουστούν ευχάριστα αν δεν προσέκρουαν επάνω στο "δάσκαλε που δίδασκες και νόμο δεν εκράτεις".
Η πολιτεία υπήρξε ιδιαίτερα επιεικής με εσάς και θα έλεγα ότι και εσείς θα έπρεπε με την ίδια ευρύτητα και επιείκεια να δείτε την υπόθεση κάποιων παιδιών. 'Οταν ο άλλος είναι τριάντα δύο ετών και είναι Διευθυντής στη ΝΑΣΑ, σε ένα μεγάλο τμήμα όπου μπορεί και διευθύνει όλα τα προγράμματα του διαστήματος, δεν μπορεί να έρθει στην Ελλάδα; Αυτός των τριάντα δύο ετών δεν έχει τη δυνατότητα να επιστρέψει στην πατρίδα; Θα έλεγα ότι πρέπει να το δείτε με μία ευρύτητα. 'Αλλος είναι τριάντα τεσσάρων ετών, έχει τρία παιδιά, βρίσκεται στη Γερμανία σε πανεπιστήμιο κοντά σ' αυτό που σπουδάσατε εσείς. Δεν θα έρθει στην Ελλάδα; Είναι δεκαοκτώ χιλιάδες άνθρωποι, κεφάλαια για την πατρίδα. 'Ολοι είναι σε πανεπιστήμια. Δεν μιλάμε για εκείνους που δεν κατόρθωσαν να το βγάλουν.  Θα έλεγα ότι πρέπει να βρείτε έναν τρόπο, όταν μάλιστα σε αντιρρησίες συνείδησης δίνετε τη δυνατότητα της κοινωνικής θητείας. Να υπάρξει μία πρόνοια, να κάνουν π.χ. κοινωνική θητεία στα προξενεία μας και στις πρεσβείες. Δεν ξέρω τι θα είναι αυτό, βρείτε το.
'Οσον αφορά τον επαγγελματικό στρατό, υπάρχει μία εύκολη δίοδος. Στο ταμείο ανεργίας τους δίνετε το 70%. Δώστε τους το 100% και φορέστε τους στολή. Είναι πολύ απλό. 'Εχετε δυναμικό που θα ήθελε να πάει προς αυτήν την κατεύθυνση. Παίρνει ο άλλος το 70% και κάθεται. Δώστε του το 100%, φορέστε του στολή και κάντε τον επαγγελματία.
Και βεβαίως πρέπει να πω ότι κάποιες ειδικότητες στο στρατό χρειάζονται επαγγελματίες. Ο πυροβολητής δεν μπορεί να μάθει το κανόνι σε ένα μήνα. Ο πυροβολητής στην Τουρκία είναι τριάντα έως τριάντα πέντε χρόνια πάνω στο ίδιο κανόνι Θα έλεγα, λοιπόν, ότι χρειάζεται μια ευρύτητα στην αντιμετώπιση αυτού του θέματος.
Πιστεύω ότι θα επαναφέρετε το νόμο. Χρειάζεται λίγο θάρρος. Δεν πρέπει να μείνουμε στο 1997. Κάποιος που γεννήθηκε το 1967 είναι τριάντα τριών ετών. Πρέπει να του δοθεί η ευκαιρία να γυρίσει πίσω. Είναι περισσότεροι από δεκαπέντε χιλιάδες άνθρωποι σε αυτήν την κατηγορία. Πάρα πολλοί είναι καθηγητές πανεπιστημίων. Πρέπει αυτό το δυναμικό να γυρίσει στην Ελλάδα. Θέλουν να γυρίσουν αλλά φοβούνται να περάσουν  τα σύνορα.  Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): 'Οποιες και αν είναι οι ανάγκες της χώρας για ασφάλεια και άμυνα δεν μας απαγορεύουν να δείξουμε ευελιξία και κατανόηση που πάντοτε πρέπει να υπάρχουν στα προβλήματα των νέων ανθρώπων. Σε τελική ανάλυση όλο αυτό το δημοκρατικό σύστημα που έχουμε χτίσει έχει σκοπό να διαμορφώσει όρους αποδεκτής λειτουργίας για τους νέους ανθρώπους με ευνοϊκότερες συνθήκες για ευημερία, ανάπτυξη και πρόοδο.
Δεν πρέπει όμως να λέμε ότι για κάποιους ισχύουν οι νόμοι και για κάποιους άλλους δεν ισχύουν. 'Οταν το 1997 ψηφίσαμε αυτόν το νόμο οι νέοι στους οποίους αναφέρεσθε, οι γεννηθέντες μετά το 1966 ήταν τριάντα ενός ετών. 'Αρα, εγνώριζαν αυτήν τη ρύθμιση η οποία θα προσφερόταν μόνο μέχρι εκείνη την ηλικία. Επιλέγοντας να παραμείνουν ανυπότακτοι και μετά είναι σαφές ότι σκέφθηκαν ότι κάποια στιγμή αυτός ο νόμος θα επεκταθεί.
Με ποιο δικαίωμα εσείς θα αποκλείσετε άλλους ή θα δημιουργήσετε κίνητρα για ανθρώπους που θέλουν να τελειώσουν κανονικά τη θητεία τους να έρθουν πίσω να υπηρετήσουν τη χώρα; Βλέπετε, λοιπόν, ότι τα θέματα δεν είναι τόσο απλά.
Και επειδή αφήσατε κάποιο υπονοούμενο πρέπει να σας πω ότι όταν γύρισα εγώ το 1974 από το εξωτερικό -λόγω χούντας- ήμουν τριάντα έξι ετών.
ΓΕΩΡΓΙΟΣ ΚΑΡΑΤΖΑΦΕΡΗΣ: Τριάντα πέντε ετών ήσασταν. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Με συγχωρείτε, ήμουν τριάντα έξι ετών. 'Οσοι μείναμε στο εξωτερικό είχαμε κάποιο λόγο. Εμένα μου είχαν αφαιρέσει την ιθαγένεια. Και να ήθελα να υπηρετήσω, δεν μπορούσα. Μην μπλέκετε, λοιπόν, τα θέματα με το νόμο που ψήφισε η Κυβέρνηση του Κωνσταντίνου Καραμανλή. Τότε, εδόθη το δικαίωμα σε όσους εδιώχθησαν και ήταν μεγάλης ηλικίας να εξαγοράσουν τη θητεία τους. Το χαρτί το πήρα τον Οκτώβριο του 1976. Τη δε ελληνική ιθαγένεια την πήρα πίσω το Φεβρουάριο του 1975. Το υπονοούμενό σας, λοιπόν, δεν ταίριαζε σ'αυτήν την περίπτωση.
ΓΕΩΡΓΙΟΣ ΚΑΡΑΤΖΑΦΕΡΗΣ: Το 1968 από τη χούντα είχατε πάρει αναβολή. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Η χούντα μου αφαίρεσε την ιθαγένεια. Δεν μου αφαίρεσε την αναβολή. Μου αφαίρεσε την ιθαγένεια το 1968.
ΠΡΟΕΔΡΕΥΩΝ (Παναγιώτης Σγουρίδης): Κύριε Καρατζαφέρη, μη συγκρίνετε ανόμοια πράγματα. Εάν γυρνούσε να υπηρετήσει, θα τον έβαζαν φυλακή.  Συνεχίστε, κύριε Υπουργέ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, δεν είναι αυτό το θέμα μας.
Το θέμα είναι ότι οι νέοι, οι γεννηθέντες μέχρι το 1966 ανήκουν στην κατηγορία του νόμου και έχουν αρκετό χρόνο μπροστά τους. Εκείνοι οι οποίοι βρίσκονται εκτός αυτής της ρύθμισης όποια προσπάθεια και αν κάνουμε δεν μπορούν να υπαχθούν σε επέκταση αυτού του νόμου. Ας το λάβουν υπόψη τους και ας βρουν τρόπο να αντιμετωπίσουν το θέμα τους.
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 536/26-1-2000 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Απόστολου Τασούλα, προς τον Υπουργό Υγείας και Πρόνοιας, σχετικά με τη λήψη μέτρων για τη λειτουργία των Μονάδων Εντατικής Θεραπείας στα δημόσια νοσοκομεία.
Η επίκαιρη ερώτηση του κ. Τασούλα, είναι η ακόλουθη: " Αν και οι Μονάδες Εντατικής Θεραπείας (ΜΕΘ) αποτελούν τους ισχυρούς κρίκους στην αλυσίδα επιβίωσης, στα δημόσια νοσοκομεία της χώρας μας παρουσιάζονται τεράστιες ελλείψεις στον τομέα αυτό. 'Ετσι, ενώ, σύμφωνα με τα στοιχεία των ειδικών επιστημόνων, οι ανάγκες της χώρας μας επιβάλλουν την ύπαρξη και λειτουργία περίπου πεντακοσίων σαράντα ΜΕΘ κλικών για ενήλικες, σήμερα λειτουργούν περίπου τριακόσιες, ενώ άλλες πενήντα κλίνες υπάρχουν, αλλά δεν μπορούν να λειτουργήσουν κυρίως λόγω της έλλειψης προσωπικού. Ακόμα πιο χτυπητές είναι οι ελλείψεις σε ΜΕΘ για παιδιά.
Πέρα από τους σοβαρότατους κινδύνους που δημιουργούνται για τον ελληνικό λαό από τις ελλείψεις αυτές στα δημόσια νοσοκομεία, δημιουργούν έδαφος για την ανάπτυξη εξαιρετικά επικερδούς επιχειρηματικής δραστηριότητας: το ημερήσιο νοσήλιο στις ιδιωτικές ΜΕΘ ξεπερνά το μισό εκατομμύριο δραχμές και η πελατεία είναι εξασφαλισμένη λόγω των κενών στα δημόσια νοσοκομεία.
Οι ευθύνες της Κυβέρνησης είναι πελώριες, αφού όχι μόνο δεν αντιμετωπίζει το πρόβλημα, αλλά το αφήνει να μεγαλώνει, όπως έγινε με τη ΜΕΘ του Νοσοκομείου Αγίων Αναργύρων, που λειτουργεί πλέον στο ΚΑΤ με συνθήκες που δημιουργούν βάσιμες υποψίες ότι διαλύεται.
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να λειτουργήσουν άμεσα οι πενήντα ΜΕΘ που δεν έχουν προσωπικό, να υπάρξει ένα χρονοδιάγραμμα για τη δημιουργία των αναγκαίων ΜΕΘ που λείπουν στα δημόσια νοσοκομεία της χώρας μας και να αντιμετωπιστούν άμεσα τα προβλήματα που αντιμετωπίζουν Μονάδες, οι οποίες λειτουργούν, όπως είναι η ΜΕΘ του Νοσοκομείου Αγίων Αναργύρων;".
Ο Υφυπουργός Υγείας και Πρόνοιας κ. Φαρμάκης έχει το λόγο για τρία λεπτά να πρωτολογήσει.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, συνεχίζονται οι προσπάθειες του Υπουργείου Υγείας, ιδιαίτερα τα τελευταία χρόνια, για την ανάπτυξη νέων Μονάδων Εντατικής Θεραπείας και άλλων ειδικών μονάδων στα νοσοκομεία για τη βελτίωση της λειτουργίας τους με ανανέωση και προσθήκη εξοπλισμού και επίσης, για την πρόσληψη ειδικευμένου προσωπικού που θα μπορεί να λειτουργεί αυτές τις Μονάδες.  Από τα στοιχεία αποδεικνύεται ότι ο αριθμός των κλινών των μονάδων Εντατικής Θεραπείας έχει υπερδιπλασιαστεί τα τελευταία χρόνια. Την τελευταία πενταετία δηλαδή, από εκατόν ενενήντα κλίνες που είχε η χώρα  στις Μονάδες Εντατικής Θεραπείας, έχει αναπτύξει τριακόσιες πενήντα οκτώ. Και βεβαίως, έχουν προγραμματισθεί και θα λειτουργήσουν Μονάδες Εντατικής Θεραπείας μέσα στο τρέχον έτος και σε άλλα δέκα περίπου νοσοκομεία. Μεταξύ αυτών είναι και η Μονάδα Εντατικής Θεραπείας που θα λειτουργήσει πολύ σύντομα στο Περιφερειακό Πανεπιστημιακό Νοσοκομείου του Ηρακλείου και είναι Μονάδα Εντατικής Θεραπείας Παίδων. Είναι ο πρώτος τέτοιος σχηματισμός στο νησί.
Μπορεί κάποιες φορές κάτω από ειδικές συνθήκες, χρονικές και άλλες, να υπάρχει πρόβλημα ανεύρευσης μιας κλίνης ΜΕΘ και επειδή ακριβώς, το θέμα είναι ευαίσθητο να δημιουργείται και θόρυβος από τα Μέσα Μαζικής Ενημέρωσης, όχι αδικαιολόγητος, θα έλεγα.
Αλλά αυτό το πρόβλημα δεν είναι μόνο πρόβλημα που έχει σχέση με τον αριθμό των κλινών, είναι πρόβλημα που έχει σχέση και με τη διαχείριση των κλινών αυτών. Και με αυτό το θέμα ασχολούμαστε, γιατί δεν τηρούνται όσα πρέπει να τηρούνται από τους επικεφαλείς των μονάδων και από τα νοσοκομεία. Ενώ, δηλαδή, πρέπει τη διαχείριση αυτών των κλινών στα δημόσια νοσοκομεία να την έχει το ΕΚΑΒ, συνεπώς, να γνωρίζει καθημερινά πώς ξεκινάει η μέρα, πόσες είναι οι κενές κλίνες στις Μονάδες Εντατικής Θεραπείας, αυτό σπανίως γίνεται. Μάλιστα, είχαμε και ένα ειδικό πρόβλημα την παραμονή της Πρωτοχρονιάς που θα γίνονταν εδώ και οι γιορτές για την αλλαγή του αιώνα και της χιλιετηρίδας, όπου ενώ δεν είχαν δοθεί κενές κλίνες, στο ΕΚΑΒ, με την παρέμβαση της πολιτικής ηγεσίας του Υπουργείου, βρέθηκαν αμέσως δεκαεπτά κενές κλίνες.
Υπάρχει, λοιπόν, προσπάθεια. Οι κλίνες αναπτύσσονται, οι μονάδες βελτιώνονται και νέες μονάδες αναπτύσσονται.
Τώρα, σε ό,τι αφορά την Μονάδα Εντατικής Θεραπείας του Νοσοκομείου "'Αγιοι Ανάργυροι", το οποίο χτυπήθηκε από τους σεισμούς και έκλεισε όπως είναι γνωστό. Το σύνολο του προσωπικού αυτής της Μονάδας, ιατρικό και νοσηλευτικό μεταφέρθηκε στο ΚΑΤ όπου ήδη λειτουργούν πέντε νέες κλίνες, οι οποίες έχουν προστεθεί στις δεκατέσσερις λειτουργούσες του Νοσοκομείου.
Πρόκειται να αναπτυχθούν δύο ή τρεις ακόμα διότι το προσωπικό λειτουργούσε στο Νοσοκομείο "'Αγιοι Ανάργυροι" επτά κλίνες και δύο μονάδες αυξημένης φροντίδας. Συνεπώς δεν βλέπω που είναι το πρόβλημα και για ποιο λόγο γίνεται το ερώτημα για τη μονάδα αυτή η οποία μεταφέρθηκε επαναλαμβάνω και λειτουργεί στο ΚΑΤ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο για δύο λεπτά.
ΑΠΟΣΤΟΛΟΣ ΤΑΣΟΥΛΑΣ: Κύριε Υπουργέ, καταρχήν να πούμε για τις Μονάδες Εντατικής Θεραπείας ότι πράγματι είναι ισχυροί κρίκοι χωρίς να αποτελούν πανάκεια και χωρίς να χρειάζεται κανένας να τις βλέπει μονόπλευρα γιατί ένα νοσοκομείο πρέπει να είναι ισόρροπα αναπτυγμένο και να έχει Μονάδες Εντατικής Θεραπείας.
'Οσον αφορά τη  μονάδα των "Αγίων Αναργύρων" υπάρχει πρόβλημα. Εκεί δημιουργήθηκαν συγκρούσεις όπως ξέρετε, σοβαρές αντιθέσεις όσον αφορά της μονάδας στο ΚΑΤ.
Δεύτερον, τα κρεβάτια που αναπτύχθηκαν όπως και εσείς λέτε είναι λιγότερα από ό,τι ήταν στους "Αγίους Αναργύρους".
Το θεμα των Μονάδων Εντατικής Θεραπείας έχει να κάνει με το εξής: Πρώτα από όλα έχουμε πρόβλημα συνολικού αριθμού και αυτό το πρόβλημα είναι συνυφασμένο με το πρόβλημα κατανομής. Κατά τη γνώμη μας δεν νοείται νοσοκομείο νομαρχιακό να μην έχει Μονάδα Εντατικής Θεραπείας. Σήμερα μόνο σε δεκατέσσερις νομούς περίπου από τους πενήντα επτά νομούς της χώρας υπάρχουν Μονάδες Εντατικής Θεραπείας.
'Ενα άλλο ζήτημα είναι ότι ενώ έχετε έτοιμες πενήντα μονάδες δεν τις λειτουργείτε λόγω έλλειψης προσωπικού. Υπάρχει σοβαρότατο πρόβλημα και με τον εξοπλισμό αυτών των μονάδων. 'Οσον αφορά τη διαχείριση που λέτε χρειάζεται συνεργασία και την ευθύνη των μονάδων και του ΕΚΑΒ πρέπει να την αναλάβετε εσείς. Δεν νοείται να υπάρχουν μερικές φορές κενές κλίνες και να μην αξιοποιούνται. Φυσικά οι ιδιώτες "τρίβουν τα χέρια τους" γιατί στοιχίζει πάνω από μισό εκατομμύριο ημερησίως η νοσηλεία σε μία τέτοια μονάδα.
Αιτία όλων αυτών είναι οι περιορισμένες δαπάνες. Λέτε για δέκα νοσοκομεία. Εμείς θα θέλαμε να μας δώσετε ένα χρονοδιάγραμμα τι θα κάνετε το Φλεβάρη, τι θα κάνετε το Μάρτη και τον Απρίλη γιατί μιλάτε για δέκα νοσοκομεία και φαντάζομαι να μιλάτε για το άμεσο μέλλον. Θα θέλαμε να μας δώσετε και ένα χρονοδιάγραμμα συνολικά για όλα τα νοσοκομεία της χώρας.  Σας είπα ότι υπάρχουν ανάγκες στο κέντρο και στη Θεσσαλονίκη αλλά υπάρχουν ανάγκες και σε όλους του νομούς της χώρας. Δεν νοείται νοσοκομείο σε έναν ολόκληρο νομό να μην έχει κάποια κρεβάτια. Ξέρετε ότι δεν μπορεί να είναι με ένα ή δύο κρεβάτια οι μονάδες αυτές αλλά πρέπει να έχουν τουλάχιστον πέντε με έξι κρεβάτια με άριστο το δέκα ή το δώδεκα.  
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να δευτερολογήσει για δέκα λεπτά.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, δεν ξέρω τι εννοείτε όταν λέτε χρονοδιάγραμμα Φεβρουαρίου, Μαρτίου κλπ.  Ετόνισα ότι έχουν προγραμματιστεί και με την πρόσληψη του προσωπικού, όπως αυτή θα εξελίσσεται μέσα στο έτος, θα λειτουργήσουν σε άλλα δέκα τουλάχιστον νοσοκομεία Μονάδες Εντατικής Θεραπείας. Οι θέσεις αυτού του προσωπικού έχουν προκηρυχθεί με δύο διαγωνισμούς μέσα στο 1999. Στον πρώτο η προκήρυξη αφορούσε εξακόσιες εξήντα τέσσερις θέσεις νοσηλευτικού προσωπικού και στο δεύτερο χίλιες πεντακόσιες τέσσερις θέσεις. Με αυτό το προσωπικό τα νοσοκομεία έχουν εντολή να στελεχώσουν κατά προτεραιότητα Μονάδες Εντατικής Θεραπείας, Μονάδες Αυξημένες Φροντίδας, Μονάδες Τεχνητού Νεφρού. Γι'αυτόν το λόγο άλλωστε έχουμε ζητήσει και την έγκριση πρόσληψης αυτού του προσωπικού από την τριμελή εξ Υπουργών επιτροπή. Κατά συνέπεια με την πρόσληψη αυτού του προσωπικού, που θα καλύψει βεβαίως και άλλες ανάγκες των νοσοκομείων, θα αναπτυχθούν αυτές οι μονάδες.
Επίσης έχει προκηρυχθεί διαγωνισμός για ένα σημαντικό αριθμό γιατρών και το 1998 και το 1999, μόνο για Μονάδες Εντατικής Θεραπείας. Το 1998 προκηρύχθηκαν εβδομήντα έξι θέσεις ιατρικού προσωπικού και πρέπει κάπου εδώ να ολοκληρώνεται η πρόσληψή τους και το 1999 άλλες σαράντα τρεις θέσεις. 'Εχουμε, δηλαδή, περίπου εκατόν τριάντα πέντε θέσεις γιατρών που θα καλυφθούν για να υπηρετήσουν στις Μονάδες Εντατικής Θεραπείας.
Δεν ξέρω τι άλλο χρονοδιάγραμμα θέλετε.
ΑΠΟΣΤΟΛΟΣ ΤΑΣΟΥΛΑΣ: Σε ποια νοσοκομεία; 
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Σας μίλησα για τη μονάδα του Ηρακλείου. Αναφέρω επί πλέον την επέκταση της μονάδας του Αγίου Ανδρέα Πατρών, και τα Νοσοκομεία της Ρόδου, της Κορίνθου, του Μεσολογγίου, της Καλύμνου, του Θριασίου, Ελευσίνας, του Αγίου Νικολάου, του Ναυπλείου, του Αγρινίου.
ΠΡΟΕΔΡΕΥΩΝ (Παναγιώτης Σγουρίδης): Είναι και της Ξάνθης μέσα.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Και της Ξάνθης επίσης.
Είναι συνεχείς οι προσπάθειές μας να αναπτυχθούν οι μονάδες και να λειτουργήσουν. Αυτό που λέτε βέβαια ότι δεν νοείται νομαρχιακό νοσοκομείο χωρίς να έχει Μονάδα Εντατικής Θεραπείας, μπορώ να το δεχθώ σαν γιατρός, αλλά θέλω ρητορικά να επανυποβάλω ένα ερώτημα: Με ποιους θα λειτουγήσει μια ΜΕΘ; Γνωρίζετε να υπάρχει προσέλευση; Γνωρίζετε να υπάρχουν τόσοι ειδικοί; Και πρέπει να λειτουργεί μια ΜΕΘ, κύριε συνάδελφε, μόνο με τον αναισθησιολόγο και να λέμε ότι έχει επάρκεια στη λειτουργία της; Αυτή είναι επικίνδυνη μονάδα.
'Εχουμε την εντύπωση ότι έχουμε ΜΕΘ, που λειτουργεί με πληρότητα, με επάρκεια, που μπορεί να αντιμετωπίσει ένα περιστατικό, το κρατούμε στο νοσοκομείο και δεν το διακομίζουμε και ο άρρωστος δεν πάει καλά. Λοιπόν, τα προβλήματα είναι πολλά στη λειτουργία αυτών των μονάδων.
Επαναλαμβάνω ότι οι προσπάθειές μας είναι συνεχείς σε μέσα, προσωπικό και πόρους και τα πράγματα βελτιώνονται καθημερινά. Απόδειξη ότι τα τελευταία χρόνια τα κρεβάτια των Μονάδων Εντατικής Θεραπείας από εκατόν ενενήντα έγιναν τριακόσια πενήντα οκτώ. Εσείς λέτε ότι πεντακόσια επαρκούσαν. Εγώ δεν ξέρω από πού βγαίνει αυτός ο αριθμός. Οπωσδήποτε όμως χρειαζόμαστε περισσότερα.
ΠΡΟΕΔΡΕΥΩΝ (Παναγιώτης Σγουρίδης): Η τέταρτη με αριθμό 529/26.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εμπορικής Ναυτιλίας, σχετικά με την εφαρμογή της νομοθεσίας, για την οργανική σύνθεση των ποντοπόρων πλοίων, διαγράφεται λόγω κωλύματος του κυρίου Υπουργού.
Πέμπτη είναι η με αριθμό 531/26.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με τη λειτουργία του εργοστασίου "ΒΙΟΜΑΓΝ" στο Μαντούδι Ευβοίας.
Η επίκαιρη ερώτηση του κ. Αράπη είναι η ακόλουθη: "Η βόρεια Εύβοια και κυρίως η ευρύτερη περιοχή Μαντουδίου μαστίζεται από την ανεργία, τη φτώχεια και την ανέχεια, αιτίες που οδηγούν τους κατοίκους στη μετανάστευση.
Η επαναλειτουργία της "ΒΙΟΜΑΓΝ" όχι μόνο δεν έδωσε λύσεις στα προβλήματα αλλά επιδείνωσε την κατάσταση, αφού ο εκπρόσωπός της κ.                  Βαρβούτης οφείλει στους εργαζόμενους δεδουλευμένα έξι μηνών και αδυνατεί να ανταποκριθεί στις απαιτήσεις που έχει δημιουργήσει η επιχείρηση, εμπαίζει τους εργαζόμενους, αρνείται να εκπληρώσει τις υποχρεώσεις του και βρίσκεται στα πρόθυρα του να χαρακτηριστεί αφερέγγυος εργοδότης, γεγονός που θα σημάνει την απομάκρυνσή του από την επιχείρηση χωρίς να έχει δικαιώματα στα περιουσιακά της στοιχεία.
Επειδή οι εργαζόμενοι πρέπει να πάρουν τα δεδουλευμένα που δικαιούνται.
Επειδή το κλείσιμο της "ΒΙΟΜΑΓΝ" θα σημάνει πλήρη οικονομικό μαρασμό και μεγάλα ποσοστά ανεργίας στην περιοχή Μαντουδίου.
Ερωτώνται οι κύριοι Υπουργοί: 1) Τι προτίθενται να πράξουν ώστε οι εργαζόμενοι να πάρουν τα δεδουλευμένα τους; 2) Τι προτίθενται να πράξουν ώστε η "ΒΙΟΜΑΓΝ" να μη διακόψει τη λειτουργία της που έχει τη δυνατότητα να δίνει ανάσα ζωής στους κατοίκους της περιοχής Μαντουδίου;".
Ο Υφυπουργός κ. Ζαφειρόπουλος έχει το λόγο για τρία λεπτά να πρωτολογήσει.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, είναι βέβαιο ότι ο αξιότιμος κύριος συνάδελφος όταν κατέθετε την ερώτηση, δεν γνώριζε ότι πέντε μέρες νωρίτερα είχε ήδη εκδικαστεί η σχετική αίτηση για την πτώχευση και είχε εκδοθεί η σχετική απόφαση και είχε ορισθεί ο σύνδικος πτώχευσης. Πρέπει να πω ότι στις 14 Ιανουαρίου η Βουλή απασχολήθηκε πάλι με το θέμα αυτό, με αφορμή σχετική ερώτηση του συναδέλφου του Συνασπισμού κ. Αποστόλου.
Πρέπει όμως να δώσω μια πολύ συγκεκριμένη απάντηση, λέγοντας ότι μέχρις ότου οδηγηθεί στην πτωχευτική διαδικασία η "ΒΙΟΜΑΓΝ", είχαν γίνει πολλές συγκεκριμένες ενέργειες από την πλευρά της Κυβέρνησης, σε συνεργασία με τους εργαζομένους και με τη διοίκηση της "'Αλφα Πίστεως", η οποία είχε μετάσχει στη λειτουργία της επιχείρησης, για να βρεθεί κάποια λύση. Για λόγους που δεν νομίζω ότι ενδιαφέρουν την Κυβέρνηση, αλλά δεν ξέρω αν ενδιαφέρουν καν τρίτους, η επιχείρηση αποφάσισε ότι δεν μπορεί να συνεχίσει τη   λειτουργία της. 'Ηδη βρισκόμαστε στη διαδικασία της πτώχευσης.
Η Κυβέρνηση έχει κάνει πολύ συγκεκριμένες ενέργειες προς την κατεύθυνση και της "'Αλφα Πίστεως". Επίσης, είναι σε συνεννόηση με το σύνδικο, για να βρεθεί η καλύτερη δυνατή λύση.
Η λύση που θα κατασφαλίζει κατ' αρχήν την πληρωμή των δεδουλευμένων των εργαζομένων είναι η εξής: 'Ηδη από το λογαριασμό αφερεγγυότητας που τηρείται, οι εργαζόμενοι θα εισπράξουν τρεις μισθούς. Επίσης, θα προχωρήσουμε τη διαδικασία για να βρούμε, σε συνεργασία με το σύνδικο και την Τράπεζα, άμεση λύση για την πληρωμή των υπολοίπων δεδουλευμένων, δηλαδή, των τριών μισθών συν το δώρο των Χριστουγέννων και το επίδομα άδειας.
Πρέπει να σας πω, κύριε συνάδελφε, ότι αυτό δεν είναι εύκολο, γιατί δεν υπάρχει νομικό πλαίσιο, που να επιβάλει αυτήν τη στιγμή είτε την εκτροπή της πτωχευτικής διαδικασίας από το δρόμο που έχει πάρει είτε την αναζήτηση λύσεων με την εγγύηση του δημοσίου.
Η σύμβαση της μεταβίβασης διασφαλίζει συγκεκριμένες πλευρές της λειτουργίας της επιχείρησης, όπως είναι η πραγματοποίηση επενδύσεων, οι οποίες καλύπτονται με εγγυητική επιστολή, που είχε καταθέσει ο αγοραστής.  Θα συνεχίσουμε αυτές τις προσπάθειες, ούτως ώστε να βρούμε τρόπο για την όσο το δυνατόν ταχύτερη καταβολή των δεδουλευμένων. Ταυτόχρονα πρέπει να σας ενημερώσω, κύριε συνάδελφε, ότι συνεχίζονται οι επαφές και τις επόμενες ημέρες θα γίνει και νέα συνάντηση με τους τοπικούς φορείς της περιοχής, για να υπάρξουν μέτρα μέσα σε ένα πακέτο μέτρων κοινωνικής προστασίας, ώστε να διευκολυνθούν οι εργαζόμενοι της περιοχής. Επίσης, διερευνούμε με επιμονή τη δημιουργία και αξιοποίηση προϋποθέσεων για μια ευρύτερη παρέμβαση στην πληγείσα από την εξέλιξη αυτή περιοχή της βορειοκεντρικής Εύβοιας. Τελειώνοντας τονίζω ότι τις επόμενες μέρες θα είμαστε σε θέση να πούμε με ποιον τρόπο, θα εξασφαλίσουμε τη δυνατότητα καταβολής των δεδουλευμένων στους εργαζόμενους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αράπης έχει το λόγο για δύο λεπτά να αναπτύξει την ερώτησή του.
ΙΩΑΝΝΗΣ ΑΡΑΠΗΣ: Κύριε Υπουργέ, αν και θέλετε να υποβαθμίσετε το θέμα,  λέγοντας ότι δεν είναι επίκαιρο, να σας πω ότι δυστυχώς έτσι είναι.                 Σήμερα οι εργαζόμενοι έκλεισαν τον εθνικό δρόμο για δέκα λεπτά.                     Τετρακόσιοι πενήντα εργαζόμενοι έμειναν στο δρόμο.
Συγκεκριμένα η επιχείρηση, κύριε Υπουργέ, αγοράστηκε από τον κ.                 Βαρβούτη στις αρχές του 1997 έναντι ενός πολύ μικρού τιμήματος δυόμισι περίπου δισεκατομμυρίων δραχμών και με μηδενισμό από την Κυβέρνηση όλων των χρεών της πρώην βιομηχανίας Σκαλιστήρη. Αν και εντάχθηκε στο προνομιακό καθεστώς των φθινουσών βιομηχανικών περιοχών Μαντούδι, με φωτογραφικό τρόπο και στον ΟΑΕ τον Απρίλη του 1999 προέβη σε αναστολή πληρωμής των εργαζομένων της, προφασιζόμενη οικονομικές δυσχέρειες, ενώ στις αρχές Δεκεμβρίου 1999 έγινε δεκτή η αίτηση για οριστικό κλείσιμο.  Κύριε Υπουργέ, τα ερωτήματα είναι τα εξής: Με ποια εχέγγυα και κριτήρια παραχωρήθηκε στον κ. Βαρβούτη η επιχείρηση; Υπήρχε επιχειρησιακός σχεδιασμός ανάπτυξης της ΒΙΟΜΑΓΝ; Πώς η επιχείρηση που ξεκίνησε με μηδενικά χρέη και με προνομιακό οικονομικό καθεστώς λειτουργίας για την παραπέρα ανάπτυξή της, έκλεισε; Ο επιχειρηματίας κατά τη διάρκεια λειτουργίας της "ΒΙΟΜΑΓΝ" πραγματοποίησε στο εργοστάσιο Μαντουδίου Ευβοίας επενδύσεις από τα ίδια τε κεφάλαιά του; Ποια πρόνοια θα υπάρξει για τους τετρακόσιους πενήντα εργαζόμενους και νυν ανέργους, μετά το κλείσιμο της ΒΙΟΜΑΓΝ; Θα πληρωθούν τα δεδουλευμένα των εργαζομένων; Πότε και από ποιον; Θα ενταχθούν οι τετρακόσιοι πενήντα εργαζόμενοι στο ειδικό καθεστώς ανεργίας; Κύριε Υπουργέ, τεράστιες είναι οι ευθύνες της Κυβέρνησης για την κατάσταση που δημιουργήθηκε και έχει οδηγήσει σε εξαθλίωση όλη τη βόρεια Εύβοια. Διαλύσατε τη βιομηχανία που υπήρχε και το μόνο που έχουν να καλλιεργήσουν είναι η ρυτινοκαλλιέργεια.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαφειρόπουλος έχει το λόγο. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, όσο θα εντείνεται η αντίληψη ότι είμαστε στον εκλογικό κύκλο φοβάμαι ότι τόσο θα ανευθυνολογούμε.
Κύριε συνάδελφε, δεν είσθε ενημερωμένος επί όλων των πλευρών αυτής της υπόθεσης. Υποστήριξε κανένας από την Κυβέρνηση ότι υπήρξε εύλογο το τίμημα για τη μεταβίβαση της επιχείρησης; 'Οχι. Για να διασφαλιστούν μόνο οι τετρακόσιες θέσεις εργασίας η Κυβέρνηση προχώρησε σ' αυτήν την πώληση, κατασφαλίζοντας βεβαίως και τα συμφέροντα του δημοσίου.
Η σχετική σύμβαση που κυρώθηκε πρέπει να σας πω έγινε από τη Βουλή το 1996 και είναι νόμος του κράτους. Προβλέπει δε πολύ συγκεκριμένα πράγματα, όπως πρώτο, μη μεταβίβαση των περιουσιακών στοιχείων ακινήτων και εμπηγμένων μηχανημάτων. Δεύτερον, λειτουργία του εργοστασίου για μια πενταετία. Πραγματοποίηση επενδύσεων  ποσού 1,5 δισεκατομμυρίων εντός πενταετίας. Απασχόληση των τετρακοσίων εργαζομένων και καλύπτονται αυτές οι απαιτήσεις με τις εγγυητικές επιστολές που κατέθεσε ο αγοραστής. Αυτήν τη στιγμή οι εργαζόμενοι γνωρίζουν ότι η καθυστέρηση καταβολής της δόσεως του πιστωμένου τιμήματος έγινε ειδική συμφωνία με την παρέμβαση των εργαζομένων. Οι εργαζόμενοι συμφώνησαν ώστε η Κυβέρνηση να μην ασκήσει ό,τι προβλεπόταν από τη σύμβαση εναντίον του κ. Βαρβούτη, διότι θα είχαμε οδηγηθεί πέντε μήνες νωρίτερα στο κλείσιμο.  Η Κυβέρνηση με επίμονο τρόπο προσπάθησε να διασφαλίσει προϋποθέσεις και όρους για τη λειτουργία του εργοστασίου. Η "'Αλφα Πίστεως" έχει διαθέσει επτά δισεκατομμύρια σ' αυτήν την επιχείρηση. Είναι δυνατό η Κυβέρνηση, μια ιδιωτική Τράπεζα να την πειθαναγκάσει να εμπλακεί σε ένα επιχειρησιακό πρόγραμμα όταν η ίδια νομίζει ότι αυτό δεν είναι κερδοφόρο; Δεν υπάρχει τέτοια δυνατότητα του δημοσίου και το ξέρετε. Η απόσυρση της Τράπεζας είναι καθαρά μια επιχειρηματική της απόφαση. Η Κυβέρνηση εγνώριζε ότι το υποβληθέν επιχειρησιακό σχέδιο κάποια στιγμή δεν μπορούσε να προχωρήσει και προσπάθησε να ενισχύσει την επιχείρηση κάνοντας παρεμβάσεις ακόμα και για την είσπραξη ανείσπρακτων οφειλών από αγορές του εξωτερικού. Και αυτή η προσπάθεια που έκανε δεν κατέστη αποτελεσματική για να συνεχιστεί η λειτουργία του εργοστασίου.
Επίσης, προσπάθησε μέσω της ΛΑΡΚΟ, την οποία επιδίωξε να θέσει επικεφαλής προμηθευτών της επιχειρήσης για να διασφαλιστεί η δυνατότητα μερικής λειτουργίας της επιχείρησης. Και αυτό διερευνάται αυτήν τη στιγμή γιατί δεν έχει επιτευχθεί έως τώρα. Δεν έχει παραλείψει τίποτα από εκείνα που έπρεπε να κάνει από πολιτικό και κοινωνικό καθήκον η Κυβέρνηση.
Κύριε συνάδελφε, θα σας παρακαλούσα να δείτε τα πρακτικά από αλλεπάλληλες συζητήσεις για να διαπιστώσετε του λόγου το αληθές. Πρέπει ακόμα να καταλάβετε ότι στη σημερινή λειτουργία της ελληνικής οικονομίας κυβερνητικές παρεμβάσεις που θα εξασφαλίζουν τη λειτουργία χρεοκοπημένων επιχειρήσεων, δεν υπάρχουν και δεν πρόκειται να αναπτυχθούν απ' αυτήν την Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δεύτερου κύκλου.
Η πρώτη με αριθμό 521/25.1.2000 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παρασκευά Παρασκευόπουλου προς την Υπουργό Πολιτισμού σχετικά με τα προβλήματα στέγασης και λειτουργίας του Κρατικού Ωδείου Θεσσαλονίκης διαγράφεται λόγω κωλύματος του κυρίου Βουλευτή.
Η δεύτερη με  αριθμό 538/26.1.2000 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη, προς τον Υπουργό Γεωργίας σχετικά με την επίλυση του προβλήματος της ανταγωνιστικότητας της εξαγώγιμης βρώσιμης ελιάς κλπ. διαγράφεται λόγω κωλύματος του κυρίου Βουλευτή.  Επίσης η τρίτη με αριθμό 537/26.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παγιώτου προς τον Υπουργό Περιβάλλοντος, Χωροταξίας και Δημοσίων 'Εργων σχετικά με την καθυστέρηση στην εκτέλεση του έργου, της περιμετρικής οδού στην Καβάλα κλπ. διαγράφεται λόγω κωλύματος του κυρίου Υπουργού.
Η πέμπτη επίκαιρη ερώτηση με αριθμό 530/26-1-2000 του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, σχετικά με τη λήψη μέτρων για την ασφαλή λειτουργία των χώρων στις παιδικές χαρές και τα σχολεία διαγράφεται λόγω κωλύμματος του κυρίου Βουλευτή.
Τέταρτη επίκαιρη ερώτηση είναι η με αριθμό 528/26-1-2000 της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τους Υπουργούς Εθνικής Παιδείας και Θρησκευμάτων, Οικονομικών, σχετικά με την καθυστέρηση έκδοσης της απόφασης απαλλοτρίωσης του οικοπέδου του τέως Λυκείου "ΜΠΑΡΜΠΙΚΑ".
Η επίκαιρη ερώτηση της κ. Λουλέ σε περίληψη έχει ως εξής: "Απαράδεκτη καθυστέρηση και κωλυσιεργία παρατηρείται στην έκδοση της κοινής υπουργικής απόφασης Υπουργείων Εθνικής Παιδείας και Θρησκευμάτων και Οικονομικών για την απαλλοτρίωση των δέκα στρεμμάτων του τέως Λυκείου "ΜΠΑΡΜΠΙΚΑ" στην Αγία Παρασκευή.
Αν και από διμήνου επανέφερα το πρόβλημα με επίκαιρη ερώτηση, τίποτε δεν έχει γίνει από πλευράς των Υπουργείων και η τρίμηνη αναστολή των οικοδομικών εργασιών που οι κάτοικοι της Αγίας Παρασκευής πέτυχαν κατόπιν ασφαλιστικών μέτρων, κοντεύει να εκπνεύσει.
Ερωτώνται οι Υπουργοί: Θα εκδοθεί και πότε η απόφαση απαλλοτρίωσης του οικοπέδου του τέως Λυκείου "ΜΠΑΡΜΠΙΚΑ";" Ο Υφυπουργός Παιδείας και Θρησκευμάτων κ. Ανθόπουλος έχει το λόγο για τρία λεπτά να πρωτολογήσει.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, μου αρκούν ορισμένα δευτερόλεπτα για να δώσω την απάντηση στην κυρία συνάδελφο.
Βρίσκομαι σήμερα στην ευχάριστη θέση να τη διαβεβαιώσω ότι υπεγράφη η κοινή υπουργική απόφαση την Παρασκευή και από τον Υπουργό των Οικονομικών και επομένως συντελείται η αναγκαστική απαλλοτρίωση μιας οικοπεδικής έκτασης δέκα περίπου στρεμμάτων στον Δήμο της Αγίας Παρασκευής. Είναι το περίφημο και γνωστό οικόπεδο Λυκείου "ΜΠΑΡΜΠΙΚΑ" και θα χρησιμοποιηθεί για την κάλυψη των στεγαστικών αναγκών της δευτεροβάθμιας εκπαίδευσης του Δήμου.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η κ. Λουλέ έχει το λόγο.
ΑΝΔΡΙΑΝΗ ΛΟΥΛΕ: Κύριε Πρόεδρε, με αιφνιδίασε ο κ. Ανθόπουλος. Είναι ίσως η μοναδική φορά σε τριάμισι χρόνια που φέρνει μια καλή είδηση!  Πράγματι, τόσο ο Δήμος Αγίας Παρασκευής, οι κάτοικοι αλλά και εγώ, δώσαμε μεγάλο αγώνα γι'αυτήν την ιστορία, γιατί είναι απαράδεκτο να γκρεμίζονται τα σχολεία για να γίνονται σπίτια.
ΠΡΟΕΔΡΕΥΩΝ (Παναγιώτης Σγουρίδης): Δικαιώνεσθε και σεις, αλλά και η πολιτεία προχώρησε! 
ΑΝΔΡΙΑΝΗ ΛΟΥΛΕ: Δικαιώνομαι και εγώ, δικαιώνονται και οι κάτοικοι και πραγματικά δεν έχω να πω τίποτα, παρά μόνο ένα ευχαριστώ! 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα, ότι από τα άνω δυτικά θεωρεία παρακολουθούν τη συνεδριάσή μας τριάντα οκτώ μαθητές και δύο καθηγητές από το 1ο Γυμνάσιο του Νέου Ηρακλείου, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο".
Τους καλοσωρίζουμε στο Κοινοβούλιο.
( Χειροκροτήματα απ'όλες τις πτέρυγες της Βουλής) Θέλω να πω στους μαθητές ότι σήμερα έχουμε κοινοβουλευτικό έλεγχο και βρίσκονται στην Αίθουσα οι Βουλευτές που ερωτούν και οι Υπουργοί οι οποίοι απαντούν.
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ'αριθμόν 21/14-1-2000 επερώτηση των Βουλευτών του Κομμουνιστικού Κόμματος Ελλάδος προς τους Υπουργούς Εθνικής Οικονομίας, ΠΕ.ΧΩ.Δ.Ε. και Εργασίας της κ. Αλέκας Παπαρήγα των κυρίων Ορέστη Κολοζώφ, Χαράλαμπου Αγγουράκη, Δημητρίου Β. Κωστόπουλου, Νικολάου Γκατζή, Αχιλλέα Κανταρτζή, της κ.  Μαρίας Μπόσκου, των κυρίων Ευάγγελου Μπούτα, Σταύρου Παναγιώτου, Σταύρου Σκοπελίτη και Απόστολου Τασούλα, σχετικά με την πολιτική της αποκατάστασης των σεισμοπαθών της Αττικής και την αντισεισμική θωράκιση της χώρας.
Θα παρευρίσκεται ο Υφυπουργός ΠΕ.ΧΩ.Δ.Ε. κ. Βερελής.
Κοινοβουλευτικός Εκπρόσωπος εκ μέρους του Κομμουνιστικού Κόμματος θα είναι ο κ. Ορέστης Κολοζώφ και εκ μέρους της Νέας Δημοκρατίας ο κ. Βύρων Πολύδωρας.
Ο κ. Αγγουράκης έχει το λόγο για είκοσι λεπτά.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριοι Βουλευτές, αναγκαστήκαμε να προχωρήσουμε σε αυτήν την πρωτοβουλία για δύο κύριους λόγους.
Πρώτον, γιατί είναι απελπιστικά μεγάλη η καθυστέρηση και εντελώς ανεπαρκής η κρατική βοήθεια σε όλες τις κατηγορίες των σεισμοπαθών, των ανέργων και των άλλων κατηγοριών.
Δεύτερον, γιατί ιδιαίτερη ανησυχία μας προκαλεί το γεγονός ότι υπάρχει μια τεράστια καθυστέρηση στην προώθηση οποιωνδήποτε μέτρων αντισεισμικής θωράκισης της χώρας.
Οι πολλές φιέστες τις μέρες των γιορτών, τα πανηγύρια για την έλευση του μιλένιουμ και άλλα πολλά δεν στάθηκαν ικανά να συγκαλύψουν τη δύσκολη κατάσταση στην οποία βρίσκονται δεκάδες χιλιάδες σεισμοπαθείς στο λεκανοπέδιο, στην Αθήνα και στην Εύβοια.
'Εγκαιρα το Κόμμα μας είχε υπογραμμίσει με κάθε δυνατό τρόπο την ανεπάρκεια των μέτρων  και είχε καλέσει τους ίδιους τους εργαζόμενους, τους σεισμοπαθείς, να οργανώσουν έναν σκληρό και μακρόχρονο αγώνα. Η ορθότητα των προτάσεων αυτών, όπως και ο αντιλαϊκός χαρακτήρας των μέτρων της Κυβέρνησης, σήμερα γίνονται πιο εμφανή.
Ο σεισμός έδειξε και ένα άλλο πράγμα ότι ένα κράτος και μια κυβέρνηση προσανατολισμένη στην ΟΝΕ, με τις επιπτώσεις της σκληρής λιτότητας και της αποκαθήλωσης των κοινωνικών υπηρεσιών, των συνεχών ιδιωτικοποιήσεων και της περικοπής των κοινωνικών δαπανών, δεν είναι σε θέση όχι απλώς να αντιμετωπίσει τα πραγματικά μεγάλα προβλήματα που έχουν αναδειχθεί, αλλά δεν είναι ικανή ακόμη να απαντήσει και σ' αυτές ακόμη τις στοιχειώδεις υποχρεώσεις και πρώτες ανάγκες που έχει ως κράτος. Αντίθετα, κάνει ό,τι περνά από το χέρι της να αποβάλει τις τεράστιες ευθύνες που έχει για τις συνέπειες του σεισμού και στην ουσία να μεταθέσει την αποκατάσταση των ζημιών στις πλάτες των σεισμοπαθών και όλων των εργαζομένων.
Είμαστε υποχρεωμένοι να το ξανατονίσουμε. Δεν κατηγορούμε την Κυβέρνηση γιατί δεν είχε προβλέψει το σεισμό. Θα ήταν αστείο άλλωστε. Την κατηγορούμε για το γεγονός ότι όλα τα κτίρια που κατέρρευσαν ή έπαθαν ζημιές ήταν κατασκευασμένα σύμφωνα με τις άδειες και τις προδιαγραφές του κράτους και των υπηρεσιών του. Η κρατική παρέμβαση θα έπρεπε να είναι αντίστοιχη και όχι να περιορίζεται σε μέτρα πρώτων βοηθειών και αυτά κολοβά, μη αναλαμβάνοντας στην ουσία απολύτως καμία ευθύνη για ζημιές που προκλήθηκαν με ευθύνη του κράτους και με την ανοχή του. Από εδώ και η ανεπάρκεια των όποιων ρυθμίσεων, γιατί δείχνουν ότι δεν υπάρχει καμία πρόθεση να αντιμετωπισθεί το τεράστιο κοινωνικό πρόβλημα στην ολότητά του. Αυτό είναι το πρόβλημα και η κεντρική μας διαφωνία με την ακολουθούμενη από την Κυβέρνηση πολιτική.
Δυστυχώς, κάθε μέρα που περνά από τις 7 Σεπτέμβρη δεκάδες χιλιάδες άνθρωποι από ιδιαίτερα φτωχά λαϊκά στρώματα οδηγούνται στην απελπισία χάνουν το κουράγιο, βγαίνουν καθημερινές τραγωδίες. Συνειδητοποιούν όλο και πιο έντονα την οξύτητα των προβλημάτων, τα πραγματικά μεγέθη της καταστροφής και τον εμπαιγμό και την αδιαφορία της Κυβέρνησης.
Τα αποτελέσματα των μέχρι τώρα μέτρων έκαναν τα ήδη φτωχά λαϊκά στρώματα αυτών των περιοχών ακόμη φτωχότερα ενώ ενίσχυσαν παραπέρα τους εκμεταλλευτές, ιδιαίτερα τις τράπεζες και τις μεγάλες κατασκευαστικές εταιρείες.
Η ουσία της πολιτικής σας, κύριοι της Κυβέρνησης, φαίνεται περίτρανα στην εισηγητική έκθεση. Στην εισηγητική έκθεση για τον προϋπολογισμό του 2000 αναφέρεται παραδείγματος χάρη ότι το 1999 δαπανήσατε πενήντα δισεκατομμύρια για την αντιμετώπιση των συνεπειών των σεισμών στα οποία βεβαίως πρέπει να συνυπολογίσουν τα άλλα έξι δισεκατομμύρια περίπου που ήταν βασικά συνεισφορά των εργαζομένων, πέρα από το ότι ειδικά αυτή η εθελοντική συνεισφορά χρησιμοποιήθηκε από την Κυβέρνηση για προβολή του δήθεν φιλανθρωπικού χαρακτήρα της ιδιωτικής πρωτοβουλίας. Εν πάση περιπτώσει  για φέτος προϋπολογίζεται να δοθούν ογδόντα δισεκατομμύρια από τον κρατικό προϋπολογισμό.
Αν δούμε το μέγεθος των ζημιών το οποίο ακόμη δεν έχει επίσημα αποτιμηθεί, τα ποσά αυτά είναι αμελητέα. Και αυτό είτε αναφερθεί κανείς στα οκτακόσια δισεκατομμύρια που όπως ισχυρίστηκαν οι εφημερίδες είναι εκτίμηση της Κυβέρνησης είτε στα δυο τρισεκατομμύρια που είναι η εκτίμηση άλλων φορέων.
Η ουσία της πολιτικής φαίνεται και στον τρόπο με τον οποίο γίνεται η κατανομή των ογδόντα δισεκατομμυρίων. Απ' αυτά τα ποσά προβλέπεται να δαπανήσετε μόνο δεκαέξι δισεκατομμύρια για αρωγή επισκευών και για την ανακατασκευή. Από τα στοιχεία αυτά είναι φανερός ο κίνδυνος διαιώνισης των προβλημάτων των σεισμοπαθών αν θυμηθούμε το γεγονός ότι εκκρεμεί ακόμη έγκριση αιτήσεων από τους σεισμούς της Κοζάνης το 1997.
'Ετσι, τη μια στιγμή που η Κυβέρνηση ετοιμάζεται να εγκρίνει άλλα τέσσερα τρισεκατομμύρια δραχμές για τα εξοπλιστικά προγράμματα του ΝΑΤΟ, εκατόν σαράντα χιλιάδες οικογένειες με βάση τα στοιχεία της πρώτης καταγραφής που εσείς, κύριοι της Κυβέρνησης, για προφανείς λόγους φυσικά τις συρρικνώσατε στις ογδόντα πέντε χιλιάδες με το δεύτερο έλεγχο, εξακολουθούν να μένουν σε προσωρινά ακατάλληλα για χρήση σπίτια, κίτρινα δηλαδή ή όπως έχουν χαρακτηρισθεί. Δεν είναι λίγοι εκείνοι που είναι αναγκασμένοι να αντιμετωπίσουν το βαρύ φετινό χειμώνα ακόμη και σε αντίσκηνα.
Υπάρχουν, επίσης, πολλές οικογένειες που είναι αναγκασμένες να κατοικούν σε κτίρια που είναι χαρακτηρισμένα ως πράσινα, αλλά ωστόσο έχουν πολλές και σοβαρές ζημιές. Μπροστά στην κατάσταση αυτή, τα έξι χιλιάδες λυόμενα, που διανεμήθηκαν, δεν καλύπτουν βασικές ανάγκες, πολύ περισσότερο που λόγω των κακοτεχνιών ή των ελλείψεων δεν μπορούν ακόμη να κατοικηθούν όλα. Πέρα όμως απ'αυτό, δεν φαίνεται να σας απασχολεί καθόλου για πόσο χρονικό διάστημα είναι δυνατόν να κατοικούν χιλιάδες ανθρώπων σε συνθήκες ουσιαστικά στρατοπέδου με τις περιορισμένες δυνατότητες της ζωής στο λυόμενο, ιδιαίτερα για τις οικογένειες με παιδιά. Ακόμη και αυτοί που στάθηκαν τυχεροί και βρήκαν μία θέση κάτω από το λυόμενο ζουν με το άγχος ότι θα τους ξεχάσετε για χρόνια, όπως έγινε και στην Καλαμάτα, στο Αίγιο και αλλού.
Σοβαρές καθυστερήσεις σε ορισμένες περιπτώσεις -υπάρχει ακόμη και πλήρης εγκατάλειψη- όσον αφορά την αποκατάσταση σχολείων, νηπιαγωγείων, ορισμένων νοσοκομείων. Δεν είναι καλύτερη η κατάσταση, ούτε όσον αφορά την επιδότηση του ενοικίου. Οι αιτήσεις για το μέτρο αυτό, που θεσπίστηκε να διαρκέσει έξι μήνες, φθάνουν στις είκοσι τρεις χιλιάδες. Μόνο εννέα χιλιάδες απ' αυτές και μάλιστα για το 50% της επιδότησης έχουν ικανοποιηθεί. Γνωρίζετε πολύ καλά σε τι ύψη έχουν εκτιναχθεί με τη δική σας ανοχή τα ενοίκια, όχι μόνο στις περιοχές που χτυπήθηκαν από το σεισμό, αλλά και σε ολόκληρο το Λεκανοπέδιο. Επί παραδείγματι, στο Γαλάτσι ζητούν για μία κατοικία ενενήντα τ.μ. διακόσιες χιλιάδες (200.000) δραχμές το μήνα.  Διαφορετικά θα ήταν τα πράγματα -θα πρέπει να το υπογραμμίσουμε αυτό- αν είχατε αποδεχθεί την πρόταση του κόμματός μας και το αίτημα πολλών φορέων για επίταξη των αρκετών άδειων διαμερισμάτων στο Λεκανοπέδιο.
Επίσης, ασήμαντη είναι η κρατική βοήθεια και όσον αφορά την επισκευή και όσον αφορά την ανακατασκευή. Και εδώ το βάρος πέφτει στους σεισμόπληκτους. Οι ρυθμίσεις, που προωθήσατε, είναι στην κυριολεξία ψίχουλα. 'Εγκαιρα σας είχαμε επισημάνει ότι εκατόν τριάντα χιλιάδες (130.000) δραχμές για ανακατασκευή και οι εξήντα πέντε χιλιάδες (65.000) δραχμές για επισκευή δεν θα έφθαναν ούτε για το "ζήτω". 'Οπως εμπαιγμό αποτελεί εξάλλου και το ύψος του δανείου για επισκευές στα πράσινα κτίρια που υπολογίσατε στις τέσσερις χιλιάδες (4.000) δραχμές ανά τετραγωνικό μέτρο.
Με αυτήν την κατάσταση τι να πει κανείς, όταν το 1/3 είναι δωρεάν βοήθεια, ενώ το υπόλοιπο είναι δάνειο; Γνωρίζετε πολύ καλά ότι το πραγματικό κόστος ανακατασκευής είναι μιάμισι μέχρι δύο φορές πιο μεγάλο από τα ποσά της κρατικής βοήθειας. 'Οσον αφορά τις επισκευές, τα πράγματα είναι ακόμη χειρότερα. Συγκεκριμένα παραδείγματα, που έχουν δημοσιευθεί και αξιόπιστες εκτιμήσεις, αλλά και η πραγματικότητα που βιώνουν οι σεισμοπαθείς, δείχνουν ότι το πραγματικό κόστος είναι αρκετές φορές μεγαλύτερο της κρατικής βοήθειας.
Πέρα από τα προβλήματα αυτά, ένα ιδιαίτερο σοβαρό ζήτημα έχει σχέση με τον Οργανισμό Εργατικής Κατοικίας, αν ο Οργανισμός Εργατικής Κατοικίας θα αναλάβει πλήρως το κόστος αποκατάστασης των εργατικών κατοικιών και όχι βέβαια, όπως γίνεται στην περίπτωση του Καματερού που έχει αναλάβει την επισκευή μόνο του φέροντα οργανισμού και της πυλωτής ή όπως είναι ακόμη χειρότερα στην περίπτωση του Αιγάλεω, με το φοβερό επιχείρημα ότι  είναι παλαιές οι κατασκευές, ο Ο.Ε.Κ. δεν αναλαμβάνει απολύτως τίποτε.              Αυτό δείχνει ότι αυτό που γίνεται μέσω αυτής της διαδικασίας, δεν είναι τίποτε άλλο, από το να βάζετε τους σεισμοπαθείς, τους χρήστες δηλαδή, να πληρώνουν τον ιδιοκτήτη, δηλαδή, τον Ο.Ε.Κ.
Επίσης, αδιευκρίνιστο αφήνετε το θέμα των προσφυγικών, όπως επίσης και τον τρόπο αντιμετώπισης των αυθαίρετων κατοικιών. Ειδικά για τα προσφυγικά, κάνετε ότι δεν γνωρίζετε ότι οι πόροι του ΤΑΠΑΠ, που είναι περίπου επτακόσια δισεκατομμύρια (700.000.000.000) δραχμές, πάνε στον κρατικό προϋπολογισμό, παρά τις κάθε φορά προεκλογικές υποσχέσεις για αξιοποίησή τους, όπως μόνιμα πρόβαλαν οι φορείς των προσφύγων για την επίλυση των χρόνιων προβλημάτων και των τεραστίων συνεπειών αυτών των προβλημάτων, όπως φάνηκε με τις καταστροφές του σεισμού.
Από τα παραπάνω είναι καθαρό, για μας, ότι πολλοί σεισμοπαθείς δεν θα είναι πια σε θέση να έχουν το δικό τους σπίτι, ενώ πολλοί άλλοι θα αναγκαστούν να στραφούν στο δανεισμό και στην ομηρία των τραπεζών και των τοκογλύφων. Ακριβώς επειδή υπάρχει και η εμπειρία αυτή, γίνεται φανερό ότι απαιτείται μία ριζική διαφορετική πολιτική λαϊκής κατοικίας αν πρόκειται να αποκατασταθούν στοιχειωδώς όλοι οι σεισμοπαθείς. Από την άλλη πλευρά όμως, είναι τόσες πολλές και χρονοβόρες οι γραφειοκρατικές διαδικασίες, που καταφέρατε να είναι ούτε εξακόσιοι δικαιούχοι από τους χιλιάδες που άντεξαν στη διαδικασία αυτή. Αλλά και αυτές οι ελάχιστες αιτήσεις βρίσκονται ακόμη στο στάδιο της εξέτασης.
Θέλουμε να ξέρουμε γιατί, μέχρι πότε και για ποιο λόγο και κυρίως τι θα κάνετε για να τους ενθαρρύνετε και να απλουστεύσετε την όλη διαδικασία; Βασική αιτία για τις καθυστερήσεις είναι η απαράδεκτη κατάσταση στην οποία βρίσκονται τα Τ.Α.Σ. και Γ.Α.Σ. Δεν είναι επαρκώς στελεχωμένες οι υπηρεσίες αυτές. Υπάρχουν ελλιπείς και μερικές φορές και αντικρουόμενες οδηγίες. Αλλά σοβαρότατο πρόβλημα αποτελεί και το εργασιακό καθεστώς. Ενώ οι εργαζόμενοι καλύπτουν πάγιες ανάγκες, είναι υποχρεωμένοι να δουλεύουν με συμβάσεις ορισμένου χρόνου.
Με τον τρόπο αυτό δεν είναι δυνατόν να ασχοληθούν απερίσπαστα με τα καθήκοντά τους. Και μη μας πείτε ότι έχει κατατεθεί σχετική τροπολογία για την έστω κουτσουρεμένη τακτοποίησή τους. Γιατί μέχρι σήμερα, όχι μόνο δεν έχει κατατεθεί τέτοια τροπολογία, αλλά αναγκάζετε αυτούς τους εργαζόμενους να λειτουργούν ουσιαστικά και τυπικά παράνομα.
Ο σεισμός όμως εκτίναξε την ήδη μεγάλη ανεργία ειδικά στις περιοχές αυτές. Δεν είναι μόνο ο μεγάλος αριθμός των ανέργων, επειδή οι επιχειρήσεις επλήγησαν από το σεισμό. Είναι ακόμη και επειδή οι εργοδότες με αφορμή αυτήν την κατάσταση, βρήκαν την ευκαιρία να κάνουν απολύσεις. Σ' αυτές προστίθενται και οι άνεργοι που έμειναν χωρίς στέγη, αλλά και άλλες κατηγορίες εργαζομένων. Είναι οι οικοδόμοι, είναι οι μικροεπαγγελματίες, που πέρα από τις ζημιές που είχαν να αντιμετωπίσουν, αντιμετωπίζουν την κατακόρυφη πτώση του τζίρου, αλλά και τις νέες φορομπηχτικές ρυθμίσεις.
Επίσης είναι και πολλές άλλες κατηγορίες εργαζομένων, λόγω της αλλαγής του τόπου κατοικίας. Υπάρχει, όμως, και μία πολύ μεγάλη μερίδα που είναι υποχρεωμένοι να εργάζονται με χειρότερους όρους εργασίας, με φασόν, μερική απασχόληση, μαύρη εργασία κλπ.
Τα μέτρα που θεσπίσατε καμία σχέση δεν έχουν με τις ανάγκες και τις διεκδικήσεις. Απλώς βρήκατε ακόμη μία ευκαιρία να επιδοτήσετε απο τα ήδη εν ενεργεία και υπάρχοντα προγράμματα την εργοδοσία, να ελαχιστοποιήσετε ακόμη πιο πολύ τις εργασιακές σχέσεις και να επιχειρήσετε να μετατρέψετε τους εργάτες ανέργους σε μικροεπιχειρηματίες και τζογαδόρους.
Αυτό που ζητάμε είναι το ελάχιστο που θα έπρεπε να κάνει η Κυβέρνηση.  Να δώσει ένα επίδομα ανεργίας στο 80% του βασικού μισθού μέχρι την εξεύρεση εργασίας, έστω και αν δεν εκπληρώνονται όλες οι τυπικές προϋποθέσεις.
Σοβαρότατα προβλήματα αντιμετωπίζουν και οι ΕΒΕ. Οι οργανώσεις τους υπολογίζουν σε περισσότερα από είκοσι χιλιάδες στους συναδέλφους που επλήγησαν άμεσα από το σεισμό. Για πολλούς από αυτούς, η καταστροφή ήταν ολοκληρωτική. Είναι μεγάλες οι ζημιές στην επαγγελματική στέγη, στο μηχανολογικό εξοπλισμό, στις πρώτες ύλες και στα εμπορεύματα. Εν τω μεταξύ τα χρέη τρέχουν και γίνονται ακόμη πιο δυσβάσταχτα από ένα γεγονός για το οποίο καμία ευθύνη δεν έχουν οι ΕΒΕ.
Η επιδότηση των τόκων, του δανείου για αποκατάσταση των ζημιών και για κεφάλαια κίνησης και η εντελώς ανεπαρκής αναστολή των χρεών που θεσπίσατε, ούτε στο ελάχιστον δεν ανταποκρίνεται στις ανάγκες.
Το ελάχιστον που θα έπρεπε να κάνει η Κυβέρνηση, αν πάρουμε υπόψη μας και ότι η θέση των ΕΒΕ χειροτερεύει κάθε μέρα που περνά και λόγω του αδυσώπητου ανταγωνισμού των μεγάλων εμπορικών συγκροτημάτων που βρήκαν τη χρυσή ευκαιρία να επεκτείνουν ακόμη περισσότερο την επιρροή τους, είναι τα εξής: Πλήρη αποκατάσταση με δαπάνες από τον κρατικό προϋπολογισμό των ζημιών. Πάγωμα χρεών προς το δημόσιο, τη ΔΕΗ, τον ΟΤΕ μέχρι και έξι μήνες μετά την επαναλειτουργία της επιχείρησης. Επιδότηση των ΕΒΕ που είναι άνεργοι επειδή καταστράφηκε η επιχείρησή τους, με βάση το καθεστώς που ισχύει για τον ΟΑΕΔ. 'Ατοκα δάνεια για κεφάλαια κίνησης βασισμένα στους υπολογισμούς των επιμελητηρίων.
Πέρα από όλα αυτά υπάρχει ακόμη και το θέμα της τιμωρίας των εγκληματιών που εξακολουθούν να κυκλοφορούν ανενόχλητοι και ευθύνονται για το θάνατο των εκατόν σαράντα οκτώ ανθρώπων και τον τραυματισμό εκατοντάδων από τις καταρρεύσεις των κτιρίων που έγιναν στη διάρκεια των σεισμών.
Δεν μπορεί να εκφεύγει η Κυβέρνηση των ευθυνών της με το επιχείρημα ότι έχουν εξαφανισθεί οι σχετικοί φάκελοι.
Δίπλα στα ζητήματα αυτά, θα ήθελα να εστιάσω ακόμη περισσότερο την προσοχή σας στο ουσιαστικό και πολύ σοβαρό πρόβλημα της αντισεισμικής προστασίας.
Ουσιαστικά δεν είχε προχωρήσει τίποτα και στο άλλο κεντρικό πρόβλημα που ανέδειξαν οι σεισμοί, την ανάγκη, δηλαδή, άμεσων και ριζικών μέτρων για την αντισεισμική θωράκιση της χώρας. Σ' αυτόν τον τομέα είναι ολοφάνερη η κυβερνητική αδιαφορία.
Η όλη λογική των μέτρων αποκατάστασης, δεν είναι η αντισεισμική θωράκιση των κτιρίων και των πόλεων, αλλά στην καλύτερη των περιπτώσεων η επαναφορά τους στην προ του σεισμού κατάσταση, όπως εξάλλου σε πολλές περιπτώσεις γίνεται, αλλά και στην περίπτωση των εργατικών κατοικιών στο Καματερό από τον Οργανισμό Εργατικής Κατοικίας, όσον αφορά τους συντελεστές σεισμικής προτασίας. 'Ετσι οι επισκευές γίνονται με βάση τον αντισεισμικό κανονισμό του χρόνου έκδοσης της άδειας του κτίσματος με ό,τι αυτό συνεπάγεται σε περίπτωση νέου καταστροφικού σεισμού.
Δεν υπάρχει κανένα μέτρο, ούτε καν απάντηση στο αίτημα για επιστημονικό έλεγχο όλων των κτιρίων του Λεκανοπεδίου, ιδιαίτερα των χώρων συγκέντρωσης κοινού, των μεγάλων πόλεων, των αυθαιρέτων.
Ιδιαίτερα σοβαρό είναι το πρόβλημα του ελέγχου όλων των χώρων μεγάλης συγκέντρωσης κόσμου και ιδιαίτερα των νέων, όπως είναι τα θέατρα, οι κινηματογράφοι, οι χώροι διασκέδασης και τα αμέτρητα φροντιστήρια και ιδιωτικά σχολεία που στεγάζονται σε παλιές κατασκευές.
Πότε θα προχωρήσετε επιτέλους στους απαιτούμενους ελέγχους, παραδείγματος χάρη σε ιδιωτικά σχολεία που προχώρησαν σε επισκευές χωρίς να υπάρχει η απαραίτητη άδεια, όπως επανειλημμένα έχει καταγγελθεί.
Πολλά ερωτήματα αφορούν όμως και τη ρυμοτομία των περιοχών που χτυπήθηκαν από τους σεισμούς. Πουθενά δεν φαίνεται να υπάρχει ένας στοιχειώδης σχεδιασμός που  να εγγυάται ελεύθερους χώρους, κοινόχρηστους χώρους. Τοποθέτηση δημοσίων κτιρίων, ζώνη κατοίκησης κλπ.
Επίσης, σχεδόν τίποτα δεν έχει γίνει ακόμη για το αν, που, πότε, από ποιον, με ποιες προδιαγραφές και κυρίως μέχρι πότε θα είναι έτοιμες οι μικροζωνικές και εδαφολογικές μελέτες, οι νέοι συντελεστές δόμησης, οι  νέοι παράμετροι για την εφαρμογή του αντισεισμικού κανονισμού.                      Ενδεχομένως η μεγάλη αυτή καθυστέρηση, να εξηγείται από το γεγονός ότι η τήρηση όλων αυτών των μέτρων και οι συνέπειες που θα έχουν στο κόστος κατασκευής είναι τόσο μεγάλες, που απομακρύνεται ακόμα περισσότερο το όνειρο των σεισμοπαθών για γρήγορη αποκατάσταση και επιστροφή στα σπίτια τους. Επίσης είναι βέβαιο ότι θα προσπαθήσετε αυτά και άλλα εντελώς απαραίτητα μέτρα να τα πληρώσει ο λαός.
Είναι φανερό ότι σε ένα τέτοιο σύστασης έργο δεν είναι δυνατόν και ούτε επιτρέπεται να αφεθεί στις πλάτες των ήδη παραφορτωμένων δήμων.                Αντίθετα, χρειάζεται μια μακρόχρονη παρέμβαση του κράτους σε συνεργασία με την Τοπική Αυτοδιοίκηση να δώσει λύση. Ακριβώς, επειδή δεν υπάρχει αυτός ο σχεδιασμός, δεν λέτε τίποτα, ούτε για το ύψος και την κατανομή των κρατικών κονδυλίων και τι πολιτική χρειάζεται να ακολουθηθεί τα επόμενα χρόνια, όπως επίσης δεν λέτε τίποτα για την κατανομή των κονδυλίων από την Ευρωπαϊκή 'Ενωση.
Με βάση αυτήν την κατάσταση, το ελάχιστο που θα μπορούσε να κάνει σήμερα η Κυβέρνηση είναι να μας δώσει ορισμένες συγκεκριμένες απαντήσεις τι μέτρα προτίθεται να πάρει ώστε να αντιμετωπιστούν ουσιαστικά τα προβλήματα των σεισμοπαθών και το βασικό πρόβλημα της αντισεισμικής θωράκισης της χώρας.
Ιδιαίτερα απαιτείται: Πρώτον, να δοθεί παράταση έξι μηνών ώστε η διάρκεια να φθάσει ένα χρόνο από το σεισμό στο επίδομα ενοικίου και στην κατοίκηση για τους ενοικιαστές.
Δεύτερον, να απλοποιηθούν οι διαδικασίες και να στελεχωθούν οι αρμόδιες υπηρεσίες ώστε οι περισσότεροι δικαιούχοι να λάβουν το επίδομα σε άμεσο χρονικό διάστημα.
Τρίτον, να αυξηθεί στο επίπεδο του πραγματικού κόστους που είναι πάνω από διακόσιες είκοσι χιλιάδες (220.000) δραχμές το τετραγωνικό το ύψος της κρατικής βοήθειας για την ανακατασκευή.
Τέταρτον, να αυξηθεί το βοήθημα για επισκευές στο επίπεδο των τιμών της αγοράς.
Πέμπτον, να απλοποιηθούν και επιταχυνθούν οι σχετικές διαδικασίες. 'Εκτον, για ιδιαίτερα ευπαθείς κοινωνικές ομάδες η δωρεάν κρατική παροχή να υπερβαίνει το 50% και να φθάνει μέχρι το 100% της συνολικής κρατικής βοήθειας με βάση φυσικά κοινωνικά κριτήρια.
'Εβδομον, να επιταχυνθεί η κατασκευή λυομένων ώστε να μη λειτουργούν σχολεία με διπλοβάρδεια και να επιταχυνθεί η ανακατασκευή και η επισκευή των σχολικών κτιρίων.
'Ογδοον, να αποκατασταθούν πλήρως όπως και οι άλλες κατηγορίες σεισμοπαθών που μένουν σε αυθαίρετα που έχουν χαρακτηριστεί ως κίτρινα.             Το ίδιο θα πρέπει να γίνει και σε εκείνες τις περιπτώσεις που τα αυθαίρετα θα πρέπει να γκρεμιστούν. Το ελάχιστον που θα πρέπει να γίνει είναι να τους παραχωρηθεί, ενδεχομένως, δωρεάν οικόπεδο σε άλλη τοποθεσία, όπως και η αναγκαία συνδρομή για την ανακατασκευή της κατοικίας τους. Και μιλάμε για τις περιπτώσεις που είναι χαρακτηρισμένες με κόκκινο.
'Ενατον, να ληφθούν μέτρα για τη γενικότερη και μακροπρόθεσμη αντισεισμική θωράκιση της χώρας, ώστε να μη θρηνήσουμε άλλα θύματα και περισσότερες καταστροφές στο μέλλον.
Δέκατον, απαιτείται τέλος να εφαρμοστεί μια συνολικά διαφορετική πολιτική κατοικίας στην οποία το κύριο βάρος θα ανατεθεί στο δημόσιο. Στο κύριο αυτό θέμα δεν παίρνετε θέση ακόμα και όταν οι σεισμοπαθείς είναι διατεθειμένοι και το έχουν εκφράσει με πολλούς τρόπους να διαθέσουν την κρατική αρωγή στα πλαίσια μιας τέτοιας προοπτικής.
Εμείς, κύριε Υπουργέ, θα συνεχίσουμε με όλες μας τις δυνάμεις και να καταγγέλλουμε τον εμπαιγμό και την αδιαφορία της Κυβέρνησης και να καλούμε τους σεισμοπαθείς και όλους τους εργαζόμενους να οργανώσουν ακόμα πιο αποτελεσματικά την πάλη τους και να προβάλλουμε τα αιτήματά τους. Και αυτό σε πείσμα της κυβερνητικής πολιτικής που εκτός των άλλων, νομίζει ότι φιμώνοντας το "ΡΙΖΟΣΠΑΣΤΗ", διά μέσω του κ. Γιαννόπουλου, μπορεί να περιορίσει την προβολή των ζητημάτων των σεισμοπαθών.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο για πέντε λεπτά.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Κύριε Πρόεδρε, θα ήθελα και το χρόνο της δευτερολογίας μου, γιατί ίσως τον χρειαστώ.  ΠΡΟΕΔΡΕΥΩΝ (Παναγιώτης Σγουρίδης): Καλώς.
'Εχετε το λόγο, κύριε Κωστόπουλε.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Υφυπουργέ, πριν από ένα χρόνο περίπου έγινε ένας καταστροφικός σεισμός στη βόρεια Εύβοια. Πήγαν συνεργεία της πολιτείας έκαναν κάποιους ελέγχους και έκαναν κάποιες διαπιστώσεις.
Σε δεύτερη φάση έγινε ένας επανέλεγχος. Τα σπίτια που είχαν χαρακτηριστεί με τα γνωστά χρώματα, τα κόκκινα σε μεγάλο βαθμό έγιναν κίτρινα και τα κίτρινα έγιναν πράσινα. 'Ηταν, θα μου επιτρέψετε να πω, η πρώτη κρυάδα που δέχθηκαν οι κάτοικοι αυτής της περιοχής, που βάλλεται από πολλές θεομηνίες τελευταία, μαζί και με τη θεομηνία των απατεώνων.  Εννοώ, δηλαδή, κάποιους που λυμαίνονται το δημόσιο χρήμα και μετά τραβούν και μία πτώχευση, για να βγουν και λάδι. Δεν θα σταθώ όμως στο ζήτημα αυτό. 'Εστω κι έτσι, με αυτήν τη δεύτερη γνωμάτευση που έγινε, διαμορφώθηκαν κάποιες προσδοκίες, κάποιες ελπίδες σε έναν κόσμο.
Πριν από δύο μήνες περίπου εμείς κάναμε μία ερώτηση προς εσάς, προς το αρμόδιο Υπουργείο. Η τελευταία παράγραφος της απάντησης του Υπουργείου έλεγε τα εξής: Σχετικά με τους σεισμούς της βόρειας Εύβοιας κλπ., όλα λειτουργούν -μετάφραση δική μου- ρολόι. Ρολόι, δηλαδή, σημαίνει ότι τακτοποιήθηκε η γνωμάτευση, δόθηκε εντολή από το Υπουργείο ή από τα συναρμόδια Υπουργεία προς τις τράπεζες να δοθούν αυτά τα ποσά με τους ευνοϊκούς όρους και να αρχίσουν οι άνθρωποι να τακτοποιούν το νοικοκυριό τους, αν είχαν και κάποιες οικονομίες να τις διαθέσουν, για να βάλουν το κεφάλι τους κάτω από ένα κεραμίδι.
Επισκεφθήκαμε την περιοχή, για να δούμε μήπως κάνουμε και κάποιο λάθος και πράγματι λειτουργούν ρολόι και κάνουμε κριτική στην Κυβέρνηση, τραβηγμένη από τα μαλλιά. Διαπίστωση: Να λειτουργούν ρολόι, αλλά χαλασμένο ρολόι! Δεν λειτουργεί τίποτα. 'Εφυγε το ΤΑΣ. Θα μου πει βέβαια ο κύριος Υφυπουργός "κύριοι του ΚΚΕ, εδώ έγινε καταστροφή στην Αττική, επιστρατεύσαμε όλες τις δυνάμεις μας, για να μπορέσουμε να διορθώσουμε την κατάσταση, μην είστε τόσο πολύ οξείς στην κριτική σας".
Γιατί μου λέτε τότε ότι λειτουργούν όλα ρολόι; Πέστε μου, για να το κατανοήσω, αν θέλετε. Αν και δεν χρειάζεται, αφού έκαναν τη δουλειά τους τα ΤΑΣ, θα μπορούσε να δοθεί εντολή πολιτική, δώστε αυτά τα ποσά στους ανθρώπους, όπως τους έχετε συρρικνώσει σε κόκκινους και κίτρινους, για να τακτοποιηθεί το θέμα. Γιατί τους βασανίζετε; Γιατί μίλησε γι'αυτό, αφού η επερώτηση δεν το αναφέρει; Το αναφέρουμε με μια γενική έννοια. Γιατί, θέλω να πω στους ανθρώπους της Αθήνας, που έχουν υποστεί τα αποτελέσματα της τραγωδίας ότι η μοίρα τους είναι προδιαγεγραμμένη, αν δεν πάρουν καμιά γάτα. Θα έρθουν οι απαντήσεις στις ερωτήσεις μας ότι όλα λειτουργούν ρολόι, θα πηγαίνουμε εμείς στο Μενίδι, στα Λιόσια, στην Πετρούπολη, στο Καματερό, στους Αγίους Αναργύρους κλπ., θα είναι οργισμένος ο κόσμος, θα έχουν τα κυβερνητικά χαρτιά που λένε ότι όλα λειτουργούν ρολόι, θα ζητάνε από μας ευθύνες, θα ασκούμε κριτική στην Κυβέρνηση, αλλά τα σπίτια θα είναι κάτω και οι άνθρωποι θα είναι ή στα αντίσκηνα, που βίαια τα ξυλώσατε με τις δυνάμεις της τάξης ή μέσα σε εκείνα τα κουβούκλια, που τα παρουσιάσατε και σε μερικές πανηγυρικές εκδηλώσεις, που τουρτουρίζει ο κόσμος.
Λοιπόν, τι θα κάνουμε, κύριε Υπουργέ; Εμείς είχαμε αυτό το κακό προνόμιο, να πηγαίνουμε σχεδόν καθημερινά και χωρίς φανφάρες και χωρίς να μας έχουν στο κατόπι οι τηλεοράσεις και να ζούμε μια τραγωδία μαζί με αυτόν τον κόσμο, που άμεσα την έχει υποστεί και να μην μπορούμε να τους δώσουμε απαντήσεις.
Τι απάντηση να δώσουμε για τα δάνεια, που δεν φτάνουν; Τι απάντηση να δώσουμε στο μεγάλο ερώτημα  ότι εντάξει,  έγινε που έγινε η καταστροφή, γιατί αυτό το έρμο το κράτος που θέλει να εκφράσει την αλληλεγγύη του προς τους ομοπολίτες μας δεν κάνει ένα σχεδιασμό, ώστε αυτή η περιοχή, που ήταν περιοχή-αποθήκη του εμφυλίου πολέμου, να μην οργανωθεί καλύτερα; Θα απαιτήσει λίγο χρόνο αυτό το σχέδιο; Θα απαιτήσει ενδεχόμενα και κάποια χρήματα παραπάνω, ίσως, αλλά είναι μια καλή ευκαιρία να οργανώσουμε τη δουλειά μας. Τίποτε, κύριε Υπουργέ. Nα γιατί είμαστε τόσο πολύ οξείς. Τίποτε.
Μπαίνουν οι εργολάβοι στο παιχνίδι, γίνονται διάφορες συζητήσεις για να μοιράσουν, να λεηλατήσουν στην ουσία και τα ποσά που θα δοθούν -το πότε δεν το ξέρω- από το κράτος και τα ποσά που ενδεχόμενα θα δοθούν από την Ευρωπαϊκή 'Ενωση -μας ανήκουν- θα τα ροκανίσουν μέχρι δραχμής και στο τέλος το αποτέλεσμα δεν θα είναι το προσδοκώμενο. Θα παραμείνει μια αποθήκη  του προλεταριάτου της χώρας μας.
'Ενα κρίσιμο ζήτημα που εδώ εκδηλώνεται, είναι και η αλλιώτικη θέση ενός κράτους, είναι ο απασχολούμενος, ο εργάτης, ο άνεργος. Υπήρχαν κάποιες βιοτεχνίες, κάποια -ας το πούμε έτσι- μαγαζιά που απασχολούσαν κάποιο κόσμο. Τα περισσότερα έχουν υποστεί ανεπανόρθωτες ζημιές. Μερικοί έχουν κάνει κάποιες υποστηλώσεις, για να βγάλουν ένα έργο με κινδύνους σοβαρούς.
Το κράτος κάθεται και κοιτάει. 'Εδωσε κάποια επιδόματα στην αρχή, είναι γεγονός, τα παρακολουθήσαμε, με πολύ αυστηρές προδιαγραφές και όρους, αλλά τελικά τι θα γίνει αυτός ο άνεργος; 'Επεσε το σπίτι του, έχασε το μεροκάματο, έχασε την κοινωνική ασφάλιση. Τι θα κάνει; Στο τι θα κάνει αυτός και ο μικρομεσαίος που έχει δεχτεί επίσης σοβαρά πλήγματα, εμείς δεν έχουμε άλλη πρόταση, κύριε Υπουργέ. Σας τα λέμε έτσι, σας τα λέμε αλλιώς. Μας απαντάτε ότι όλα λειτουργούν ρολόι. Δεν είναι υπερβολή, ούτε είναι επανάληψη που κουράζει, γιατί είναι μήτηρ μαθήσεως.  Αν δεν συντονίσουν το βήμα τους οι άνθρωποι, αν δεν πάρουν βρεγμένες σανίδες να βγουν στους δρόμους, αυτό το εννοώ με τη πολιτική σημασία του όρου, δεν θα δουν χαϊρι. Εμείς θα κάνουμε το κουμάντο μας, αλλά συν Αθηνά και χείρα κίνει.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας ορίζει ως Κοινοβουλευτικό Εκπρόσωπο στην επερώτηση αυτή τον κ. Γεώργιο Καρατάσο.  Κύριε Γκατζή, θέλετε να πάρετε και το χρόνο της δευτερολογίας σας; ΝΙΚΟΛΑΟΣ ΓΚΑΤΖΗΣ: 'Οχι, κύριε Πρόεδρε, μήπως προκύψει κάτι. ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο για πέντε λεπτά.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, από τα στοιχεία τουλάχιστον φαίνεται ότι εκατόν ενενήνα επτά (197.000) χιλιάδες κατοικίες έχουν χαρακτηρισθεί κόκκινες και κίτρινες. Απ' αυτές, εξίμισι (6.500) χιλιάδες οικογένειες έχουν στεγαστεί σε αυτά τα λυόμενα και υπάρχουν και είκοσι πέντε (25.000) χιλιάδες αιτήσεις για επίδομα ενοικίου. Αν τις αφαιρέσουμε, μένουν αρκετές δεκάδες χιλιάδες άνθρωποι, οι οποίοι πού μένουν; 'Εχουν επιστρέψει στα σπίτια τους και με ένα νέο σεισμό ή με μια άλλη καταστραφή, δεν ξέρω ποιος θα έχει την ευθύνη για την τύχη αυτών των ανθρώπων. Επομένως, έχετε μεγάλη ευθύνη και για την από εδώ και πέρα ζωή αυτών των ανθρώπων.
Δεύτερον, θέλω να σταθώ, κύριε Υπουργέ, ειδικά στο κόστος με το οποίο έχετε βγάλει το τιμολόγιο των εκατόν τριάντα (130.000) χιλιάδων και των εξήντα πέντε (65.000) χιλιάδων δραχμών.
Κύριε Υπουργέ,  πριν προχωρήσω σ' αυτό, έχετε ένα μεγάλο κενό με την υποχρέωση που αναλάβατε, να κάνετε ένα νέο ουσιαστικά  οικοδομικό κανονισμό, αφού γίνουν  όλες οι γεωλογικές μετρήσεις, οι μικροζωνικές κλπ. Εμείς λέμε να φτάσουν και κατά τετράγωνο ακόμη και από εκεί και πέρα, με βάση αυτές τις μετρήσεις, να οριοθετηθεί το ύψος του συντελεστή αντισεισμικής θωράκισης των  οικιών  και να αρχίσει ο άνθρωπος να οικοδομεί.
Μέχρι σήμερα που έχουν ανασταλεί όλες οι άδειες σε όλες τις πληγείσες περιοχές από το σεισμό κανένας δεν μπορεί να χτίσει. Επομένως, έχετε μια ευθύνη προς αυτήν την κατεύθυνση. Πέρα από αυτά πρέπει να κάνετε και αναθεώρηση σχεδίου πόλης και να δείτε τις επεκτάσεις των σχεδίων πόλεων γι' αυτά που είναι αυθαίρετα κλπ., για να μπορέσει ο κόσμος πραγματικά να οικοδομήσει και σε σύντομο χρονικό διάστημα.
'Ερχομαι στο κατασκευαστικό κόστος. Κύριε Υπουργέ, όταν λέτε εκατόν τριάντα χιλιάδες τιμολόγιο, δεν ξέρω ποιοι ήταν αυτοί οι σοφοί που έβγαλαν αυτό το ποσό.
Θα σας φέρω ένα παράδειγμα και μη σας φανεί παράξενο το μεγάλο ποσό, γιατί είναι μέσα από επίσημα στοιχεία του ΟΕΚ. Για έναν οικισμό εργατικής κατοικίας που δημοπραττείται στον Αλμυρό ο προϋπολογισμός για εξήντα οκτώ κατοικίες ογδόντα πέντε έως ενενήντα τετραγωγικά η κάθε μια είναι ένα δισεκατομμύριο οκτακόσια πενήντα (1.850.000.000) εκατομμύρια.  Από κει και πέρα ΦΠΑ 18% είναι άλλα συν τριακόσια τριάντα (330.000.000) εκατομμύρια.  Αν βάλουμε το κόστος της μελέτης 10% που υπολογίζεται στα δημόσια έργα -και γενικά οι μελέτες υπολογίζονται με 10% του κατασκευαστικού κόστους- είναι άλλα εκατόν ογδόντα πέντε (185.000.000) εκατομμύρια, συν, όπως μπαίνει σε όλες τις οικοδομές -είσθε της δουλειάς, τα ξέρετε-ένα ποσό περίπου 10% για απρόβλεπτα έξοδα πάμε στα δυόμισι (2.500.000.000) δισεκατομμύρια για εξήντα οκτώ κατοικίες των ενενήντα τετραγωνικών.
Ξέρετε πόσο έρχεται το τετραγωνικό, κύριε Υπουργέ; Τριακόσιες εβδομήντα (370.000) με τετρακόσιες (400.000) χιλιάδες το μέτρο. Δεν λέω ότι είναι αυτή η πραγματική αξία. Πρέπει να δείτε τι σπατάλες γίνονται σε αυτές τις υποθέσεις και ποιοι τρώνε.
'Ομως η πραγματική αξία, κύριε Υπουργέ, γιατί είμαι της δουλειάς είναι γύρω στις διακόσιες χιλιάδες (200.000) δραχμές για μία μέσης ποιότητας κατοικία -κύριε Πρόεδρε, τα ξέρετε και εσείς εξ ίσου καλά όσο και εγώ-και εσείς έχετε τιμολόγιο εκατόν τριάντα χιλιάδες δραχμές.
Ποιος θα χτίσει με αυτά, κύριε Υπουργέ; Καραγιαπί θα μείνουν όλα αυτά τα σπίτια, όταν μιλάμε για τα φτωχά λαϊκά στρώματα αυτών των ανθρώπων που έχουν πληγεί, αυτών που έχουν πέσει τα καταστήματά τους, αυτών που έχουν χάσει τη δουλειά τους, αυτών που βρίσκονται σήμερα μέσα σε αυτά τα ερείπια. Χώρια το ότι, κύριε Υπουργέ, θα χρειαστούν ένα σοβαρό ποσό και για την κατεδάφιση, τις εκσκαφές κλπ.
'Ετσι, λοιπόν, την πρόταση που έκανε ο εισηγητής μας, κύριε Υπουργέ, θα πρέπει να τη δείτε σοβαρά. Δεν μπορεί να κοροϊδεύουμε τον κόσμο. Θα πρέπει να τη δείτε σοβαρά, θα πρέπει να αυξηθεί το τιμολόγιο να φτάσει τουλάχιστον στις διακόσιες χιλιάδες (200.000) δραχμές, που είναι η πραγματική αξία σήμερα -δεν λέμε αυτά που βάζει ο ΟΕΚ, που είναι κάλπικα και δεν ξέρω πού ξοδεύονται αυτά τα λεφτά- για να μπορέσει ο κόσμος να βάλει το κεφάλι του κάτω από κανένα κεραμίδι, κύριε Υπουργέ.
Είναι κρίμα οι άνθρωποι αυτοί να μείνουν έξω από τις οικοδομές ή να κρεμάνε σεντόνια από κολώνα σε κολώνα για να μπορέσουν τελικά να προστατευτούν από τις καιρικές συνθήκες.
Η πρότασή μας έχει κατατεθεί, να πάει στις διακόσιες (200.000) χιλιάδες, στις εκατό χιλιάδες να πάει η επισκευή, από αυτά τουλάχιστον τα 2/3 να είναι με κοινωνικά κριτήρια, να φτάσει και με 100% και να είναι επιδοτούμενα από το κράτος αν θέλουμε πραγματικά να πούμε ότι κάνουμε κάποια παρέμβαση και βοηθάμε στις τάξεις των ανθρώπων αυτών.  Επίσης, κύριε Υπουργέ, θα σημειώσω για ακόμα μία φορά το εξής. Μην καθυστερείτε τις μελέτες, μην καθυστερείτε τις διζωνικές, μην καθυστερείτε τελικά ένα νέο τιμολόγιο που πρέπει να δώσετε για να πάρουν θάρρος αυτοί οι άνθρωποι και να προχωρήσουν στις αιτήσεις για ανακατασκευή έργων. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο. ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, τα πολλά και σοβαρά προβλήματα που αντιμετωπίζουν οι μικρομεσαίοι ΕΒΕ οξύνθηκαν παραπέρα στις περιοχές που επλήγησαν από τους σεισμούς. 'Ενα σημαντικό μάλιστα τμήμα τους κινδυνεύει σήμερα με αφανισμό.
Εξετάζοντας συγκεκριμένα τα προβλήματα που αντιμετωπίζουν διαπιστώνουμε ότι πιο οξυμένα είναι τα προβλήματα της κατηγορίας εκείνης των μικρομεσαίων ΕΒΕ που ο σεισμός έπληξε όχι μόνο την κατοικία τους,  αλλά και την επιχείρησή τους. Ο αριθμός μάλιστα των ΕΒΕ που βρίσκονται σε αυτήν την κατηγορία δεν είναι μικρός γιατί στις λαϊκές συνοικίες είναι συνηθισμένο να συναντάει κανείς κατοικία και εργασία στην ίδια περιοχή.  'Ενα άλλο χαρακτηριστικό τους είναι ότι η συντριπτική τους πλειοψηφία είναι αυτοαπασχολούμενοι ή απασχολούν δύο έως τρεις το πολύ εργαζόμενους.
Στις περιοχές αυτές, όπως Μενιδίου, 'Ανω Λιοσίων, Ζεφυρίου, Καματερού κλπ., τα τελευταία χρόνια εγκαταστάθηκε ένας σημαντικός αριθμός βιοτεχνιών του Λεκανοπεδίου, κυρίως βιοτεχνιών ξύλου. Οι ζημίες στις κτιριακές εγκαταστάσεις που σε μεγάλο βαθμό είναι αυθαίρετες είναι μεγαλύτερες από ό,τι στις κατοικίες. Επίσης, σημαντικές ζημίες έχουν σημειωθεί στο μηχανολογικό τους εξοπλισμό, στις πρώτες ύλες και τα προϊόντα που παράγουν.
Το πρόβλημα που αντιμετωπίζουν σήμερα είναι ότι ένας σημαντικός αριθμός των επιχειρήσεων αυτών δεν διαθέτει άδεια εγκατάστασης και  λειτουργίας, καθώς και παραστατικά αγοράς του μηχανολογικού εξοπλισμού.             'Ετσι, με το πρόσχημα της μη νόμιμης λειτουργίας, πολλές από αυτές τις επιχειρήσεις κινδυνεύουν να μείνουν εκτός και αυτών ακόμη των περιορισμένων κυβερνητικών μέτρων.
'Οσον αφορά τους μικρεμπόρους, μικροεπαγγελματίες, είναι γνωστό ότι αυτοί βασικά απευθύνονται στις τοπικές αγορές. Μετά το σεισμό, λόγω της κάθετης πτώσης της αγοραστικής δύναμης των λαϊκών στρωμάτων, οι αγορές αυτές οδηγήθηκαν σχεδόν σε πλήρη κατάρρευση. Το γεγονός αυτό,  και όταν ακόμη δεν προκλήθηκαν ζημιές στην επαγγελματική τους στέγη, δημιουργεί τεράστια προβλήματα, σε σημείο που να απειλούνται με καταστροφή.
Τα μέτρα που εξήγγειλε η Κυβέρνηση για τους σεισμόπληκτους ΕΒΕ δεν αντιμετωπίζουν και δεν λύνουν τα προβλήματά τους. Παρά την παράταση για άλλους δύο έως τρεις μήνες της αναστολής πληρωμής των χρεών τους προς το δημόσιο -ήταν ως το τέλος του 1999- και τη ρύθμιση της πληρωμής τους σε σαράντα οκτώ μηνιαίες δόσεις, καθώς και την αναστολή καταβολής ασφαλιστικών εισφορών και καθυστερούμενων οφειλών για έξι μήνες και ρύθμιση της πληρωμής τους μέχρι είκοσι τέσσερις μηνιαίες δόσεις, τα μέτρα αυτά δεν ανταποκρίνονται στις πραγματικές τους ανάγκες. Και αυτό γιατί ακόμη και σήμερα που λήγει η παράταση, πολλές επιχειρήσεις δεν άρχισαν τη λειτουργία τους.
Καθολικό αίτημα των ΕΒΕ είναι το πάγωμα του συνόλου των χρεών τους, δάνεια, Φ.Π.Α., ΟΤΕ κλπ., δηλαδή, τόσο προς το δημόσιο, όσο και προς τις τράπεζες, καθώς και τους οργανισμούς, τις υπηρεσίες κλπ. για το χρονικό διάστημα που δεν λειτουργεί η επιχείρησή τους, όπως επίσης και για άλλους έξι μήνες από την επαναλειτουργία της. Επίσης, οι επιταγές προς τρίτους να εξοφλούνται με άτοκο ισόποσο δανεισμό από τις τράπεζες.
Σύμφωνα με τα μέτρα της Κυβέρνησης, η επιδότηση του επιτοκίου για δάνεια αποκατάστασης των ζημιών σε μηχανολογικό εξοπλισμό, εμπορεύματα, πρώτες ύλες και φορτηγά δημοσίας χρήσεως κλιμακώνεται για δάνεια μέχρι πεντακόσιες χιλιάδες (500.000) δραχμές στο 100%, μέχρι τρία εκατομμύρια (3.000.000) δραχμές στο 60%, μέχρι δεκαπέντε εκατομμύρια (15.000.000) δραχμές στο 40%.
Λόγω των μεγάλων ζημιών η πλειοψηφία των ΕΒΕ βρίσκεται στην τρίτη κατηγορία. Γι' αυτό ζητούν η επιδότηση του επιτοκίου να είναι 100% για δάνεια μέχρι δεκαπέντε εκατομμύρια (15.000.000) δραχμές.
Παραπέρα αιτήματα των ΕΒΕ είναι η πλήρης αποκατάσταση όλων των ζημιών σε κτιριακές εγκαταστάσεις, εμπορεύματα, πρώτες ύλες, μηχανολογικό εξοπλισμό, δημόσια φορτηγά και Ι.Χ. επαγγελματικά αυτοκίνητα με κρατική επιχορήγηση, κάλυψη των εξόδων μετεγκατάστασης μέχρι την οριστική αποκατάσταση των ζημιών, χωρίς μεταβολή των όρων λειτουργίας, η λήψη σειράς μέτρων που θα χρηματοδοτηθούν εξ' ολοκλήρου από τον κρατικό προϋπολογισμό για την επαναφορά της οικονομικής ζωής στην προ του σεισμού κατάσταση.
Επίσης απαιτείται η κατασκευή βιομηχανικών πάρκων για την μετεγκατάσταση βιοτεχνιών με επιδοτούμενα χαμηλότοκα δάνεια με την εγγύηση του δημοσίου. Με τα βιομηχανικά πάρκα θα αντιμετωπιστεί και θα μπει σε τάξη η άναρχη εγκατάσταση και λειτουργία των βιοτεχνιών.
Τέλος, να δοθεί επιδότηση του ενοικίου για όσες ΕΒΕ είχαν ιδιόκτηση επαγγελματική στέγη και για όσους καταβάλουν υψηλότερα ενοίκια απ' ό,τι πριν από το σεισμό και για όσο χρόνο απαιτείται και είναι αναγκαίος για την αποκατάσταση των ζημιών.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριοι Βουλευτές, οι επιπτώσεις από το σεισμό σ'όλο τον κόσμο βέβαια, είναι βαριές, ιδιαίτερες όμως είναι οι επιπτώσεις στα παιδιά. Και όταν λέμε στα παιδιά, αναφερόμεθα συνολικά στα παιδιά των δυτικών συνοικιών, όπου έγινε αυτός ο σεισμός.  Ιδιαίτερα όμως αναφερόμεθα στις εκατόν σαράντα (140.000) χιλιάδες οικογένειες που είχαν προβλήματα όσον αφορά το αν θα κατοικήσουν ή δεν κατοικήσουν μέσα στα σπίτια τους και όχι μόνο.
Μια ειδική έκφραση των προβλημάτων που αντιμετωπίζουν τα παιδιά μετά από τους σεισμούς -και γι'αυτό έχετε ευθύνη- είναι το πρόβλημα των σχολείων.
Είναι γνωστό ότι έγιναν μεγάλες ζημιές σε εκατόν είκοσι σχολεία αυτών των συνοικιών, και από τα οποία στα πενήντα οι ζημιές αφορούσαν το φέροντα οργανισμό.
Ποιο είναι το ζήτημα; Πέντε μήνες μετά δεν λύθηκε το πρόβλημα των σχολείων. Και μάλιστα τι κάνατε; Αρπάξατε την ευκαιρία να περάσετε στη συγχώνευση των σχολείων. Στοιβάξατε αυτά τα παιδιά σε άλλα σχολεία, διπλασιάσατε, τριπλασιάσατε τις τάξεις. Δεν μπορούν να λειτουργήσουν εκεί μέσα ούτε οι δάσκαλοι ούτε οι καθηγητές ούτε οι νηπιαγωγοί ούτε κανένας άλλος.
Είναι ένα ερώτημα. Γιατί δεν προχωράτε στην ανέγερση των σχολείων; Ποιος θα χρηματοδοτήσει τα σχολεία; Στην προηγούμενη επερώτηση που αφορούσε την παιδεία δεν μας έδωσε απάντηση ο Υπουργός. Πρέπει να μας απαντήσετε. Τα σχολεία θα τα αποκαταστήσει ο ΟΣΚ; Τέλος πάντως, πώς θα γίνει η χρηματοδότηση και πότε θα γίνουν αυτά τα σχολεία; Ο σεισμός απέδειξε και την ανυπαρξία πρωτοβάθμιας φροντίδας υγείας στην περιοχή. Επισκέφθηκα και εγώ και άλλοι Βουλευτές του ΚΚΕ και εσείς επισκεφθήκατε την περιοχή. 'Οχι μόνο είχαν προβλήματα πού θα μείνουν, πώς θα μείνουν, πώς θα ζήσουν αυτοί οι άνθρωποι στο σύνολό τους, αλλά είχαν σοβαρότατα προβλήματα οι άρρωστοι. Και έχουν ακόμη τέτοια προβλήματα. Και αναδείχθηκε ότι, όχι μόνο δεν μπορείτε και δεν έχετε σύστημα περίθαλψης σε πρωτοβάθμιο επίπεδο και εκεί και σ'όλη τη χώρα, αλλά ούτε καν τα φάρμακα δεν μπορούσαν οι υπηρεσίες να γράψουν στους χρόνιους αρρώστους. Και δεν ευαισθητοποιηθήκατε να πάρετε μια απόφαση που να λέγει ότι τουλάχιστον τα φάρμακα σ'αυτόν τον κόσμο εκεί θα δίνονται δωρεάν για ένα διάστημα, που έπρεπε και τότε να γίνει, αλλά και τώρα να συνεχιστεί σ'αυτήν την περιοχή. Αντίθετα οι άνθρωποι συνεχίζουν να πληρώνουν τη συμμετοχή, αλλά πού να τη βρουν φυσικά.
Εκτός από την πρωτοβάθμια φροντίδα υγείας, προβλήματα αντιμετώπισαν και οι νοσοκομειακές μονάδες. Είναι τα κλασσικά παραδείγματα των "ΑΓΙΩΝ ΑΝΑΡΓΥΡΩΝ" και του "Ψυχιατρικού Νοσοκομείου". Το ένα των "ΑΓΙΩΝ ΑΝΑΡΓΥΡΩΝ" το διαλύσατε. Είστε σε θέση, κύριε Υπουργέ, σήμερα να μας πείτε αν θα ανεγερθεί, πόσων κλινών θα είναι και πότε αυτό το νοσοκομείο; Και ακόμη να μας πείτε τι πρόοδος έγινε στους πέντε μήνες, για να δικαιούσθε να πείτε ότι μετά από δύο χρόνια ή από τρία το νοσοκομείο αυτό θα είναι έτοιμο; Και ξέρετε πολύ καλά ότι οι "ΑΓΙΟΙ ΑΝΑΡΓΥΡΟΙ" ήταν ειδικό νοσοκομείο.
Με το "Ψυχιατρικό Νοσοκομείο Αττικής" πάλι συμβαίνει το ίδιο.
Διαταράχθηκε η λειτουργία του και όσον αφορά τα τμήματά του, τις κλινικές που έχει εκεί και όσον αφορά διάφορα προγράμματα που υλοποιούσε το νοσοκομείο, όπως ήταν τα προγράμματα απεξάρτησης του "18 ΚΑΙ ΑΝΩ", των αλκοολικών κλπ.
Και εκεί αρπάξατε την ευκαιρία, αντί να δείτε τι θα κάνετε, να σώσετε τη λειτουργία του, να τη βελτιώσετε, θα κάνουμε αποασυλοποίηση, είπαν οι Υπουργοί, της υγείας και φυσικά η Κυβέρνηση. Και αρπάζετε τους αρρώστους και τους πηγαίνετε από ξενοδοχείου εις ξενοδοχείο. 'Ετσι γίνεται η αποασυλοποίηση; 'Ηθελα να αναφερθώ, κύριε Υπουργέ, σε μία άλλη κατηγορία προβλημάτων που έχουν να κάνουν με τις μονάδες πρόνοιας. 'Ενα κράτος που ευημερεί όπως λέτε εσείς -τώρα η αλήθεια είναι ότι ευημερεί γι'αυτούς που εσείς υπηρετείτε, για το κεφάλαιο- αλλά αν ευημερούσε για τον κόσμο, ξέρετε πόσοι ψυχολόγοι θα έπρεπε να είναι εκεί για να υποστηρίξουν και οικογένειες και κυρίως τα μικρά παιδιά τα οποία ξεπερνούν τις τριάντα χιλιάδες, αυτά τα παιδιά που είναι σε ευαίσθητη ηλικία; Δεν μιλώ για τα  παιδιά του λυκείου ή για τα παιδιά των μεγαλύτερων τάξεων του γυμνασίου.  Μιλάω για τα παιδιά του δημοτικού και για τα παιδιά του νηπιαγωγείου.  Πόσοι κοινωνικοί λειτουργοί έπρεπε να είναι καταπάνω τώρα για να λύνουν προβλήματα τα οποία δημιουργήθηκαν, δημιουργούνται και συνεχίζονται; Εσείς όχι μόνο δεν έχετε αλλά τώρα που σας ρωτάμε θα δείτε ότι δεν ξέρετε αν κάνατε και τίποτε σ'αυτόν τον τομέα. Και δεν κάνατε τίποτε, αν κάνατε, θα το ξέρατε.
'Ηθελα να αναφερθώ σε ένα ειδικό πρόβλημα. Εγώ δεν είμαι κατασκευαστής, κύριε Υπουργέ, εσείς είσθε.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Ούτε εγώ είμαι και είσθε κακώς πληροφορημένος.
ΑΠΟΣΤΟΛΟΣ ΤΑΣΟΥΛΑΣ: Είσθε τεχνικός, εγώ δεν είμαι ούτε τεχνικός. Φτιάξατε έξι χιλιάδες οικίσκους, διαθέσατε εκεί αυτά που λέτε, αυτά τα λυόμενα κλπ. 'Ομως, σας είχα προειδοποιήσει σε μια άλλη εποχή σεισμών, στην Κόνιτσα, και σας έλεγα, τι φτιάχνετε. Παραγγείλατε αυτά τα έξι χιλιάδες. Η ποιότητα πέρα από το ότι είναι μικρά των είκοσι πέντε τετραγωνικών κλπ., είναι στα περισσότερα απαράδεκτη, με μεταλλική κατασκευή που σημαίνει δύο πράγματα: Τους τρυπάει τα κόκκαλα και το κρύο και η υγρασία. Ενώ υπάρχει δυνατότητα και είναι μερικά καλύτερης κατασκευής και θα μπορούσατε να παραγγείλετε τέτοιας κατασκευής. Δεν το κάνατε, κύριε Υπουργέ, ούτε αυτό παρ'όλο που σας λέω ότι σας το είχα εντοπίσει και επισημάνει εδώ και δύο, δυόμισι χρόνια με τους σεισμούς της Κόνιτσας. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για τριάντα λεπτά.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ακούγοντας κανείς τους επερωτώντες Βουλευτές θα δημιουργήσει μία εντύπωση η οποία στην πραγματικότητα δεν απαντάται. Και δεν απαντάται διότι είναι γνωστό ότι η Κυβέρνηση μετά από αυτόν τον καταστρεπτικό σεισμό που έπληξε την Αθήνα στις 7 Σεπτεμβρίου 1999 και ο οποίος σύμφωνα με τους κορυφαίους 'Ελληνες επιστήμονες σεισμολόγους ήταν μη αναμενόμενος, αντιμετώπισε αποτελεσματικά από τις πρώτες κιόλας ώρες όλα αυτά τα καταστροφικά φαινόμενα και τις συνέπειες.
'Ετσι, λοιπόν, γνωρίζει το σύνολο των Ελλήνων: 'Οτι υπήρξε άμεση κινητοποίηση όλων των μηχανισμών, της Πυροσβεστικής, του ΕΚΑΒ, του ΟΑΣΠ, προκειμένου να γίνει διάσωση των εγκλωβισμένων.
'Οτι σε ταχύτατο χρονικό διάστημα μοιράστηκαν και στήθηκαν χιλιάδες σκηνές για άμεση στέγαση των αστέγων. Οργανώθηκαν καταυλισμοί με δίκτυα ύδρευσης, με ΔΕΗ, με ΟΤΕ και άρχισε η διανομή τροφίμων και ειδών πρώτης ανάγκης.
'Οτι από την πρώτη κιόλας εβδομάδα μετά το σεισμό, άρχισε και η διανομή προνοιακών βοηθημάτων διακοσίων χιλιάδων (200.000) δραχμών στους σεισμόπληκτους, καθώς και των βοηθημάτων των εκατό χιλιάδων (100.000) δραχμών και των εκατόν πενήντα χιλιάδων (150.000) δραχμών στους συνταξιούχους, στους ανέργους κλπ.
Παράλληλα, το Υ.ΠΕ.ΧΩ.Δ.Ε. κινητοποίησε απο τις πρώτες ημέρες του σεισμού εκατοντάδες μηχανικούς απο τις κεντρικές και περιφερειακές υπηρεσίες του, οι οποίες σταδιακά ενισχύθηκαν και από μηχανικούς άλλων φορέων και από ιδιώτες, προκειμένου να διενεργηθούν οι πρωτοβάθμιοι έλεγχοι στην αρχή και στη συνέχεια οι δευτεροβάθμιοι. 'Ετσι, σε λιγότερο από ένα μήνα ελέγχθηκαν περίπου διακόσιες χιλιάδες κτίρια -το νούμερο είναι ιλιγγιώδες- και μέσα σε λίγες εβδομάδες μετά την 20η Σεπτεμβρίου 1999 άρχισε ο δευτεροβάθμιος έλεγχος.
Στο δευτεροβάθμιο έλεγχο είχαμε μία σειρά απο ελέγχους οι οποίοι ολοκληρώθηκαν στις αρχές Δεκεμβρίου 1999. Ελέγχθηκαν διακόσιες δέκα οκτώ χιλιάδες (18.000) ιδιοκτησίες. Από το δευτεροβάθμιο αυτό έλεγχο χαρακτηρίστηκαν σαν προσωρινά ακατάλληλες ογδόντα οκτώ (88.0000 χιλιάδες ιδιοκτησίες -και όταν λέμε ιδιοκτησίες δεν εννοούμε κτίρια, ιδιοκτησίες ειναι οι κατοικίες, τα διαμερίσματα, οι επαγγελματικοί χώροι- και κατεδαφιστέες κρίθηκαν έξι χιλιάδες πεντακόσιες δεκαεννέα (6.519) ιδιοκτησίες, που αντιστοιχούν περίπου σε τέσσερις χιλιάδες τριακόσια πενήντα χιλιάδες (4350) κατεδαφιστέα κτίρια. Το μεγαλύτερο ποσοστό από τις ιδιοκτησίες αυτές αφορά κατοικίες, διότι στις περιοχές όπου υπήρχε η μεγαλύτερη επιβάρυνση απο τα καταστρεπτικά φαινόμενα του σεισμού υπήρχαν μονοκατοικίες.
Θα σας καταθεσω και μία σειρά από στοιχεία και έναν πίνακα σχετικά με όλα αυτά τα οποία σας λέω, επιστρέφοντας στη θέση μου, προκειμένου να έχετε πλήρη, σαφή λεπτομερή και ενημέρωση, ώστε όλοι να γνωρίζουμε ότι κάνοντας αυτό το δημόσιο διάλογο ερχόμαστε εδώ ενημερωμένοι, λέμε την αλήθεια και δεν κάνουμε ένα διάλογο εντυπώσεων.
Προσωρινή στέγαση, στην οποία αναφερθήκατε: Η Κυβέρνηση θεώρησε σαν προσωρινά άστεγες τις οικογένειες που διαμένουν στις κατοικίες αυτές μέχρι την επισκευή ή ανακατασκευή των κατοικιών τους και έλαβε δύο βασικά μέτρα για την προσωρινή στέγαση.
Το πρώτο μέτρο αφορά την προσωρινή στέγαση με μεταφερόμενους οικίσκους. 'Ετσι διαμορφώσαμε περίπου ενενήντα οικισμούς σε τριάντα τρεις (33) δήμους οι οποίοι κατασκευάστηκαν πάνω σε απαραίτητα έργα υποδομής. Οδικό δίκτυο, δίκτυα ύδρευσης, δίκτυα ηλεκτρικού ρεύματος, δίκτυα τηλεφώνου, αποχετεύσεως κ.ο.κ. Μέσα σε λιγότερο διάστημα από τέσσερις μήνες εγκαταστήσαμε εκεί έξι χιλιάδες πεντακόσιους πενήντα επτά (6.557) οικίσκους και τροχόσπιτα.
Θα σας καταθέσω και πίνακα που αναφέρει αναλυτικά για όλα αυτά τα θέματα, τις τοποθεσίες δηλαδή των οικισμών, τους αριθμούς των οικίσκων, τους αριθμούς των τροχόσπιτων.
'Εχουμε παραδώσει μέχρι σήμερα σε οικογένειες σεισμοπλήκτων πάνω από τέσσερις χιλιάδες. Δεν έχουν παραδοθεί το σύνολο των οικίσκων διότι δεν υπήρξε ενδιαφέρον απορρόφησης. Εμείς είμαστε έτοιμοι. Είναι εκεί τα σπιτάκια, είναι συνδεδεμένα.
Για τους υπόλοιπους, λοιπόν, που τα έχουμε εγκαταστήσει, έχουμε δώσει τη δυνατότητα στους δημάρχους να προχωρούν από εκεί και πέρα στην παραχώρηση με τα κριτήρια τα οποία έχουν βάλει οι διάφοροι δήμοι.
Επειδή στην επερώτησή σας αναφέρετε μία σειρά από στοιχεία τα οποία είναι λανθασμένα, όπως παραδείγματος χάριν ότι εκατόν σαράντα χιλιάδες οικογένειες, μένουν σε ακατάλληλα σπίτια ότι υπάρχουν πολλοί που μένουν σε σκηνές ότι πολλοί μένουν σε πράσινα που έχουν σοβαρές ζημιές ότι τα έξι χιλιάδες (6000) λυόμενα δεν επαρκούν ότι τα λυόμενα έχουν κακοτεχνίες, έλλειψη υποδομών κ.ο.κ., θα ήθελα να σας πληροφορήσω, από τις απαντήσεις των διαφόρων δήμων, προκύπτουν τα εξής: θα σας καταθέσω ένα φάκελο με πενήντα απαντήσεις δημάρχων όπου και οι πενήντα λένε ότι δεν έχουν πρόβλημα στέγασης των σεισμοπλήκτων και ότι δεν υπάρχουν οικογένειες οι οποίες να διαμένουν σε σκηνές. Ο φάκελος αυτός είναι στη διάθεσή σας.
Επίσης, κατασκευάσαμε αυτούς τους οικίσκους με αυστηρές ποιοτικές προδιαγραφές, προδιαγραφές τέτοιες που παρέχουν ικανοποιητικές συνθήκες διαβίωσης στο βαθμό βεβαίως που μπορεί κανείς, μία οικογένεια, να μείνει σε ένα σπιτάκι το οποίο είναι είκοσι έξι τετραγωνικά. Εκεί, όμως, που οι δήμαρχοι θέλησαν, είχαν τη δυνατότητα για μία οικογένεια να χρησιμοποιήσουν και δύο σπιτάκια και για πολυμελείς οικογένεις και τρία. Δεν εφείσθη το Υ.ΠΕ.ΧΩ.Δ.Ε. και δεν μπορούσε να φεισθεί. Χρήμα των Ελλήνων φορολογουμένων είναι. Εμείς διαχείριση κάνουμε. Δεν εφείσθη, λοιπόν, αριθμούς σπιτιών προκειμένου να καλύψει όλες τις ανάγκες.
Πήραμε και ένα δεύτερο μέτρο. Το μέτρο της επιδότησης του ενοικίου και της επιδότησης της συγκατοίκησης.
Η επιδότηση ενοικίου είναι ένα μέτρο το οποίο υπήρχε από παλιά. Τα ποσά τα οποία προβλέπονται θεωρούνται ότι είναι ικανοποιητικά. Φθάνουν μέχρι τις εκατόν είκοσι χιλιάδες (120.000) δραχμές για οικογένειες με πέντε ή περισσότερα μέλη και ξεκινούν από ογδόντα χιλιάδες (80.000) δραχμές για διμελείς οικογένειες.
Αυτό το μέτρο -επειδή δεν έχει γίνει κατανοητό φοβάμαι από το Κ.Κ.Ε.πρόκειται να ισχύσει για τους ιδιοκτήτες κατοικιών για δύο χρόνια.  Ζητήσατε προηγουμένως παράταση έξι μηνών. 'Οχι μόνον έξι μήνες, δύο χρόνια θα ισχύσει το μέτρο αυτό.
ΧΑΡΑΛΑΜΠΟΣ ΑΓΓΟΥΡΑΚΗΣ: Για τους ιδιοκτήτες.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Για τους ενοικιαστές δώσαμε τη δυνατότητα έξι μηνών. Και φυσικά δώσαμε τη δυνατότητα έξι μηνών για τους ενοικιαστές, γιατί οι ενοικιαστές έτσι κι αλλιώς ενοικίαζαν σπίτια. Με το βοήθημα αυτό, θα μπορέσουν στο ενδιάμεσο διάστημα να βρουν μια λύση για το στεγαστικό τους πρόβλημα.  'Εχουμε μέχρι σήμερα είκοσι έξι  χιλιάδες αιτήσεις για χορήγηση είτε επιδότησης ενοικίου είτε συγκατοίκησης. Γιατί η δεύτερη απόφαση την οποία πήραμε, σε σχέση με τη συνδρομή στο θέμα το στεγαστικό, είναι ότι επιδοτούμε και τη συγκατοίκηση, προκειμένου και οι οικογένειες 
ΒΥΡΩΝ ΠΟΛΥΔΩΡΑΣ: Πολύ καλό μέτρο αυτό.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Νομίζω ότι είναι πάρα πολύ καλό μέτρο και βοήθησε πάρα πολλές οικογένειες.
Αποτέλεσμα αυτού είναι ότι το 75% των αιτήσεων αφορά συγκατοίκηση και το 25% μόνον αφορά ενοικίαση.
'Εχουμε, λοιπόν, είκοσι έξι (26.000) χιλιάδες αιτήσεις μέχρι στιγμής. 'Εχουμε ελέγξει τις είκοσι τρεις. Από αυτές τις είκοσι τρεις χιλιάδες, βρέθηκαν δικαιούχοι είκοσι χιλιάδες τριακόσιοι πενήντα. Και από αυτούς τους είκοσι χιλιάδες τριακόσιους πενήντα (20.350), ήδη έχουν καταβληθεί σε πάνω από δεκαπέντε χιλιάδες (15.000) οι επιδοτήσεις ενοικίου και συγκατοίκησης.  Θα μου πείτε ότι υπάρχει μια διαφορά πέντε χιλιάδων. Θα σας πω, ναι, υπάρχει μια διαφορά πέντε χιλιάδων. 'Ομως, να ξέρετε ότι γίνονται ειδοποιήσεις από το τηλεφωνικό κέντρο του Υ.ΠΕ.ΧΩ.Δ.Ε. το 1302 και μια σειρά από αυτούς δεν προσέρχονται να παραλάβουν το ενοίκιο. Το γιατί δεν το γνωρίζω. Να ξέρετε πάντως ότι ήδη έχει αρχίσει η καταβολή της δεύτερης δόσης, δηλαδή, του δεύτερου τριμήνου.
Πριν περάσω στο θέμα των επισκευών και των ανακατασκευών, θα ήθελα να πω δύο λέξεις για ένα θέμα το οποίο έθεσε ο κ. Κωστόπουλος για τη βόρεια Εύβοια, για την Ιστιαία. Εκεί πραγματικά τον Ιανουάριο του 1999 έγινε ένας σεισμός. Ο σεισμός αυτός δεν ήταν καταστρεπτικός, όπως ονομάστηκε.  'Ηταν ένας σεισμός ο οποίος ήταν μετρίου μεγέθους, που επέφερε ελαφρές και μεσαίες βλάβες σε κτίρια.
Κάναμε αμέσως ένα Γραφείο Αποκατάστασης Σεισμοπλήκτων. Εκδώσαμε αμέσως αποφάσεις, προκειμένου να υπάρχει η δυνατότητα επισκευής και ανακατασκευής.
Περίπου διακόσιες, αν δεν κάνω λάθος, ήταν οι περιπτώσεις οι οποίες έχουν ήδη χαρακτηριστεί ότι χρήζουν βοηθήματος, δηλαδή, μπορούν να κάνουν χρήση των μέτρων της στεγαστικής συνδρομής. Και ήδη, έχουν εκδοθεί μέχρι σήμερα πενήντα άδειες επισκευών.
Υπήρχε προσωπικό στο Γ.Α.Σ. της Ιστιαίας, το οποίο πραγματικά μόλις έγινε ο σεισμός της Αθήνας, εκλήθη στην Αθήνα. 'Εμεινε εδώ επί δυόμισι μήνες. 'Ηδη όμως, έχει επιστρέψει και κάνει τη δουλειά του κανονικά.
Δεν βρίσκω γιατί αυτό να αναφέρεται ως μια προϊδέαση προς τους σεισμοπαθείς της Αθήνας οι οποίοι μάλιστα γνωρίζουν πάρα πολύ καλά την προσπάθεια η οποία έχει γίνει και βρίσκεται σε πλήρη εξέλιξη.
ΒΥΡΩΝ ΠΟΛΥΔΩΡΑΣ: Το ίδιο έγινε και με το Γ.Α.Σ. Αιγίου.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Το ίδιο έγινε και με το Γ.Α.Σ. Αιγίου. Και εκεί ήδη λειτουργούν τα πράγματα.
'Αλλωστε πήραμε -και μου δίνει αυτήν την ευκαιρία ο κ. Πολύδωρας- μέτρα, προκειμένου να απλοποιήσουμε τις διαδικασίες. 'Ηδη δεν απαιτείται πλέον να γίνει επίσκεψη των μηχανικών για να κάνουν αυτοψία.  Αρκεί υπεύθυνη δήλωση του ιδιώτη μηχανικού, ο οποίος είναι αυτός τον οποίο επιλέγουν οι ίδιοι οι σεισμοπαθείς. 'Ετσι, λοιπόν, η διαδικασία έχει επιταχυνθεί.
Γνωρίζετε ότι έχουμε πάρει ένα μέτρο σε ό,τι αφορά τη στεγαστική συνδρομή. Και με βάση το μέτρο αυτό ανέρχεται η στεγαστική συνδρομή σε εκατόν τριάντα χιλιάδες (130.000) δραχμές το τετραγωνικό μέτρο για ανακατασκευή και μέχρι εξήντα πέντε χιλιάδες (65.000) δραχμές το τετραγωνικό μέτρο για επισκευή. Και εδώ ομιλούμε, κύριοι συνάδελφοι, για μια ασφαλή κατασκευή και προφανώς όχι για μια πολυτελή κατασκευή. Και αυτό είναι απολύτως κατανοητό.
Οι αντίστοιχες συνδρομές, οι οποίες ίσχυαν μέχρι και πριν από έξι μήνες για όλη την υπόλοιπη Ελλάδα,  ήταν κατά 30% περίπου χαμηλότερες, δηλαδή εκατόν δέκα χιλιάδες (110.000) δραχμές το τετραγωνικό μέτρο για την ανακατασκευή και πενήντα πέντε χιλιάδες (55.000) δραχμές το τετραγωνικό μέτρο για την επισκευή.
Γνωρίζετε επίσης ότι το 1/3 είναι δωρεάν σαν κρατική αρωγή και τα 2/3 είναι άτοκο δάνειο δεκαπενταετούς διάρκειας.
Εδώ θα ήθελα να αναφερθώ σε κάτι το οποίο μου έκανε εντύπωση και το οποίο το έχω ακούσει δύο ή τρεις φορές από Βουλευτές διαφόρων παρατάξεων, αλλά κυρίως από το Κ.Κ.Ε.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) Είναι το θέμα το οποίο αναφέρεται στα ποσά τα οποία έχουν εγγραφεί στον κρατικό προϋπολογισμό προκειμένου με αυτά να γίνει η χρηματοδότηση των διαφόρων προγραμμάτων.
Σε ό,τι αφορά τον κρατικό προϋπολογισμό -και θα σας καταθέσω σχετικό πίνακα- στον πίνακα 5.24 υπάρχει μια πρόβλεψη 40 δισεκατομμυρίων δραχμών για το 2000. Επίσης, πρέπει να είναι γνωστό ότι τα ποσά αυτά δεν προέρχονται μόνο από εθνικούς πόρους. Υπάρχουν επιλέξιμα ποσά μέσα σε αυτά, τα οποία προέρχονται από τα διαρθρωτικά ταμεία και βεβαίως, κάνουμε χρήση αυτών των ποσών και πολύ καλά κάνουμε. 'Ετσι, με τον τρόπο αυτό μπορούμε και αντιμετωπίζουμε την κατάσταση.
Επίσης, θα ήθελα να σας πω ότι ήδη μέχρι σήμερα που μιλούμε από το ΥΠΕΧΩΔΕ μόνο για το 1999, για τους τρεις, δηλαδή, μήνες μετά το σεισμό, είχαμε εκταμιεύσεις της τάξης των είκοσι τεσσάρων (24.000.000.000) δισεκατομμυρίων. Από το Υπουργείο Πρόνοιας είχαμε είκοσι τέσσερα (24.000.000.000) δισεκατομμύρια, από το Υπουργείο Εργασίας είχαμε 7 δισεκατομμύρια, από τον Οργανισμό Εργατικής Κατοικίας είχαμε 5,5 δισεκατομμύρια. Η ΔΕΗ είχε ένα κόστος 2,4 δισεκατομμύρια για τα έργα τα οποία έχει κάνει και για τις καθυστερήσεις των λογαριασμών για τις οποίες θα σας μιλήσω αργότερα. Ο ΟΤΕ, είχε πάνω από δύο δισεκατομμύρια. Δεν σας αναφέρω το κόστος που είχε το ΥΠΕΘΟ και διάφοροι άλλοι οργανισμοί.
Αυτά είναι τα χρήματα τα οποία έχουν εκταμιευθεί και τα οποία σαφώς είναι υπέρτερα των ποσών που εσείς αναφέρετε.
Υπάρχει η πρόθεση της Ευρωπαϊκής Τράπεζας Επενδύσεων να χορηγήσει ένα δάνειο εξαιρετικής διευκόλυνσης για τη δική μας εθνική οικονομία με πολύ μεγάλη περίοδο χάριτος και με το χαμηλότερο επιτόκιο στην αγορά όπως κάνει η Ευρωπαϊκή Τράπεζα  Επενδύσεων. Στο βαθμό που χρειαζόμαστε μπορούμε να αντλούμε ποσά και απ'αυτό το δάνειο.
Είναι, λοιπόν, προφανές ότι δεν υπάρχει κανένας λόγος να ανησυχεί κανείς για την εξασφάλιση χρηματοδότησης για τη συνέχιση των προγραμμάτων τα οποία έχει αποφασίσει η Κυβέρνηση και αφορούν όλους τους τομείς, προκειμένου να ανακουφιστούν οι σεισμόπληκτοι.
Ο συνάδελφος κ. Ζαφειρόπουλος ο οποίος θα σας μιλήσει και αυτός σε λίγο, θα σας πει για τα θέματα των επαγγελματοβιοτεχνών και τα μέτρα τα οποία έχει λάβει η Κυβέρνηση και πόσο αυτά ήδη έχουν κοστίσει.
'Εχουμε προχωρήσει σε κατεδαφίσεις. 'Οπως σας είπα προηγουμένως, περίπου τέσσερις χιλιάδες τριακόσια πενήντα (4.350) κτίρια έχουν κριθεί κατεδαφιστέα. Απ'αυτά ήδη έχουμε κατεδαφίσει τα χίλια τριακόσια επτά (1.307), ένα νούμερο σημαντικότατο εάν λάβετε υπόψη σας την πολυπλοκότητα που έχει μια κατεδάφιση, όπου πρέπει να απομακρυνθούν τα δίκτυα κοινής ωφέλειας, να απομακρύνουμε το ηλεκτρικό ρεύμα, τα καλώδια του ΟΤΕ, ενδεχομένως εάν υπάρχει δίκτυο φυσικού αερίου κ.ο.κ. Μένουν προς κατεδάφιση τρεις χιλιάδες τριάντα έξι (3.036) κτίρια.  Χρηματοδοτούμε πλήρως τις νομαρχίες προκειμένου να κάνουν όλες αυτές τις κατεδαφίσεις.  Σας είπα για τα τιμολόγια επισκευής ότι ήδη ένα πολύ μεγάλο μέρος απ'αυτά, καλύπτουν τις ανάγκες. Επειδή είναι κάτι το οποίο σας απασχολεί και ορθώς θέτετε το θέμα και ορθώς πρέπει να λάβετε μια σειρά από απαντήσεις για το θέμα αυτό, αυτό το οποίο έχω να σας πω είναι ότι τα τιμολόγια αυτά είναι απολύτως συγκρίσιμα με τις τιμές αγοράς. Λυπάμαι που προηγουμένως ειπώθηκε ότι υπάρχουν σημαντικότατες αποκλίσεις. Εγώ, έχω να σας καταθέσω έναν πίνακα.
Για τη εκσκαφή, όταν αυτή γίνεται με το χέρι, δίνουμε τέσσερις χιλιάδες (4.000) δρχ. το κυβικό μέτρο. Οι τιμές στην αγορά είναι απολύτως ανάλογες. Για την επιχωμάτωση δίνουμε χίλιες τετρακόσιες (1.400) δρχ. το μέτρο. Για έγχυτο σκυρόδεμα θεμελίων δίνουμε σαράντα τέσσερις χιλιάδες (44.000) δρχ. το κυβικό μέτρο.  Για έγχυτο σκυρόδεμα επισκευής στοιχείων, υποστηλώματος ή δοκού, δίνουμε τριακόσιες πενήντα χιλιάδες (350.000) δρχ. το κυβικό μέτρο.
Αυτό το οποίο πρέπει να γίνει αντιληπτό είναι ότι όταν γίνεται μια συζήτηση, ένας δημόσιος διάλογος όπου στην προσπάθειά σας πολλοί να δημιουργήσετε εντυπώσεις για τη μη πλήρη δυνατότητα αποζημίωσης με τα κρατικά τιμολόγια τα οποία υπάρχουν, αυτό το οποίο γίνεται είναι η κουβέντα σας αυτή να γίνεται αντικείμενο εκμετάλλευσης από τους εμπόρους οι οποίοι σηκώνουν τις τιμές.
Αυτός ήταν και ο λόγος που μας οδήγησε να αυξήσουμε κατά 35% ...
ΟΡΕΣΤΗΣ ΚΟΛΟΖΩΦ: Τι είναι αυτά τα πράγματα; 
ΧΑΡΑΛΑΜΠΟΣ ΑΓΓΟΥΡΑΚΗΣ: Είναι σοβαρά πράγματα αυτά; 
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Βεβαίως, σας τα λέω και τα πιστεύω απολύτως.  Διότι όλες οι μάντρες των υλικών με οδηγό αυτά τα οποία λέτε εσείς, διαμορφώνουν τις τιμές τους σε πολύ μεγάλο βαθμό.
( Θόρυβος από την πτέρυγα του ΚΚΕ ) 
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ακούστε τον κύριο Υπουργό και στην ομιλία σας θα εκφράσετε την άποψή σας. Προς τι αυτή η αγανάκτηση; 
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων):Εγώ, κύριε Αγγουράκη, σας άκουσα και δεν διαμαρτυρήθηκα καθόλου.  ΧΑΡΑΛΑΜΠΟΣ ΑΓΓΟΥΡΑΚΗΣ: Υπάρχουν κάποια όρια. Να σηκωθούμε να φύγουμε. ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Μη διαμαρτύρεστε κι εσείς. Να ακούτε.
ΧΑΡΑΛΑΜΠΟΣ ΑΓΓΟΥΡΑΚΗΣ: Να μη διαμαρτυρόμαστε; 
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): 'Οποτε θέλετε, μπορείτε να αποχωρήσετε, αλλά να ακούτε τι γίνεται.
Εγώ σας αναφέρω συγκεκριμένες τιμές. Σας λέω για παράδειγμα ότι η κατασκευή νέων στοιχείων σκυροδέματος για τα θεμέλια κοστολογείται από εμάς με σαράντα επτά (47.000) χιλιάδες δραχμές, και είναι λιγότερο στην αγορά. Οι πλάκες με ογδόντα χιλιάδες (80.000) δραχμές, και είναι λιγότερο στη αγορά. Τα λέω, είναι και στα πρακτικά. Να πάτε να δείτε έντιμους μηχανικούς να σας πουν αν τα λέμε σωστά ή αν τα λέμε λάθος. 'Οταν βεβαίως, γίνεται μια κουβέντα δημοσίως ότι δεν φτάνουν τα τιμολόγια, υπάρχουν κάποιοι στην αγορά που αυξάνουν τις τιμές και όταν πάνε οι άνθρωποι να ζητήσουν βοήθεια για να φτιάξουν τα σπίτια τους, ακούν την απάντηση "είναι πολύ χαμηλά αυτά που δίνει το Υ.ΠΕ.ΧΩ.Δ.Ε. Γι'αυτό και οι τιμές μας είναι υψηλότερες. Σκεφτείτε και αυτήν τη διάσταση του πράγματος.
Για τις ανακατασκευές που είπατε προηγουμένως θεωρείτε -και έχετε κάνει λάθος- ότι οι ζημιές στα πράσινα κτίρια είναι τέσσερις χιλιάδες (4.000) δραχμές και ότι είναι εμπαιγμός. Μπερδεύετε ότι το τιμολόγιο είναι τεσσεράμισι χιλιάδες (4.500) δραχμές ανά μία πλευρά τοίχου, δηλαδή είναι εννέα χιλιάδες (9.000) δραχμές. 'Αρα, οι τέσσερις χιλιάδες (4.000) δραχμές που λέτε είναι περίπου το 40% αυτού που ισχύει στην πραγματικότητα. Γι'αυτό είμαστε εδώ, για να σας δώσουμε όλες εκείνες τις απαντήσεις και τα στοιχεία, τα οποία χρειάζονται. Τα στοιχεία είναι στη διάθεσή σας και θα σας τα καταθέσω.
'Οσον αφορά τις διαδικασίες, με την ολοκλήρωση των δευτεροβάθμιων ελέγχων, ολόκληρη η Αττική και οι όμοροι δήμοι της Βοιωτίας εντάχθηκαν στα προγράμματα αποκατάστασης σεισμοπλήκτων. Σήμερα, εκατό δήμοι και κοινότητες έχουν ενταχθεί στα προγράμματα αυτά. 'Ολες οι αποφάσεις που αφορούν τα μέτρα και τις διαδικασίες για την αποκατάσταση των σεισμοπλήκτων έχουν εκδοθεί. Θα σας καταθέσω και ένα φάκελο με το σύνολο των αποφάσεων που έχουν εκδοθεί για να είναι στη διάθεσή σας.
Για την εξυπηρέτηση των σεισμοπλήκτων το Υπουργείο Περιβάλλοντος, Χωροταξίας και Δημοσίων 'Εργων ίδρυσε σε χρόνο ρεκόρ εννέα τομείς αποκατάστασης σεισμοπλήκτων και είκοσι πέντε γραφεία, τα οποία στελέχωσε με επτακόσιους δέκα υπαλλήλους, εκ των οποίων οι εξακόσιοι εβδομήντα τρεις προσλήφθηκαν με τετράμηνη σύμβαση. Το προσωπικό αυτό βρίσκεται ήδη διατεταγμένο εδώ και καιρό, έχει πλήρη καθήκοντα και βοηθάει κάνοντας ο καθένας από τη δικιά του θέση, αυτό που πρέπει να κάνει με απόλυτο επαγγελματισμό.
Οι διαδικασίες για την έκδοση των αδειών επισκευής ή ανακατασκευής και για τη χορήγηση στεγαστικής συνδρομής προχωρούν ικανοποιητικά από την πλευρά των ΤΑΣ και ΓΑΣ όμως αφού όλες οι μελέτες που έχουν υποβληθεί έχουν ήδη ελεγχθεί. 'Εχουν υποβληθεί περίπου χίλιες τριακόσιες πενήντα (1350) αιτήσεις είτε για επισκευές είτε για ανακατασκευές. 'Εχουν ελεγχθεί όλες αυτές. Κάναμε και ειδική συμφωνία με τον Δικηγορικό Σύλλογο της Αθήνας και του Πειραιά και ήδη στους ΤΑΣ που είναι στην ευθύνη του Δικηγορικού Συλλόγου Αθηνών έχουν πάει οι δικηγόροι οι οποίοι έχουν την υποχρέωση μέσα σε σαράντα οκτώ ώρες να ελέγξουν όλα τα στοιχεία γιατί γνωρίζετε ότι πολλές φορές τα στοιχεία είναι πολύπλοκα, υπάρχουν θέματα ιδιοκτησιακά, θέματα συμβολαίων κ.ο.κ.
'Ετσι, λοιπόν, πήραμε μια σειρά από καινοτόμες αποφάσεις προκειμένου  να διευκολύνουμε τα μεγάλα και δυσάρεστα αποτελέσματα που είχε ο σεισμός.  Η χορήγηση των δανείων για την επισκευή και ανακατασκευή κτιρίων γίνεται σε μια ή σε δυο δόσεις, ενώ στο παρελθόν χορηγούνταν σε τρεις δόσεις και μετά από μια σειρά αυτοψιών. Η χορήγηση των παραπάνω δόσεων γίνεται μόνο με μια αυτοψία από υπάλληλο μηχανικό για να διαπιστώσει τις βλάβες των κτιρίων που επισκευάζονται και από εκεί και πέρα υπάρχει η ευθύνη του ιδιώτη μελετητή και του επιβλέποντα μηχανικού.
Υπάρχει επίσης η δυνατότητα του σεισμοπλήκτου να μεταφέρει τη στεγαστική συνδρομή οπουδήποτε στην Ελλάδα επιθυμεί και να κτίσει το νέο του σπίτι. Η χορήγηση στεγαστικής συνδρομής ακόμη που αντιστοιχεί σε κατοικία πενήντα τετραγωνικών μέτρων για όσους έχουν κατοικία με μικρότερο εμβαδόν. Κάποιος, δηλαδή, που έχει ένα σπιτάκι είκοσι πέντε ή τριάντα τετραγωνικά, αποζημιώνεται για πενήντα τετραγωνικά μέτρα.
Μπήκε ένα θέμα όσον αφορά το βαθμό ενίσχυσης των κτιρίων που επισκευάζονται. Θέλω να επισημάνω ότι για πρώτη φορά το ΥΠΕΧΩΔΕ επιδοτεί τόσο την επισκευή όσο και την ενίσχυση των κτιρίων. Με άλλα λόγια επιδοτεί την επισκευή των στοιχείων του φέροντος οργανισμού που έχουν υποστεί βλάβες, αλλά και την ενίσχυση των στοιχείων που δεν έχουν υποστεί βλάβες, καθώς και την προσθήκη νέων στοιχείων, με την προϋπόθεση ότι αυτά θα προκύψουν από τη μελέτη επισκευής-ενίσχυσης που θα συντάξει ο μηχανικός. Αυτό αναφέρεται ρητά στην απόφασή μας 5172/18.10.99.
Επειδή έχει γίνει πολύς λόγος για τον κανονισμό με τον οποίο επισκευάζονται τα κτίρια, θέλω να σας αναφέρω και τα εξής: Το ΥΠΕΧΩΔΕ, προκειμένου να δώσει λύση στο εξαιρετικά ειδικό και δύσκολο από τεχνική και επιστημονική άποψη θέμα, απευθύνθηκε στην αρμόδια ειδική επιστημονική επιτροπή που έχει συγκροτηθεί και λειτουργεί στα πλαίσια του ΟΑΣΠ. Αυτή η επιτροπή έκανε μια εισήγηση την οποία θα σας καταθέσω και σύμφωνα με την οποία θεωρείται ως βέλτιστη λύση η επισκευή και ενίσχυση των κτιρίων συνήθους σπουδαιότητας με βάση τον κανονισμό με τον οποίο κατασκευάστηκαν, αλλά με το νέο αντισεισμικό κανονισμό οπλισμένου σκυροδέματος με προσαύξηση κατά 75% του αντισεισμικού συντελεστή.
Αυτά όλα πιστεύω ότι θα πρέπει να αναλυθούν. Και δεν είναι χώρος αυτός ο οποίος επιτρέπει να γίνεται μικροπολιτική.
Σύμφωνα με τα παραπάνω, επιτυγχάνεται σημαντική ενίσχυση των κτιρίων που έχουν υποστεί βλάβη ώστε να μπορούν με ασφάλεια να δεχθούν ένα νέο σεισμό. Πρέπει να τονίσω ότι είναι η πρώτη φορά που επιχορηγείται η ενίσχυση των κτιρίων και όχι μόνο η επαναφορά στην προ του σεισμού κατάσταση.
Αγαπητοί συνάδελφοι, υπάρχουν τα κτίρια τα οποία κατέρρευσαν και στα οποία θρηνήσαμε ανθρώπινα θύματα. 'Εχει συγκροτηθεί μία ειδική επιστημονική επιτροπή, η οποία έχει και με εισαγγελική εντολή την πλήρη αρμοδιότητα προκειμένου να διερευνήσει αυτό το θέμα. Η επιτροπή βεβαίως αυτή κάνει τη δουλειά της και δεν υπάρχει καμία παρέμβαση, όπως είναι προφανές, από το ΥΠΕΧΩΔΕ ή από οποιοδήποτε άλλο όργανο.
Θα ήθελα να σας θυμίσω ότι η δουλειά προκειμένου να διερευνηθούν τα αίτια κατάρρευσης ενός κτιρίου, δεν είναι απλή. Είναι μία απολύτως πολυσύνθετη και εξειδικευμένη δουλειά, η οποία απαιτεί και χρόνο και πάρα πολλές ειδικές μετρήσεις.
Αυτή η επιτροπή, λοιπόν, λειτουργεί ήδη από τον Οκτώβριο. Αυτό το οποίο μπορώ να σας πληροφορήσω σήμερα, είναι ότι εντός τριών μηνών -οπότε λήγει και όλη η εργασία μεταφοράς και αποκομιδής των ερειπίων και ανεξάρτητα και με αυτήν την προθεσμία, μετά το πέρας των εργασιών σε κάθε κτίριο, θα προχωρήσει στην έκδοση του σχετικού πορίσματος για κάθε ένα κτίριο με τη σειρά που θα τελειώνει αυτήν την εργασία.
Αυτή είναι η ενημέρωση την οποία κάνει η ειδική υπηρεσία, η οποία ασχολείται με το θέμα αυτό. Βεβαίως πρέπει να θυμηθούμε ότι σε αντίστοιχες καταρρεύσεις στο παρελθόν σε άλλα κτίρια το χρονικό διάστημα -αν και είχαμε μεμονωμένες καταρρεύσεις, δεν ήταν όπως τώρα που έχουμε πάνω από τριάντα κτίρια που κατέρρευσαν- που απαιτήθηκε για να υπάρξει ένα συμπέρασμα, για να υπάρξει ένα ειδικό πόρισμα, υπερέβη τους δεκαοκτώ μήνες. Η εντολή η οποία υπάρχει είναι σαφέστατη. Πριν περάσει ένα εξάμηνο από τότε που συστάθηκε η επιτροπή, θα πρέπει να υπάρχουν πορίσματα.
ΒΥΡΩΝ ΠΟΛΥΔΩΡΑΣ: Πότε, δηλαδή, θα είναι το εξάμηνο; 
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Σε τρεις μήνες από τώρα. Είναι, δηλαδή, στο τέλος Μαϊου.
Κύριε Πολύδωρα, όπως είπα και το επαναλαμβάνω -γιατί πιστεύω ότι σε αυτό πρέπει να είμαστε σύμφωνοι όλοι- η δυνατότητα να ελέγξεις τα αίτια της κατάρρευσης ενός κτιρίου, είναι μία δουλειά, η οποία μπορεί να γίνει μόνο από εξαιρετικά ειδικευμένους ανθρώπους. Να θυμίσω ότι οι ίδιοι άνθρωποι κάνουν τη δουλειά αυτή για τριάντα διαφορετικά κτίρια και μέσα σε συνθήκες και με διαδικασίες που οι ίδιοι βεβαίως καθορίζουν.
Θέτετε ένα θέμα για την αντισεισμική θωράκιση της χώρας. Η αντισεισμική θωράκιση και η πολιτική του κράτους που εξειδικεύεται από το Υ.ΠΕ.ΧΩ.Δ.Ε. έχει τρεις βασικούς άξονες εφαρμογής: Είναι η βελτίωση της σεισμικής συμπεριφοράς των κατασκευών, η εξασφάλιση της ετοιμότητας του κρατικού μηχανισμού και η ενημέρωση του πληθυσμού για τα ενδεικνυόμενα μέτρα προστασίας από το σεισμό.
Οι βασικές δράσεις του Υ.ΠΕ.ΧΩ.Δ.Ε. και του ΟΑΣΠ, που είναι ο αρμόδιος οργανισμός, συνοψίζονται πολύ γρήγορα στα εξής: 'Εχει συνταχθεί και θεσμοθετηθεί μία σειρά κανονισμών δόμησης με κυριότερο το νέο ελληνικό αντισεισμικό κανονισμό που εφαρμόστηκε το 1995. Ο κανονισμός αυτός αναθεωρήθηκε πρόσφατα με τίτλο "Ελληνικός Αντισεισμικός Κανονισμός 2000" και τίθεται σε παράλληλη εφαρμογή με τον ισχύοντα για ένα χρόνο.
Επίσης, βρίσκεται υπό έκδοση και ο νέος κανονισμός οπλισμού σκυροδέματος εμπλουτισμένος με ειδικές αντισεισμικές διατάξεις.
Πρόσφατα εκδώσαμε τον Κανονισμό Τεχνολογίας Σκυροδέματος, ο οποίος μάλιστα διανεμήθηκε σε ειδική συνοπτική έκδοση σε όλους τους μηχανικούς μέσω του Τεχνικού Επιμελητηρίου.
Παράλληλα ετοιμάζεται ο κανονισμός τεχνολογίας χαλύβων οπλισμένου σκυροδέματος, ο οποίος θα εκδοθεί μέσα στο επόμενο τρίμηνο. 'Αλλοι κανονισμοί που βρίσκονται σε εξέλιξη είναι ο αντισεισμικός κτιριοδομικός κανονισμός και ο νέος γενικός οικοδομικός κανονισμός με ειδικές αντισεισμικές διατάξεις, με προδιαγραφές για τη σύνταξη μικροζωνικών μελετών.
Στον τομέα εξασφάλισης ετοιμότητας του κρατικού μηχανισμού το Υ.ΠΕ.ΧΩ.Δ.Ε. είχε από τον περασμένο Ιούνιο εγκρίνει και προωθήσει στα υπόλοιπα Υπουργεία, τις Νομαρχιακές Αυτοδιοικήσεις και τους Οργανισμούς Τοπικής Αυτοδιοίκησης, το νέο σχέδιο "ΞΕΝΟΚΡΑΤΗΣ-ΣΕΙΣΜΟΙ" που αντικαθιστούσε το παλαιότερο που ίσχυε από το 1994.
Επίσης, είχε εκδοθεί ειδικό φυλλάδιο για τις επιχειρήσεις διάσωσης εγκλωβισμένων σε ερείπια. Αυτό το σχέδιο "ΞΕΝΟΚΡΑΤΗΣ-ΣΕΙΣΜΟΙ", το οποίο τόσο απαραίτητο είναι να εφαρμοστεί προσεκτικά και θα πρέπει όλοι οι Ο.Τ.Α. να το μελετήσουν συστηματικά και να πάρουν όλα τα μέτρα για εφαρμογή του, προέβλεπε ανάμεσα στα άλλα για παράδειγμα, να υπάρξουν σε συγκεκριμένες περιοχές που ο κάθε δήμος θα επέλεγε, υποδομές, προκειμένου σε περίπτωση μιας μεγάλης καταστροφής να μπορεί να μεταφερθεί εκεί ο πληθυσμός, να υπάρχουν δίκτυα κλπ.
Δυστυχώς, δεν υπήρχε σε καμία περιοχή τέτοιου είδους υποδομή με αποτέλεσμα όλες οι υποδομές για να αναπτυχθούν όλοι αυτοί οι δεκάδες οικισμοί που σας ανέπτυξα προηγουμένως, να γίνουν από την αρχή.
Βεβαίως, θα ήμασταν πολύ πιο γρήγοροι, εάν υπήρχαν ήδη έτοιμες οι υποδομές, έτοιμα τα δίκτυα με τις αποχετεύσεις κλπ, προκειμένου να μπορούμε να μεταφέρουμε εκεί αμέσως τους οικισμούς.
Πριν περάσω σε θέματα, τα οποία αφορούν το Υπουργείο Πρόνοιας και άλλα Υπουργεία και πριν να δώσω τη δυνατότητα στο συνάδελφο τον κ.                  Ζαφειρόπουλο να αναπτύξει τα θέματα που έχουν σχέση με το σεισμό και με το Υπουργείο Ανάπτυξης, ήθελα να σας πω ότι το Υ.ΠΕ.ΧΩ.Δ.Ε. συνολικά από το παλαιό του απόθεμα και με νέες παραγγελίες που έκανε, διέθεσε δύο χιλιάδες εξακόσιους εβδομήντα εννέα οικίσκους. 'Ολοι οι άλλοι οικίσκοι μέχρι το νούμερο των έξι χιλιάδων τριακοσίων έντεκα -υπάρχουν και μερικά τροχόσπιτα τα οποία δόθηκαν- είναι δωρεές από διάφορους δωρητές. Πιστεύω ότι με τη διαδικασία αυτή υπήρξε πραγματικά μία κινητοποίηση μιας σειράς οργανισμών, κυρίως του ιδιωτικού τομέα, αλλά πρέπει να αναφέρω διακεκριμένα το Υπουργείο Εθνικής Αμύνης, που έκανε μία δωρεά οκτακοσίων πενήντα δύο οικίσκων, την 'Ενωση Ελληνικών Τραπεζών, που έκαναν δωρεά χιλίων οικίσκων και την Τράπεζα της Ελλάδος, που χάρισε τετρακόσιους οικίσκους. Θεωρώ ότι πρέπει να τους αναφέρω διακεκριμένα.
ΙΩΑΝΝΗΣ ΔΡΑΓΑΣΑΚΗΣ: Επιτρέπετε μία ερώτηση; 
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Βεβαίως.
ΙΩΑΝΝΗΣ ΔΡΑΓΑΣΑΚΗΣ: Επειδή υπάρχει ένα ειδικό θέμα που αφορά τις εργατικές πολυκατοικίες, δηλαδή αν θα επισκευασθούν, αν θα ανακατασκευαστούν, διότι είναι πολύ παλιές, έχετε κάτι να μας πείτε;  
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Θα σας πω και γι'αυτό. Το Υπουργείο Πρόνοιας διέθεσε σε όλους τους σεισμόπληκτους από διακόσιες χιλιάδες (200.000) δραχμές, με αποτέλεσμα η συνολική δαπάνη να ανέλθει στα είκοσι τέσσερα δισεκατομμύρια (24.000.000). Το Υπουργείο Εργασίας έλαβε μέτρα για τους συνταξιούχους, τους σεισμόπληκτους άνεργους και τους εργαζόμενους. Υπάρχει μία σειρά από μέτρα, τα οποία έχουν να κάνουν με συγκεκριμένα οικονομικά βοηθήματα, με μέτρα για την απασχόληση, με μέτρα από την Εργατική Εστία κ.ο.κ.
Ο Οργανισμός Εργατικής Κατοικίας αναλαμβάνει -και εδώ έρχομαι στο  ερώτημα, το οποίο έθεσε ο κ. Δραγασάκης- πλήρως την επισκευή των φερόντων οργανισμών και των κοινοχρήστων χώρων, ενώ παρέχει πλήρη απαλλαγή από την υποχρέωση πληρωμής του δανείου σε δικαιούχους των οποίων οι κατοικίες που αγόρασαν με δάνεια από το Ο.Ε.Κ., έχουν χαρακτηριστεί "κόκκινες" από την αρμόδια επιτροπή του Υ.ΠΕ.ΧΩ.Δ.Ε. και διετή αναστολή καταβολής των δόσεων των δανείων στους δικαιούχους που οι κατοικίες που αγόρασαν με δάνεια από τον Ο.Ε.Κ. χαρακτηρίστηκαν "κίτρινες".
Παράλληλα για αμεσότερη βοήθεια προς τους πληγέντες δικαιούχους που θέλουν να προβούν σε επισκευές των κατοικιών τους, ο Ο.Ε.Κ. προωθεί απόφαση, σύμφωνα με την οποία τα δάνεια επισκευής θα τα δίνει ο Ο.Ε.Κ.  για αντικατάσταση ή επισκευή κατοικιών και τα δάνεια αυτά θα αποδεσμεύονται από τα δάνεια τα οποία θα χορηγήσει το Τ.Α.Σ., ώστε η διαδικασία της αποκατάστασης να γίνει ταχύτερη και ουσιαστικότερη.
'Ετσι για παράδειγμα για αγορά ή ανέγερση κατοικίας σε αντικατάσταση της παλαιάς που έχει χαρακτηριστεί "κόκκινη" θα δίνεται κεφάλαιο από τον Ο.Ε.Κ., δάνειο άτοκο δεκαπενταετούς εξόφλησης, ύψους πέντε εκατομμυρίων δραχμών για κάθε δικαιούχο και το οποίο θα προσαυξάνεται κατά ένα εκατομμύριο δραχμές για κάθε προστατευόμενο παιδί.
Επειδή όπως είπα προηγουμένως είναι σε εξέλιξη οι διαδικασίες και ήδη έχουν υποβληθεί πάνω από χίλιες τριακόσιες αιτήσεις για επισκευές ή ανακατασκευές, θέλω να πω ότι υπάρχει ένα θέμα που εξετάζεται από την Κυβέρνηση και θέλουμε να το αντιμετωπίσουμε. Για κάθε περίπτωση δανειοδότησης απαιτούνται υποθήκες. 'Οταν τα ποσά είναι μικρά σχετικώς, οι υποθήκες επιβαρύνουν τους ιδιοκτήτες και παράλληλα τους αποθαρρύνουν, προκειμένου να συνάψουν το δάνειο.
Συζητήσαμε, λοιπόν, με το Υπουργείο Εθνικής Οικονομίας και πιστεύω ότι εντός των ημερών θα εκδώσουμε απόφαση σύμφωνα με την οποία θα υπάρξει κατάργηση της διάταξης περί εγγραφής υποθήκης για δάνεια μέχρι ενός ύψους και αντικατάστασή της με διάταξη που θα προβλέπει ότι τα ληξιπρόθεσμα δάνεια θα εισπράττονται μέσω της αρμόδιας ΔΟΥ της περιοχής όπου βρίσκεται το σεισμόπληκτο ακίνητο.
Νομίζω ότι και με αυτήν την απόφαση ολοκληρώνουμε ένα πλέγμα αποφάσεων και ότι με αυτόν τον τρόπο δρομολογείται οριστικά η αποκατάσταση όλων όσων επλήγησαν από τον καταστρεπτικό σεισμό της 7ης Σεπτεμβρίου.
(Στο σημείο αυτό ο κ. Υφυπουργός Περιβάλλοντος, Χωροταξίας και Δημοσίων 'Εργων κ. Χ. Βερελής καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στον κ. Κολοζώφ, θα δώσω στο λόγο στον Υφυπουργό Ανάπτυξης, κ. Ζαφειρόπουλο, ο οποίος έχει ζητήσει το λόγο για πέντε λεπτά.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Ευχαριστώ, κύριε Πρόεδρε.
Είχα την ευκαιρία πριν από μερικές εβδομάδες να απαντήσω σε επίκαιρη ερώτηση συναδέλφου του Κ.Κ.Ε. και να αναφέρω τις πρωτοβουλίες και τις διοικητικές και νομοθετικές ενέργειες, στις οποίες είχε προβεί η Κυβέρνηση για να επιλύσει σε σημαντικό βαθμό τα προβλήματα των επιχειρήσεων στις σεισμόπληκτες περιοχές της Αττικής και της Βοιωτίας.  Είχα τότε τονίσει ότι τα αιτήματα που προβάλλονται από το Κομμουνιστικό Κόμμα σε πολύ μεγάλο βαθμό έχουν ικανοποιηθεί ή θα ικανοποιούντο σε πολύ μικρό χρονικό διάστημα, δεδομένου ότι πολλά από αυτά έπρεπε να καλυφθούν με νομοθετικές ρυθμίσεις, που εν τω μεταξύ έχουν ολοκληρωθεί.
Το Κομμουνιστικό Κόμμα διατείνεται ότι δεν έχει ληφθεί καμία μέριμνα για τις μικρές επιχειρήσεις, βιοτεχνικές και εμπορικές, αγνοώντας ότι η απόφαση του Υπουργού Εθνικής Οικονομίας, η οποία έχει εκδοθεί από τις 22.11.99 καλύπτει απολύτως τα προβλήματά τους.  Δίδει δωρεάν δανειοδότηση στις επιχειρήσεις; Θα γνωρίζετε, κύριοι συνάδελφοι, ότι από τις πληγείσες επιχειρήσεις το 75% απασχολούν μέχρι πέντε άτομα. Μιλώ για το κεφάλαιο χορήγησης δανείων για την αποκατάσταση ζημιών σε επιχειρήσεις και επαγγελματίες. Η υπουργική απόφαση, λοιπόν, στα δάνεια μέχρι ένα εκατομμύριο δραχμές, επιδοτεί επιτόκιο κατά 100%. Αυτό σημαίνει ότι χωρίς την καταβολή τόκου το 75% των επιχειρήσεων, μπορεί να πάρει κεφάλαιο κίνησης για να διευκολυνθεί η συνέχιση της λειτουργίας τους.
Η δυνατότητα άντλησης δανειακών κεφαλαίων κλιμακώνεται ανάλογα με το ύψος του αιτουμένου δανείου. Η χορήγηση δανείων για κεφάλαια κίνησης στις σεισμόπληκτες επιχειρήσεις, συνδέεται με τον αριθμό των εργαζομένων, για να διευκολύνουμε την ουσιαστική επαναλειτουργία της επιχείρησης. Δεν ξέρω αν οι κύριοι συνάδελφοι του Κομμουνιστικού Κόμματος έχουν αυτήν την απόφαση. Θα την καταθέσω για τα Πρακτικά.
Ακόμη υπήρξε ένα πρόβλημα δυσλειτουργίας των τραπεζών σε σχέση με την υλοποίηση αυτής της υπουργικής απόφασης, διότι όπως γνωρίζετε η παροχή αυτών των δανείων τελεί υπό την εγγύηση του ελληνικου δημοσίου και το επιτόκιο επιδοτείται καθ' όλην την πενταετή διάρκεια του δανείου από το λογαριασμού του ν. 128/75.
Υπήρξαν τράπεζες οι οποίες δεν διευκόλυναν απολύτως τους μικρούς επιχειρηματίες και βιοτέχνες για την άντληση αυτών των δανειακών κεφαλαίων. Η Κυβέρνηση έκανε πάρα πολλές συνεννοήσεις με την 'Ενωση Ελληνικών Τραπεζών και ο ομιλών απηύθυνε και έγγραφο προς το Γενικό Γραμματέα της 'Ενωσης.
Του επισημαίνω, ότι με βάση το μεγάλο αριθμό καταγγελιών από πληγείσες επιχειρήσεις πρέπει να ληφθούν μέτρα, ώστε οι τράπεζες να διευκολύνουν τους επιχειρηματίες και τους επαγγελματίες για να αντλήσουν αυτά τα δανειακά κεφάλαια.
Επιπλέον, κύριοι συνάδελφοι, πρέπει να σας πω, ότι με το ν. 2778, που ψήφισε αυτή η Βουλή στις 30 Δεκεμβρίου 1999, στα άρθρα 45 και 50 -για συντομία δεν αναφέρω περισσότερα- ρυθμίστηκαν θέματα φορολογικής αντιμετώπισης των πληγεισών επιχειρήσεων.
Θέλω λοιπόν να συνοψίσω, προσθέτοντας όμως το εξής: Η μεγάλη τομή που έγινε από την Κυβέρνηση στην προσπάθειά της να ενισχύσει τις σεισμόπληκτες επιχειρήσεις είναι το πλέγμα διατάξεων που ψήφισε η Βουλή πριν από λίγες ημέρες -διότι χρειάστηκε μία διαδικασία και διαλόγου με τους φορείς και επίλυσης ορισμένων άλλων προβλημάτων- στο νόμο για την προσαρμογή του Ελληνικού Δικαίου προς την οδηγία σχετικά με το αμετάκλητο του διακανονισμού στα ζητήματα πληρωμών. Ψήφισε διάταξη η οποία εμπεριέχεται στο άρθρο 19. Είναι μία πολυσέλιδη, είναι τέσσερις σελίδες το άρθρο. Είναι μία σύνθετη νομοθετική ρύθμιση για την υπαγωγή στο ν.  2601/98 επενδύσεων ή και προγραμμάτων χρηματοδοτικής μίσθωσης για πληγείσες από τους σεισμούς επιχειρήσεις.
Κύριοι συνάδελφοι, για τη δική σας ενημέρωση θα καταθέσω το κείμενο στα Πρακτικά για να ενημερωθείτε.
'Ηδη λάβαμε μέτρα για να ενταχθούν στις ρυθμίσεις του αναπτυξιακού νόμου επενδύσεις των σεισμόπληκτων επιχειρήσεων και μάλιστα μειώσαμε το ελάχιστο ύψος των επενδύσεων, σε σημείο που να ορίζεται ότι είναι δέκα εκατομμύρια (10.000.000) δρχ. προκειμένου για τις βιοτεχνικές επιχειρήσεις και εικοσιπέντε εκατομμύρια (25.000.000) δρχ. για τις μεταποιητικές, ακριβώς για να περιλάβουμε σε αυτήν τη διάταξη όσο γίνεται μεγαλύτερο πλήθος μικρών και πολύ μικρών επιχειρήσεων. Γιατί αυτές κυρίως οι επιχειρήσεις έχουν πληγεί από τους σεισμούς.
Επίσης πρέπει να σας πω, ότι θεσπίσαμε την υποχρέωση ότι εφόσον ενταχθούν στις ρυθμίσεις αυτής της διάταξης οι επιχειρήσεις, υποχρεούνται να διατηρήσουν τις θέσεις απασχόλησης που είχαν πριν από το σεισμό ή κατά το σεισμό και για μία πενταετία. Δηλαδή οι επιχειρήσεις που Θα ενταχθούν στις ευεργετικές διατάξεις θα πρέπει να αντιμετωπίσουν και το πρόβλημα της απασχόλησης των εργαζομένων στις επιχειρήσεις αυτές.
Τελειώνοντας θέλω να σημειώσω, ότι περιορίσαμε και το πλαφόν των επενδύσεων που θα υπάγονται στις νέες αυτές ρυθμίσεις μέχρι ένα δισεκατομμύριο (1.000.000.000) δραχμές. Σε προηγούμενες ρυθμίσεις ήταν μέχρι τρία δισεκατομμύρια (3.000.000.000) δραχμές. Γιατί; Διότι δεν θέλαμε να διευκολύνουμε τις πολύ μεγάλες επιχειρήσεις, οι οποίες μπορούν να αντλήσουν δι'άλλων οδών επενδυτικά κεφάλαια. Εμείς θέλαμε πραγματικά να αντιμετωπίσουμε το πρόβλημα στις μικρές και μεσαίες επιχειρήσεις που επλήγησαν από τους σεισμούς.
Βεβαίως πρέπει να σας πω, ότι με την ίδια ρύθμιση πραγματοποιήσαμε ουσιαστική τροποποίηση στο π.δ. 84/84 για να διευκολυνθεί η μετεγκατάσταση των πληγεισών επιχειρήσεων σε οργανωμένους χώρους βιομηχανικής δράσης. Δηλαδή να διευκολυνθεί η μεταφορά πληγεισών επιχειρήσεων σε ΒΕΠΕ, σε ΒΙΟΠΑ, σε ΒΙΠΑ, σε Τεχνολογικά Πάρκα και ταυτόχρονα τους δώσαμε τη δυνατότητα αν μπορούν να επαναλειτουργήσουν με την ίδια δραστηριότητα εάν ανασυγκροτηθούν στον ίδιο χώρο που βρίσκονταν κατά το σεισμό της 7ης Σεπτεμβρίου. Και τούτο για να μην υποστούν λόγω της φυσικής καταστροφής και επιχειρηματική καταστροφή. Και βεβαίως επεκτείναμε αυτές τις διατάξεις και στη Βοιωτία, μόνο που προσδιορίσαμε ότι εκεί θα ισχύει η ευεργετική ένταξη στις διατάξεις του ν. 2601 για τις επιχειρήσεις που ανασυγκροτούνται στο χώρο όπου βρίσκονταν κατά τους σεισμούς.
'Αρα, κύριοι συνάδελφοι, εάν δεν είναι έλλειψη ενημέρωσης εκ μέρους σας ως στοιχείο το οποίο σας οδηγεί σε μια τέτοιου είδους κριτική προς την Κυβέρνηση, νομίζω ότι είστε θύματα ή υπερβολών ή έστω κακής ενημέρωσης.
Θα παρακαλούσα να λάβετε υπόψη σας αυτά που θα καταθέσω στα Πρακτικά, τα νομοθετικά κείμενα και τις αποφάσεις, για να δείτε ότι η Κυβέρνηση, χωρίς να υποστηρίζει ότι έκανε κατ' άριστο τρόπο τα πάντα, έκανε πολύ περισσότερο από εκείνα που αναμένονταν. Το Κόμμα σας στη διαδικασία του κοινοβουλευτικού ελέγχου, αλλά και οι συλλογικές οργανώσεις των επαγγελματιών επιχειρηματιών πολλές φορές συζήτησαν με την Κυβέρνηση αυτά τα προβλήματα καθώς και όσα συνδέονται με την αποτίμηση των ζημιών, η οποία έγινε σε ταχύτατο χρόνο.
(Στο σημείο αυτό ο Υφυπουργός Ανάπτυξης κ. Γ. Ζαφειρόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Ευχαριστώ, κύριε Πρόεδρε.
ΙΩΑΝΝΗΣ ΔΡΑΓΑΣΑΚΗΣ: Μία ερώτηση μπορώ να κάνω στον κύριο Υπουργό; 
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Δραγασάκη.
ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, νόμιζα ότι θα μας το λέγατε, ότι η μετεγκατάσταση των επιχειρήσεων προϋποθέτει να υπάρχουν βιομηχανικά πάρκα.
'Οπως ξέρετε στο Μενίδι, που είναι βασικός χώρος τέτοιων επιχειρήσεων, δεν υπάρχουν εν λειτουργεία τέτοια πάρκα.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Στα 'Ανω Λιόσια, κύριε συνάδελφε, πρόκειται να λειτουργήσει, είναι έτοιμο...
ΓΕΩΡΓΙΟΣ ΚΑΡΑΤΑΣΟΣ: Ούτε ένα κτίριο δεν υπάρχει. Δεν υπάρχει τίποτα. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Τα κτίρια δεν θα τα φτιάξει η Κυβέρνηση, κύριε Καρατάσο. Η Κυβέρνηση θα χρηματοδοτήσει για να μετεγκατασταθούν.
ΠΡΟΕΔΡΕΥΩΝ (Λουκάς Αποστολίδης): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριοι συνάδελφοι, η ένταση δημιουργήθηκε από αμφισβητήσεις, που έτσι κι αλλιώς υπάρχουν και προκύπτουν όχι τόσο από τους αριθμούς, αλλά από μία πραγματικότητα που ζει κανείς όταν κάνει μία περιοδεία στις περιοχές αυτές.
Υπάρχουν ζητήματα και δεν είναι όλα έτσι καλώς φτιαγμένα, όπως είπατε. 'Εγιναν ορισμένα πράγματα. Είναι όμως γεγονός ότι ο σεισμός της 7ης Σεπτεμβρίου έφερε για μια άλλη φορά στην ημερήσια διάταξη το πρόβλημα της θωράκισης της χώρας από τους σεισμούς, καθώς και τα ζητήματα αποκατάστασης των όποιων καταστροφών προκύπτουν όχι μόνο από σεισμούς, αλλά γενικότερα από φυσικές καταστροφές, όπως καύσωνες, πλημμύρες και άλλες.
Απ' αυτήν τη σκοπιά αν δούμε το ζήτημα, διαπιστώνουμε μεγάλη καθυστέρηση, με συνέπεια, όταν έρχονται αυτές οι καταστροφές τα προβλήματα να είναι πολλαπλάσια και οι πολίτες να ταλαιπωρούνται για μεγάλα διαστήματα, χωρίς να μπορούν πάντα να επανέλθουν στην προ της καταστροφής κατάστασης.
Φυσικά ευθύνες γι' αυτήν την κατάσταση όπου βρισκόμαστε σήμερα, δεν μπορούμε να ζητήσουμε από τον Εγκέλαδο για τις καταστροφές που μας φέρνει, αλλά απ' αυτούς που τόσα χρόνια είχαν τη διακυβέρνηση της χώρας και δεν πήραν έγκαιρα τα απαραίτητα μέτρα για την προστασία του λαού από τέτοιες καταστροφές ή τα όσα μέτρα πήραν ήταν ανεπαρκή.
Ιδιαίτερη ευθύνη πρέπει να καταλογίσουμε στις κυβερνήσεις των τελευταίων χρόνων της Νέας Δημοκρατίας και του ΠΑ.ΣΟ.Κ., οι οποίες ακόμα από το '78 και το '81, μετά από τους σεισμούς της Θεσσαλονίκης και της Αθήνας, όταν κτύπησε το καμπανάκι του κινδύνου, δεν έλαβαν τα απαραίτητα μέτρα.
Σήμερα, πέντε μήνες μετά το σεισμό, τα προβλήματα των σεισμοπαθών εξακολουθούν να υπάρχουν, να είναι ιδιαίτερα αυξημένα και να παίρνουν χρόνιο χαρακτήρα, χωρίς να υπάρχει κάποια προοπτική ή να δημιουργείται κάποια ελπίδα για πλήρη αποκατάσταση.
Χιλιάδες οικογένειες είναι αναγκασμένες να ζουν σε κίτρινα σπίτια με όλους τους κινδύνους που αυτό συνεπάγεται. Αυτό, μπορεί να το διαπιστώσει κανένας, κύριε Υπουργέ, προσθέτοντας όλα τα στοιχεία που μας δώσατε για την αποκατάσταση και κάνοντας μια αφαίρεση από το συνολικό αριθμό που εσείς μας δίνετε των ζημιών που έχουν υποστεί. Δηλαδή υπάρχει ένα μεγάλο μέρος των κατοίκων που δεν επωφελήθηκαν από αυτά τα μέτρα και που αναγκάστηκαν να επιστρέψουν στο σπίτι τους αντιμετωπίζοντας τον κίνδυνο που αυτό συνεπάγεται.
Οι αιτήσεις για επιδότηση ενοικίου -μας δώσατε τα στοιχεία και κανένας δεν μπορεί να τα αμφισβητήσει- δεν αντιμετωπίζουν το πρόβλημα το οποίο στην πραγματικότητα υπάρχει. Η κρατική βοήθεια για την κατασκευή και την ανακατασκευή είναι αυτή που μας είπατε. Και εδώ γεννιέται ένα ερώτημα, κύριε Υπουργέ: Εάν όντως οι τιμές είναι αυτές που εσείς μας λέτε εδώ πέρα, εάν όντως υπάρχει το πρόβλημα της κερδοσκοπίας των διαφόρων εμπόρων, των διαφόρων κατασκευαστών, γιατί δεν τις αναλαμβάνει το Υπουργείο; 'Εχει οργανισμούς. Γιατί δεν ενισχύει αυτούς τους οργανισμούς, γιατί δεν συγκεντρώνει αυτά τα κεφάλαια και αυτές τις ρυθμίσεις, έτσι ώστε με φτηνό τρόπο να δώσει λύση; 'Αλλωστε αυτό λέμε και εμείς. Γιατί ενώ προβλέπει αυτά τα ποσά που προβλέπει, στέλνει τον κόσμο στους ιδιώτες που ξέρετε από χέρι ότι θα τους κλέψουν. Δεν είναι έτσι τα πράγματα και δεν ανταποκρίνονται οι τιμές σας στην πραγματικότητα που τρέχει και που όλοι γνωρίζουμε στις περιοχές αυτές.
Εμείς υπολογίζουμε ότι είναι τουλάχιστον διπλάσιο το κόστος της ανακατασκευής και της κατασκευής. Δεν διευκρινίσατε εάν τελικά θα αναλάβει ο Ο.Ε.Κ. πλήρως το κόστος της αποκατάστασης των εργατικών κατοικιών. Απ'ό,τι είπατε νομίζω ότι δεν αναλαμβάνει πλήρως αλλά εν μέρει αν το κατάλαβα καλά. 'Ομως υπάρχει και ένα άλλο ζήτημα σχετικά με τις κατοικίες που αναφέρεται σε ένα μεγάλο μέρος του πληθυσμού, στα προσφυγικά. Δεν είπατε πώς θα αντιμετωπιστεί αυτό το ζήτημα. Πιστεύω στη δευτερολογία σας να μας πείτε.
Τέλος σ'αυτές τις περιοχές όλοι γνωρίζουμε το μεγάλο πρόβλημα των αυθαιρέτων. Δεν μας είπατε πώς θα αντιμετωπιστεί αυτό το ζήτημα. Μια αυθαίρετη κατοικία ενός οικογενειάρχη βιοπαλαιστή που κατέρρευσε. Είναι γεγονός ότι αυτός δεν μπορεί να κτίσει εκεί που έπεσε η κατοικία του. 'Η θα πρέπει το κράτος να συμβάλει στο να κτιστεί παράνομα μια κατοικία. Πώς θα λύσετε αυτό το πρόβλημα; Το ίδιο ισχύει και για τις επισκευές. Θα γίνουν σ'αυτές τις κατοικίες επισκευές; Θα δοθούν τα χρήματα σε σπίτια που είναι παράνομα κτισμένα αυθαίρετα; Στην πραγματικότητα οι σεισμόπληκτοι καλούνται να πληρώσουν το μεγάλο κόστος αυτών των προσπαθειών για κατασκευή ή ανακατασκευή καταφεύγοντας σε δάνεια, σε πολλές στερήσεις για να μπορέσουν όσοι το μπορέσουν να αποκαταστήσουν τις ζημιές που υπέστησαν. Και αυτό είναι νομίζω το τελικό κόστος που θα υπάρξει σ'αυτόν τον πληθυσμό, παρά τα όσα μέτρα λέτε ότι έχετε πάρει. Αλλά ακόμα και με αυτές τις στερήσεις είναι αμφίβολο πόσοι τελικά θα έχουν τη δύναμη και το σθένος, την υπομονή και την επιμονή για να μαζέψουν τα απαραίτητα δικαιολογητικά. Εγώ παίρνω υπόψη μου αυτά που μας είπατε ότι ορισμένες διαδικασίες έχουν διευκολυνθεί, έχουν γίνει πιο γρήγορες.
Θα μου επιτρέψετε να έχω μια επιφύλαξη γιατί ζω σ' αυτήν τη χώρα και ξέρω πόσο δύσκολο είναι να γίνει κάτι τέτοιο. Ο οποιοσδήποτε υπάλληλος ζητάει όλο νέα απαραίτητα δικαιολογητικά και τελικά παραιτείται στη μέση του δρόμου από τις χρονοβόρες γραφειοκρατικές διαδικασίες. Μακάρι, κύριε Υφυπουργέ, αυτό που είπατε εδώ μέσα να γίνει πραγματικότητα. Μέχρι σήμερα, όμως, ο κόσμος ταλαιπωρείται.
Δεν είναι τυχαίο ότι έχουν κατατεθεί μόνο εξακόσιες αιτήσεις. Αυτό είναι το στοιχείο που έχω εγώ, αλλά είναι λίγο μακρινό. Πιθανόν αυτός ο αριθμός να είναι κάπως καλύτερος από τους χιλιάδες δικαιούχους που υπάρχουν.
Ιδιαίτερα είναι τα προβλήματα των εργαζομένων στις επιχειρήσεις που κατέρρευσαν ή έπαθαν ζημιές, καθώς και των ΕΒΕ είτε υπέστησαν ζημιές είτε όχι. Ακούσαμε τον κύριο Υφυπουργό των Οικονομικών, ακούσαμε και εσάς και γνωρίζαμε μία σειρά από μέτρα που πήρατε. 'Ομως, τα θεωρούμε ανεπαρκή, ιδιαίτερα αυτά τα μέτρα που λένε, ότι θα είναι αναγκασμένοι να έχουν τους εργαζόμενους επί μία πενταετία εκεί. Μα, ποιους εργαζόμενους; Θα υπάρξει επιχείρηση εκεί; Αυτό είναι το πρώτο. Και σ' αυτό το πρόβλημα φοβάμαι ότι τα μέτρα που έχουν παρθεί δεν θα τους δώσουν τη δυνατότητα, γιατί οι περισσότεροι απ' αυτούς τους επαγγελματίες είναι μικροί επαγγελματίες που δεν θα έχουν αυτήν τη δυνατότητα να ανακάμψουν. Για δε τους εργαζόμενους -είναι μια πραγματικότητα σ' αυτές τις περιοχές, όποιος ζει σ' αυτές τις περιοχές το ξέρει- κυριαρχεί το φασόν, η μερική απασχόληση, ακόμα και η μαύρη εργασία και δυστυχώς, κύριε Υφυπουργέ, αυτή είναι και η πικρή πραγματικότητα γι' αυτούς τους ανθρώπους.
Μεγάλο και σοβαρό είναι το πρόβλημα που έχουν οι ΕΒΕ, σχετικά με τις ζημιές που έχουν πάθει, ακόμα και αν δεν έχουν πάθει ζημιές από το σεισμό, στην επιχείρησή τους. Ο τζίρος στην περιοχή είναι γνωστό ότι έχει μειωθεί πάρα πολύ, γιατί το σύνολο του πληθυσμού έχει υποστεί τόσο μεγάλη οικονομική βλάβη, που δεν είναι σε θέση να συντηρήσει τους παλιούς ρυθμούς, με τους οποίους εκινείτο η αγορά. Το μέτρο που παίρνετε γι'αυτούς τους ανθρώπους ουσιαστικά είναι η επιδότηση των τόκων -τα ποσοστά μας τα είπε ο κύριος Υφυπουργός- των δανείων που θα χρειαστούν για να επαναλειτουργήσουν τις επιχειρήσεις.
Εγώ θα επαναλάβω τα αιτήματα του εισηγητού μας, σχετικά με τους ΕΒΕ, ιδιαίτερα τους μικρούς και μεσαίους, που, απ' ό,τι είδα, και η Κυβέρνηση έχει στο μυαλό της να προστατεύσει, αν λάβουμε υπόψη μας τα μέτρα που μας είπε ο κύριος Υφυπουργός. Νομίζουμε ότι η βοήθεια που πρέπει να τους δοθεί, είναι να παγώσουν όλα τα χρέη σε δημόσιο, ασφαλιστικά, ΔΕΗ, ΟΤΕ έως και έξι μήνες μετά την επαναλειτουργία της επιχείρησης. 'Αλλωστε, κάτι τέτοιο ζητούν και οι ίδιοι.
Υπάρχει ακόμη η περίπτωση εκείνων των μικρών επιχειρηματιών που έχουν ένα ή δύο εργαζόμενους, που δεν λειτουργεί πια η επιχείρησή τους γιατί είναι κατεστραμμένη και όλο αυτό το διάστημα δεν  έχει από πουθενά πόρους για να ζήσει. Νομίζουμε ότι θα πρέπει να τους δοθεί ένα επίδομα ανάλογο με αυτό που δίνεται στον ανειδίκευτο εργάτη μέχρι να δουν τι θα κάνουν.  Για να μην επαναλαμβάνω τα όσα εισηγητικά ειπώθηκαν από το κόμμα μας, πιστεύουμε ότι το σημαντικότερο ζήτημα είναι τα μέτρα που πρέπει να παρθούν για την αντισεισμική θωράκιση της χώρας και στα οποία κάνατε μία αναφορά, κύριε Υφυπουργέ.
Είναι φανερό ότι για την πλήρη αποκατάσταση των σεισμοπλήκτων, είναι απαραίτητο να ασκηθεί μία διαφορετική πολιτική, που στο κέντρο της προσοχής της θα έχει τον άνθρωπο, τον αδύναμο, τον απροστάτευτο από τέτοιου μεγέθους καταστροφές πολίτη και που θα προσεγγίσει με στοργή και ευαισθησία τα προβλήματά του, τον πόνο του και με γρήγορους ρυθμούς θα φροντίσει όχι μόνο για την προσωρινή λύση των όποιων προβλημάτων του, αλλά θα προβλέπει και θα δίνει προοπτική και ελπίδα σ' αυτόν και στον ελληνικό λαό για το ότι μελλοντικά δεν θα θρηνήσουμε άλλα ανάλογα θύματα και περισσότερες καταστροφές απ' ό,τι στο παρελθόν.
Η αντισεισμική θωράκιση της χώρας απαιτεί μία ολοκληρωμένη πολιτική και όχι αποσπασματικά μέτρα. Αναφερθήκατε στο σχέδιο "ΞΕΝΟΚΡΑΤΗΣ" που υπάρχει σήμερα. 'Ομως, κάθε φορά που βρισκόμαστε μπροστά σε έκτακτη κατάσταση, η βασική διαπίστωση που γίνεται, είναι ότι αυτά τα σχέδια δεν λειτουργούν ή δεν λειτουργούν με εκείνην την επάρκεια,  που όταν σχεδιάστηκαν είχε κανένας ή προσδοκούσε.
Επομένως, νομίζω ότι θα πρέπει να γίνουν γρήγορα βήματα, σημαντικά βήματα και να υπάρξει ένας ολοκληρωμένος σχεδιασμός για τέτοιες έκτακτες καταστάσεις. Με βάση τα νέα δεδομένα, θα έπρεπε να γίνει αναθεώρηση του αντισεισμικού κανονισμού. Βλέπω ότι προχωράτε προς αυτήν την κατεύθυνση και ελπίζω γρήγορα να έρθει στη Βουλή για να εγκριθεί αυτός ο νέος κανονισμός.
Με την ευκαιρία αυτή, θα ήθελα να πω ότι αυτές οι ανακατασκευές θα γίνουν φυσικά με τον κανονισμό που υπάρχει. Η αποκατάσταση των ζημιών θα γίνει με τον παλιό κανονισμό που υπάρχει.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Για τις επισκευές θα υπάρχει ενίσχυση.
ΟΡΕΣΤΗΣ ΚΟΛΟΖΩΦ: Ενίσχυση με ποια κριτήρια; 
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Υπάρχει απόφαση που λέει πολύ συγκεκριμένα τι θα γίνει.
ΟΡΕΣΤΗΣ ΚΟΛΟΖΩΦ: Βάζει συγκεκριμένους κανόνες; Μακάρι, το εύχομαι, γιατί πραγματικά αρκετές φορές μας ήρθε αυτό το ερώτημα από ανθρώπους, που ήθελαν να κάνουν κατασκευές, για το πώς θα προχωρήσουν, γιατί αν γίνει σύμφωνα με τα παλιά δεδομένα, το σπίτι τους θα υποστεί τις ίδιες ζημιές, εάν υπάρξει -ελπίζουμε πως όχι- μία ανάλογη κατάσταση.
Είπατε ότι θα το κάνετε. Είναι καιρός να γίνει, έπρεπε να έχει αρχίσει να γίνεται, να προχωρήσουν οι μικροζωνικές μελέτες, ώστε να υπάρχει καλύτερη γνώση των εδαφών πάνω στα οποία κτίζονται τα κτίρια και οι πόλεις. Το κόστος αυτών των μελετών, όμως, δεν μπορεί να μετακυληθεί στους κατοίκους.
Κατά τη γνώμη μας, τέτοιου είδους μελέτες, που αφορούν συνολικά την ασφάλεια του πληθυσμού αυτής της χώρας, θα πρέπει να τις αναλάβει το κράτος μέσω του ΙΓΜΕ ή άλλων οργανισμών που θα κάνουν αυτές τις μελέτες. Υπάρχει ανάγκη να ενισχυθεί η έρευνα αντισεισμικής τεχνολογίας, που σήμερα ευρίσκεται ακόμη στα σκαριά.
Είπε ο κύριος Υπουργός -και το σημείωσα- ότι σε μια σειρά από τομείς έχουν αρχίσει αυτές οι έρευνες και σε ορισμένους μάλιστα έχουν καταλήξει και σε κανονισμούς. Αυτό είναι καλό. Ελπίζουμε ότι όταν θα μαζευτούν όλα αυτά στον κανονισμό αντισεισμικής προστασίας, θα είναι ικανοποιητικά.  Είναι σημαντικό να οργανωθούν σεμινάρια ενημέρωσης και επιμόρφωσης για τους μηχανικούς και τους τεχνίτες του χώρου. Καταλαβαίνω ότι η Ευρωπαϊκή 'Ενωση δεν επιδοτεί πάντοτε ανάλογα προγράμματα. Αυτό, όμως, δεν θα πρέπει να σταθεί εμπόδιο για να κάνουμε μία προσπάθεια και να προχωρήσουμε προς αυτήν την κατεύθυνση.
Απαραίτητη είναι η ανάπτυξη και ο εκσυγχρονισμός δημόσιων φορέων που θα ελέγχουν την εφαρμογή των θεσπισμένων ειδικών όρων και προδιαγραφών κατασκευής και της ποιότητας των υλικών.
Αυτό έχει τη σημασία του, κύριε Υπουργέ, γιατί τουλάχιστον από τις συζητήσεις που γίνονται, αυτό είναι ένα ζήτημα που είναι διάσπαρτα κατανεμημένο σε διάφορες υπηρεσίες. Θα πρέπει να υπάρξει ένας φορέας που θα συγκεντρώνει όλα αυτά τα ζητήματα.
Γνωρίζουμε -και πιθανά να μας θέσετε και το θέμα- ότι για να γίνουν όσα αναφέραμε παραπάνω, χρειάζονται πόροι. Φυσικά υπάρχει ζήτημα να αναζητηθούν αυτοί οι πόροι και κατά τη γνώμη μας, πρέπει να αναζητηθούν εκεί που υπάρχουν αυτοί και υπάρχουν φυσικά τέτοιοι πόροι στη χώρα μας.  Σύμφωνα με το κόμμα μας χρήματα υπάρχουν, χρειάζεται όμως να αλλάξουν οι προτεραιότητες και φυσικά, χωρίς να ακολουθήσουμε την κλασική συνταγή "δίνουμε με το ένα χέρι, παίρνουμε από το άλλο" να δοθούν τα κεφάλαια που χρειάζονται.
Το μεγάλο κεφάλαιο της χώρας μας να πληρώσει όσα πρέπει να πληρώσει και να γίνει αλλαγή στις προτεραιότητες του τρίτου Κοινοτικού Πλαισίου Στήριξης βάζοντας σε προτεραιότητα αυτά που αφορούν τον άνθρωπο και όχι τα μεγάλα συμφέροντα. Υπάρχουν τεράστια ποσά που ξοδεύονται για την παρουσία στρατιωτικών δυνάμεων στα πλαίσια του ΝΑΤΟ στη Βοσνία, στο Κοσσυφοπέδιο, σε στρατιωτικές δαπάνες. Αυτά τα χρήματα θα έπιαναν τόπο αν τα χρησιμοποιούσαμε για την κάλυψη των κοινωνικών αναγκών και αν όχι όλα, ένα μέρος τους τουλάχιστον.
Πώς όμως θα μπορούσε μια κυβέρνηση σαν αυτή του ΠΑΣΟΚ να αλλάξει τις προτεραιότητες και να προτάξει την κάλυψη των κοινωνικών αναγκών του λαού μας, όταν ανάγει σε εθνικό στόχο την κατάκτηση των δεικτών της ΟΝΕ και εκεί υποτάσσει τα πάντα; Πώς μπορεί να ασκήσει μία πολιτική όπου στο κέντρο της προσοχής της έχει τους δείκτες του Μάαστριχτ...
(Στο σημείο αυτό κτυπάει το κουδούνι ληξεως του χρόνου ομιλίας του κυρίου Βουλευτή) Κύριε Πρόεδρε, να πάρω δύο λεπτά από τη δευτερολογία μου; ΠΡΟΕΔΡΕΥΩΝ (Λουκάς Αποστολίδης): Να πάρετε, κύριε Κολοζώφ.
ΟΡΕΣΤΗΣ ΚΟΛΟΖΩΦ: ... και αδιαφορεί για την ανεργία που ξεπερνάει το 13% ή για το βιοτικό επίπεδο του λαού μας που, ενώ βλέπει την αύξηση του ΑΕΠ, την ίδια στιγμή βλέπει να αυξάνεται η φτώχεια που αγγίζει τα δυόμισι εκατομμύρια 'Ελληνες και τους αγρότες να χάνουν μόνο τον τελευταίο χρόνο, σύμφωνα με τη EUROSTAT, 2% από το εισόδημά τους και 4% σε σχέση με τους Ευρωπαίους συναδέλφους τους; Πώς μπορεί να γίνει εθνική προτεραιότητα η αντισεισμική θωράκιση της χώρας, όταν ο προσανατολισμός της Ευρωπαϊκής 'Ενωσης είναι περιστολή των κοινωνικών δαπανών; Και μη μου πείτε ότι θα τα βρείτε αυτά τα χρήματα. Δεν θα τα βρείτε, εάν δεν αλλάξετε αυτές τις προτεραιότητες.
Πώς μπορεί να προχωρήσουμε προς μία τέτοια κατεύθυνση όπου οι κοινωνικές δαπάνες θα είναι στις προτεραιότητες της Κυβέρνησης; Η ένταξη της χώρας στην ΟΝΕ, το νέο πρόγραμμα σύγκλισης προβλέπει ακόμα περισσότερες περικοπές. Δυστυχώς μετά την ένταξη στην ΟΝΕ, όλα αυτά τα προβλήματα θα οξυνθούν και ακόμα και αυτές οι μικρές εξαγγελίες που έκανε η κυβέρνηση κατά τη διάρκεια της κρίσης μετά το σεισμό κάθε άλλο παρά θα ολοκληρωθούν. 'Οσοι μπήκαν σε λυόμενα είναι καταδικασμένοι να ζήσουν για χρόνια μέσα σε αυτά, αφού το κράτος μέσω ΟΕΚ λέει πως δεν μπορεί να χτίσει εργατικές κατοικίες, ενώ είναι έτοιμο να χτίσει το Ολυμπιακό Χωριό.
Φυσικά όταν σε λίγο θα συνειδητοποιήσουν οι σεισμόπληκτοι το αδιέξοδο στο οποίο τους έχει κατευθύνει η σημερινή πολιτική και αρχίσουν να διεκδικούν τα δίκια τους, τότε θα πουν πως πρόκειται για ταραξίες που τους ενθαρρύνει και τους καθοδηγεί το ΚΚΕ με το "ΡΙΖΟΣΠΑΣΤΗ" και τα ανατρεπτικά δημοσιεύματα που συκοφαντούν την Κυβέρνηση. Θα ανακαλύψουν δάκτυλο του ΚΚΕ και για να το συνετίσουν θα ανατρέξουν στο γνωστό τους παιχνίδι της βιομηχανίας παραγωγής μηνύσεων είτε κατά του "ΡΙΖΟΣΠΑΣΤΗ", είτε κατά άλλων παραγόντων του ΚΚΕ, όπως γίνεται άλλωστε και σήμερα όπου δεν περνάει μέρα όπου κάποιος Υπουργός ή κάποιο στέλεχος του ΠΑΣΟΚ να μην βάζει θέμα νομιμότητας του Κομμουνιστικού Κόμματος της Ελλάδας.
Το χορό τον σέρνει ο Υπουργός Δικαιοσύνης και ακολουθούν ο κ. Παπαντωνίου, ο κ. Πάγκαλος και άλλοι με την ανοχή του ίδιου του Πρωθυπουργού, ο οποίος και πρώτος άφησε να νοηθεί πως υπάρχει θέμα απαγόρευσης της δράσης του ΚΚΕ.
Κύριε Πρόεδρε, η αποκατάσταση των σεισμοπλήκτων...
ΘΕΟΔΩΡΟΣ ΚΑΤΣΑΝΕΒΑΣ: Πώς είναι δυνατόν να λέτε τέτοια πράγματα; 
ΟΡΕΣΤΗΣ ΚΟΛΟΖΩΦ: Διαβάσατε τη συνέντευξη του κ. Παπαντωνίου σήμερα; 
ΘΕΟΔΩΡΟΣ ΚΑΤΣΑΝΕΒΑΣ: Ποιος μπορεί να πει τέτοιο πράγμα; 
ΠΡΟΕΔΡΕΥΩΝ (Λουκάς Αποστολίδης): Κύριε Κατσανέβα, ο κ. Κολοζώφ εκφράζει τις απόψεις του ...
ΟΡΕΣΤΗΣ ΚΟΛΟΖΩΦ: Τη διαβάσατε; Λέει ότι το Κομμουνιστικό Κόμμα της Ελλάδος είναι ταραξίας και κινείται στα όρια του Συντάγματος; Διαβάστε την.
ΘΕΟΔΩΡΟΣ ΚΑΤΣΑΝΕΒΑΣ: Με συγχωρείτε, κύριε Πρόεδρε, είμαστε και λίγοι στην Αίθουσα.
ΠΡΟΕΔΡΕΥΩΝ (Λουκάς Αποστολίδης): Κύριε Κατσανέβα, δεν έχετε το λόγο. ΘΕΟΔΩΡΟΣ ΚΑΤΣΑΝΕΒΑΣ: Είναι δυνατόν να λέει κάποιος ότι το Κομμουνιστικό Κόμμα Ελλάδος είναι εκτός νόμου; Το θεωρώ απαράδεκτο. 
ΟΡΕΣΤΗΣ ΚΟΛΟΖΩΦ: Το θεωρείτε απαράδεκτο, αλλά όμως λέγεται.
ΘΕΟΔΩΡΟΣ ΚΑΤΣΑΝΕΒΑΣ: Δεν αντιδικώ μαζί σας, αλλά το θεωρώ απαράδεκτο αυτό για όποιον το λέει.
ΠΡΟΕΔΡΕΥΩΝ (Λουκάς Αποστολίδης): Κύριε Κατσανέβα, δεν έχετε το λόγο. 
ΟΡΕΣΤΗΣ ΚΟΛΟΖΩΦ: Συμφωνώ μαζί σας ότι είναι απαράδεκτο.
ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Κολοζώφ, και παρακαλώ να σταματήσει ο διάλογος.
ΟΡΕΣΤΗΣ ΚΟΛΟΖΩΦ: Τελειώνω, κύριε Πρόεδρε.
Η αποκατάσταση των σεισμοπαθών της 7ης του Σεπτέμβρη είναι ασφαλώς μια έκτακτη κατάσταση και ασφαλώς τα μέτρα που πρέπει να παρθούν θα πρέπει να έχουν έκτακτο χαρακτήρα, όπως και έχουν έκτακτο χαρακτήρα.  Συγχρόνως όμως βάζουν επί τάπητος την ανάγκη να μπει στην κορυφή των προτεραιοτήτων της χώρας και με γρήγορους ρυθμούς το ζήτημα της αντισεισμικής θωράκισης της Ελλάδας, πολύ περισσότερο μάλιστα που όχι μόνο πρόκειται για μια σεισμογενή χώρα, αλλά υπάρχουν πολλές ανησυχίες πως μεσοπρόθεσμα θα αντιμετωπίσουμε νέους και ίσως πιο καταστρεπτικούς σεισμούς. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριε Πρόεδρε, κύριοι συνάδελφοι, η Νέα Δημοκρατία στηρίζει την επερώτηση του Κομμουνιστικού Κόμματος Ελλάδος, γιατί ουσιαστικά είναι μια ευκαιρία πάνω σε ρεαλιστική βάση, πραγματιστική βάση για την ανάδειξη του προβλήματος και για να θέσει ερωτήματα προς την Κυβέρνηση και να κάνει ορισμένες παρατηρήσεις.
Κατά κάποιο τρόπο εμείς ως Νέα Δημοκρατία θέλουμε να εξηγηθούμε απέναντί σας και απέναντι στον ελληνικό λαό σε τρία σημεία.
Πρώτον, δεν αμφισβητούμε προθέσεις. Δεχόμαστε ότι η Κυβέρνηση έχει τις καλύτερες των προθέσεων για να αντιμετωπίσει το ζήτημα της καταστροφής από τους σεισμούς της 7ης Σεπτεμβρίου.
Δεύτερον, κάνουμε μια αναγνώριση, όχι μεγάθυμη αλλά κατά καθήκον, προς δράσεις του πρώτου καιρού, της πρώτης ώρας οι οποίες έλαβαν χώρα.  Επαινούμε δηλαδή ανοικτά με δημόσιο έπαινο την ΕΜΑΚ, τις ομάδες που έδρασαν εκείνες τις ώρες, όπως επίσης και τη γρήγορη εκταμίευση των διακοσίων χιλιάδων δραχμών, παρά το γεγονός ότι εγένοντο και εκεί αρρυθμίες.
Τρίτον, σημειώνουμε ότι δεν αρκούν οι καλές προθέσεις, ούτε οι καλές πρώτες δράσεις από την ΕΜΑΚ ή τις διακόσιες χιλιάδες ή τα σισίτια και άλλα των πρώτων ημερών και κυρίως δεν αρκούν, γιατί το πρόβλημα παραμένει και έχει διάρκεια. Βλέπουμε όλοι ότι η σχεδίαση και η δράση δεν εφάπτεται με το αποτέλεσμα.
Θα ήθελα να σας πω, κύριε Υφυπουργέ, ότι παρακολούθησα με προσοχή την απάντησή σας και είδα ότι ο απολογισμός σας, καλός και πλούσιος καθ' ημάς, δεν αντιστοιχεί προς το αποτέλεσμα. Δηλαδή έγιναν δράσεις, αλλά δεν ξέρω τι αποτέλεσμα φέρουν. Φαντάζομαι ότι αυτό το ξέρετε και εσείς ο ίδιος.  Συγκεκριμένα, η γραφειοκρατία δε συναντάται με τις ανάγκες.  Νομίζω ότι ο κ. Γκατζής ή ο κ. Κανταρτζής -δε θυμάμαι ακριβώς- έβαλε το θέμα. Το ίδιο πρόβλημα εμπεριέχεται συνομολογούμενο και στην απάντησή σας. 'Εχουμε εκατόν σαράντα χιλιάδες πληγείσες οικογένειες και οι αριθμοί οι δικοί σας, για το ποιους περιποιηθήκαμε καθ'οιονδήποτε τρόπο, δηλαδή με τα λυόμενα και με την επιδότηση ενοικίου ή συγκατοίκησης φθάνουν στις εξίμισι χιλιάδες λυόμενα και στις είκοσι πέντε χιλιάδες επιδότηση ενοικίου ή συγκατοίκηση.
Και είπε ο συνάδελφος του Κομμουνιστικού Κόμματος, που είναι οι υπόλοιποι; 'Εχουμε αγνοούμενους σεισμόπληκτους που λέει ο λόγος. Αλλά εκεί είναι και το πρόβλημα της διοικητικής τάξεως. Μπορώ ενδιαμέσως να σας ελέγξω καλοπροαίρετα ότι δεν κάνατε καλή διοίκηση, προτείνοντες, επιμένοντες και συστηματοποιούντες, τι; Και το είπαν πολλοί από μας, και ο έχων την τιμή να σας ομιλεί, την οργάνωση της συγκατοίκησης που θέλει διοικητική παρέμβαση και δουλειά, ο κατάλογος των πληγέντων, πες μου το φίλο σου, το συγγενή σου, τον πρόθυμο τρίτο, ο οποίος θα σε φιλοξενήσει, κι εγώ πληρώνω τα έξοδα.
Κάναμε σπατάλη δυνάμεων ενέργειας, ως κράτος, ως Κυβέρνηση με τα αντίσκηνα και τα λυόμενα. Τα λυόμενα έχουν πρόβλημα και το ξέρετε πολύ καλά.
Αλλά εδώ, πάλι επαναφέρω το θέμα, κύριοι συνάδελφοι, που εγείρεται από την επερώτηση και είναι η αγωνία μας όσον αφορά το τι γίνεται με τα πληγέντα νοικοκυριά. Αυτό είναι βάση ελέγχου και προβληματισμού, διότι οι δικοί σας αριθμοί αποδεικνύουν αυτό, το οποίο εγώ σας εγκαλώ, που λέει ο λόγος, ότι ο απολογισμός σας δεν αντιστοιχεί προς τις ανάγκες ή την επίλυση του προβλήματος.
Ξέρετε τι μας είπε για το ερώτημα ο κύριος Υφυπουργός; Χίλιες τριακόσιες πενήντα αιτήσεις υπολαμβάνω και για την κατασκευή και την επισκευή. Πρόβλημα. Αν ήμουν στη θέση σας, θα καθόμουν σε αναμμένα κάρβουνα. Ο χρόνος περνά. Δεν έχω ούτε τις αιτήσεις. Τι φταίει; 'Επρεπε να είχα ολοκληρώσει ένα μεγάλο αριθμό υποδοχής αιτήσεως, επεξεργασίας αιτήσεων και δράσεων. Δηλαδή να εκταμιεύσω, να προχωρήσω. 'Οσο καλός και αν είναι ο απολογισμός σας, δεν συναντάται με τα πράγματα. Και ύστερα προχωρώ. Υπάρχουν συγκεκριμένα προβλήματα -άπειρα- όπως τι γίνεται με την επισκευή των παλαιών. Πρέπει να χρησιμοποιήσουμε το σεισμό, ως σωσμό που λέει ο λαός. Αν πάει μια γραφειοκρατία ρουτινιάρικα και μηχανιστικά να επισκευάσει το σπίτι το προσφυγικό των εβδομήντα ετών, είναι λάθος. Είσαι εκτός εποχής. Αν πάει παραδείγματος χάρη, που έχουμε εγείρει και ερώτηση εμείς ως Νέα Δημοκρατία, των εργατικών πολυκατοικιών της Νέας Κηφισιάς, εκεί έχουν γεράσει. 'Επαθαν ζημιά, είναι κίτρινες. Θα έπρεπε να είχε προσκεφθεί, προείδει και προβλέψει, καθώς και να λάβει μέτρα και πρόνοια το κράτος, αυτό είναι διοίκηση. Λένε οι ένοικοι -εργαζόμενοι, εργατικές κατοικίες είναι- μήπως μπορεί το κράτος να γκρεμίσει αυτές τις παλιές κατοικίες, που συμπληρώνουν πενήντα χρόνια, να χτίσει ο ΟΑΕΔ και να πληρώσουμε κι εμείς κάτι τι; Αυτές είναι οι δράσεις, τις οποίες από μία Κυβέρνηση σύγχρονη, που αντιλαμβάνεται τα προβλήματα -δεν είσαστε εσείς τέτοια- θα μπορούσε να υπάρξει μία πολιτική επί των σεισμών.
Ισχύουν όλα όσα έχουμε πει κατά καιρούς για τη θωράκιση της χώρας από τους σεισμούς και τις θεομηνίες, αλλά όταν λέμε θωράκιση, πρέπει να εξηγηθούμε ότι μιλάμε για ένα θεσμικό πρώτα-πρώτα πλαίσιο -και τα έχουμε προτείνει εμείς με προτάσεις νόμων ως Νέα Δημοκρατία- οργάνων και θεσμών, οι οποίοι θεσμοί θα έχουν εξουσία και ετοιμότητα δράσεως. Θα παρακάμψουμε δηλαδή την καθυστέρηση, την πολυνομία. Στην πολυνομία περιλαμβάνονται και οι αντιφατικές υπουργικές αποφάσεις. 'Οχι αντιφατικές με την έννοια η μία να αντικρούει την άλλη, αλλά η μία να ακυρώνει την άλλη και να μην ξέρουμε αυτήν τη στιγμή τι γίνεται στα ΤΑΣ και ΓΑΣ -και το ξέρετε το πρόβλημα- με την ακολουθητέα διαδικασία σε πολλές περιπτώσεις. Τεράστια είναι τα προβλήματα, γραφειοκρατικού τύπου.
Θεσμική, λοιπόν, κατοχύρωση σημαίνει να φτιάξεις τα θεσμικά όργανα με ετοιμότητα και ευελιξία δράσεως, να παρακάμπτεις την πολυνομία και τις υπουργικές αποφάσεις, να μην κρύβεσαι ως διοίκηση πίσω από την πολυαρμοδιότητα, όπως εγένετο η απρέπεια, ότι τα έβαλε με τους νομάρχες η Κυβέρνηση και οι αρμόδιοι Υπουργοί. Ποιοι αρμόδιοι Υπουργοί; Πρώτα-πρώτα, ποιος είναι αρμόδιος Υπουργός; Είναι ο Υπουργός Προεδρίας ή ο Υπουργός ΠΕΧΩΔΕ; Και πώς τα βρίσκουν μεταξύ τους και τι σημαίνουν όλα αυτά τα σόου στην εμπορία του ανθρώπινου πόνου; Εγώ πήγα χιλιάδες φορές και δεν θέλω δημοσιότητα. Ξέρετε τι μου ζήτησαν; Φάρμακα. Και δεν αμφισβητώ ότι κάπου έχουν υγειονομικούς σταθμούς. Μου ζήτησαν ένα ψυγείο για να βάλουν τα φάρμακα στον καταυλισμό του Καματερού. Είναι θρήνος και οδυρμός. Δεν διεκτραγωδώ τίποτα. Θέλω να σας αφυπνίσω. Ο απολογισμός δεν έχει επαφή με την πραγματικότητα, απόδειξη είναι χίλιες τριακόσιες πενήντα αιτήσεις έχουν δεχθεί -δεν ξέρω αν τις έχουν επεξεργαστεί- οι υπηρεσίες για το θέμα μας. Και ύστερα χρειάζεται ετοιμότητα όσον αφορά το οικονομικό μέρος. 'Εγινε σοβαρός έλεγχος για τις εκατόν τριάντα χιλιάδες.
Εξαντλήθηκε το θέμα από τους συναδέλφους του Κομμουνιστικού Κόμματος.  Δεν βγαίνει με εκατόν τριάντα χιλιάδες. Και σημειώνω ότι εκεί περιλαμβάνεται το 18% του ΦΠΑ. Εκεί περιλαμβάνεται το 14% του ΙΚΑ. Εκεί περιλαμβάνεται το 8%  των δαπανών για την άδεια. Δεν είναι σοβαρά πράγματα αυτά.
Διατυπώνουμε την επερώτηση ουσιαστικά ως άμυνα για την κοινή λογική, όχι για την φιλανθρωπία και για την αντιμετώπιση του προβλήματος. 'Οταν λέμε θεσμικό πλαίσιο για να έχουμε μια θωράκιση, έχουμε ταμείο -γενικώς μιλώ- και για το συγκεκριμένο το ρωτήσαμε και στον προϋπολογισμό.  Γράφονται σαράντα δισεκατομμύρια.
Είπατε εσείς ότι έχουμε και από την Ευρώπη.  'Οταν μιλάμε οικονομικά, ας μιλήσουμε με αριθμούς. Πόσα προβλέπονται από την Ευρώπη; Εγώ είχα την τιμή -με συγχωρείτε για το εγώ- να υποστηρίξω για το ηθικό μέρος της τάξεως, τους σεισμούς και εκεί είναι το θέμα μας, στο συμβούλιο της Ευρώπης, μαζί με το Γιάννη τον Ποττάκη. Γινόταν και ένας συνδυασμός με τους σεισμούς της Τουρκίας. Πέστε μας τι προσδοκούμε, τι περιμένουμε να πάρουμε από την Ευρωπαϊκή 'Ενωση, ποιες είναι οι προβλέψεις, πού βρίσκεται η υπόθεση; Τα σαράντα δισεκατομμύρια στον προϋπολογισμό του 2000, όπως και το επιβεβαιώσατε με την απάντησή σας σε τι σχέση τελούν προς το ένα τρισεκατομμύριο που είναι ο λογαριασμός; Σας ελέγχω δε ότι δεν έχετε καλή εικόνα, όταν υποτιμούσατε τις ζημιές το πρώτο εικοσαήμερο μετά τους σεισμούς. Και δεν ξέρω γιατί τους υποτιμούσατε. 'Υστερα κάνατε μια αναγωγή στο σωστό μέγεθος. Ανοίγουμε τους δρόμους και ο κ. Καραμανλής με την παρέμβασή του, αλλά όλα τα κόμματα της Αντιπολίτευσης είμαστε για το ηθικό μέρος και εσείς προχωρήσατε με το δίαυλο των κονδυλίων από την Ευρώπη, αλλά δεν μας είπατε αριθμό, πού βρισκόμαστε, τι προσβλέπουμε. Γράψατε σαράντα δισεκατομμύρια για το έτος 2000, ο λογαριασμός είναι κατά πάσα πιθανότητα πάνω από  ένα τρισεκατομμύριο και καταλαβαίνετε ότι δεν μπορεί να λυθεί το πρόβλημα. Δηλαδή, κοροϊδεύετε τους σεισμόπληκτους, παίζετε θέατρο πάνω στον ανθρωπινο πόνο, εμπορεύεσθε τον ανθρωπινο πόνο; Διερωτώμαι μόνος μου γιατί δεν είσθε πειστικοί στους αριθμούς. Και σας είπα ότι -και το επαναφέρω για να είναι η ακροτελεύτια λέξη μου- χάσατε κύριοι της Κυβέρνησης. Οι αριθμοί λένε εκατόν σαράντα τέσσερις χιλιάδες πληγέντα σπίτια. Ανοίξατε γραμμή επικοινωνίας όχι να τους σώσετε και να τους λύσετε το πρόβλημα με εξίμισι χιλιάδες και είκοσι πέντε χιλιάδες. 'Ο,τι απολογισμό να φέρετε, εφόσον δεν συναντάται με αυτούς τους αριθμούς είναι δηλωτικό ότι έχετε αποτύχει και ταυτόχρονα παίζετε πάνω στον ανθρώπινο πόνο.
ΠΡΟΕΔΡΕΥΩΝ (Λουκάς Αποστολίδης): Ο κ. Δραγασάκης έχει το λόγο.
ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, κύριοι συνάδελφοι, τα θέματά μας είναι τρία. Το πρώτο είναι η άμεση βοήθεια μετά το σεισμό, το δεύτερο είναι η διαδικασία αποκατάστασης των ζημιών και το τρίτο κεφάλαιο είναι η μακροχρόνια θωράκιση έναντι μελλοντικών κινδύνων.
Θέλω να πω ότι συμφωνώ μαζί σας στο πρώτο. 'Οτι δηλαδή η άμεση παρέμβαση του κρατικού μηχανισμού αυτήν τη φορά αναγνωρίστηκε ως ικανοποιητική παρά τα προβλήματα που και εδώ υπήρξαν. Και αυτό το αναγνωρίζουν και οι σεισμοπαθείς.
Σε ό,τι αφορά όμως τα υπόλοιπα, τα οποία είναι τα πιο κρίσιμα και τα οποία ζούμε σήμερα, δηλαδή τη διαδικασία αποκατάστασης των ζημιών και τη μακροχρόνια θωράκιση, κύριε Υπουργέ, αυτά που μας είπατε, είναι σε απόσταση με την πραγματικότητα. Και το λέω αυτό ως συμπέρασμα το οποίο δεν προκύπτει από κάποια δική μας αυθαίρετη σκέψη ή αντιπολιτευτική διάθεση, αλλά προκύπτει από συγκεκριμένες επισκέψεις, συσκέψεις και ημερίδες που κάναμε σε αυτούς τους χώρους. 'Ημουν σε μία τέτοια ημερίδα στο Μενίδι, καθώς και στη Μεταμόρφωση προ ημερών και πρέπει να σας πω ότι εκεί έρχονται άνθρωποι και από το χώρο του ΠΑ.ΣΟ.Κ. και φυσικά τοπικοί παράγοντες, σύλλογοι κλπ. Ο σκοπός τουλάχιστον αυτών των συσκέψεων που κάναμε εμείς, είναι να γίνει μία σωστή ανίχνευση των προβλημάτων για να δούμε τι μπορεί να γίνει.
'Ισως, επειδή οι επερωτήσεις συνήθως είναι κατ' έθιμον μία διαδικασία που η Αντιπολίτευση θα καταγγείλει, η Κυβέρνηση θα υπερασπιστεί τον εαυτό κλπ., έτσι επικράτησε και σήμερα ένα τέτοιο κλίμα και μία αγωνία από την Κυβέρνηση να δείξει ότι έκανε έργα και ότι δεν υπάρχει πρόβλημα.
Τα προβλήματα, όμως, είναι ανοικτά.
Πρώτο θέμα. Υπάρχει σήμερα πρόβλημα στέγασης; Βεβαίως, αν θέσουμε το κριτήριο πόσοι είναι σε σκηνές και πόσοι δεν είναι, μπορούμε να πούμε ότι αυτή η φάση του προβλήματος έχει ξεπεραστεί. Αλλά το γεγονός ότι χιλιάδες άνθρωποι ζουν σε σπίτια "κίτρινα", από ό,τι οι ίδιοι μας είπανε και το γεγονός ότι οικογένειες έχουν διαλυθεί γιατί άλλος μένει σε εξοχικό αν έχει ή σε κάποιο συγγενή του κλπ., πρέπει να μας κάνει να συνειδητοποιήσουμε ότι το πρόβλημα είναι ανοικτό. Και στην ουσία πρόβλημα έχουν όλοι οι σεισμόπληκτοι.
Αν αυτός που έπαθε ζημιά δεν αποκαταστήσει το σπίτι του είτε με επισκευή είτε με ανακατασκευή, πρέπει να θεωρούμε ότι έχει πρόβλημα. Και ακριβώς εδώ ερχόμαστε σε δύο ομάδες προβλημάτων που εμείς διαπιστώνουμε.  Πρώτον, το θέμα της γραφειοκρατίας. Κύριε Υπουργέ, ξέρετε πολύ καλά, ότι ακόμη και σωστές αποφάσεις να πάρετε εσείς, η υλοποίησή τους και το αποτέλεσμα εξαρτάται από το πώς θα κινηθεί ο όλος μηχανισμός, μέχρι τον τελευταίο κλητήρα. Επομένως δείτε τους μηχανισμούς που έχετε φτιάξει, πώς μπορούν να απλουστευθούν οι γραφειοκρατικές διαδικασίες και πώς μπορούν να ενισχυθούν με προσωπικό, ούτως ώστε να μην υπάρχει αυτή η βραδύτητα και τελικά, η αναποτελεσματικότητα.
Το δεύτερο, είναι το θέμα των πόρων. 'Ακουσα με ενδιαφέρον γιατί δεν είμαι ειδικός, την άποψη του Υπουργείου, τη δική σας, της Κυβέρνησης, ότι οι εκατόν τριάντα δραχμές ανά τετραγωνικό μέτρο είναι ένα επαρκές ποσό για να κάνει κανείς όχι μία πολυτελή, αλλά εν πάση περιπτώσει, μία ασφαλή κατοικία. 'Ομως, ο κόσμος άλλα μας λέει και εγώ τουλάχιστον θα μεταφέρω αυτό που μας λέτε. Αλλά είμαι σίγουρος τι απάντηση θα εισπράξω. 'Οτι δηλαδή με δεκατρία εκατομμύρια, δεν είναι δυνατόν να μπορείς να πάρεις ένα διαμέρισμα εκατόν τετραγωνικών μέτρων. Γιατί εδώ πρέπει να λάβουμε υπόψη και τα πρακτικά προβλήματα. Αν κάποιος έμενε σε πολυκατοικία και ενδεχομένως αυτή δεν μπορεί να ξαναγίνει, θα πρέπει να βρει κάπου ένα σπίτι να αγοράσει. 'Ετσι πρέπει να το δούμε.
Επίσης, μου κάνει εντύπωση, από ό,τι με πληροφορούν οι συνεργάτες μου, ότι το ίδιο το Τεχνικό Επιμελητήριο Ελλάδος, έχει ζητήσει το διπλασιασμό των τιμολογίων. Ο Αντιπρόεδρος του Τ.Ε.Ε. το είπε σε μία ημερίδα του Ο.Α.Σ. στις 3.12.99. Ο κ. Χρονόπουλος, τον οποίον δεν γνωρίζω, πληροφορούμαι ότι είναι σύμβουλος του Υπουργείου, εξετίμησε ότι τα υπάρχοντα τιμολόγια ζήτημα είναι αν καλύπτουν το 40% του πραγματικού κόστους. Υπάρχει δε ακόμη και το θέμα του Φ.Π.Α. και των άλλων επιβαρύνσεων. Δηλαδή, δίνει το κράτος κάτι και το παίρνει πίσω με το Φ.Π.Α.
Η γνώμη μας είναι ότι αυτό το θέμα θα πρέπει η Κυβέρνηση να το ξαναδεί και αν χρειαστεί να γίνει μία γενικότερη συζήτηση για τους πόρους, τι πιθανές ανακατανομές πρέπει να γίνουν είτε από το τρίτο Κοινοτικό Πλαίσιο Στήριξης είτε από άλλες πηγές και να μην μείνει σε αυτό που μας είπε σήμερα, ότι δηλαδή δεν υπάρχει πρόβλημα πόρων. Στην ουσία αναγνωρίσατε ότι ξοδεύτηκαν περισσότερα από όσα προβλέπει ο προϋπολογισμός. Μας λέτε όμως, ότι δεν υπάρχει πρόβλημα πόρων, ενώ εμείς εκτιμούμε ότι υπάρχει πρόβλημα και εκφράζουμε την πολιτική μας βούληση το θέμα αυτό να συζητηθεί με μία ευρύτητα πνεύματος για να μπορέσουν ακριβώς, να υπάρξουν πιο ρεαλιστικές προσεγγίσεις του ζητήματος αυτού.  Εγώ στο μυαλό μου αυτήν τη στιγμή έχω τον άνθρωπο συνταξιούχο στη Μεταμόρφωση που γκρεμίστηκε το σπίτι του και πρέπει να το ξαναφτιάξει. Μ' αυτά τα λεφτά δεν μπορεί να το φτιάξει ούτε στο μισό και δεν έχει ούτε πόρους ούτε δυνατότητα εξευρέσεως άλλων πόρων.
Γι' αυτό υπάρχουν και λεπτομέρειες στις οποίες δεν θέλω να επεκταθώ.          Για παράδειγμα, πέρα από το άτοκο δάνειο, θα μπορέσει να πάρει με κάποια διευκόλυνση έντοκο δάνειο έστω αν κάποιος το θέλει; Θα βοηθήσουν οι τράπεζες; Θετικό το μέτρο για την υποθήκη της πρώτης κατοικίας. Μάλιστα επί τη ευκαιρία το λέγω -επειδή είχαμε και τη συζήτηση για τα πανωτόκια πρόσφατα- υπάρχουν χώρες όπως η Γαλλία, όπου πληροφορούμε ότι δεν υπάρχει υποθήκη στην πρώτη κατοικία γενικότερα και όχι μόνο σε περίπτωση σεισμοπαθών. Επομένως, δείτε το και αυτό, αν μπορέσει να γενικευθεί περαιτέρω το μέτρο.
Κόκκινα, κατεδαφίσεις κλπ. Δεν θέλω να μπω σε μια αριθμολογία. Αλλά μας είπατε κύριε Υπουργέ, ότι είναι τέσσερις χιλιάδες τετρακόσια πενήντα (4.450) τα κατεδαφιστέα. Διαβάζω στην "ΕΛΕΥΘΕΡΟΤΥΠΙΑ", 9 Ιανουαρίου, ότι είναι έξι χιλιάδες πεντακόσια είκοσι (6.520), με στοιχεία που επικαλείται η έγκριτος δημοσιογράφος...
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Ιδιοκτησίες είναι αυτά.
ΙΩΑΝΝΗΣ ΔΡΑΓΑΣΑΚΗΣ: Αυτό που μας είπατε σεις είναι ιδιοκτησίες.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Μάλιστα.
ΙΩΑΝΝΗΣ ΔΡΑΓΑΣΑΚΗΣ: Μπορεί όμως να είναι και περισσότερα. Και εδώ εμείς διαπιστώνουμε μια μεγάλη βραδύτητα στις κατεδαφίσεις.
'Ολα  τα προβλήματα αυτά -βεβαίως όσα είπα για τους αριθμούς και για τα ποσά ισχύουν και για τις επισκευές- συνοψίζονται στο αίτημα επανεξέτασης και αντιμετώπισης με τολμηρό μάτι του προβλήματος στις πραγματικές του διαστάσεις.
Θα σας πω και κάτι άλλο. Δεν είναι καταναλωτική δαπάνη αυτό, δηλαδή όλη αυτή η ανακύκλωση, ότι θα αγοραστούν υλικά, θα δουλέψουν εργάτες, μηχανικοί και άλλοι. Δεν λέγω επομένως, ότι γι' αυτό θα πρέπει να σκορπίσει κανείς χρήματα, αλλά εν πάση περιπτώσει είναι ένα πρόσθετο επιχείρημα για να το δει κανείς αυτό το πρόβλημα με κοινωνικά και ανθρωπιστικά κριτήρια που είναι το πρώτο, αλλά και με γενικότερη και ευρύτερη αναπτυξιακή προσέγγιση.
Υπάρχουν τώρα και ειδικές ομάδες προβλημάτων που ενδεχομένως δεν είχατε το χρόνο για να απαντήσετε, αλλά είναι σοβαρά. Νοσοκομεία στο Δαφνί και στους Αγίους Αναργύρους. Τι γίνεται με αυτά; Σχολεία που είναι ευαίσθητα και για τα οποία εμείς σημειώνουμε καθυστερήσεις. Εκκλησίες.  Ακόμη και εκεί υπάρχουν προβλήματα. Ορισμένες έχουν μια ιστορική αξία.  Επίσης ένα μεγάλο θέμα είναι το θέμα των εργατικών πολυκατοικιών. Εδώ, κύριε Υπουργέ, το πρόβλημα είναι πιο συγκεκριμένο απ' αυτήν τη διάσταση που μας δώσατε. Το είπαν και άλλοι. Είναι ορισμένες πολυκατοικίες στη Φιλαδέλφεια, στη Μεταμόρφωση και αλλού παλιές. Εκεί υπάρχει ένα δίλημμα, ανεξάρτητα από το χαρακτηρισμό κίτρινο, κόκκινο, πράσινο. Μήπως είναι συμφερότερο να υπάρξει μια σχεδιασμένη ανακατασκευή στον ίδιο ή και σε άλλους χώρους μαζί με κάποιες διαδικασίες και προγράμματα αναπλάσεων; Αυτό το πρόβλημα οι ίδιοι οι σεισμόπληκτοι δεν μπορούν να το λύσουν.  Δηλαδή μπορείτε να τους βοηθήσετε; Και δεν είναι πολλές οι περιπτώσεις. Είναι τρεις τέσσερις ενδεχομένως ομάδες συγκροτημάτων. Μπορείτε να τους χρηματοδοτήσετε με μικρά ποσά, να γίνει μια μελέτη αξιολόγησης από έγκριτους επιστήμονες του Πολυτεχνείου ή απ' αλλού, να απαντηθεί αυτό το ερώτημα, δηλαδή τεχνοκρατικά και ολοκληρωμένα και μετά να ακουλουθήσουν οι άλλες ενέργειες, αποφάσεις κλπ. Πιστεύω ότι αυτό ως ένα πρώτο μέτρο θα μπορούσατε να το κάνετε.
Υπάρχουν όμως και λεπτομέρειες που έχουν σημασία για όσους τις υφίστανται. Μου έλεγαν στη Μεταμόρφωση, ότι πολλοί έχουν το σπίτι τους κίτρινο και μένουν στο τροχόσπιτο. 'Ομως πληρώνουν ΔΕΗ και στο σπίτι και στο τροχόσπιτο. Θα μου πείτε, μα αυτό θα λύσουμε σήμερα; Να, όμως, που ο μηχανισμός που έχετε στήσει, αυτά τα προβλήματα που μπορούν να λυθούν δεν τα διεκπεραιώνει. Νομίζω ότι σε τέτοια θέματα μπορούν να υπάρξουν άμεσες απαντήσεις που ανακουφίζουν εν πάση περιπτώσει αυτούς τους ανθρώπους για τους οποίους είναι πρόβλημα αυτός ο λογαριασμός του ρεύματος.
Τελειώνω με το τρίτο -και βέβαια από απόψεως ουσίας είναι το σημαντικότερο κεφάλαιο- που είναι η θωράκιση έναντι μελλοντικών κινδύνων και γενικότερα η αναβάθμιση αυτών των περιοχών που ήταν έτσι και αλλιώς υποβαθμισμένες.
Μικροζωνικές μελέτες. 'Εχει εγκριθεί καμία από τις προτάσεις που έχουν γίνει, κύριε Υπουργέ; Διότι βεβαίως προτάσεις έχουν γίνει. Εκείνο που θέλουμε να ακούσουμε εμείς στη δευτερολογία σας, είναι αν έχουν εγκριθεί ή αν προτίθεται το Υπουργείο με κάποια ταχύτητα να προωθήσει αυτές τις μελέτες.
Αναπλάσεις. Απαντώντας ο κύριος Πρωθυπουργός, σε μια ερώτηση του ΔΗ.Κ.ΚΙ., νομίζω την είχε καταθέσει ο κ. Τσοβόλας, είχε πει ότι πέρα από τα άμεσα μέτρα "εργαζόμαστε για να υπάρξει ένα ευρύτερο πρόγραμμα ανάπλασης της περιοχής που έχει πληγεί από τους σεισμούς, γιατί θέλουμε αυτές οι περιοχές, στις οποίες έγιναν οι σεισμοί, να πάρουν νέα μορφή.  Πού βρίσκεται αυτό το θέμα; Και εδώ είναι συγκεκριμένα οι χώροι.   Είναι στο Μενίδι, είναι στα Λιόσια ενδεχομένως, στη Μεταμόρφωση; Θα θέλαμε μία πληροφόρηση γύρω από αυτό το πρόβλημα.
'Ενα θέμα που σας αφορά και πιο άμεσα. Η Αττική Οδός όπου προβλέπονται να γίνουν μεγάλες και βαθιές εκσκαφές. Είχε προβλεφθεί από την αρχική μελέτη η σεισμική διάσταση; Αν δεν έχουν προβλεφθεί, η γνώμη μας είναι ότι πρέπει να δείτε το θέμα και να ληφθεί υπόψη σε μία επανεξέταση της όλης μελέτης της κατασκευής της Αττικής Οδού. Να επανεξετασθεί από τη σκοπιά της ευπάθειας που δημιουργεί το βάθος του ρήγματος σε ό,τι αφορά ενδεχομένως μελλοντικούς σεισμούς.
Το θέμα που έθεσε ο κ. Ζαφειρόπουλος Υφυπουργός Ανάπτυξης, είναι πάρα πολύ σοβαρό. Η ίδια η Κυβέρνηση είχε εξαγγείλει ένα πρόγραμμα μετεγκατάστασης των βιομηχανιών και βιοτεχνιών που είναι κατά μήκος του Κηφισού πριν το σεισμό και ανεξάρτητα από το σεισμό που θα πρέπει να ολοκληρωθεί μέχρι το 2004. Τώρα, επιταχύνεται η ανάγκη των μετεγκαταστάσεων. Διότι αν γίνει ανακατασκευή ή επισκευή στον ίδιο χώρο, τότε η μετεγκατάσταση πώς να γίνει αργότερα; Για να γίνει όμως υλοποιήσιμη η μετεγκατάσταση, χρειάζεται ΒΙΟΠΑ. Το Μενίδι δεν έχει ΒΙΟΠΑ, είναι στο μηδέν. Και η Κυβέρνηση πρέπει να το δει, διότι δεν είναι θέμα του δήμου να λύσει το πρόβλημα. Προκύπτουν προβλήματα θεσμικά, οικονομικά. Αν δεν σκύψουν πάνω η Κυβέρνηση και τα αρμόδια Υπουργεία, δεν θα λυθεί το πρόβλημα.
Τελειώνοντας, κύριε Υπουργε, η γνώμη μας είναι η εξής εν κατακλείδι: Αξιοποιήστε τη θετική εικόνα που άφησε η ίδια η Κυβέρνηση τις πρώτες ημέρες. Δείτε το μηχανισμό και τη λειτουργία του και ενδεχομένως είναι η ώρα να ξαναγίνει μία ευρεία σύσκεψη με τους δημάρχους, με τους ειδικούς επιστήμονες και να αναδιατυπωθεί ένα πρόγραμμα δράσης με βάση και τα συμπεράσματα, των μέχρι τώρα εμπειριών. Μη μου πείτε ότι υπάρχει διότι εδώ στη Βουλη κάθε μέρα έρχεται και κάποια αποσπασματική τροπολογία που πάει να βουλώσει κάποια τρύπα. Και αξιοποιείστε όλους τους επιστήμονες.  Δεν καταλαβαίνω γιατί έπρεπε να βγει ο κ. Παπαζάχος από την ομάδα για τον αντισεισμικό κανονισμό. Δεν έχουμε και πολλούς επιστήμονες. Αξιοποιήστε όλους τους επιστήμονες με βάση τις γνώσεις, τις εμπειρίες, διότι πραγματικά αυτό το θέμα όλους μας απασχολεί και ιδιαίτερα βέβαια όσους εξακολουθούν να έχουν το πρόβλημα. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Καρατάσος έχει το λόγο.
ΓΕΩΡΓΙΟΣ ΚΑΡΑΤΑΣΟΣ: Κυρίες και κύριοι συναδελφοι, κύριε Υπουργέ, δεν ξέρω ποιο είναι το επάγγελμά σας, αλλά να ξεκινήσω από τους αριθμούς που μας είπατε, γιατί ένα από τα κύρια προβλήματα είναι αυτό. Να ξεκινήσω απο τους αριθμούς που είπατε όσον αφορά τα πράσινα και είπατε ότι τεσσερισήμισι χιλιάδες το μέτρο είναι αρκετά για τη μία πλευρά. Μάλιστα διευκρινίσατε ότι είναι μία πλευρά.
Πιστεύω ότι αυτοί που σας έδωσαν τα στοιχεία ή είναι άσχετοι ή έχουν να κάνουν οικοδομή είκοσι χρόνια. Γιατί δεν εννοείται αλλιώς, όταν σας δίνουν τέτοια τιμή, ενώ στην πραγματικότητα είναι δύο φορές επάνω. Σας λέω ένα απλό παράδειγμα και κρατήστε αν θέλετε σημειώσεις: Για ένα τετραγωνικό τούβλα, ένα τετραγωνικό τοιχώματος, θέλει χίλιες οκτακόσιες δραχμές τα τούβλα, χίλιες δραχμές τον κτίστη, χίλιες δραχμές ο σοβατζής, οκτακόσιες τα υλικά και χίλιες δραχμές ο μπογιατζής. Προσέξτε, όλα αυτά κάνουν πέντε εξακόσιες. Δεν συμπεριλαμβάνεται μέσα ο υδραυλικός, αυτός ο εργάτης που θα τα ξηλώσει, το ΙΚΑ, ο ηλεκτρολόγος, ο πατωματζής, ο αλουμινάς, αυτός που φτιάχνει τις πόρτες, ο ξυλουργός. 'Ολα αυτά είναι εκτός προγράμματος. Και εγώ βάζω μόνο πέντε εξακόσιες  μόνο τα αρχικά.  Λοιπόν πως είναι δυνατόν με τέσσερις πεντακόσιες ο άνθρωπος αυτός να κτίσει; Αν γνωρίζετε κανέναν τέτοιο τεχνίτη, δώστε και σε μένα να μου χτίσουν και εμένα σπίτι με αυτές τις τιμές.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Εννέα χιλιάδες είναι. Είναι δύο οι όψεις.
ΓΕΩΡΓΙΟΣ ΚΑΡΑΤΑΣΟΣ: Για τη μία πλευρά μιλάω, κύριε Υπουργέ.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Τα τούβλα για τη μία πλευρά; 
ΓΕΩΡΓΙΟΣ ΚΑΡΑΤΑΣΟΣ: Βεβαίως. 'Οσο για τις δύο, υπολογίστε δύο φορές αυτά. Εγώ σας λέω για τη μία πλευρά.
Να έρθουμε τώρα στα κίτρινα. Ας υποθέσουμε ότι ένα σπίτι εκατόν είκοσι τετραγωνικών έχει καταστραφεί ολόκληρο. Δεν μιλάω για κολόνες, γιατί εκεί θέλουν επτακόσιες χιλιάδες δραχμές για να φτιάξουν την κάθε κολόνα. Λέω απλά να έχουν πέσει όλα τα τοιχώματα και πρέπει να τα βγάλεις και να τα ξανακτίσεις. 'Ολα-όλα τα λεφτά που θα πάρει αυτός ο άνθρωπος είναι επτά οκτακόσιες.
Και ακούστε, κύριοι συνάδελφοι και εσείς κύριε Υπουργέ, γιατί θα σας χρειαστούν: 'Ενα εκατομμύριο τριακόσιες χιλιάδες δραχμές θέλει για ΦΠΑ, ένα εκατομμύριο οκτακόσιες χιλιάδες δραχμές θέλει για ΙΚΑ, τετρακόσιες χιλιάδες δραχμές θέλει ο μηχανικός, πεντακόσιες χιλιάδες δραχμές θέλει για να πάρουν τα μπάζα. 'Ολα αυτά κάνουν τέσσερα εκατομμύρια δραχμές. Ποιος θα πληρωθεί μετά, κύριε Υπουργέ; Ο κτίστης; Ο σοβατζής; Ο μπογιατζής; Ο ηλεκτρολόγος; Ο μαραγκός; Ο αλουμινάς; Τα υλικά; Ποιος θα πάρει από αυτά τα λεφτά; Και θα σας πω εγώ ένα άλλο παράδειγμα: Οι εργατικές πολυκατοικίες που κτίζετε εσείς, έχετε υπολογίσει πόσο στοιχίζουν; Αν στοιχίζει μία εργατική κατοικία δεκαπέντε εκατομμύρια, τότε γιατί χρεώνεται τριάντα και είκοσι πέντε, σ' αυτούς που θέλουν να την πάρουν; Με τα λεγόμενα τα δικά σας, με τα δικά σας μέτρα σας μιλάω.
'Ετσι λοιπόν, κύριε Υπουργέ, εάν θέλετε πράγματι να λύσετε το πρόβλημα, υπάρχουν στοιχεία στους οικοδομικούς συνεταιρισμούς, που μπορείτε να τα πάρετε άνετα και θα σας πουν καθαρά πόσο στοιχίζει το κάθε σπίτι. Ξεκάθαρα πράγματα. Και μη λέτε ότι εμείς είμαστε αρνητικοί στα πάντα. Ποιος σας είπε ότι είμαστε αρνητικοί; Εμείς δεν είπαμε καλά λόγια για την ΕΜΑΚ, παρά τα τεχνικά μέσα, που είναι ανεπαρκή, είναι του '50; Δεν είπαμε για τους πυροσβέστες; Μάλιστα τα είπαμε και στον Υπουργό Δημόσιας Τάξης, ο οποίος πράγματι ανταποκρίθηκε.
Από κει και πέρα δεν κάνατε τίποτα. Τι κάνατε; Μία εμπορική δουλειά.  Να αγοράσετε σκηνές και να παραγγείλετε τροχόσπιτα. Σιγά τα λάχανα. Τι ήταν αυτό; Μια μικρή μονάδα δέκα ατόμων, μπορούσε να το κάνει αυτό.  Δηλαδή, καυχιέστε ότι κάτι κάνατε; Να σας πω και κάτι άλλο; Τι προγραμματισμό κάνατε; Πώς πήρατε επτά χιλιάδες λυόμενα; Τόσα χρειάζονται; Και γιατί τα πήρατε; Από πού βρήκατε αυτά τα στοιχεία; Και δεν είναι τα λυόμενα, κύριε Υπουργέ. Είναι, πόσο στοιχίζουν τα έργα υποδομής. Γιατί, αν πράγματι είχατε κάνει σωστή δουλειά, χρειάζονταν τρεις χιλιάδες λυόμενα. Σας πληροφορώ, διότι μένω εκεί, κύριε Υπουργέ, και το ξέρετε, ότι στα λυόμενα δεν μπήκαν μόνο αυτοί που έχουν κόκκινο ή κίτρινο, μπήκαν και άλλοι φτωχοί άνθρωποι. Και καλά έκαναν να μπουν και άλλοι μέσα εκεί, αν δεν έχουν σπίτια. Αλλά εάν θέλατε να κάνετε σωστή δουλειά, τα λυόμενα αυτά έπρεπε να είναι τρεις χιλιάδες.  Τώρα γιατί πήγαν επτά χιλιάδες, δεν ξέρω τι κρύβεται πίσω απ' αυτά.
Αλλά τα έργα υποδομής μου λέτε πόσα είναι, που είναι πολλές φορές πάνω από το λυόμενο; Γιατί αν είχατε υπολογίσει καλά και ήταν τρεις ή τρεισήμισι χιλιάδες τα λυόμενα, τα λεφτά που θα εξοικονομούσατε από τα έργα υποδομής, θα τα είχατε δώσει σ' αυτούς που έχουν κίτρινο. Και σας πληροφορώ ότι το μεγαλύτερο ποσοστό θα ήταν στα σπίτια τους τώρα. Γιατί αυτά τα λεφτά είναι άχρηστα. Μετά από δύο, τρία χρόνια -εγώ πιστεύω δέκα-αν θα μπουν, θα είναι άχρηστα τα λεφτά. Εάν είχατε δώσει αυτά τα λεφτά σ' αυτούς τους ανθρώπους που χρειάζονται ένα, δύο, τρία εκατομμύρια να φτιάξουν το σπίτι τους -και δεν το έχουν φτιάξει- θα είχαν μπει μέσα, κύριε Υπουργέ, και δεν θα ήταν σε ένα κλουβί. Μοιάζουν με γκέτο εκεί πέρα, ή στρατόπεδα συγκέντρωσης. 'Οποιος πάει από κει, αυτό βλέπει, κύριε Υπουργέ. Ελάτε στα Λιόσια να δείτε τι γίνεται, στο Μενίδι, στο Ζεφύρι ή όπου αλλού.
Μας λέει ο κύριος Υπουργός ότι εμείς δεν έχουμε περάσει από εκεί.  Κάθε μέρα βιώνουμε αυτήν την κατάσταση. Εκεί μένουμε. Γι' αυτό είναι και τόσο έντονος ο τόνος της φωνής μου.
Μπορείτε να μου πείτε, αγαπητέ Υπουργέ, τι έγινε με τους νεκρούς; Τους αποζημίωσε το κράτος; Είχατε πει τότε μπροστά στις τηλεοράσεις, ότι από όποιο σπίτι έχει νεκρό, θα πάρουμε έναν από την οικογένεια να τον βάλουμε στο δημόσιο. Τι κάνατε; Τίποτα. Ξέρετε σε τι σημείο φτάσατε; Να αποζημιώσετε για τους νεκρούς, από τα λεφτά που πήρατε από τις χορηγήσεις. Εκεί φτάσατε. Δώσατε τριακόσια εκατομμύρια από τα λεφτά που έδωσε ο πολίτης για τους σεισμόπληκτους. Αλλά, αυτά έπρεπε να τα δώσει το κράτος. 'Επρεπε να τα πάρετε από εκεί; Τι κάνετε; Κοινωνική πολιτική με ξένα χρήματα; Μας είπε προχθές ο κύριος Υπουργός σε ερώτηση που υπέβαλα εγώ για τους σεισμόπληκτους, για τα λεφτά. Εφτάμισι δισεκατομμύρια πήρατε.
Και το μόνο που δώσατε τριακόσιες χιλιάδες (300.000) δραχμές για τους νεκρούς. Και δώσατε και πεντακόσια εκατομμύρια (500.000.000) δραχμές για διακόσια λυόμενα. Και όλα τα άλλα  τα βάλατε για άλλες δουλειές και δεν ξέρουμε πού πήγαν. Πήγαν στο βάθος του προϋπολογισμού πού θέλετε να τον "φουσκώσετε"; Δεν ξέρουμε πώς τα θέλετε, πώς τα κάνατε. Δεν ξέρουμε πού πήγαν αυτά τα λεφτά.
Μας είπατε ότι φτιάξατε τρία νηπιαγωγεία. Τι δουλειά έχουν με αυτά τα λεφτά τα νηπιαγωγεία; Αυτά τα λεφτά ήταν για τους σεισμόπληκτους. Αυτά τα λεφτά έπρεπε να τα δώσετε στην Τοπική Αυτοδιοίκηση και αυτοί που ήξεραν ποιοι έχουν ανάγκη και πως να τα δώσουν, αυτοί θα τα έδιναν. Δεν έχετε καμία δουλειά εσείς. Δεν μπορεί να κάνετε μνημόσυνο με ξένα κόλλυβα! Εσείς να κάνετε κουμάντο στα λεφτά που είναι από τον κρατικό προϋπολογισμό.Και ούτε ξέρουμε που πήγαν και τα λεφτά του "Αξιον Εστί". Κάναμε έγγραφο και δεν μας έχετε απαντήσει.
'Αρα, κύριε Υπουργέ -το λέω και πάλι- αν θέλετε να λύσετε το πρόβλημα, πρέπει να δώσετε βάση και πράγματι να θελήσετε να το λύσετε.  Γιατί, αν σήμερα λέμε άλλα και αύριο λέμε άλλα δεν λύνεται το πρόβλημα.  Είπε ο αγαπητός κύριος Υπουργός ότι έχουν πάρει μέτρα για τους βιοτέχνες, για τους επαγγελματίες, τέτοια που θα ζήλευε εάν τα άκουγε κανένας από άλλη περιοχή εκτός των σεισμοπλήκτων και θα έλεγε "γιατί να μην είμαι και εγώ σεισμόπληκτος, να πάρω αυτά τα λεφτά;" Μα εδώ υπάρχει καταγγελία από  το Βιοτεχνικό Επιμελητήριο της Αθήνας με ημερομηνία  27 Ιανουαρίου 2000 -προχθές το πήραμε, ενώ εσείς εδώ μας λέτε άλλα- που λέει τα εξής: "Με την παρούσα επιστολή μας θα θέλαμε να εκφράσουμε τη διαμαρτυρία μας για την ολιγωρία της πολιτείας ως προς τα μέτρα στήριξης των επιχειρήσεων της Αττικής που υπέστησαν ζημιές από τον καταστροφικό σεισμό του Σεπτεμβρίου.
Πέντε μήνες μετά το χτύπημα του Εγκέλαδου και κανένα ουσιαστικό μέτρο, που θα μπορούσε να οδηγήσει σε κάποια στοιχειώδη ανάκαμψη, δεν έχει ακόμα ληφθεί." Και καταλήγει:" Και όσο καθυστερεί η υλοποίηση των μέτρων αυτών, τόσο περισσότερο οι μεταποιητικές  μονάδες της Αττικής αντιμετωπίζουν  το φάσμα της καταστροφής και οριστικής διακοπής της λειτουργίας τους, συμπαρασύροντας στην ίδια μοίρα τους προμηθευτές και τους εν γένει συναλλασσόμενους  με τις σεισμόπληκτες επιχειρήσεις".
(Στο σημείο αυτό ο Βουλευτής κ. Γεώργιος Καρατάσος καταθέτει για τα Πρακτικά το προαναφερθέν έγγραφο  το οποίο  βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Τι μας είπατε μόλις προηγουμένως; Μας είπατε ότι λύσατε τα προβλήματα. Για πείτε μας, κύριε Υπουργέ, ένα σεισμόπληκτο που πήρε έστω και μια δραχμή δάνειο; 'Ενα να μας πείτε όχι πολλούς. Κανένας δεν πήρε! Πώς θα ζήσουν αυτές οι επιχειρήσεις; Και δεν είναι μόνον αυτοί που είχαν τα μαγαζιά, είναι και οι συνεργάτες τους,που και αυτοί έμειναν στο δρόμο, που ούτε σπίτια έχουν να μείνουν, αλλά έχουν και υποχρεώσεις. 'Εχουν επιταγές στο δρόμο. Τι θα γίνει με αυτούς; Εσείς είπατε ότι δεν θα πληρώσουν ΙΚΑ και ΤΕΒΕ. Και τους στέλνουν καθημερινά ραβασάκια για να πληρώσουν. Εσείς είπατε ότι θα τα "παγώσετε" αυτά. Τι "παγώσατε"; Τίποτε, κύριε Υπουργέ! Δεν έχετε κάνει το παραμικρό.
Μόνο φιέστες ξέρετε να κάνετε, να λέτε μεγάλα λόγια και να πηγαίνετε να κάνετε εγκαίνια. Πότε τα κάνατε τα εγκαίνια; Κάνατε εγκαίνια σε πέντε καταυλισμούς όσο ήταν τα φώτα της τηλεόρασης εκεί και ήταν επίκαιρο το θέμα. Τώρα γιατί δεν κάνετε εγκαίνια στους άλλους καταυλισμούς. Οι τρείς τέσσερις καταυλισμοί ήταν καλοί και οι άλλοι πενήντα δεν είναι καλοί; Γιατί δεν κάνατε και στους άλλους πενήντα εγκαίνια; Γιατί δεν είναι επίκαιρο το θέμα.  Δεν "πουλάει" που λέμε.
ΟΡΕΣΤΗΣ ΚΟΛΟΖΩΦ: Μην το λέτε, γιατί τώρα μέσα στις εκλογές θα το κάνουν και αυτό.
ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, είναι τόσα πολλά, αλλά ο χρόνος δεν επαρκεί για να τα αναφέρω τώρα.
Τι να πω; Για τις συγκοινωνίες στους καταυλισμούς; Δεν υπάρχουν.   Υπάρχουν γιατροί; Πουθενά! Υπάρχουν σχολεία; Δεν υπάρχει τίποτε.
(Στο σημείο αυτό κτυπάει το κουδούνι για τη λήξη του χρόνου της ομιλίας του κυρίου Βουλευτή) Πώς είσαστε ευτυχισμένοι και τα βλέπετε τόσο ωραία δεν μπορώ να καταλάβω. Εσείς κάποτε περνούσατε από εκεί. 'Εχετε περάσει τελευταία από τις περιοχές αυτές; Εάν έχετε την καλοσύνη και όχι με τα φώτα της δημοσιότητας και να πάμε όπου θέλουν αυτοί ή όπου θέλετε εσείς, να πάμε μαζί ή με άλλον συνάδελφο και να πάμε εκεί που θέλω εγώ και να πάμε εκεί που υποφέρει ο κόσμος.
Θα παρακαλέσω για λίγο χρόνο ακόμη, κύριε Πρόεδρε, γιατί είναι σοβαρό το θέμα.
ΠΡΟΕΔΡΕΥΩΝ (Λουκάς Αποστολίδης): Σοβαρό είναι, αλλά ο χρόνος τρέχει. ΓΕΩΡΓΙΟΣ ΚΑΡΑΤΑΣΟΣ: 'Εχουμε χρόνο, κύριε Πρόεδρε.
Ξέρετε ότι για τους εργαζόμενους εκεί, η ανεργία έχει φτάσει  το 40%; Πώς θα ζήσουν αυτοί οι άνθρωποι; Πώς θα πληρώσουν το νοίκι τους; Και θα αναφερθώ και σε ένα  άλλο σοβαρό θέμα. 'Οταν ένας πατέρας έφτιαξε τρεις ορόφους και δεν πρόλαβε ο μαύρος να δώσει αυτά τα σπίτια στα παιδιά του, ίσως γιατί δεν είχε λεφτά να τα τελειώσει και τον πρόλαβε ο σεισμός και έπεσε το κτίριο. Τι δίνετε σε αυτόν; Tου δίνετε εκατόν είκοσι μέτρα.
Δεν είναι αμαρτία; Δεν είναι τριόροφο; Για όνομα του Θεού! Είναι τριόροφο ή όχι; Γιατί να μην του δώσετε αυτήν την ευκαιρία έστω με αυτά τα λίγα που δίνετε να μπορέσει και αυτός να τακτοποιήσει τα παιδιά του;  Εμείς, κύριε Υπουργέ, δεν μηδενίζουμε τα πάντα. 'Εγιναν κάποιες προσπάθειες, αλλά έγιναν στο γόνατο. Και όπως όλα αυτά που έχει κάνει η Κυβέρνηση μέχρι τώρα έγιναν στο γόνατο, έγινε και αυτό.
Από την πρώτη στιγμή, κύριε Υπουργέ, που έγιναν οι σεισμοί ξέρετε τι είπαν; Αλίμονο σ'αυτούς που έπαθαν ζημιά.
ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
Κύριοι συνάδελφοι, αντιπαρέρχομαι την αναφορά που έκανε ο κ. Κολοζώφ σε κάποια συνέντευξη, κάποιου συναδέλφου, γιατί δε νομίζω ότι στέκει να κάνουμε τέτοιους υπαινιγμούς σε ό,τι αφορά τη δημοκρατική αντίληψη, την απόλυτα δημοκρατική αντίληψη του ΠΑ.ΣΟ.Κ. σε ό,τι αφορά τη λειτουργία του πολιτεύματος. Πρόκειται ασφαλώς για παρεξήγηση. Δεν θέλω να δώσω συνέχεια, δεν έχει και νόημα, νομίζω.
ΟΡΕΣΤΗΣ ΚΟΛΟΖΩΦ: Σ'αυτόν που έδωσε τη συνέντευξη να τα πείτε, όχι σε εμάς.
ΚΟΣΜΑΣ ΣΦΥΡΙΟΥ: Κύριε συνάδελφε, το να λέει ένας Βουλευτής ότι κάποιες ενέργειες μπορούν να αγγίζουν τα όρια της συνταγματικότητας είναι άλλο και άλλο είναι να λέτε εσείς ότι το ΠΑ.ΣΟ.Κ. θέτει θέμα νομιμότητας της λειτουργίας του Κομμουνιστικού Κόμματος στο πολίτευμά μας. Προς Θεού, μην παρερμηνεύουμε πράγματα και ανοίγουμε ζητήματα τα οποία δεν έχουν καμία θέση στο εθνικό Κοινοβούλιο.
Θα ήθελα τώρα να έρθω στο θέμα που συζητούμε.
Κύριοι συνάδελφοι, κατ'αρχήν, με ικανοποίησε το γεγονός ότι η συζήτηση, έγινε στο μεγαλύτερο μέρος της, σε χαμηλούς τόνους και έτσι όπως αρμόζει για το θέμα το οποίο συζητούμε. Κάποιοι συνάδελφοι όμως, έπεσαν στην παγίδα να κατηγορούν την Κυβέρνηση ότι τάχα παίζει με τον ανθρώπινο πόνο. Και όμως εκείνοι παραφέρθηκαν σε ορισμένες στιγμές δείχνοντας ότι μάλλον τους ενδιαφέρει να αποκομίσουν, ό,τι μπορούν να αποκομίσουν μικροκομματικό γύρω από το θέμα αυτό. Για όσους συναδέλφους οι εκφράσεις και οι μηδενισμοί είχαν αυτό το χαρακτήρα, τους αντιστρέφω τον υπαινιγμό ότι παίζουν με τον ανθρώπινο πόνο.
Θέλω να πω ότι το να επισημάνει κανείς λάθη, παραλείψεις, καθυστερήσεις, σε έναν κοινοβουλευτικό έλεγχο, σε μια επερώτηση, είναι  επιβεβλημένο και από το δημοκρατικό μας πολίτευμα και καλά κάνετε.                  Γι'αυτό γίνεται ο ελεύθερος δημοκρατικός διάλογος. Δεν μπορεί όμως να έρχονται συνάδελφοι και να λένε εκφράσεις σαν και αυτές που ακούσαμε προηγουμένως ότι "δεν κάνατε τίποτα, σιγά τα λάχανα" και διάφορες τέτοιες διατυπώσεις οι οποίες δεν έχουν πρώτα-πρώτα καμιά σχέση με την πραγματικότητα και που δείχνουν τελικά, ποια είναι η σοβαρότητα με την οποία προσεγγίζουν μερικοί ή μερικές παρατάξεις, μερικά κόμματα, το σημαντικότατο, κοινωνικό, πρωτίστως, ζήτημα, το οποίο προέκυψε από τους μεγάλους καταστροφικούς σεισμούς του Σεπτέμβρη.
Χαίρομαι που κάποιοι συνάδελφοι -και αναφέρομαι ειδικότερα στον κ.           Δραγασάκη -αναγνώρισαν ορισμένα θετικά στοιχεία της δράσης της Κυβέρνησης, στην άμεση παρέμβαση και στην αποκατάσταση της προσωρινής στέγασης στις τακτές προθεσμίες. Βεβαίως, άσκησαν την κριτική τους και έκαναν προτάσεις, τις οποίες έχω διαβάσει και στο κείμενο της επερώτησης του ΚΚΕ -αυτό είναι θετικό- αλλά και τις προτάσεις των άλλων κομμάτων.  Διατυπώθηκαν μια σειρά προτάσεων που βοηθούν την Κυβέρνηση να χειριστεί το θέμα από δω και πέρα, λαμβάνοντας υπόψη και τις απόψεις των κομμάτων της Αντιπολίτευσης.
Θέλω όμως να κατανοήσετε ότι είναι δεκάδες για να μην πω εκατοντάδες και οι επισκέψεις που έγιναν από στελέχη του ΠΑΣΟΚ και κυβερνητικά στελέχη χωρίς τις τηλεοράσεις, κύριοι συνάδελφοι. Δεν θέλω να επιφυλάσσετε αυτό το προνόμιο δήθεν, μόνο για τον εαυτό σας. Εάν έσπευσαν τα κανάλια, πράγματι, με την παρουσία κάποιων κορυφαίων Υπουργών ή του ίδιου του Πρωθυπουργού, όταν επισκέφθηκε τους χώρους αυτούς, αυτό έγινε και με τους Αρχηγούς των κομμάτων όταν επισκέφθηκαν τους χώρους. Είναι μικρόψυχο να καταλογίζετε τέτοιες προθέσεις και να κάνετε τέτοια κριτική και μάλιστα να λέτε ότι τελικά όλα έγιναν για το φως της ΤV και όπως είπαν μερικοί μόνο προεκλογικά, μόνο για το θεαθήναι και άλλα τέτοια παρόμοια.
Στην ουσία τώρα του ζητήματος θα ήθελα να κάνω δύο-τρεις σύντομες παρατηρήσεις. Πρώτα απ' όλα πρέπει πιστεύω να κατανοούμε όλοι ότι ένα τέτοιο ζήτημα αντιμετωπίζεται μέσα από την έκφραση μιας κοινωνικής συμπεριφοράς αλληλεγγύης. Τα χρήματα, στο ύψος των δισεκατομμυρίων δραχμών -τα περιέγραψε ο κύριος Υφυπουργός και δεν θέλω να τα επαναλάβωπου η Κυβέρνηση προγραμμάτισε να δοθούν -και το υλοποιεί σε όλες τις φάσεις αυτού του κολοσσιαίου έργου-  για την αποκατάσταση των πληγέντων είναι χρήματα του ελληνικού λαού, είναι έκφραση της κοινωνικής αλληλεγγύης των Ελλήνων προς τους πληγέντες. Το δικαιούνται και με το παραπάνω.
'Οπως και άλλες εκφράσεις η συνδρομή των Ελλήνων πολιτών στον ειδικό λογαριασμό που ανοίχθηκε, οι πρωτοβουλίες συλλόγων, φορέων, μη κυβερνητικών οργανώσεων κλπ. να συγκεντρώσουν χρήματα για να υποστηρίξουν τους πληγέντες από το σεισμό, είναι έκφραση κοινωνικής αλληλεγγύης. Αυτό νομίζω ότι πρέπει να το επισημάνουμε ως ένα θετικό στοιχείο.
Μεγαλύτερη και εκτεταμένη τοποθέτηση, κύριε Υπουργέ, έγινε σχετικά με την οριστική στέγαση των πληγέντων. Και εκεί βεβαίως ασκήθηκε εντονότατη κριτική. Πρέπει να πω πολύ σύντομα, πως σε ό,τι αφορά τη δωρεάν επιχορήγηση, το άτοκο δάνειο, το ύψος των εκατό τριάντα χιλιάδων δραχμών -αναφέρομαι στις κατοικίες- ανά τετραγωνικό μέτρο το εκλαμβάνουμε φυσικά ως τη συνδρομή, τη συμμετοχή της πολιτείας, μέσω του προϋπολογισμού, στην κατασκευή του νέου κτιρίου. Το να κατασκευάσει βεβαίως τα βασικά πράγματα που θα εξασφαλίζουν την ασφάλεια του κτιρίου, πιθανότατα αυτό που είπατε ότι εξασφαλίζεται με το ποσό των εκατό τριάντα χιλιάδων δραχμών ανά τετραγωνικό μέτρο, να έσπευδα να το αποδεχθώ. 'Ομως για την πλήρη λειτουργία του σπιτιού τελικά, με όλα όσα απαιτούνται και ανάλογα με την ποιότητα της κατασκευής που ο καθένας θέλει να φτιάξει, ασφαλώς το ποσόν που απαιτείται είναι μεγαλύτερο.
Επομένως έχει ο πολίτης τη δωρεάν συνεισφορά, το άτοκο δάνειο και βέβαια πιθανότατα να απαιτηθεί, αν δεν φθάνουν αυτά τα ποσά, η δική του συμμετοχή. Θα υπάρξει οπωσδήποτε και δική του συμμετοχή. Και το θέμα που τίθεται είναι να μπορούσε με κοινωνικά κριτήρια να προσδιοριστεί ο άλφα που έχει την οικονομική επιφάνεια να βάλει τη δική του συμμετοχή και να κάνει και μία άριστη κατασκευή θα τη βάλει. Και ο βήτα που πιθανόν δεν έχει τα οικονομικά μέσα να το κάνει, να διευκολυνθεί με επιπλέον συνδρομές. Είτε οι οργανισμοί που έχουν στην αποστολή τους την πραγματοποίηση στεγαστικών προγραμμάτων να τον συνδράμουν, είτε για όσους θέλουν να καταφύγουν και σε έντοκους δανεισμούς, να δοθεί με ειδική έγκριση και από την πλευρά του πιστωτικού συστήματος αυτή η πρόσθετη συνδρομή, για να ολοκληρωθεί πλήρως μία κατασκευή, που να λειτουργεί με αξιοπρέπεια και να δοθεί στην κάθε οικογένεια.
Δεν έχω το χρόνο να αναφερθώ σε άλλες λεπτομέρειες στα πολύ σημαντικά και ενδιαφέροντα θέματα που τέθηκαν στην επερώτηση. Κλείνοντας, απλά ήθελα να επισημάνω ότι δεχόμαστε σαν Πλειοψηφία, σαν ΠΑΣΟΚ την επερώτηση αυτή ότι γίνεται με ένα καλόπιστο τρόπο, με την κατάθεση  μιας σειράς προτάσεων, για να βοηθηθεί η Κυβέρνηση, λαμβάνοντας υπόψη τις απόψεις της Αντιπολίτευσης, στον περαιτέρω χειρισμό του ζητήματος.
Αντιπαρέρχομαι όλους τους μηδενισμούς ή τις ακρότητες που ακούστηκαν κάποιες στιγμές γιατί θεωρώ ότι το θέμα δεν προσφέρεται. 'Εχουμε ένα σωρό άλλα θέματα στα οποία μπορούμε να αντιπαρατεθούμε. Δεν είναι δυνατόν να δεχθώ ότι μπορούμε από το Βήμα της Βουλής να κάνουμε υπαινιγμούς και να προσπαθούμε να εκφράσουμε και πολιτικούς συλλογισμούς γύρω από το θέμα των νεκρών του σεισμού. Θεωρώ ότι τέτοια πράγματα δεν ταιριάζουν στο διάλογο που έχουμε στο Εθνικό Κοινοβούλιο.
ΠΡΟΕΔΡΕΥΩΝ (Λουκάς Αποστολίδης): Ο κ. Αγγουράκης έχει το λόγο. 
ΧΑΡΑΛΑΜΠΟΣ ΑΓΓΟΥΡΑΚΗΣ: Δυστυχώς, θα ξεκινήσω με μία γενική παρατήρηση.  Ενώ θέσαμε συγκεκριμένα ερωτήματα, ο κύριος Υπουργός στην ουσία δεν απάντησε. Και όσον αφορά τα στοιχεία και ορισμένα άλλα στα οποία αναφέρθηκε, επιτρέψτε μου να σας πω, πως με όσα είπατε, στην ουσία επιβεβαιώνετε τα στοιχεία μας. Εξάλλου είναι στοιχεία των δικών σας υπηρεσιών τα οποία αναγκαστήκαμε κάπως με το τσιγκέλι να τα πάρουμε. Και εννοώ ότι ήταν αποτέλεσμα ερωτήσεων κ.λπ.
Εμείς, κύριε Υπουργέ, θα επιμένουμε να μας απαντήσετε: Τελικά ποιο είναι το ύψος της καταστροφής πού εκτιμά η Κυβέρνηση; Μα τέλος πάντων τί είναι; F 16 είναι; Είναι κανένα κρατικό μυστικό και δεν το λέτε;  Δεύτερον, θα σας κάνω τη χάρη να σας πω ότι το νούμερο που μας είπατε για τα σαράντα δισεκατομμύρια (40.000.000.000) δραχμές από τον κρατικό προϋπολογισμό για το 2000 "αδικεί" την Κυβέρνησή σας γιατί στον προϋπολογισμό  μιλάτε για ογδόντα δισεκατομμύρια (80.000.000.000) δραχμές. Η κριτική μας ήταν για τα ογδόντα δισεκατομμύρια τα οποία θεωρούμε τελείως ανεπαρκή. Και εν πάση περιπτώσει επειδή με προκαλείτε με τα σαράντα δισεκατομμύρια (40.000.000.000) δραχμές θα σας πω το εξής, πάλι από την εισηγητική έκθεση. Ξέρετε πόσα είναι για κατεδαφίσεις και πόσα για ανακατασκευές, επιδιορθώσεις και επιδόματα από αυτό το ποσό; Είκοσι τέσσερα δισεκατομμύρια (24.000.000.000) κατεδάφιση, δεκαέξι δισεκατομμύρια (16.000.000.000) χτίσιμο. Αυτή είναι η πολιτική σας! Κουβέντα! Ποιες είναι οι προγραμματικές σας δεσμεύσεις; 'Εχετε επιστήμονες, έχετε φορείς, έχετε ό,τι θέλετε και να μας πείτε "κύριοι, εμείς του χρόνου προϋπολογίζουμε ότι είναι ανάγκη να δαπανηθούν τόσα, μετά από δύο χρόνια τόσα, μετά από τρία χρόνια τόσα και σε πέντε χρόνια θα έχουμε αυτά". Τίποτα, μηδέν. Βέβαια, βγήκε και η είδηση εδώ.Τα περιβόητα κονδύλια της Ευρωπαϊκής 'Ενωσης είναι και αυτά μηδέν.
Η Ευρωπαϊκή 'Ενωση  της αλληλεγγύης δεν βρήκε ούτε μια δραχμή τσακιστή για να δώσει δωρεάν βοήθεια σε μία χώρα, η οποία έπαθε αυτήν την καταστροφή. 'Εδωσαν μόνο ένα δάνειο, τόσο "καλό" που και σεις σκέφτεσθε αν θα το αξιοποιήσετε.
Δεύτερον, τα νούμερα, κύριε Υπουργέ, δε βγαίνουν ούτε με τα δικά σας στοιχεία. Δεν θέλετε να πάμε στις εκατόν σαράντα χιλιάδες ιδιοκτησίες; Δεν το δέχομαι, αλλά να σας κάνω τη χάρη. Να πάμε στις ογδόντα εννιά χιλιάδες. Πενήντα χιλιάδες ιδιοκτησίες είναι με κίτρινο. Δεν μιλώ για τα κίτρινα που βαφτίστηκαν πράσινα. Μιλώ γι'αυτά που με το νόμο είναι κίτρινα. Αναλαμβάνετε εσείς την ευθύνη με τον επόμενο σεισμό να καταρρεύσουν αυτά τα κτίρια; Και δεν τα λέμε αυτά για λόγους εντυπωσιασμού, όπως είπατε. Πρόκειται για οξυμμένα προβλήματα τα οποία αντιμετωπίζονται από τον κόσμο. Ακόμη ήταν δική σας δέσμευση να προωθήσετε τροπολογία για τους εργαζόμενους στα ΤΑΣ και στα ΓΑΣ. Δεν μας απαντήσατε. Πού είναι αυτή η τροπολογία τέλος πάντων; 'Ερχομαι στο θέμα των αυθαιρέτων. Εδώ δεν παίρνετε θέση. Δεν απαντάτε. Τι θα γίνει; Τους σπρώχνετε για να παρανομήσουν; Θα βάλετε μπουλτόζες; Και βέβαια δεν αληθεύει η απαντηση που δώσατε σε μια ερώτησή μας, ότι τάχα δεν εντοπίστηκαν κατεστραμμένα αυθαίρετα. Την αλήθεια την ξέρετε αλλά δεν απαντάτε. Ξέρουμε ότι υπάρχουν. Δεν σας απασχολεί το θέμα; Είναι τελική η απόφαση της Κυβέρνησης ότι ο ΟΣΚ θα επιδιορθώσει μόνο τον φέροντα οργανισμό και μάλιστα με τον παλιό κανονισμό; 'Εχω επίσημη απάντηση από τον Υπουργό Εργασίας. Να το πείτε για να ξέρουν οι δικαιούχοι τι τους περιμένει, να ξέρουν ότι θα βάλουν από τη τσέπη τους.  'Ερχομαι στο ζήτημα των τιμών δηλαδή αν είναι εκατον τριάντα χιλιάδες κλπ. Κύριε Υπουργέ, δεν ξέρω αν έχετε υποψη σας τις τιμές των ακινήτων  στο κέντρο της Αθήνας, σε ακίνητα σαράντα έως πενήντα χρόνων. Πουλιούνται το τετραγωνικό -γιατί μιλήσατε για πολυτελείς κατασκευές- τουλάχιστον διακόσιες χιλιάδες. Και σεις τώρα μας λέτε ότι τα σπίτια των διακοσίων είκοσι χιλιάδων είναι οι πολυτελείς κατασκευές.
Θα σας κάνω δύο προτάσεις. Πρώτον, γιατί δεν εφαρμόζετε τον έλεγχο αγοράς; Γιατί δεν ελέγχετε αγορανομικά πώς εξελίσσονται οι τιμές σε αυτήν την κλίμακα; Δεύτερον, μια γενική ρύθμιση. Είναι τόσα; Μάλιστα. Γιατί δεν αποδέχεστε την πρόταση που σας κάναμε και εμείς και οι σεισμόπληκτοι ειδικά σε εκείνες τις περιπτώσεις, που είναι εντελώς κατεστραμμένα τα σπίτια να σας παραχωρήσουν την όποια κρατική βοήθεια και να τα κτίσει ο ΟΕΚ; Γιατί δεν το δέχεστε αυτό; Δεν μας έχετε απαντήσει.
'Ερχομαι στο τεράστιο θέμα της αντισεισμικής προστασίας. Βέβαια, δεν μπορώ να αμφισβητήσω το επιστημονικό κύρος κανενός, αλλά αυτή η υπόθεση του 75% δεν μπορεί να είναι απάντηση στο Ελληνικό Κοινοβούλιο. Δηλαδή θα πάτε με τον ίδιο συντελεστή παντού; Μικροζωνικές μελέτες θα κάνετε; Τις έχετε ξεκινήσει; Το πιο σπουδαίο είναι πότε θα τελειώσουν. Ξέρετε πολύ καλά ότι τίποτε δεν μπορεί να γίνει στις νέες οικοδομές χωρίς αυτές τις μελέτες. Δεν μας απαντάτε πότε θα τελειώσουν.
'Οσον αφορά τα μέτρα για τους ΕΒΕ, για τους ανέργους, απ' ό,τι κατάλαβα είναι η τελευταία σας τοποθέτηση, ειδικά για τους ΕΒέδες. Θα ήθελα μια καθαρή απάντηση σ'αυτό το θέμα γιατί τις προτάσεις που κάνουμε δεν τις έχουμε κατεβάσει από το μυαλό μας. Είναι προτάσεις των ίδιων των επαγγελματοβιοτεχνών που εσείς τις απορρίπτετε.
Να το πείτε ευθέως. 'Ο,τι είναι να πάρετε είναι αυτές οι ρυθμίσεις που καθορίσαμε και που δεν φθάνουν καθόλου και αυτά που ζητάτε εσείς είναι ανέφικτα  ή είναι για εντυπωσιασμό όπως λέτε.
Το ίδιο απαράδεκτα είναι και τα μέτρα για τους ανέργους. Δεν μπορεί να είναι για ένα χρόνο 80%. Πρέπει να είναι τουλάχιστον δύο ή τρία χρόνια, για όσον καιρό ψάχνει αυτός ο άνθρωπος να βρει μια δουλειά. Τι θα γίνει αν περάσει ένας χρόνος με την αυξημένη ανεργία πού υπάρχει; 'Οσον αφορά το θέμα της αντισεισμικής προστασίας είναι πολύ σοβαρό. Κύριε Υπουργέ, ξέρετε πολύ καλά ότι είναι εκατοντάδες τα κτίρια της Αθήνας όπου συγκεντρώνεται πολύς κόσμος ιδιαίτερα νεολαία πού δεν ξέρω κατά πόσο τηρούν τις προδιαγραφές αφού συγκεντρώνουν δύο και τρεις χιλιάδες άτομα ειδικά νέους. Μην ξεχνάμε τα φροντιστήρια και τις ιδιωτικές σχολές. Τι είναι αυτό που σας εμποδίζει να προχωρήσετε σε ελέγχους στατικότητας ή σεισμικότητας ή πέστε το όπως θέλετε. Γιατί δεν έχετε κάποια απάντηση σε αυτό; Είσθε βέβαιος ότι όλα είναι εντάξει; Εμείς επιμένουμε στην ανάγκη να αυξηθεί η διάρκεια της επιδότησης του ενοικίου και για τους ιδιοκτήτες πάνω από τα δύο χρόνια αλλά πολύ περισσότερο για τους ενοικιαστές. Δεν αρκούν οι έξι μήνες που δώσατε  αρχικά. Πρέπει να υπάρξει μία παράταση. Μπορεί να λέτε ότι το Κ.Κ.Ε.                μαγειρεύει τα στοιχεία αλλά αυτά είναι δικά σας και πρέπει να ξέρετε ότι σαράντα χιλιάδες κόσμος μένει σε μαρκαρισμένα κίτρινα σπίτια. Γι'αυτούς δεν ενδιαφέρεται κανένας.
Πάντως, από τις απαντήσεις που μας δώσατε, κύριε Υπουργέ, αυτό που καταλαβαίνουμε είναι ότι και σε αυτόν τον τομέα η Κυβέρνηση είναι αποφασισμένη να εφαρμόσει την πολιτική του σαλαμιού. Με βάση τα κλειδώματα και τα ξεκλειδώματα του προγράμματος σταθερότητας και το τι θα γίνει στη μετά ΟΝΕ εποχή θα παρουσιάζονται κάποια κονδύλια όπου θα φαίνεται, ότι στη δεκαετία του '50 η πρόοδος ήταν φοβερή. Τα μέτρα αυτά θα κόβονται και θα ράβονται σε ό,τι σας επιτρέπει αυτή η περιβόητη ΟΝΕ.  Γι'αυτό δεν απαντάτε και στα καίρια ερωτήματα που σας βάζουμε. Πάντως, εμείς θα επιμένουμε, γιατί όσο δεν παρουσιάζετε ένα ολοκληρωμένο σχέδιο αντισεισμικής προστασίας της χώρας, πρέπει οι 'Ελληνες να αισθάνονται ανασφαλείς. Αυτή είναι η αλήθεια.
ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, έχω την εντύπωση ότι τα στοιχεία που μας παρουσιάσατε για το κατασκευαστικό κόστος των εκατόν τριάντα χιλιάδων δραχμών ανά τετραγωνικό μέτρο για μια κατοικία όχι φυσικά πολυτελή, πρέπει να σας πω ένα παράδειγμα που έχω από τις υπηρεσίες σας του Υπουργείου Εργασίας συγκεκριμένα. 'Εχει προϋπολογισμό περίπου δυόμισι δισεκατομμυρίων (2,500.000.000) δραχμές για εξήντα οκτώ κατοικίες. Το σύνολο είναι έξι χιλιάδες τετραγωνικά μέτρα. Κάντε τη διαίρεση και πέστε μου πόσο στοιχίζει. Δεν είναι κρατικές οι υπηρεσίες που κάνουν αυτές τις μελέτες; Θα διαπιστώσετε ότι είναι τετρακόσιες χιλιάδες το τετραγωνικό μέτρο και εκεί πρέπει να βάλουμε και μια έκπτωση 30% αλλά και να προσθέσουμε και το εργολαβικό κέρδος και έτσι θα δείτε ότι η έκπτωση είναι 10%. Γι'αυτό λέμε ότι με βάση αυτά τα στοιχεία μια κατοικία κοστίζει περίπου τριάντα πέντε με τριάντα οκτώ εκατομμύρια. Πώς έρχεσθε εδώ και μιλάτε για εκατόν τριάντα χιλιάδες δραχμές το τετραγωνικό μέτρο;  (Στο σημείο αυτό την Προεδρική 'Εδρα καταλαμβάνει ο Α'Αντιπρόεδρος της Βουλής  κ. ΠΑΝΑΓΙΩΤΗΣ Ν. ΚΡΗΤΙΚΟΣ) Δεν είναι δυνατόν να ρωτήσετε τα επιμελητήρια, μέσα στα οποία υπάρχουν μηχανικοί, κατασκευαστικές εταιρείες, για να σας δώσουν τα πραγματικά στοιχεία; Πέραv, όμως, από αυτό θέλω να σταθώ στο θέμα της εδαφολογικής μελέτης που πρέπει να γίνει σε κάθε πόλη.
Το ξέρετε, κύριε Υπουργέ -τεχνικός είστε- ότι υπάρχουν σαθρά χώματα, συμπιεσμένα, αμμώδη, λασπώδη, κοπρώδη. 'Ολοι θα πάνε να χτίσουν; Και αυτό το 75% από πού βγαίνει; Πώς χρειάζεται μόνο 0,75% ή 75% -δεν συγκράτησα τον αριθμό ακριβώς- της ενίσχυσης; 'Εγινε καμία μελέτη; Επαναλήφθηκε πολλές φορές για το πώς πρέπει να καλυφθεί το κόστος της κατασκευής κλπ. Θα ήθελα, όμως, να απαντήσω σε ορισμένα από αυτά που είπε ο Υφυπουργός Εμπορίου.
Αναφέρθηκε στην Οδηγία 9826, που προσαρμόστηκε στην ελληνική νομοθεσία, μια οδηγία που ουσιαστικά προστατεύει το μεγάλο κεφάλαιο από επισφαλείς απαιτήσεις διακρατικές εντός και εκτός της Ευρωπαϊκής 'Ενωσης. Μέσα εκεί έχει και το άρθρο 19, που αναφέρεται σε αυτές τις περιπτώσεις.  Κύριε Υπουργέ, αν προσέξετε αυτήν τη διάταξη που μιλά για μετεστέγαση, δεν είναι τίποτε άλλο παρά μία δικαιολογία. Κι αν θέλετε, να καταργήσει το π.δ. 8484 για τις μεγάλες επιχειρήσεις και να γίνουν επιχειρήσεις στην Αθήνα, που είναι απαγορευμένο.
Επιπλέον, κύριε Υπουργέ, αυτές οι ενισχύσεις που δίνετε, το 30% επιδότηση στο κεφάλαιο κατασκευής του δανείου  και 30% στο επιτόκιο, αφορά ουσιαστικά μεγάλες επιχειρήσεις, που ουσιαστικά φθάνει αυτή η επιδότηση. Γιατί ακούσατε και εσείς που αναφέρθηκε το ένα δισεκατομμύριο (1.000.000.000) δραχμές. 'Οταν, όμως, μιλάμε για μικρομεσαία επιχείρηση, φθάνει αυτή η επιδότηση του 30% του κόστους και 30% του επιτοκίου; Είναι μέτρα τα οποία δεν έχουν κανένα μέτρο.
Κύριε Υπουργέ, αν δεν ανεβάσετε τουλάχιστον το κατασκευαστικό κόστος στις διακόσιες χιλιάδες (200.000) δραχμές το τετραγωνικό μέτρο για μια μέση ανθρώπινη κατασκευή, που δεν θα είναι πλέον σε πολυτέλεια, απ'αυτές που κάνει ο Οργανισμός Εργατικής Κατοικίας και δεν διπλασιάσετε και το άλλο ποσό, να είστε βέβαιος ότι αυτές οι χίλιες τριακόσιες πενήντα αιτήσεις που έχετε, μπορεί να γίνουν δύο χιλιάδες. Οι άλλοι δεν θα μπορέσουν να τα χρησιμοποιήσουν, γιατί δεν έχουν λεφτά να τα τελειώσουν.  
ΠΡΟΕΔΡΕΥΩΝ (Παναγιώτης Ν. Κρητικός): Υπερβήκατε κατά 100% το χρόνο! Ανεβάσατε εσείς εδώ το κόστος του λόγου! Ο κ. Παναγιώτου έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Το κύριο χαρακτηριστικό των μέτρων που ανακοίνωσε η Κυβέρνηση για τους ΕΔΕ, είναι ότι αποτελούν ημίμετρα, ότι αυτά είναι ανεπαρκή και σε τελευταία ανάλυση το κύριο βάρος της αποκατάστασης το φορτώνουν στους ίδιους τους πληγέντες.
Η αποκατάσταση των ΕΔΕ, σύμφωνα με τις ομολογίες της ίδιας της Κυβέρνησης, θυσιάζεται στο βωμό της ΟΝΕ και αποτελεί απόλυτη προτεραιότητα για σας.
Αναφερόμενος στην επιδότηση του επιτοκίου των δανείων ο κύριος Υφυπουργός Ανάπτυξης περιορίστηκε μόνο στην επιδότηση των δανείων μέχρι ένα εκατομμύριο (1.000.000) δραχμές, η οποία ανέρχεται στο 100%. Για δάνεια πάνω από ένα εκατομμύριο (1.000.000) δραχμές, που χρειάζεται η συντριπτική πλειοψηφία των ΕΔΕ, δεν είπε τίποτα. Τα αποσιώπησε σκόπιμα, γιατί όσο ανεβαίνει το ύψος του δανείου, τόσο μειώνεται το ποσοστό επιδότησης. Η επιδότηση του επιτοκίου για δάνεια ως δεκαπέντε εκατομμύρια (15.000.000) δραχμές περιορίζεται στο 40%.
Αξίζει εδώ να σημειωθεί, ότι η συντριπτική πλειοψηφία των μικρομεσαίων ΕΔΕ έχει ανύπαρκτες έως υποτυπώδεις σχέσεις με το χρηματοπιστωτικό σύστημα.
'Οσον αφορά τα μέτρα για την αναστολή των οφειλών, αυτά δεν καλύπτουν το σύνολο των οικονομικών υποχρεώσεων των ΕΔΕ, όπως, παραδείγματος χάρη, απλήρωτες επιταγές και συναλλαγματικές και δεν λαμβάνεται υπόψη ο χρόνος που χρειάζεται μια επιχείρηση για την πλήρη επαναλειτουργία της.
Ο κύριος Υφυπουργός δεν απάντησε πώς θα αντιμετωπίσει τις  επιχειρήσεις που λειτουργούν ημιπαράνομα, θα μπορούσε να πει κανείς.                 Ημιπαράνομα γιατί είναι αυθαίρετες και χωρίς τις απαραίτητες προδιαγραφές, αλλά, ωστόσο όσον αφορά τις υποχρεώσεις τους απέναντι στην εφορία πληρώνουν κανονικά τους τόκους κλπ.
Κατά την άποψή μας, σωστό θα ήταν και αποτελεί αίτημα της συντριπτικής πλειοψηφίας των ΕΒΕ η πλήρης αποκατάσταση των ζημιών, ανεξάρτητα από το βαθμό νομιμότητάς τους, γιατί οι βιοτεχνίες αυτές σε μεγάλο βαθμό είναι παραγωγικές μονάδες και εξασφαλίζουν απασχόληση και εισόδημα όχι μόνο στους ίδιους τους ΕΒΕ αλλά και σε ένα σημαντικό τμήμα των κατοίκων αυτών των περιοχών.
'Οσον αφορά την τροποποίηση του π.δ. 84/84 το περιεχόμενο του οποίου δεν γνωρίζουμε, θέλουμε να πιστεύουμε ότι δεν έγινε στη βάση της απαίτησης του Συνδέσμου Ελληνων Βιομηχάνων, δηλαδή, για την ανεξέλεγκτη εγκατάσταση των επιχειρήσεων ακόμα και σε κατοικημένες περιοχές.
'Ηθελα μερικά πραγματα ακόμη να συμπληρώσω, αλλά δεν με παίρνει ο χρόνος.
Ευχαριστώ.
ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός έχει το λόγο. ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, εάν αναλογιστούμε την πορεία που διανύσαμε από την 7η Σεπτεμβρίου μέχρι σήμερα θα κάνουμε κάποιες διαπιστώσεις.
Μια βασική διαπίστωση είναι ο δημόσιος διάλογος ο οποίος αναπτύχθηκε γύρω από τις παρεμβάσεις, οι οποίες έγιναν για να αντιμετωπιστούν τα προβλήματα τα οποία συνεχώς ανεφύοντο μετά το σεισμό. 'Ετσι θυμάμαι πάρα πολύ καλά ότι τις πρώτες κι όλας μέρες όταν ήταν σε πλήρη ανάπτυξη όλη η προσπάθεια η σωστική, υπήρξαν από τη μεριά της Αντιπολίτευσης αμφισβητήσεις για το πώς τα πράγματα είναι ή δεν είναι αποτελεσματικά και τι θα μπορούσε να γίνει καλύτερα. Εγώ θυμάμαι και πάνω στα ερείπια τις πρώτες ώρες όταν πήγα -χωρίς τα φώτα των τηλεοράσεων, ποτέ δεν πήγα με τηλεοράσεις εγώ, κύριε Πολύδωρα, και έχω πάει πάρα πολλές φορές, έχω πάει δεκάδες φορές στους τόπους των σεισμών- υπήρξαν συνάδελφοι Βουλευτές της Αντιπολίτευσης οι οποίοι τις πρώτες ώρες έκαναν δηλώσεις για την ανυπαρξία του κράτους. Και τώρα ερχόμαστε και λέμε ότι πάρα πολύ καλά έγιναν τα πράγματα αυτά και πολύ καλά συμπεριφέρθηκε η ΕΜΑΚ και η Πυροσβεστική και ο ΟΑΣΠ.
Και η ΕΜΑΚ και η Πυροσβεστική και ο ΟΑΣΠ είναι μηχανισμοί της κρατικής μηχανής έχουν πολιτικούς προϊσταμένους συντονίζονται από τους πολιτικούς αυτούς προϊσταμένους και για τις πράξεις τους δίνουν λόγο αυτοί οι πολιτικοί προϊστάμενοι σ' αυτήν εδώ την Αίθουσα.
Το ίδιο και με τις πρώτες ενέργειες οι οποίες υπήρξαν μετά το σεισμό για το θέμα των σκηνών, της προσωρινής σίτισης κ.ο.κ. Αναπτύχθηκε μια κολοσιαία μηχανή, η οποία αντιμετώπισε και ανακούφισε δεκάδες χιλιάδες σεισμοπαθών που βρέθηκαν τις πρώτες ημέρες χωρίς δυνατότητα να έχουν διατροφή, χωρις δυνατότητα να έχουν έστω και ένα πολύ προσωρινό κατάλυμα ή μια σκηνή. Και μοιράστηκαν πάνω από είκοσι χιλιάδες σκηνές και κάθε μέρα υπήρχε διανομή πάνω από εκατό χιλιάδες μερίδες φαγητού και αυτό συνεχίστηκε επί εβδομάδες.
Και βεβαίως, σήμερα, αναγνωρίζετε ότι υπήρξε επιτυχημένη αντιμετώπιση εκείνων των καταστάσεων. Και μετά υπήρξε ένα θέμα, εάν θα στεγάσουμε προσωρινά τους σεισμοπαθείς, ναι, ή όχι και εάν θα χρειάζονταν δέκα χιλιάδες ή δεκαπέντε χιλιάδες σπιτάκια να τους βάλουμε.
Εμείς, ως Υ.ΠΕ.ΧΩ.Δ.Ε. είχαμε ένα γνώμονα και ο γνώμονας αυτός ήταν η συνεργασία με τις νομαρχιακές αυτοδιοικήσεις, συνεργασία με τις τοπικές αυτοδιοικήσεις και με μια σειρά εγγράφων, τα οποία κάναμε, ζητούσαμε να πληροφορηθούμε απ' αυτούς τον ακριβή αριθμό των λυομένων σπιτιών, τα οποία χρειάζονταν. 'Οπως ζητούσαμε και στη συνέχεια να μας πουν ονομαστικά τις καταστάσεις των ανθρώπων οι οποίοι θα ζούσαν σ' αυτά τα σπίτια.
Και  φθάσαμε να υπολογίσουμε και να προσεγγίσουμε σ'ένα πολύ μικρό χρονικό διάστημα ότι θα χρειαζόμασταν γύρω στους ογδόντα  οικισμούς και περίπου εξίμισι χιλιάδες οικίσκους.  Και αναπτύχθηκε αυτή η δυνατότητα μέσα σε οκτώ, εννέα εβδομάδες και καλύψαμε το μέγιστο των αναγκών.
Εγώ, δεν μπορώ να παρακολουθήσω τη λογική που λέει αυτή τη στιγμή "τι γίνεται με τους υπόλοιπους σεισμοπλήκτους;" Εμείς προσφέραμε οικίσκους για όλους, προσφέραμε δυνατότητα επιχορήγησης ενοικίου και συγκατοίκησης για όλους και ήλθαν να κάνουν αιτήσεις είκοσι έξι χιλιάδες.  Και σε δεκαπεντέμισι χιλιάδες απ' αυτούς, ήδη έχουμε καταβάλει τις επιδοτήσεις και έχουν κριθεί είκοσι χιλιάδες πεντακόσιοι ότι έχουν αυτό το δικαίωμα. Δεν σταμάτησε κανείς να δέχεται αιτήσεις. 'Εχουμε βάλει περιθώριο μέχρι τέλος Φεβρουαρίου στις αιτήσεις αυτές.
'Εχουμε αναπτύξει, όπως σας είπα, τους μηχανισμούς, προκειμένου να μπορούμε να έχουμε όλες τις διαδικασίες που είναι απαραίτητες για να αντιμετωπίσουμε τα βασικά θέματα που είναι η επισκευή και η ανακατασκευή.  Και σας είπα προηγουμένως, ότι είχαμε μια σειρά από καινοτομίες, διοικητικής μορφής επεμβάσεις, οι οποίες δημιούργησαν συνθήκες που βελτίωσαν την κατάσταση σε σχέση με αυτό που υπήρχε εδώ και χρόνια στην κρατική μηχανή και αυτό αναγνωρίστηκε απ'όλους.
Για παράδειγμα, τα χορηγούμενα δάνεια είναι σε μια ή σε δυο δόσεις.   Είναι μια δόση για την επισκευή και δύο δόσεις για την ανακατασκευή.  Παλιότερα είχαμε τρεις δόσεις με αντίστοιχες αυτοψίες. 'Εχουμε τη χορήγηση της πρώτης δόσης στεγαστικής συνδρομής, του ενός τρίτου δηλαδή, μόνο με την προσκόμιση από τους δικαιούχους των συμβολαίων του ακινήτου και πριν από την έκδοση της οικοδομικής άδειας της νέας κατοικίας. Καινοτόμες διαδικασίες, οι οποίες επιβλήθηκαν στον δημόσιο τομέα, ο οποίος υπάρχει και πραγματικά θέλω να συγχαρώ όλους τους επικεφαλής των υπηρεσιών οι οποίοι βοήθησαν. Να σας πω, ακόμη, ότι σήμερα σ'αυτές τις υπηρεσίες, στα ΤΑΣ και στα ΓΑΣ, έχουμε την πλέον σύγχρονη μορφή μηχανοργάνωσης που υπάρχει στην Ελλάδα σε ιδιωτικό και δημόσιο τομέα και σας καλώ να έλθετε και να δείτε.  Με σκάνερς γίνεται πλέον η λήψη των αιτήσεων. Δεν υπάρχει δυνατότητα παραποίησης της ημερομηνίας υποβολής των αιτήσεων. 'Ενα θέμα, που παλιότερα είχε ταλανίσει πάρα πολύ γιατί υπήρχαν περιπτώσεις προσωπικής συναλλαγής.
'Εγινε πάρα πολλή συζήτηση για το κόστος επισκευής και ανακατασκευής. 'Εχετε αναλογισθεί, κύριοι συνάδελφοι, ότι σήμερα πλέον η κατεδάφιση γίνεται αποκλειστικά με δαπάνες του Δημοσίου και ότι οι ιδιοκτήτες των κτιρίων που είναι κατεδαφιστέα δεν πληρώνουν ούτε μια δραχμή; 'Εχετε αναλογισθεί ότι η άδεια είναι δωρεάν; 'Εχετε θυμηθεί, όταν κάνετε την κριτική σας, ότι η μελέτη του μηχανικού, σε ό,τι αφορά την ανακατασκευή είναι δωρεάν, πληρώνεται από το ελληνικό δημόσιο;  Θυμηθήκατε ακόμα ότι στην επισκευή η αμοιβή του μηχανικού και του μελετητή και του επιβλέποντα και στις δύο περιπτώσεις γίνεται με δάνειο δεκαπενταετές και άτοκο; Είναι μέτρα αυτά τα οποία αθροιζόμενα στα ποσά που έχουμε πει, δημιουργούν βεβαίως συνθήκες που επιτρέπουν να γίνει αυτό που σας είπα, μια ασφαλής κατοικία.
ΝΙΚΟΛΑΟΣ ΓΚΑΤΖΗΣ: 'Οχι ασφαλή κατοικία.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Είναι, κύριε Γκατζή, η προσφορά Ελλήνων φορολογουμένων προς ανθρώπους που είναι σεισμοπαθείς. Αυτό μπορεί η πατρίδα να δώσει και δίνει κάτι που προσφέρει ασφαλή κατοικία. Ας έλθει ο οποιοσδήποτε να αποδείξει το αντίθετο. Εγώ σας έκανα μια παράθεση συγκεκριμένων στοιχείων και αυτήν την παράθεση περιμένω να την αντικρούσετε με συγκεκριμένα στοιχεία. Σας είπα μια σειρά από τιμές τιμολογίου σε σχέση με τις τιμές της αγοράς ...
ΧΑΡΑΛΑΜΠΟΣ ΑΓΓΟΥΡΑΚΗΣ: Σας τα είπαμε.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων'Εργων): Δεν μπορούμε να συζητήσουμε έτσι.
ΠΡΟΕΔΡΕΥΩΝ (Παναγιώτης Ν.Κρητικός): Θα παρακαλέσω τους συναδέλφους να μη διακόπτουν.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Σας έκανα μια παράθεση συγκεκριμένων τιμών τιμολογίου και τη σύγκρινα με τις τιμές της αγοράς. Σας είπα συγκεκριμένα πράγματα. Θέλετε να τα επαναλάβω; Να τα επαναλάβω. Είναι γραμμένα στα Πρακτικά. Επ'αυτών να μου πείτε συγκεκριμένα και επ'αυτών να μου φέρετε από την αγορά στοιχεία. Σας προκαλώ. Αν έχετε τέτοια στοιχεία, να τα προσκομίσετε. Αλλιώς, αυτό που κάνετε είναι για να δημιουργείτε εντυπώσεις και δεν αξίζει να δημιουργούνται εντυπώσεις.
ΝΙΚΟΛΑΟΣ ΓΚΑΤΖΗΣ: Στον κ. Σφυρίου να τα πείτε.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων):  Αυτό που υπάρχει εδώ, κύριοι συνάδελφοι, είναι ότι με τα μέτρα αυτά υπάρχει η δυνατότητα να δώσουμε στους ανθρώπους αυτούς τη σωστή επισκευή. Και εγώ θα σταθώ πολύ σοβαρά α' αυτό που  άκουσα τον κ. Κολοζώφ να λέει και θέλω, με δυο λέξεις, να του απαντήσω ότι έκανε πάρα πολύ σωστές και χρήσιμες παρατηρήσεις.
Η επισκευή, λοιπόν και η ενίσχυση των κτιρίων, πραγματικά, κύριε Κολοζώφ, είναι ένα θέμα το οποίο ταλάνισε και το οποίο δεν μπορεί να αντιμετωπισθεί  πολιτικά. Είναι ένα θέμα, το οποίο πρέπει να αντιμετωπισθεί τεχνικά και επιστημονικά.
Και αυτό δεν ήταν δική μου απόφαση, δεν ήταν απόφαση κάποιου Υπουργού ή κάποιου Ειδικού Γραμματέα.  Υπήρχε η επιτροπή, η συγκεκριμένη του Ο.Α.Σ.Π., η οποία έκανε μια συγκεκριμένη εισήγηση. Και σ' αυτήν μετέχουν κορυφαίοι καθηγητές όλων των πανεπιστημίων και των πολυτεχνείων της χώρας. Νομίζω ότι είναι δεκαπέντε οι καθηγητές, οι οποίοι μετέχουν σ' αυτήν.
Και τι είπε αυτή η επιτροπή; Και αυτό το δεχθήκαμε και το φέραμε και σε δημόσιο διάλογο. Δεν το κρύψαμε, το δώσαμε αμέσως στη δημοσιότητα, το κουβεντιάσαμε με τους δημοσιογράφους, προσπαθήσαμε να το εξηγήσουμε. Είπε αυτή η επιτροπή και εισηγήθηκε ότι η βέλτιστη λύση είναι η επισκευή και η ενίσχυση των κτιρίων συνήθους σπουδαιότητας, δηλαδή των κατοικιών, όχι με βάση τον κανονισμό με τον οποίο κατασκευάστηκαν, αλλά με το νέο αντισεισμικό κανονισμό οπλισμένου σκυροδέματος, δηλαδή στα σημεία εκείνα που έχουμε οπλισμένο σκυρόδεμα και με προσαύξηση κατά 75% του αντισεισμικού συντελεστή.
ΧΑΡΑΛΑΜΠΟΣ ΑΓΓΟΥΡΑΚΗΣ: Παντού; Σε οποιαδήποτε περιοχή; 
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Αυτή είναι η δυνατότητα που δίνεται, κύριε Αγγουράκη, στους μελετητές, προκειμένου να κάνουν τη μελέτη. Και η πολιτεία αυτό που κάνει, είναι να αναγνωρίσει το κόστος. Η πολιτεία δεν έρχεται να κάνει επιμέρους μελέτες σε κάθε μια περίπτωση. Το κάθε κτίριο είναι ένας ειδικός οργανισμός, όπως είναι και ο κάθε άνθρωπος. Το κάθε κτίριο έχει ειδικές συνθήκες.
Ο μελετητής μόνο δίνει το δικαίωμα να υπάρχει η οικονομική αντιμετώπιση με τα τιμολόγια τα οποία έχουμε. Γι' αυτό ήθελα να παρακαλέσω, τουλάχιστον στα θέματα αυτά, να υπάρχει μια προσέγγιση η οποία να έχει την ελάχιστη, μέσα της, γνώση της επιστημονικής πραγματικότητας.
Μια άλλη παρατήρηση την οποία έκανε ο κ. Κολοζώφ και την οποία βρίσκω πάρα πολύ σωστή, είναι η εκπαίδευση και ενημέρωση του πληθυσμού σε σχέση με τα θέματα των σεισμών.
Είμαστε, κύριε Κολοζώφ, σε μια χώρα που έχει το 50% της σεισμικής ενέργειας που εκλύεται σε όλη την Ευρώπη και περίπου το 2% της παγκόσμιας ενέργειας που εκλύεται μέσα από σεισμούς. Ευτυχώς, έχουμε μια τόσο μεγάλη θαλάσσια έκταση, όπου απορροφάται ένα σημαντικό μέρος, γιατί, αλίμονο, αν αυτοί οι σεισμοί εκλύονταν όλοι σε κατοικημένες περιοχές. Σήμερα το πρωί, για παράδειγμα, είχαμε έναν πολύ μεγάλο σεισμό σε υποθαλάσσια περιοχή. Και προχθές είχαμε έναν πολύ μεγάλο σεισμό. 'Ολοι αυτοί είναι της τάξης των 6 ρίχτερ και πολλές φορές και παραπάνω.
Πραγματικά, αυτό το οποίο αντιμετωπίσαμε με το σεισμό της Πάρνηθας, ήταν κάτι το οποίο ουδείς ανέμενε. Και όπως γνωρίζετε, είμαστε σε μια χώρα που η κοινή γνώμη έχει ταλανιστεί επί δεκαετίες μέσα από μια προγνωσιολογία.
Και το ΥΠΕΧΩΔΕ έχει πει κάτι πάρα πολύ απλό και το λέμε με πάσα ευθύνη.  Δεν είναι δυνατόν να έχουμε με την υπάρχουσα επιστημονική γνώση δυνατότητα αξιοποιήσιμης πρόγνωσης σεισμού. Αυτή είναι μια πολύ βασική θέση, την οποία έχουμε πάρει και, όπως ξέρετε, επί ένα διάστημα, όταν ο φόβος από τέτοια φυσικά φαινόμενα ήταν ισχυρότατος, είχαμε να αντιμετωπίσουμε σε πολλές περιπτώσεις αντιεπιστημονικές απόψεις και ένα κυνήγι από διάφορους και Μέσα Μαζικής Ενημέρωσης πολλές φορές. 'Επρεπε να έρθουμε σε μια επαφή με όλους τους σεισμόπληκτους και να δώσουμε όλες εκείνες τις διαστάσεις του προβλήματος. Ας μην έχουμε λοιπόν, μια άλλη διάσταση πλέον σε ό,τι αφορά τις διαδικασίες επισκευής και ανακατασκευής των σπιτιών.
Εκπαίδευση λοιπόν και ενημέρωση είναι σε εξέλιξη. Υπάρχουν προγράμματα επιμόρφωσης δασκάλων, καθηγητών σε θέματα αντισεισμικής προστασίας. 'Εχω, εδώ, μια σειρά από πολύ πρόσφατα φυλλάδια τα οποία έχει εκδόσει ο ΟΑΣΠ, τα οποία αφορούν και το γενικό πληθυσμό και τους μαθητές και τη δημιουργία επικοινωνιακού υλικού με σύγχρονες μεθόδους για ενημέρωση σε θέματα αντισεισμικής προστασίας.
Ολοκληρώνουμε και ένα ειδικό πρόγραμμα στον Ο.Α.Σ.Π. που έχει σαν αντικείμενο τη σύνταξη τεχνικών οδηγιών προσεισμικού ελέγχου της τρωτότητας των δημοσίων κτιρίων, καθώς επίσης και του αντισεισμικού ελέγχου των γεφυρών.
Με βάση τα προγράμματα αυτά, θα εκδοθούν ειδικοί κανονισμοί μέσα στο τρέχον εξάμηνο για τον προσεισμικό έλεγχο κτιρίων και γεφυρών. Θα σας τα καταθέσω και αν έχετε την υπομονή, πιστεύω ότι θα έχετε και ειδικούς ανθρώπους για να τα αξιολογήσουν.
Μέσα στην ομιλία του κ. Κολοζώφ -και στέκομαι ειδικά σε αυτή- υπήρχε και ένα θέμα, το οποίο είναι εξίσου σημαντικό, με τους μηχανισμούς ελέγχου των υλικών που υπάρχουν στην ελληνική αγορά και αυτό πραγματικά είναι ένα πολύ σημαντικό θέμα.
Υπάρχει για κάθε υλικό διαφορετική διαδικασία. Παραδείγματος χάρη για τους χάλυβες. Είχαμε μεγάλο θέμα με τους χάλυβες. Ελέγχουμε στο ΚΕΔΕ, την ειδική υπηρεσία του Υ.ΠΕ.ΧΩ.Δ.Ε., περίπου είκοσι χιλιάδες δείγματα χαλύβων το χρόνο και αυτό μετά από παραγγελία του ΕΛΟΤ, ο οποίος είναι και ο υπεύθυνος φορέας που δίνει την άδεια του εκτελωνισμού, όταν ένας χάλυβας έχει προέλευση μη κοινοτική, από χώρα δηλαδή εκτός Ευρωπαϊκής 'Ενωσης. Και υπάρχει πραγματικά μία εγρήγορση παρ'όλο που δεν έχουμε ένα τεράστιο αριθμό προσωπικού.
Ακόμη ελέγχουμε το έτοιμο σκυρόδεμα με διαδικασία που θεσπίσαμε εδώ και δύο χρόνια και έχουμε κάνει ένα πολύ σημαντικό αριθμό ελέγχων. Πρέπει να σας πω ότι τους τελευταίους δώδεκα μήνες σε δέκα περιπτώσεις έχουν επιβληθεί από εμένα προσωπικά πρόστιμα σε εταιρείες ετοίμου σκυροδέματος.  Είπε κάτι προηγουμένως ένας συνάδελφος για τα θέματα των πολύ παλιών σπιτιών, τα οποία οι ιδιοκτήτες θεωρούν ότι δεν αξίζει να επισκευαστούν. Υπάρχει ειδική διαδικασία και εκεί έχει προβλεφθεί αντιμετώπιση.   Είναι αυτά τα οποία ονομάζουμε "ασύμφορα επισκευής" και μπορούν να κάνουν χρήση αυτής της διαδικασίας οι ιδιοκτήτες σπιτιών τα οποία έχουν παλαιότητα άνω των πενήντα ετών.
Ακόμη πήραμε ιδιαίτερα μέτρα και άμεσα για τα διατηρητέα. Την τρίτη ημέρα μετά το σεισμό υπογράψαμε απόφαση με την οποία απαγορεύαμε την κατεδάφιση των διατηρητέων, άσχετα με το αν μία επιτροπή που έκανε έλεγχο έλεγε ότι είναι κατεδαφιστέο το κτίσμα. Βάλαμε ειδικές επιτροπές από ειδικούς επιστήμονες και του Υπουργείου Πολιτισμού και των συγχρόνων μνημείων του Υ.ΠΕ.ΧΩ.Δ.Ε., προκειμένου να είμαστε απολύτως βέβαιοι ότι τα διατηρητέα αυτά κτίσματα δεν πρόκειται να κατεδαφιστούν για λόγους κερδοσκοπίας των ιδιοκτητών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 'Ενα λεπτό, κύριε Πρόεδρε και τελειώνω.
Γνωρίζετε ασφαλώς τι συμβαίνει και ποια είναι η διάθεση πολλών ιδιοκτητών απέναντι στα διατηρητέα. Και για να είμαστε και πραγματιστές, δώσαμε και τη δυνατότητα επισκευών χωρίς προϋποθέσεις μεγέθους της οικοδομής, δηλαδή χωρίς όρια τετραγωνικών. 'Οσο μεγάλο κι αν είναι ένα διατηρητέο, δίνουμε τη δυνατότητα να επισκευαστεί. Δίνουμε και ένα τιμολόγιο το οποίο είναι κατά 50% μεγαλύτερο από τα υπόλοιπα τιμολόγια τα οποία υπάρχουν, για να σώσουμε ό,τι είναι δυνατόν να σωθεί από αυτά τα οποία παραμένουν σήμερα σε αυτήν την περιοχή. 'Εγινε πολύ μεγάλη συζήτηση για τις πηγές από τις οποίες θα αντλήσουμε τα χρήματα, προκειμένου να καλύψουμε αυτές τις δαπάνες.
'Εχουμε ανακοινώσει ότι είναι περίπου ένα τρισεκατομμύριο δραχμές, το οποίο επιμερίζεται σε δάνεια, επιμερίζεται σε αρωγές ...
ΟΡΕΣΤΗΣ ΚΟΛΟΖΩΦ: 'Ενα τρισεκατομμύριο οι ζημιές; 
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): 'Ενα τρισεκατομμύριο το πλήρες κόστος των αποκαταστάσεων, το οποίο είναι δάνεια, είναι αρωγές, είναι υποδομές διάφορες οι οποίες πρέπει να επιδιορθωθούν και είναι και μία σειρά από άλλες δαπάνες, όπως είναι αυτές των ενοικίων και τα διάφορα άλλα πράγματα.
Αυτό το οποίο με έχει πληροφορήσει ο κ. Πάχτας, ο οποίος είναι ο αρμόδιος Υφυπουργός, είναι ότι από τα χρήματα αυτά ένα ποσό της τάξεως περίπου των διακοσίων πενήντα δισεκατομμυρίων, θα προέλθει από τα διαρθρωτικά ταμεία -θα είναι χρήματα δηλαδή κοινοτικά- και ένα ποσό περίπου τριακοσίων δισεκατομμυρίων θα είναι από ένα δάνειο της Ευρωπαϊκής Τραπέζης Επενδύσεων.
'Εχουμε κάνει ήδη τις δαπάνες τις οποίες σας είπα. Νομίζω ότι οι χίλιες πεντακόσιες περιπτώσεις που ήδη έχουν υποβληθεί στους Τ.Α.Σ. και τους Γ.Α.Σ. είναι ένα πολύ καλό δείγμα για τη φάση στην οποία βρισκόμαστε. Μην ξεχνάτε ότι είναι η φάση στην οποία οι μηχανικοί ολοκληρώνουν πλέον τις μελέτες τους και ήδη αρχίζουν και τις υποβάλλουν.  'Εχουμε ένα μηχανισμό ο οποίος κάνει τις αυτοψίες και ο οποίος μέχρι στιγμής έχει ανταπεξέλθει πλήρως και πιστεύω ότι με τη διαδικασία αυτή ήδη ένας πολύ μεγάλος αριθμός ...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): ... βρίσκεται στην τελική φάση αποκατάστασης.
(Στο σημείο αυτό, ο Υφυπουργός κ. Βερελής καταθέτει για τα Πρακτικά τα προαναφερθέντα στοιχεία, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  
ΝΙΚΟΛΑΟΣ ΓΚΑΤΖΗΣ: Για προσωπικές δεν είπατε τίποτε, κύριε Υπουργέ. ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): 'Εχω και τριτολογία, κύριε συνάδελφε.
ΠΡΟΕΔΡΕΥΩΝ (Παναγιώτης Ν. Κρητικός): 'Εχει και τη δυνατότητα ο κύριος Υπουργός από το Σύνταγμα. Ελπίζουμε να μην τον προκαλέσετε να κάνει χρήση, γιατί με τις υπερβάσεις του χρόνου, πρέπει να σας πω ότι έχουμε επιμηκύνει τη συνεδρίαση κατά σαράντα λεπτά και θα παρακαλέσω να περιοριζόμαστε στο χρόνο που προβλέπει ο Κανονισμός.
Ο κ. Κολοζώφ  Κοινοβουλευτικός Εκπρόσωπος του Κομμουνιστικού Κόμματος Ελλάδος  έχει το λόγο.
ΟΡΕΣΤΗΣ ΚΟΛΟΖΩΦ: 'Οπως βλέπετε δεν ανεβαίνω στο Βήμα, κύριε Πρόεδρε. Ακολουθώ τη συμβουλή σας.
ΠΡΟΕΔΡΕΥΩΝ (Παναγιώτης Ν. Κρητικός): Καλό σημάδι.
ΟΡΕΣΤΗΣ ΚΟΛΟΖΩΦ: Δεν μπορώ να καταλάβω, κύριε Υπουργέ, αυτήν την ανελαστική, θα έλεγα, θέση του Υπουργείου. Φυσικά, η Κυβέρνηση, μας έχει συνηθίσει γενικότερα να ασκεί μια πολιτική με αλαζονεία, αυτό που λέει να μην το παίρνει πίσω, να θεωρεί ότι ό,τι λέει είναι σωστό. Ορισμένα όμως πράγματα και ιδιαίτερα όταν έχουμε να κάνουμε με αριθμητική, είναι ολοφάνερα. Δεν καταλαβαίνω γιατί επιμένετε στην πρώτη τοποθέτησή σας.  Αναφέρομαι στα συγκεκριμένα που εσείς δηλώσατε ότι δεν τα καταλαβαίνετε κιόλας. 'Οταν έχουμε έναν αριθμό πληγέντων, παίρνουμε ορισμένα μέτρα. Αυτά τα μέτρα καλύπτουν ένα μόνο μέρος. Εγώ δεν λέω ότι  εσείς δεν θέλετε να δώσετε περισσότερα. 'Ησασταν ανοιχτοί για όλους. Αλλά, όταν ένα μεγάλο μέρος, πάνω από το μισό, των πληγέντων, δεν προσφεύγει σ' αυτά τα μέτρα, τότε κάτι συμβαίνει. Και μάλιστα σε εκείνες τις περιοχές, όπου οι πληγέντες, οι σεισμόπληκτοι στην προκειμένη περίπτωση, γνωρίζουμε πολύ καλά ότι ανήκουν στα πιο φτωχά στρώματα. Κάτι συμβαίνει. Δεν μπορείτε να καταλάβετε ότι αυτό το κάτι έχει να κάνει και με τον τρόπο που δίνονται αυτές οι βοήθειες, αλλά και με την προοπτική που  μπορεί να δημιουργηθεί σε μια οικογένεια, όταν ακολουθήσει αυτό το δρόμο; Δεύτερο ζήτημα που πραγματικά συγκρούεσθε με όλες τις απόψεις που υπάρχουν. Ως προς το κόστος, επιμένετε στα νούμερα που μας δίνετε και μας λέτε ότι αυτά είναι και τίποτα παραπάνω. Εγώ θα μπορούσα να δεχθώ ότι αυτά θα έπρεπε να είναι, κύριε Υπουργέ, αλλά στην πραγματικότητα δεν ισχύουν αυτά τα νούμερα. Δεν αμφισβητώ ότι έτσι θα έπρεπε να είναι. Αυτές οι τιμές θα έπρεπε να είναι, αυτές οι τιμές θα έπρεπε να τρέχουν. Γι' αυτό σας είπα, αν είσθε τόσο πεισμένος ότι μπορούν να χτιστούν σπίτια με αυτά τα χρήματα και δεδομένου ότι υπάρχει αδυναμία δεδηλωμένη από την πλειοψηφία των πληγέντων, να προχωρήσουν από μόνοι τους, δεχθείτε την πρότασή τους να δώσουν σε σας όλα αυτά τα χρήματα και μέσω του Ο.Ε.Κ. ή άλλου οργανισμού, όποιου θέλετε -δημιουργήστε τον ad hoc- χτίστε τα με αυτές τις τιμές. Δεν είναι έξω από τα πράγματα αυτό που υποστηρίζουμε, ότι τουλάχιστον πρέπει να διπλασιασθούν για να έχουν την δυνατότητα, όχι όλοι, αλλά ένα μέρος αυτού του πληθυσμού, να αποκαταστήσει την οικογένειά του σε ένα σπίτι, όχι πολυτελές, αλλά λειτουργικό.
Εκεί όμως, κύριε Υπουργέ, που δεν είπατε τίποτα, είναι το ζήτημα που σας έθεσα στην ομιλία μου και που θα αντιμετωπίσουμε από εδώ και πέρα.  Εγώ κάνω και μία υπόθεση ότι όντως αντιμετωπίστηκαν τα πρώτα προβλήματα από το σεισμό.
Θα πρέπει εδώ να σημειώσω, ότι με μεγάλη προσοχή, τουλάχιστον το κόμμα μας, αλλά από ό,τι ξέρω και άλλα κόμματα, τις πρώτες ημέρες του σεισμού, όχι μόνο δεν ασκήσαμε δημόσια κριτική, αλλά θέσαμε ό,τι είχαμε τη δυνατότητα να θέσουμε, στη διάθεση της Κυβέρνησης, των Δήμων και των Νομαρχιών για να αποκατασταθούν γρήγορα οι ζημιές και να δημιουργηθεί μία κατάσταση υποφερτή γι' αυτόν τον κόσμο που υπέφερε εκείνη την εποχή.
Θα πρέπει να πω -τώρα μπορούμε να τα πούμε αυτά τα πράγματα- ότι τις πρώτες ημέρες "έχανε η μάνα το παιδί και το παιδί τη μάνα". Θα πρέπει να πούμε ένα μπράβο σε πολλούς πρωτοπόρους κατοίκους της περιοχής που αναλάμβαναν οι ίδιοι, ερήμην και των συνεργείων των δήμων και των συνεργείων της πολιτείας, να οργανώσουν στη γειτονιά τους τον κόσμο και να προσφέρουν τουλάχιστον τις πρώτες βοήθειες, για τις πρώτες ανάγκες του πληθυσμού, ακόμα και με πρόχειρα καταλύματα που οργάνωναν.
'Ομως αυτό δεν σημαίνει ότι, η όποια αποκατάσταση έγινε, δημιουργεί μελλοντικά μία προοπτική πλήρους αποκατάστασης αυτών των ανθρώπων. Και αυτό σας το λέμε, όχι επειδή αυτή τη στιγμή βρισκόμαστε σε προεκλογική περίοδο ή γιατί, όντας Αντιπολίτευση, πρέπει οπωσδήποτε να μεμφθούμε την Κυβέρνηση. Αυτό σας το λέμε, γιατί μια ζωή σ' αυτή τη χώρα, οι εμπειρίες που έχουμε, μετά από χρόνια, από τέτοιες καταστάσεις, είναι όλες αρνητικές. 'Ολες αρνητικές, κύριε Υπουργέ. Και σε όλες τις περιπτώσεις είχαμε τέτοιες συζητήσεις σαν τη  σημερινή, όπου, η όποια τότε κυβέρνηση θεωρούσε ότι έγιναν τα πάντα και ότι εν πάση περιπτώσει αυτό το προσωρινό που δημιουργήθηκε σε μερικά χρόνια θα απορροφηθεί, θα αποκατασταθεί.
Εδώ δεν έχουμε ένα τέτοιο προγραμματισμό. Δεν θα ήθελα να είμαι μάντης κακών, αλλά αυτοί οι οικισμοί που δημιουργήθηκαν, πολύ φοβάμαι ότι θα αποκτήσουν μόνιμο χαρακτήρα, γιατί στην πλειοψηφία τους αυτοί που πήγαν σ' αυτούς τους οικισμούς είναι από τα πιο φτωχά στρώματα και δεν έχουν καμία μα καμία δική τους δυνατότητα να αποκτήσουν διαμέρισμα, να αποκτήσουν έστω και ένα μικρό κατάλυμα μόνιμο. Και πολλοί απ' αυτούς είναι μεγάλοι στην ηλικία και αυτό θα είναι τελικά το σπίτι τους.
'Ενας σχεδιασμός γύρω από αυτό το ζήτημα δεν βλέπουμε να υπάρχει ή αν υπάρχει να μας το πείτε στην τριτολογία σας που ασφαλώς θα υπάρχει.  Γεγονός πάντως είναι, κύριε Υπουργέ, ότι καλό θα ήταν σε τέτοιες συζητήσεις, μεγαλώνει και η αξιοπιστία σας αν θέλετε, ορισμένα πράγματα που είναι οφθαλμοφανή να τα αποδέχεστε και να τα συζητάτε με καλύτερη προσέγγιση.
ΠΡΟΕΔΡΕΥΩΝ (Παναγιώτης Ν. Κρητικός): Αν ο κύριος Υπουργός επιθυμεί να τριτολογήσει, ορίστε έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Ναι, κύριε Πρόεδρε, ευχαριστώ.
Πραγματικά άκουσα με πολλή προσοχή αυτά τα οποία ειπώθηκαν.  Προσπάθησα από τη δική μου τη μεριά να παρουσιάσω μία σειρά από γεγονότα και μια σειρά από στοιχεία. Δεν μπήκα σε προσωπικές εκτιμήσεις, ούτε μπήκα σε μία διαδικασία προκειμένου να εξωραϊσω μία κατάσταση η οποία υπάρχει. 'Εγινε ένας σεισμός ο οποίος δημιούργησε προβλήματα σε εκατοντάδες χιλιάδες ανθρώπους. Αυτό το οποίο οι πάντες βλέπουν είναι, ότι υπήρξε μία προσπάθεια που είχε μία αποτελεσματικότητα. Το ότι δεν έχουμε, αυτή τη στιγμή, ανθρώπους οι οποίοι να είναι άστεγοι, το ότι πάρα πολύ γρήγορα περάσαμε από τη φάση των σκηνών στη φάση αυτών των λυόμενων οικίσκων που δεν είναι το άριστο, είναι όμως κάτι το οποίο σαφώς είναι βελτιωμένο ως πραγματικότητα για όλες αυτές τις οικογένειες, το ότι δημιουργήσαμε μία σειρά και ένα πλέγμα αποφάσεων και υπηρεσιών που ήδη λειτουργούν σε ικανοποιητικό βαθμό με όλα τα προβλήματα που εγγενώς έχει η ελληνική Δημόσια Διοίκηση, όλα αυτά, δεν νομίζω ότι είναι πράγματα τα οποία μπορεί κανείς παντελώς να αγνοήσει.
Για το λόγο αυτό έχω μία παράκληση. Δείτε τα τιμολόγια τα οποία σας έθεσα υπόψη. Δείτε τα με την αγορά. Αν διαπιστώσετε ότι υπάρχει πραγματικά πρόβλημα στις τιμές αυτών των τιμολογίων, εγώ είμαι έτοιμος να το κουβεντιάσω μαζί σας. Αυτό το οποίο είναι σημαντικό είναι να έχουμε μία εικόνα η οποία αφορά αυτές τις εκατοντάδες χιλιάδες των συμπολιτών μας που θα πρέπει πολύ σύντομα να φύγουν απ' αυτήν την κατάσταση των λυομένων οικίσκων.
Είχαμε πριν από δύο χρόνια ένα σεισμό στην Ιταλία. Δείτε ποια είναι η πραγματικότητα. Είναι ακόμη σε λυόμενα. Τα μέτρα που η χώρα μας πήρε είναι πιο γενναία.
Πιστεύω ότι είναι τα πιο προωθημένα τα οποία πήρε  ελληνική κυβέρνηση τα τελευταία σαράντα χρόνια, ξεκινώντας  από την πρώτη αντιμετώπιση των σεισμών της Κεφαλλονιάς το 1953.
Πραγματικά μπορέσαμε και δώσαμε -λόγω της ευρωστίας την οποία έχει η εθνική οικονομία- λύση σε μια σειρά από  θέματα. Θα μπορούσαμε ενδεχομένως αν είχαμε τη δυνατότητα να δίναμε πολύ περισσότερα. Αυτή είναι η δυνατότητά μας.
Υπάρχει ένα θέμα το οποίο θίξατε και θέλω να το θίξω και εγώ. Είναι το θέμα των οργανωμένων οικισμών. Υπάρχουν οι τοπικές αυτοδιοικήσεις τις οποίες ενθαρρύνουμε, προκειμένου να έρθουν και να κατασκευάσουν οργανωμένους οικισμούς για ανθρώπους οι οποίοι δεν έχουν ούτε τη δυνατότητα, λόγω ηλικίας, πολλές φορές να επιβλέψουν μια καινούρια οικοδομή ή να κάνουν κάποια άλλα πράγματα. Πιστεύω, ότι πολύ γρήγορα, όπως είναι στα Νέα Λιόσια, στις Αχαρνές, στη Νέα Φιλαδέλφεια, θα έχουμε μια εικόνα όπου με την πρωτοβουλία των τοπικών αυτοδιοικήσεων και την αρωγή που τους προσφέρει το Υ.ΠΕ.ΧΩ.Δ.Ε. θα έχουμε τέτοιου είδους οργανωμένες δομήσεις. Δεν μπορεί να γίνει παντού. Είναι αδύνατον να γίνει παντού αυτό το πράγμα. Εκεί όμως που χωροταξικά δίνεται αυτή η δυνατότητα εκεί θα προχωρήσει η τοπική αυτοδιοίκηση και  το Υ.ΠΕ.ΧΩ.Δ.Ε.  θα βοηθήσει.
ΠΡΟΕΔΡΕΥΩΝ (Παναγιώτης Ν. Κρητικός):  Κηρύσσεται περαιωμένη η συζήτηση επί της υπ' αριθμόν 21/14.1.2000 επερώτησης των συναδέλφων του Κομμουνιστικού Κόμματος Ελλάδος κυρίους Α.Παπαρήγα, Ο.Κολοζώφ, Χ.Αγγουράκη, Δ. Κωστόπουλου, Ν. Γκατζή, Α. Κανταρτζή, Μ.Μπόσκου, Ε. Μπούτα, Σ.Παπαναγιώτου, Σ. Σκοπελίτη και Α.Τασούλα, προς τους  Υπουργούς Εθνικής Οικονομίας, Περιβάλλοντος, Χωροταξίας και Δημοσίων Εργων και Εργασίας.
Κύριοι συνάδελφοι εχουν διανεμηθεί τα Πρακτικά της Δευτέρας 17 Ιανουαρίου 2000 και της Τρίτης  18 Ιανουαρίου 2000 και ερωτάται το Σώμα εάν επικυρούνται.
ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα Πρακτικά της Δευτέρας 17 Ιανουαρίου 2000 και της Τρίτης 18 Ιανουαρίου 2000, επικυρώθησαν.  Κύριοι συνάδελφοι, δέχεσθε  στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.47' λύεται η συνεδρίαση για αύριο, ημέρα Τρίτη 1 Φεβρουαρίου 2000 και ώρα 18.00'  με αντικείμενο εργασιών του Σώματος: α) κοινοβουλευτικό έλεγχο, συζήτηση  αναφορών και ερωτήσεων και β) νομοθετική εργασία σύμφωνα με την ημερήσια διάταξη.
Ο ΠΡΟΕΔΡΟΣ                           ΟΙ ΓΡΑΜΜΑΤΕΙΣ 

