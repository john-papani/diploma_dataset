ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΝΣΤ’

Παρασκευή 16 Ιουνίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Π. Σγουρίδη και Κ. Μητσοτάκη, σελ.
3. Ανακοινώνεται ότι τη συνεδρίαση παρακολουθούν μαθητές από το 5ο Δημοτικό Σχολείο Πτολεμαΐδας, σελ.
4. Ανακοινώνεται ότι Βουλευτές από το ΠΑ.ΣΟ.Κ, το ΣΥΝ και η Πρόεδρος της Κοινοβουλευτικής Ομάδας του Κ.Κ.Ε  κ. Αλέκα Παπαρήγα κατέθεσαν πρόταση για σύσταση Εξεταστικής Επιτροπής με αντικείμενο τη διερεύνηση παραβίασης ή όχι θεμελιωδών ανθρωπίνων δικαιωμάτων Πακιστανών που διέμεναν στην ελληνική επικράτεια νομίμως τον Ιούλιο του 2005, σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α. Προς τον Πρωθυπουργό σχετικά με τις μεταρρυθμίσεις στην Ανώτατη Παιδεία, σελ.
β. Προς τον Υπουργό Υγείας και Κοινωνικής Αλληλεγγύης σχετικά με τη λειτουργία της Εταιρείας Περιφερειακής Ανάπτυξης και Ψυχικής Υγείας κ.λπ., σελ.
γ. Προς τον Υπουργό Εθνικής Παιδείας και Θρησκευμάτων σχετικά με την αντιμετώπιση των προβλημάτων εκπαίδευσης των παιδιών των ΡΟΜ που κατοικούν στην περιοχή του Δήμου Ζεφυρίου Αττικής, σελ.
4. Συζήτηση επίκαιρης ερώτησης Βουλευτών του ΠΑΣΟΚ προς τον Υπουργό Εμπορικής Ναυτιλίας σχετικά με τις ακτοπλοϊκές συγκοινωνίες, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α. Οι Υπουργοί Δημόσιας Τάξης, Εσωτερικών, Δημόσιας Διοίκησης και Αποκέντρωσης, Δικαιοσύνης, Εξωτερικών, Οικονομίας και Οικονομικών, Πολιτισμού και Υγείας και Κοινωνικής Αλληλεγγύης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος», σελ.
β. Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Περιβάλλοντος, Χωροταξίας και Δημοσίων ‘Εργων, Δικαιοσύνης και Ανάπτυξης κατέθεσαν σχέδιο νόμου: «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο», σελ.
2. Κατάθεση Εκθέσεων Διαρκών Επιτροπών:
α. Η Διαρκής Επιτροπή Μορφωτικών Υποθέσεων καταθέτει την ‘Εκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Οργάνωση και λειτουργία της δευτεροβάθμιας επαγγελματικής εκπαίδευσης και άλλες διατάξεις», σελ.
β. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την ‘Εκθεσή της στο σχέδιο νόμου του Υπουργείου Δικαιοσύνης: «Ρύθμιση θεμάτων αρμοδιότητας Υπουργείου Δικαιοσύνης και άλλες διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΝΝΑΚΟΥ Μ., σελ.
ΓΙΑΝΝΟΠΟΥΛΟΣ Α., σελ.
ΚΑΛΟΣ Γ., σελ.
ΚΩΝΣΤΑΝΤΟΠΟΥΛΟΣ N., σελ.
ΝΙΚΟΛΑΙΔΟΥ Β., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.

Β. Επί της Επίκαιρης Επερώτησης:
ΒΑΡΒΙΤΣΙΩΤΗΣ Μ., σελ.
ΔΙΑΜΑΝΤΙΔΗΣ Ι., σελ.
ΔΡΑΓΑΣΑΚΗΣ Ι., σελ.
ΖΗΣΗ Ρ., σελ.
ΚΑΤΣΙΦΑΡΑΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΠΑΝΤΕΛΑΚΗΣ Ε., σελ.
ΠΡΩΤΟΠΑΠΑΣ Χ., σελ.
ΡΗΓΑΣ Π., σελ.
ΤΣΟΥΡΗ Ε., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΝΣΤ΄
      Παρασκευή 16 Ιουνίου 2006 
      Αθήνα, σήμερα στις 16 Ιουνίου 2006, ημέρα Παρασκευή και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΗΣ κατέθεσε αναφορά, με την οποία η κ. Μεταξά Ευτυχία, εκπαιδευτικός, ζητεί την αναγνώριση της προϋπηρεσίας της στην ιδιωτική εκπαίδευση.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμαρχος Σητείας ζητεί την κατασκευή ανοικτού κολυμβητηρίου στην περιοχή Κολονέλος Σητείας.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Νομάρχης Λασιθίου ζητεί την κατασκευή του ανισόπεδου κόμβου Σισσίου του Β.Ο.Α.Κ..
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Γονέων και Κηδεμόνων 2ου Γυμνασίου Αγίου Νικολάου Λασιθίου ζητεί τη δημιουργία ασφαλούς διάβασης στην περιοχή των Σχολείων Ξηροκάμπου.
      5) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία ο Σύνδεσμος Τουριστικών Επιχειρήσεων Ενοικιάσεων Αυτοκινήτων ζητεί οι κλήσεις για παραβάσεις του Κ.Ο.Κ. να καταλογίζονται στον οδηγό και όχι στην εκμισθώτρια εταιρεία του ενοικιαζόμενου οχήματος.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Νικολαράκης Πέτρος, ιδιοκτήτης ελαιοτριβείου στην Ιεράπετρα Κρήτης, διαμαρτύρεται για την επιβολή προστίμου για δήθεν παραβάσεις.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμαρχος Ιτάνου ζητεί την ίδρυση δημοτικού camping στην παραλία Κουρεμένου του Δημοτικού Διαμερίσματος Παλαιοκάστρου του Δήμου Ιτάνου Λασιθίου.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Νομάρχης Λασιθίου ζητεί τη χρηματοδότηση του έργου της κατασκευής του Τουριστικού Καταφυγίου Μύρτου.
      9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας, το οποίο αναφέρεται στις δράσεις του Συλλόγου της διατηρητέας συνοικίας «Βαρόσι».
      10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Ζουρνατζόγλου Νικόλαος, απόστρατος αξιωματικός της Πολεμικής Αεροπορίας, ζητεί την ηθική και βαθμολογική αποκατάστασή του.
      11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Σαλμίδου Όλγα ζητεί να της δοθεί δωρεάν πάσο, για το Κ.Τ.Ε.Λ. Γιαννιτσών και τον Ο.Α.Σ.Θ..
      12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Νεοκοσμίδου Κυριακή, κομμώτρια, ζητεί να της δοθεί δικαίωμα διδασκαλίας στα Τ.Ε.Ε..
      13) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Βεζυρίδης Σταμάτης ζητεί πληροφορίες για να ανοίξει μεσιτικό γραφείο.
      14) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά, με την οποία ο Παμποντιακός Σύλλογος «η ΑΡΓΩ» ζητεί την απόδοση της ελληνικής ιθαγένειας στους ομογενείς από τις χώρες της πρώην Σοβιετικής Ένωσης.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται σε ασφαλιστική υπόθεση δικαστικού επιμελητή.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην καθυστέρηση του αυτοκινητοδρομίου της Πάτρας.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην υποβάθμιση της περιοχής Μεταμόρφωσης Σωτήρος στην Οβρυά.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάπλαση ιερού ναού με χρήματα που προορίζονταν για το στέγαστρο της Παναχαϊκής.
      19) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία η Ένωση Πτηνοτρόφων Νομού Ιωαννίνων ζητεί τη μείωση του συντελεστή εισφοράς του ν. 128/1975 στα δάνεια της επιχείρησης «Θ. ΝΙΤΣΙΑΚΟΣ Α.Β.Ε.Ε..»
      20) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία ο Δήμαρχος Εγνατίας Ιωαννίνων ζητεί την αποκατάσταση των θιγέντων από την αναγκαστική απαλλοτρίωση της Δ.Ε.Η. – Υ.Η.Ε. Μετσοβίτικου, στο δήμο του.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάγκη αναστήλωσης της Ιεράς Μονής Αγίων Πάντων Βελημαχίου του Δήμου Τριταίας.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται σε περιστατικό πλειστηριασμού ακινήτου.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται σε δηλώσεις του προέδρου της Δ.Ε.Υ.Α.Π..
      24) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο Δήμος Ελευσίνας ζητεί τη δημιουργία σύγχρονου αποχετευτικού δικτύου στην περιοχή του.
      25) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο Φιλοπρόοδος και Εξωραϊστικός Σύλλογος «Η ΚΑΝΤΖΑ» ζητεί την διάνοιξη δρόμων στην Κάντζα Παλλήνης Νομού Αττικής και την αποτροπή οικοδόμησης του στρατοπέδου Λάμπρου.
      26) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία η Ένωση Ξενοδόχων Ηρακλείου ζητεί να λειτουργήσει χώρος με εκθέματα του Μουσείου Ηρακλείου μέχρι το χρονικό διάστημα ολοκλήρωσης των εργασιών επέκτασής του.
      27) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο Σύλλογος Γονέων και Κηδεμόνων 3ου Δημοτικού Σχολείου Καλυβίων ζητεί την κατασκευή νέου κτηρίου για τη στέγαση του εν λόγω σχολείου.
      28) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο κ. Πληθάρας Αχιλλέας ζητεί την έγκαιρη κατάθεση του εθνικού σχεδίου κατανομής αερίων του θερμοκηπίου κ.λπ.
      29) Οι Βουλευτές Β΄ Αθηνών, Α΄ Πειραιώς και Β΄ Πειραιώς κ. ΑΝΤΩΝΗΣ ΣΚΥΛΛΑΚΟΣ, κ. ΕΛΠΙΔΑ ΠΑΝΤΕΛΑΚΗ και κ. ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά, με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων – Μικτού Βάρους έως έξι τόνων ζητεί την ικανοποίηση αιτημάτων του κλάδου της που έχουν σχέση με το ασφαλιστικό, την έκδοση άδειας αντικατάστασης των φορτηγών Δ.Χ. κ.λπ..
      30) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία το Σωματείο Ξενοδοχοϋπαλλήλων Ερέτριας και Περιχώρων ζητεί την επίλυση εργασιακού προβλήματος των μελών του.
      31) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Εθνική Ομοσπονδία Κινητικά Αναπήρων καταγγέλλει τη συμπεριφορά υπαλλήλου της Δ.Ο.Υ. Πειραιά και τη μη απαλλαγή παραπληγικών από το Φ.Μ.Υ..
      32) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Κιλκίς ζητεί να χορηγηθεί στους Ο.Τ.Α. άδεια κυκλοφορίας βυτιοφόρων αυτοκινήτων δημόσιας χρήσης για την εκκένωση βόθρων.
      33) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά, με την οποία το Επιμελητήριο Κιλκίς και η «Διαχείριση Βιομηχανικής Περιοχής Κιλκίς Α.Ε.» ζητεί την έκδοση υπουργικής απόφασης η οποία να προβλέπει την παροχή εγγυήσεων του ελληνικού δημοσίου προς τις τράπεζες για τη ρύθμιση οφειλών από δάνεια των επιχειρήσεων του Νομού Κιλκίς.
      34) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά, με την οποία ο Δήμαρχος Κορυθίου Αρκαδίας ζητεί την αποζημίωση των μηλοπαραγωγών της περιοχής του για τις ζημιές που υπέστησαν λόγω κακών καιρικών συνθηκών.
      35) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε δημοσίευμα εφημερίδας, το οποίο αναφέρεται στη διακοπή των εργασιών ανάπλασης της πλατείας του Αγ. Κων/νου στη Χαλκίδα.
      36) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία το Σωματείο Ξενοδοχοϋπαλλήλων Ερέτριας και Περιχώρων ζητεί την επίλυση εργασιακού προβλήματος των μελών του.
      37) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία ο Νομάρχης Εύβοιας ζητεί να παραταθεί η παραμονή των Ε.Ε.Ε.Ε.Κ. του Νομού Εύβοιας στους χώρους του Κ.Ε.Κ.Υ.Κ.Α.Μ.Ε.Α..
      38) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο Πανελλήνιος Σύλλογος Πανεπιστημιακών Εκπαιδευτικών Μουσικής ζητεί την απόσυρση του άρθρου 20 του σχεδίου νόμου «Οργάνωση και λειτουργία της δευτεροβάθμιας εκπαίδευσης και άλλες διατάξεις».
      39) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά, με την οποία το Εργατοϋπαλληλικό Κέντρο Νομού Καβάλας ζητεί την άμεση αντιμετώπιση του προβλήματος της απασχόλησης και συνταξιοδότησης των καπνεργατριών του Νομού Καβάλας.
      40) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Έπαρχος Μήλου ζητεί να δρομολογηθεί το πλοίο «ΒΙΤΣΕΝΤΖΟΣ ΚΟΡΝΑΡΟΣ» στην ακτοπλοϊκή γραμμή της Νήσου Μήλου.
      41) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Έπαρχος Μήλου ζητεί την αναστήλωση του μνημείου των κατακομβών της Μήλου.
      42) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Δρυμαλίας ζητεί να δοθεί η δικαιοδοσία στους Ο.Τ.Α. για αποκαταστάσεις βλαβών στους αναμεταδότες των τηλεοπτικών καναλιών.
      43) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Κορθίου Άνδρου ζητεί την ίδρυση μονάδας τεχνητού νεφρού στο Κέντρο Υγείας Άνδρου.
      44) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Έπαρχος Πάρου ζητεί να ανακληθεί η απόφαση της Α.Τ.Ε. για δικαστική εκκαθάριση της Ε.Α.Σ. Πάρου.
      45) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία το Επαρχιακό Συμβούλιο Θήρας ζητεί τη μετατροπή του Κέντρου Υγείας Θήρας σε Νοσοκομείο Θήρας.
      46) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορές, με τις οποίες η Κοινότητα Ανάφης ζητεί την αύξηση των ακτοπλοϊκών δρομολογίων της Νήσου Ανάφης.
      47) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Άνω Σύρου ζητεί τη συνέχιση της λειτουργίας των Ειρηνοδικείων των μικρών νησιών.
      48) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Άνδρου ζητεί την ενίσχυση των τοπικών ακτοπλοϊκών δρομολογίων της Νήσου Άνδρου.
      49) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά, με την οποία οι Σύλλογοι και Σύνδεσμοι Κλειστού, Μαυρολόγγου, Φουρνάς, Μολόχας, ζητούν την ασφαλτόστρωση του δρόμου  Καρπενησίου – Λίμνης Πλαστήρα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9909/13-4-06 ερώτηση τoυ Boυλευτή κ. Αθανασίου Λεβέντη δόθηκε με το υπ’ αριθμ. ΓΠ  45600/22-5-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 9909/13-4-2006 ερώτηση που κατατέθηκε στη Βουλή από το Βουλευτή κ. Αθ. Λεβέντη σχετικά με το Νοσοκομείο «ΚΑΤ», σας πληροφορούμε τα εξής:
      Η Διοίκηση του Νοσοκομείου έχει ζητήσει:
      Την πρόσληψη δέκα εννέα (19) ατόμων προσωπικού μέσω του προγράμματος απόκτησης εργασιακής εμπειρίας(Stage) του ΟΑΕΔ.
      Την πρόσληψη έξι (6) ατόμων προσωπικού με σχέση εργασίας ιδιωτικού δικαίου ορισμένου χρόνου, με οκτάμηνη σύμβαση.
      Με την ΠΥΣ έτους 2005 εγκρίθηκαν 200 θέσεις ΠΕ Ιατρών. Η αρμόδία υπηρεσία του ΥΥΚΑ σε  συνεννόηση με τις οικείες ΔΥΠΕ έδωσε για προκήρυξη τις παρακάτω θέσεις για το Γ.N.Α «ΚΑΤ»:
      - 1 θέση Δ/vτή Χειρουργικής ή Aναι/γιας ή παθ/ας ή καρδ/ας ή πνευ/ας
      - 1 θέση ΕΒ΄ Αναι/γιας ή πα θ/ας ή καρδ/ας ή Χειρ/ή ς ή πνευ/αςή ορθ/κης.
      Επίσης προκηρύχθηκαν οι κάτωθι θέσεις Νοσηλεύτικού Προσωπικού:
       ΓΕΝΙΚΟ ΝΟΣΟΚΟΜΕΙΟ «ΚΑΤ»
- Έξι (6) θέσεις κλάδου ΠΕ Noσηλεuτών - τριών
- Σαράντα εννέα (49) θέσεις κλάδου ΤΕ Νοσηλευτών - τριων
      Θα καταβληθούν εντός του επομένου δεκαπενθημέρου οι πρόσθετες αμοιβές (ώρες υπερωριακής, νυχτερινής και εξαιρέσιμων ημερών εργασίας) του. μονίμου προσωπικού, του προσωπικού με σχέση εργασίας ιδιωτικού δικαίου και του λοιπού επιστημονικού προσωπικού, αφού ολοκληρωθούν οι διαδικασίες των σχετικών εγκρίσεων από την Υπηρεσία Δημοσιονομικού Ελέγχου του Υπουργείου Οικονομικών.
      Η χορήγηση των αναπληρωματικών ημερών ανάπαυσης (ρεπό) και λοιπών αδειών (κανονική, ακτινολογική, ειδική άδεια) πραγματοποιείται σταδιακά και ανάλογα με τις υπηρεσιακές ανάγκες.
      Η μονάδα αναζωογόνησης του ΤΕΠ χρησιμοποιείται για την υποστήριξη βαρέων εισερχόμενων περιστατικών, μέχρι' αυτά να προωθηθούν σε ΜΕΘ ή σε Κλινικές. Είναι προβλεπόμενη λειτουργική μονάδα του ΤΕΠ και χρησιμοποιείται σύμφωνα με τον σκοπό της από το Νοσοκομείο, χωρίς αυτό να έχει έλεγχο και δυνατότητα επιλογής επί των προσερχόμενων περιστατικών.
      Οι χώροι ανάνηψης των χειρουργείων χρησιμοποιούνται για τον σκοπό για τον οποίο υπάρχουν. Εάν η ροή εργασίας υποχρεώσει κάποιον ασθενή να παραμείνει παραπάνω, αυτό γίνεται με πλήρη ιατρική υποστήριξη.
      Το Διοικητικό Συμβούλιο στην συνεδρίασή του της 19ης/12/2005 με αριθμό 10, σε εφαρμογή του Ν. 1568/85, κεφ. Α΄ και των διατάξεων του Π.Α 17/96, άρθρο 4 καθώς και του Π.δ. 159/99, άρθρο 4 παρ. 7α, αποφάσισε να απευθύνει κατ' αρχήν πρόσκληση εκδήλωσης ενδιαφέροντος προς τους εργαζόμενους του  Νοσοκομείου προκειμένου να ανατεθούν σε ενδιαφερόμεvgυς υπαλλήλους καθήκοντα Τεχνικού Aσφαλείας και Γιατρού Εργασίας, σύμφωνα με τα κριτήρια που καθορίζονται στην σχετική νομοθεσία.  Σε περίπτωση που δεν εκδηλωθεί ενδιαφέρον από εργαζόμενους του Νοσοκομείου θα προχωρήσουμε στην διερεύνηση ανάθεσης παροχής υπηρεσιών τεχνικού ασφαλείας και γιατρού εργασίας σε ΕΞΥΠΠ.
      Τα αιτήματα που αφορούν κτιριακά έργα και προμήθεια ιατροτεχνολογικού εξοπλισμού του Νοσοκομείου για ένταξη στο Δ'  Κ.Π.Σ. θα εξεταστούν από το ΥΥΚΑ.
      Ο Υπουργός
      Δ. ΑΒΡΑΜΟΠΟΥΛΟΣ»
      2. Στην με αριθμό 9741/10-4-06 ερώτηση του Boυλευτή κ. Νικολάου Σαλαγιάννη δόθηκε με το υπ’ αριθμ. 44259/22-5-06  έγγραφο από τον Υπουργό Υγείας και Κοινωνικής Αλληλεγγύης  η ακόλουθη απάντηση:
      «Απαντώντας στην με αριθμό 9741/10-4-2006. ερώτηση που κατατέθηκε στη Βουλή από το Βουλευτή κ. Σαλαγιάννη σχετικά με τη δημιουργία Ψυχιατρικού Τμήματος στο ΓΝ Καρδίτσας, στο πλαίσιο του Γ'  Κοινοτικού Πλαισίου Στήριξης (2002-2006), σας γνωρίζουμε τα εξής:.
      Α) Με το αρ.1255/Φ206.23/ΑΒ/2-3-2004 έγγραφο της Διαχειριστικής Αρχής του Ε.Π. «Υγεία-Πρόνοια» αποφασίστηκε η ένταξη έργου με τίτλο πράξης «Λειτουργία ολοκληρωμένου ψυχιατρικού τμήματος στο Γενικό Νοσοκομείο Καρδίτσας». Η δημιουργία και η λειτουργία ψυχιατρικού τμήματος στο γενικό νοσοκομείο Καρδίτσας αποτελεί καθοριστικό παράγοντα στην επίτευξη των στόχων της ψυχιατρικής μεταρρύθμισης.
      Β) Με το αρ. ΔY8/Γ.Π./138545/17-4-2006 έγγραφο του τμήματος Μελετών-Προδιαγραφών της αρμόδιας υπηρεσίας του Υπουργείου Υγείας και Κοινωνικής Αλληλεγγύης με θέμα «Ανάθεση αρμοδιότητας έγκρισης της μελέτης του έργου «Ολοκληρωμένο Ψυχιατρικό Τμήμα Ενηλίκων στο Γ.Ν. Καρδίτσας», έχει ανατεθεί στον Νομάρχη Καρδίτσας η αρμοδιότητα έγκρισης της πλήρους μελέτης (αρχιτεκτονικών-στατικών-Η/Μ εγκαταστάσεων), τευχών δημοπράτησης και μελέτης ΣΑΥ και ΦΑΥ του εν λόγω έργου, το οποίο εκπονείται από τη Διεύθυνση Τεχνικών Υπηρεσιών της Νομαρχιακής Αυτοδιοίκησης Καρδίτσας, με βάση τη διορθωμένη και θεωρημένη από την αντίστοιχη Διεύθυνση του Υπουργείου, αρχιτεκτονική οριστική μελέτη και το φύλλο παρατηρήσεων επί της μελέτης των στατικών. Αναφέρουμε επίσης ότι σύμφωνα με εκτιμήσεις των αρμοδίων της Νομαρχιακής Αυτοδιοίκησης Καρδίτσας, η ως άνω μελέτη θα εγκριθεί σε πολύ σύντομο χρονικό διάστημα.
      Γ) Στο πλαίσιο κατάρτισης του σχεδίου δράσης ανάπτυξης των δομών ψυχικής υγείας ανά επωφελούμενο ψυχιατρείο και πιο συγκεκριμένα των εκτιμήσεων για το ρεαλιστικό χρόνο περαίωσης των επιμέρους διαδικασιών ωρίμανσης/υλοποίησης των έργων, διαπιστώνεται ότι για την έγκριση και την υλοποίηση του έργου του ψυχιατρικού τμήματος του Γενικού Νοσοκομείου Καρδίτσας απαιτείται ένα αυστηρό χρονοδιάγραμμα υλοποίησης σχετικών δράσεων εντός των χρόνων του Επιχειρησιακού Προγράμματος.
      Δ) Το Υπουργείο Υγείας και Κοινωνικής Αλληλεγγύης μεθοδεύει τις σχετικές ενέργειες στο πλαίσιο αυτού του αυστηρού χρονοδιαγράμματος.
      Ο Υπουργός
      Δ. ΑΒΡΑΜΟΠΟΥΛΟΣ»
      3. Στην με αριθμό 9422/31-3-06 ερώτηση του Boυλευτή κ. Αθανασίου Λεβέντη δόθηκε με το υπ’ αριθμ. 40204/22-5-06  έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με  αριθμό 9422/31-3-2006 ερώτηση που κατατέθηκε στη Βουλή από το Βουλευτή κ. Αθ. Λεβέντη σχετικά με τη λειτουργία του ΕΑΝ Πειραιά «ΜΕΤΑΞΑ», σας γνωρίζουμε τα ακόλουθα:
      Όσον αφορά το προσωπικό:
      	- Αναμένεται τελική κατάρτιση των οριστικών πινάκων για την πρόσληψη (19) θέσεων Νοσηλευτικού προσωπικού (13 ΤΕ και 6 ΔΕ Α/Ν) από το ΑΣΕΠ, για τις οποίες έχουν ζητηθεί και οι σχετικές πιστώσεις .
      - Αναμένεται διορισμός επικουρικού προσωπικού (12) ατόμων.
      	- Προωθούνται επιλογές ιατρών ΕΣΥ, Επιμελητών και Διευθυντών. Ήδη έγιναν επιλογές για προκηρύξεις μέχρι τον Οκτώβριο 2004, ενώ έχει προγραμματισθεί επιλογή για προκήρυξη Ιανουαρίου 2005.
      	- Με τη νέα κατανομή νοσηλευτικού προσωπικού για τα νοσηλευτικά ιδρύματα της χώρας έχουν εγκριθεί για προκήρυξη οι κάτωθι θέσεις για το ΕΑΝ «ΜΕΤΑΞΑ»:
      - (2) θέσεις κλάδου ΠΕ Νοσηλευτών-τριών
      - (8) θέσεις κλάδου ΤΕ Νοσηλευτών-τριών
      - (3) θέσεις κλάδοι ΤΕ Επισκεπτών-τριών Υγείας
      - (3) θέσεις κλάδου ΔΕ Αδελφών Νοσοκόμων
      Σχετικά με το άνοιγμα της Μονάδας Αυξημένης Φροντίδας που έχει κατασκευαστεί από το 2003, δεν έχει ξεκινήσει η λειτουργία της λόγω έλλειψης ιατροτεχνολογικού εξοπλισμού. Η διαδικασία υλοποίησης της προμήθειας βρίσκεται στο στάδιο αξιολόγησης των τεχνικών προσφορών στο Υπουργείο Ανάπτυξης.
      Αναφορικά με την προμήθεια νέου Γραμμικού Επιταχυντή σε αντικατάσταση του παλαιού που έχει τεθεί εκτός λειτουργίας λόγω παλαιότητας, έχει ζητηθεί η ένταξή του στο Δ΄ ΚΠΣ.
      Όσον αφορά την ολοκλήρωση εργασιών του συστήματος Απενεργοποίησης Θεραπευτικού Ιωδίου, η διαδικασία βρίσκεται στo στάδιο έγκρισης από το ΔΣ του Νοσοκομείου.
      Σχετικά με την επέκταση του υφιστάμενου κτιρίου και αναδιαρρύθμιση του υπάρχοντος, έχει εγκριθεί η μελέτη εφαρμογής του εν λόγω έργου και βρίσκεται στην αρμόδια Διεύθυνση του Υπουργείου Υγείας και Κοινωνικής  Αλληλεγγύης στη διαδικασία ελέγχου, προκειμένου στη συνέχεια να δημοπρατηθεί.
      Αναφορικά με την αγορά μαγνητικού τομογράφου λόγω έλλειψης χώρου δεν  υπάρχει η δυνατότητα προμήθειας του μηχανήματος, πλην όμως έχει προβλεφθεί χώρος για τη λειτουργία του μηχανήματος στη νέα επέκταση του κτιρίου.
      Ο Υπουργός
      Δ. ΑΒΡΑΜΟΠΟΥΛΟΣ»
      4. Στην με αριθμό 10090/18-4-06 ερώτηση του Boυλευτή κ. Δημητρίου Κωνσταντάρα δόθηκε με το υπ’ αριθμ. 50688/22-5-06  έγγραφο από τον Υπουργό Υγείας και Κοινωνικής Αλληλεγγύης  η ακόλουθη απάντηση:
      «Απαντώντας στην με αριθμό 10090/18-4-2006 .ερώτηση που κατατέθηκε στη Βουλή από το Βουλευτή κ. Δ. Κωνσταντάρα σχετικά με τη νοσηλεία ανήλικης στο ΓΝ Παίδων «Η Αγία Σοφία», σας γνωρίζoυμε τα εξής:
      Η ανήλικη, 10 ετών, για την οποία γίνεται λόγος στην ερώτηση του κυρίου Βουλευτή, προσήλθε στο ΓΝ Παίδων «Η Αγία Σοφία» στις 11-3-2006 κατόπιν προφορικής εντολής της Εισαγγελέως Ανηλίκων Αθηνών προς το 1ο Τμήμα Προστασίας Ανηλίκων της Υποδιεύθυνσης Προστασίας Ανηλίκων της Διεύθυνσης Ασφάλειας Αττικής και έκτοτε φιλοξενείται στο Β' Παιδιατρικό Τμήμα.
      Στις 23-3-2006 έγινε προσπάθεια διακομιδής του παιδιού σε Παιδοψυχιατρική Κλινική σύμφωνα πάντα με την Εισαγγελική Παραγγελία, η οποία δεν εξετελέσθη λόγω σθεναρής αντίδρασης του παιδιού και του πατέρα.
      Κατόπιν των ανωτέρω έγινε προσπάθεια Παιδοψυχιατρικής Εκτίμησης από Παιδοψυχιάτρους της Παιδοψυχιατρικής Κλινικής στην Β' Παιδιατρική Κλινική του ΓΝ Παίδων «Η Αγία Σοφία», όπου και φιλοξενείται το παιδί.
      Στην πορεία έγιναν συναντήσεις με τον κάθε γονέα χωριστά με στόχο την υποστήριξή τους και την καλύτερη δυνατή κατανόηση των δυσκολιών του παιδιού.
      Αφού ολοκληρώθηκε η Παιδοψυχιατρική Εκτίμηση έγινε πρόγραμμα ελεγχόμενων επισκεπτηρίων του παιδιού με τον κάθε γονέα ξεχωριστά, παρουσία πάντα ειδικών Ψυχικής Υγείας της Παιδοψυχιατρικής Κλινικής του Νοσοκομείου.
      Από τις 14-4-2006 έχει σταλεί η τελική έκθεση στην Εισαγγελία Ανηλίκων Αθηνών με τη διάγνωση και συγκεκριμένες προτάσεις.
      Ο Υπουργός
      Δ. ΑΒΡΑΜΟΠΟΥΛΟΣ»
      5. Στην με αριθμό 10942/19-05-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1637/08-06-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Στο πλαίσιο εφαρμογής των βασικών αρχών της Κοινής Αλιευτικής Πολιτικής (Καν. (ΕΚ) 2371/2002 ) που στοχεύει στη βιώσιμη εκμετάλλευση και την προστασία των έμβιων πόρων και λαμβάνοντας υπόψη τα επιστημονικά δεδομένα για την κατάσταση των αποθεμάτων στη Μεσόγειο, η Ευρωπαϊκή Επιτροπή προετοιμάζει Σχέδιο Κανονισμού, το οποίο σύμφωνα με πληροφορίες από τις Βρυξέλλες αναμένεται να συζητηθεί στο Συμβούλιο των Υπουργών Γεωργίας Αλιείας τον προσεχή Σεπτέμβριο.
      Όπως είναι γνωστό, ένας νέος Κανονισμός για την ορθολογική εκμετάλλευση των αλιευτικών πόρων της Μεσογείου δημιουργεί διαφορές και διαφωνίες μεταξύ των αλιέων της παράκτιας αλιείας και των αλιέων της μέσης αλιείας, ενώ από την άλλη μεριά κάποιοι θεωρούν ότι περιορίζει και τα δικαιώματα ψυχαγωγίας και άθλησης των ερασιτεχνών αλιέων.
      Στις 2/6/2006 ο Γενικός Γραμματέας Αγροτικής Πολιτικής και Διεθνών Σχέσεων του Υπουργείου Αγροτικής Ανάπτυξης και Τροφίμων Καθηγητής κ. Χρήστος Αυγουλάς, συναντήθηκε με το Προεδρείο των ερασιτεχνών αλιέων που εκπροσωπούνταν από τον Πρόεδρο κ. Ευάγγελο Βαμβακάρη και τον αντιπρόεδρο κ. Δημήτριο Βλαχόπουλο. Στην εκτενή συζήτηση και στην ενδιαφέρουσα ανταλλαγή απόψεων που ακολούθησε, ο Γενικός Γραμματέας άκουσε το σύνολο των προτάσεων και σκέψεων των ερασιτεχνών αλιέων και τους υποσχέθηκε ότι οι προτάσεις αυτές θα τύχουν της απαραίτητης επεξεργασίας από τις Υπηρεσίες του Υπουργείου, ενόψει των συζητήσεων για το νέο Κανονισμό της Μεσογείου.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      6. Στην με αριθμό 10859/17-5-06 ερώτηση του Βουλευτή κ. Μιχάλ Καρχιμάκη δόθηκε με το υπ’ αριθμ. Γ.Π.60208/7-6-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό. 10859/17-5-2006 ερώτηση που κατατέθηκε στη Βουλή από το Βουλευτή κ. Μ. Καρχιμάκη σχετικά με την ίδρυση νέων τομέων ΕΚΑΒ στη Σητεία και στην Ιεράπετρα, σας πληροφορούμε τα εξής:
      Όπως ήδη έχουμε απαντήσει στη Βουλή με το αρ. πρωτ. 17238/3-3-2006 έγγραφό μας σε σχετική ερώτηση του ιδίου βουλευτή η κατανομή των εκατόν εξήντα (160) θέσεων Πληρωμάτων Ασθενοφόρων έχει ολοκληρωθεί για την Κεντρική Υπηρεσία και τα Παραρτήματα του ΕΚΑΒ με γνώμονα τις ανάγκες σε προσωπικό.
      Στην εν λόγω κατανομή αναφέρεται σαφώς η ίδρυση νέων Τομέων στο Παράρτημα ΕΚΑΒ Ηρακλείου και συγκεκριμένα στη Σητεία και την Ιεράπετρα με εννέα (9) άτομα Πληρώματα Ασθενοφόρων ανά τομέα (σύνολο 18). Και βέβαια στο αριθμό των 18 ατόμων θα ληφθούν υπόψη αιτήσεις μεταθέσεων που έχουν υποβληθεί για τις ως άνω περιοχές.
      Τα αιτήματα των μεταθέσεων που έχουν υπολογισθεί στο σύνολο των Πληρωμάτων Ασθενοφόρων που θα τοποθετηθούν στους νέους Τομείς Σητείας και Ιεράπετρας θα ικανοποιηθούν μετά τον διορισμό των εκατόν εξήντα (160) Πληρωμάτων Ασθενοφόρων.
      Ο Υφυπουργός
      Α. ΓΙΑΝΝΟΠΟΥΛΟΣ»
      7. Στην με αριθμό 10967/22-5-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1054935/1099/9-6-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό πρωτ. 10967/22.5.06 ερώτησης που κατέθεσε ο Βουλευτής κ. Σ. Ματζαπετάκης, σχετικά με το ανωτέρω θέμα, σας γνωρίζουμε τα εξής:
      1. Με το Ν. 3336/2005 άλλαξε ο τρόπος υπολογισμού του μερίσματος, γεγονός που προϋπέθετε εγκατάσταση νέων μηχανογραφικών προγραμμάτων από την αρμόδια Δ/νση του Ταμείου.
      2. Με τον προαναφερθέντα νόμο ικανοποιήθηκε πάγιο αίτημα των μερισματούχων για αναπροσαρμογή του μερίσματός τους και ήδη από τις 20.4.2005 μέχρι σήμερα έχει ολοκληρωθεί η αναπροσαρμογή 164.547 μερισμάτων έναντι 173.000 που είναι συνολικά.
      Όλο το Ταμείο καταβάλλει προσπάθεια επεξεργαζόμενο αιτήσεις για μέρισμα προκειμένου να διεκπεραιώνονται στη νόμιμη προθεσμία, που είναι τέσσερις (4) μήνες από τη λήψη της συνταξιοδοτικής πράξης του Γενικού Λογιστηρίου του Κράτους (ΦΕΚ 1839/10.12.2004 τευχ. Β').
      Για τα λοιπά ταμεία αρμόδιο ν' απαντήσει είναι το Υπουργείο Απασχόλησης και Κοινωνικής Προστασίας προς το οποίο κοινοποιούμε το παρόν με φωτοαντίγραφο της ερώτησης για τις δικές του ενέργειες.
      Ο Υφυπουργός
      ΠΕΤΡΟΣ ΔΟΥΚΑΣ»
      8. Στην με αριθμό 10191/28-4-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Φ90022/11878/907/16-5-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση, που κατατέθηκε στη Βουλή των Ελλήνων από το Βουλευτή κ. Στρατάκη Μανόλη, σχετικά με το παραπάνω αναφερόμενο θέμα, σας γνωρίζουμε τα ακόλουθα:
      1. Βασική επιδίωξη και στόxoς του ΙΚΑ-ΕΤΑΜ και του Υπουργείου είναι η ασφάλιση όλων των εργαζομένων και η μείωση της εισφοροδιαφυγής.
      Για το σκοπό αυτό οι αρμόδοι υπάλληλοι εξωτερικού ελέγχου των κατά τόπους Υποκαταστημάτων-Παραρτημάτων του ΙΚΑ-ΕΤΑΜ, καθώς και οι υπάλληλοι της Ειδικής Υπηρεσίας Ελέγχου Aσφάλισης (Ε.ΥΠ.Ε.Α.), διενεργούν ελέγχους στoυς τόπους εργασίας (σε ορισμένες περιπτώσεις με τη συνεργασία του Σώματος Επιθεώρησης Εργασίας), όσο συχνά τους επιτρέπουν οι ιδιαιτερότητες της κάθε μονάδας και σύμφωνα με τις οδηγίες της Διοίκησης, στα πλαίσια πάντα της εντατικοποίησης των ελέγχων.
      Η Ε.ΥΠ.Ε.Α. μέσα στα πλαίσια των αρμοδιοτήτων της διενεργεί συνεχώς τακτικούς, έκτακτους και ειδικούς επιτόπιους ελέγχους όλο το 24ωρο και όλες τις ημέρες της εβδομάδας.
      Επειδή από τους ελέγχους της Ε.ΥΠ.Ε.Α διαπιστώθηκε παραβίαση της ασφαλιστικής νομοθεσίας στις επιχειρήσεις εργασιών καθαρισμού, το ΙΚΑ-ΕΤΑΜ ενημέρωσε εγγράφως (από το έτος 2001) για το θέμα αυτό όλους τους φορείς (Υπουργεία, Οργανισμούς, Τράπεζες και Επιχειρήσεις του ευρύτερoυ Δημόσιου Τομέα), ζητώντας να τους αποσταλούν οι υφιστάμενες συμβάσεις με τις επιχειρήσεις εργασιών καθαρισμού και να τους κοινοποιούνται αυτές που θα υπογράφονται στο μέλλον, ώστε κατά τον έλεγχο που θα πραγματοποιούν τα κατά τόπους αρμόδια Υποκαταστήματα του ΙΚΑ-ΕΤΑΜ, να διασταυρώνεται το περιεχόμενό τους με τα λοιπά έγγραφα στοιχεία (Ειδικό Βιβλίο Καταχώρησης Nεoπρoσλαμβανόμενου Προσωπικού, μισθoλογικές καταστάσεις Α.Π.Δ. κ.λπ..) και να εντοπίζονται οι εργοδότες που εισφοροδιαφεύγουν.
      Στο ανωτέρω αίτημα του ΙΚΑ-ΕΤΑΜ έχουν ανταποκριθεί θετικά οι εμπλεκόμενοι φορείς και ήδη από το 2001 και εντεύθεν αποστέλλουν στη Διοίκηση του ΙΚΑ-ΕΤΑΜ τις εκάστοτε συμβάσεις που συνάπτoυν με τις επιχειρήσεις εργασιών καθαρισμού, οι οποίες διαβιβάζονται στα αρμόδια Υποκαταστήματα, προκειμένου να γίνουν οι σχετικοί έλεγχοι, από τα αρμόδια όργανα ελέγχου και να τακτοποιηθούν ασφαλιστικά τυχόν ανασφάλιστοι εργαζόμενοι.
      2. Αναφορικά με το έργο «Υπηρεσίες καθαρισμού αεροδρομίου Ηρακλείου Κρήτης» σας γνωρίζουμε ότι αυτό εκτελείται από την επιχείρηση Νικ. Αναστασάκης Ε.Π.Ε.
      Η ανωτέρω επιχείρηση απογράφηκε στο Μητρώο Εργρδοτών ΙΚΑ-ΕΤΑΜ στις 30-3-2004 από το Περιφερειακό Υποκατάστημα ΙΚΑ-ΕΤΑΜ Χανίων όπου ανήκει η έδρα της.
      Στις 4-6-2004 η εν λόγω επιχείρηση κατέθεσε Δήλωση Μεταβολής Στοιχείων Εργοδότη, επειδή εισήλθαν δυο νέα. μέλη και συγκεκριμένα οι Ομόρρυθμες Εταιρείες Σιμιτζή Αθανασία και ΣΙΑ και Αναστασιάδη Γιάννα και ΣΙΑ.
      Βάσει εκθέσεων επιτόπιου ελέγχου της ΕΥΠΕΑ Κρήτης και του Υποκαταστήματος ΙΚΑ-ΕΤΑΜ Ν. Αλικαρνασσού (στην ασφαλιστική περιοχή του οποίου ανήκει το αεροδρόμιο Ηρακλείου), το Περιφερειακό Υποκατάστημα ΙΚΑ-ΕΤΑΜ Χανίων προχώρησε στη σύνταξη Π.Ε.Π.Α.Ε. Πράξη Επιβολής Πρoστίμων Ακαταχώριστων Εργαζομένων) εις βάρος της επιχείρησης Νικ. Ανασrασάκης Ε.Π.Ε. ποσού 3.500,00 € για (7) παραβάσεις που διαπιστώθηκαν από τα αρμόδια ελεγκτικά όργανα του ΙΚΑ-ΕΤΑΜ.
      Συγκεκριμένα, στο Ειδικό Βιβλίο καταχώρησης Νεοπροσλαμβανόμενου Προσωπικού ο εργοδότης δεν είχε καταχωρήσει ως όφειλε (3) εργαζόμενους και (4) εργαζόμενους του είχε καταχωρήσει ετεροχρονισμένα. Ο ανωτέρω εργοδότης έχει προσκομίσει τα απαραίτητα στοιχεία και διενεργείται τακτικός έλεγχος.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      9. Στην με αριθμό 2671/28-9-05 ερώτηση του Βουλευτή κ. Ιωάννου Γιαννέλη δόθηκε με το υπ’ αριθμ. 101225/ΙΗ/18-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2671/28-9-05, την οποία κατέθεσε ο Boυλευτή κ. Γιάννης Γιαννέλλης και η οποία αναφέρεται στο διορισμό μονίμων εκπαιδευτικών κλάδου ΠΕ 16 Μουσικής, σας γνωρίζουμε τα ακόλουθα:
      Για το διορισμό των ως άνω εκπαιδευτικών σύμφωνα με την παρ.8, περ. ιστ. και την παρ.9 του άρθρου 14 του Ν.1566/85 και την παρ.7 του άρθρου 10 του Ν.2327/95 απαιτείται πτυχίο τμήματος Μουσικών Σπουδών ή Μουσικής Επιστήμης και Τέχνης Ανώτατου Εκπαιδευτικού Ιδρύματος της ημεδαπής ή ισότιμο και αντίστοιχο πτυχίο ομοταγούς ιδρύματος της αλλοδαπής αναγνωρισμένο από τα αρμόδια όργανα. Εκπαιδευτικοί με πτυχίο αναγνωρισμένου μη πανεπιστημιακού μουσικού ιδρύματος της ημεδαπής ή ισότιμο της αλλοδαπής διορίζονται μόνο ύστερα από διαγωνισμό στις θέσεις που απομένουν σύμφωνα με την παρ.9 της περίπτ. Β' του άρθρου 15 του Ν.1566/85. Τα ανωτέρω ισχύουν και στην περίπτωση του μόνιμου διορισμού εκπαιδευτικών, που έχουν συμπληρώσει πραγματική προϋπηρεσία αναπληρωτή ή ωρομισθίου 30 μηνών μέχρι την 30.6.2004, σύμφωνα με τα οριζόμενα στην παρ. 4 του άρθρου 6 του Ν. 3255/2004.
      Επιπλέον με την υπ' αρ. 107/2004 γνωμοδότηση του Ν.Σ.Κ., έγινε δεκτό ότι σύμφωνα με τις ανωτέρω διατάξεις τα ειδικά προσόντα διορισμού σε θέσεις κλάδου ΠΕ16 μουσικής είναι πτυχίο μουσικού τμήματος της ημεδαπής ή ισότιμο και αντίστοιχο πτυχίο αναγνωρισμένου ιδρύματος της αλλοδαπής. Στην περίπτωση που δεν υπάρχουν υποψήφιοι επιτυχόντες με τα προσόντα αυτά για την κάλυψη του συνόλου των κενών θέσεων, οι θέσεις που απομένουν μπορεί να καλυφθούν από υποψηφίους, οι οποίοι έχουν τίτλο αναγνωρισμένου μη πανεπιστημιακού ιδρύματος της ημεδαπής ή το ισότιμο αυτού πτυχίο μουσικής ειδικότητας του άρθρου 8 παρ. 5 του Ν. 2158/1993 ή ισότιμο προς τα ανωτέρω, όπως προβλέπεται και στην παρ. 9 του άρθρου 15 του ν. 1566/1985, τίτλο αναγνωρισμένου ιδρύματος της αλλοδαπής ύστερα από διαγωνισμό, όπως ειδικότερα oρίζεται με απόφαση του Υπουργού Εθνικής Παιδείας και Θρησκευμάτων.
      Ο Υφυπουργός
      ΓΕΩΡΓΙΟΣ ΚΑΛΟΣ»
      10. Στην με αριθμό 2472/22-9-05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 97424/ΙΗ/18-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2472/22-9-05 την οποία κατέθεσε η Βουλευτής κα Μαρία Δαμανάκη, σας γνωρίζουμε τα ακόλουθα:
      Με την εγκύκλιο υπ' αρ. 67530/Δ2/6-7-2005 σχετικά με «Πρόσκληση πολυτέκνων για διορισμό σε θέσεις εκπαιδευτικών Πρωτοβάθμιας ή Δευτεροβάθμιας εκπαίδευσης κατά το σχολικό έτος 2005-2006» για τον κλάδο ΠΕ16 (Μουσικής) απαιτείται πτυχίο τμήματος Μουσικών Σπουδών ή Μουσικής Επιστήμης και Τέχνης Ανώτατου Εκπαιδευτικού Ιδρύματος της ημεδαπής ή ισότιμο και αντίστοιχο πτυχίο της αλλοδαπής αναγνωρισμένο από τα αρμόδια όργανα, σύμφωνα με τις κείμενες διατάξεις της ελληνικής νομοθεσίας.
      Επιπλέον, σας γνωρίζουμε ότι για το διορισμό μονίμων εκπαιδευτικών κλάδου ΠΕ16-Μουσικής σύμφωνα με την παρ.8, περ.ιστ. και την παρ.9 του άρθρου 14 του Ν.1566/85 και την παρ.7 του άρθρου 10 του Ν.2327/95 απαιτείται πτυχίο τμήματος Μουσικών Σπουδών ή Μουσικής Επιστήμης και Τέχνης Ανώτατου Εκπαιδευτικού Ιδρύματος της ημεδαπής ή ισότιμο και αντίστοιχο πτυχίο ομοταγούς ιδρύματος της αλλοδαπής αναγνωρισμένο από τα αρμόδια όργανα. Εκπαιδευτικοί με πτυχίο αναγνωρισμένου μη πανεπιστημιακού μουσικού ιδρύματος της ημεδαπής ή ισότιμο της αλλοδαπής διορίζονται μόνο ύστερα από διαγωνισμό στις θέσεις που απομένουν σύμφωνα με την παρ.9 της περίπτ. Β' του άρθρου 15 του Ν.1566/85.
      Σύμφωνα με τα ανωτέρω οι πτυχιούχοι ωδείου δεν διαθέτουν τα τυπικά προσόντα προκειμένου να διοριστούν σε οργανικές θέσεις εκπαιδευτικών του κλάδου ΠΕ16 Μουσικής ως πολύτεκνοι.
      Ο Υφυπουργός
      ΓΕΩΡΓΙΟΣ ΚΑΛΟΣ»
      11. Στην με αριθμό 2257/19-9-05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 95372/ΙΗ/18-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2257/19-9-2005, την οποία κατέθεσε η Βουλευτής κα Μαρία Δαμανάκη και αφορά στο 40 Λύκειο Χαλανδρίου, σας γνωρίζουμε τα ακόλουθα:
      Όπως μας πληροφόρησε ο Ο.Σ.K. με το από 10-10-2005 έγγραφό του για την οριστική επίλυση του στεγαστικού προβλήματος του προαναφερομένου σχολείου, προγραμματίζει την ανέγερση νέου σύγχρονου διδακτηρίου. Έχει ζητηθεί και αναμένεται η παρέκκλιση των όρων δόμησης ενώ από την Διεύθυνση Μελετών του βρίσκεται σε τελικό στάδιο η εκπόνηση της προμελέτης.
      	Προβλέπονται 10 κύριες αίθουσες διδασκαλίας, αίθουσες τεχνολογίας, αίθουσες Η/Υ αίθουσες Φ.Χ. κ.λπ.
      	Με την ολοκλήρωση της μελέτης θα ακολουθήσει .η σύνταξη των τευχών και η δημοπράτηση του έργου.
      Ο Υφυπουργός
      ΓΕΩΡΓΙΟΣ ΚΑΛΟΣ»
      12. Στην με αριθμό 2259/19-9-05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 95380/ΙΗ/18-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2259/19-9-05, την οποία κατέθεσε η Βουλευτής κα Μαρία Δαμανάκη και αφορά στο 20ο0 Δημοτικό Σχολείο Περιστερίου σας γνωρίζουμε τα ακόλουθα:
      	Όπως μας πληροφόρησε ο ΟΣΚ με το από 10-10-2005 έγγραφό του η ανέγερση νέου σύγχρονου διδακτηρίου για τη στέγαση του ως άνω σχολείου βρίσκεται σε εξέλιξη.
      Η δημοπράτηση του έργου διεξήχθη στις 16-6-2005, η σύμβαση υπεγράφη στις 16-9-2005,' ο προϋπολογισμός μελέτης ανέρχεται στα 2.005.150 ευρώ, ενώ η συμβατική ημερομηνία περαίωσης είναι η 10-10-2006.
      Προβλέπονται 6 αιθ. Διδασκαλίας, αιθ. Φ/Χ και Η/Υ αιθ. Μουσικής, αιθ. Ξένων Γλωσσών, Βιβλιοθήκη, γραφεία, αποθήκες, κ.λ.π.
      Ο Υφυπουργός
      ΓΕΩΡΓΙΟΣ ΚΑΛΟΣ»
      13. Στην με αριθμό 2458/22-9-05 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 97419/ΙΗ/18-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2458/22-9-2005 την οποία κατέθεσε ο Βουλευτής κ. Μιχ. Παντούλας σχετικά με την κατανομή εκπαιδευτικών στα Ολοήμερα Δημοτικά Σχολεία του Ν. Ιωαννίνων, σας γνωρίζουμε τα ακόλουθα:
      Σύμφωνα με τις διατάξεις της παρ. 3 του άρθρ. 8 της 35557/Δ2/9-4-2003 (ΦΕΚ 465/τ.Β΄) Pυθμιστικής Απόφασης οι τοποθετήσεις των προσλαμβανομένων αναπληρωτών και ωρομισθίων εκπαιδευτικών σε σχολικές μονάδες γίνονται με απόφαση του Δ/ντή Εκπαίδευσης, ύστερα από δήλωση των προσλαμβανομένων για την τοποθέτησή τους στα λειτουργικά κενά.
      Κατά την τοποθέτησή τους στα λειτουργικά κενά προτιμώνται κατά σειρά:
      α) οι γονείς τεσσάρων παιδιών που είναι ανήλικα ή σπουδάζουν ή υπηρετούν τη στρατιωτική τους θητεία,
      β) οι πάσχοντες από ομόζυγη μεσογειακή αναιμία,
      γ) οι γονείς με τρία ή δύο ή ένα παιδί,
      δ) οι έγγαμοι χωρίς παιδιά,
      ε) οι έχοντες τα περισσότερα μόρια.
      Μεταξύ όσων ανήκουν στην ίδια κατηγορία, προτιμώνται οι έχοντες εντοπιότητα.
      	Τέλος, σας γνωρίζουμε ότι, όπως μας ενημέρωσε ο Διευθυντής Πρωτοβάθμιας Εκπαίδευσης Ιωαννίνων, κατά τη διαδικασία των τοποθετήσεων των αναπληρωτών και ωρομισθίων στο συγκεκριμένο Νομό εφαρμόστηκαν οι ανωτέρω διατάξεις.
      Ο Υφυπουργός
      ΓΕΩΡΓΙΟΣ ΚΑΛΟΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Νικολαΐδου.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 810/13.6.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την απομάκρυνση της λυματολάσπης από την Ψυττάλεια κ.λπ., διαγράφεται λόγω κωλύματος του ερωτώμενου Υπουργού.
      Η δεύτερη με αριθμό 807/13.6.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς την Υπουργό Εθνικής Παιδείας και Θρησκευμάτων, σχετικά με την ανάκληση εγκυκλίου του Γενικού Γραμματέα του Υπουργείου με την οποία απαγορεύεται η είσοδος στα σχολεία εκπροσώπων των κομμάτων κατά τη διάρκεια των ωρών λειτουργίας κ.λπ., διαγράφεται λόγω κωλύματος του ερωτώντος Βουλευτή.
      Εισερχόμαστε τώρα στη συζήτηση της τρίτης με αριθμό 805/48/8-6-2006 επίκαιρης ερώτησης του πρώην Προέδρου και Βουλευτή του Συνασπισμού Ριζοσπαστικής Αριστεράς κ. Νίκου Κωνσταντόπουλου προς τον Πρωθυπουργό, σχετικά με τις μεταρρυθμίσεις στην Ανώτατη Παιδεία, κ.λπ..
      	Αναλυτικότερα η επίκαιρη ερώτηση του Προέδρου κ. Κωνσταντόπουλου έχει ως εξής:
      «Οι ελληνικές κυβερνήσεις έχουν εξασκηθεί στο ρόλο του Προκρούστη, σε βάρος της ελληνικής παιδείας. Γι’ αυτό και η αναγέννηση της παιδείας αποτελεί διαρκές αίτημα της ελληνικής κοινωνίας, της νεολαίας, των εκπαιδευτικών και των πνευματικών δυνάμεων της χώρας.
      	Οι αγώνες για το δημόσιο πανεπιστήμιο, για την παιδεία ως κοινωνική ευθύνη του κράτους και την αναδιάρθρωση του εκπαιδευτικού συστήματος είναι ουσιαστικό μέρος του συνταγματικού πατριωτισμού του λαού μας κι εκφράζουν και σήμερα τη διεκδίκηση της κοινωνικής συνοχής, της διαφορετικού τύπου ανάπτυξης, της αφύπνισης της κοινωνίας και της αναζωογόνησης του δημοσίου βίου. 
      	Στη νεολαία και τα πανεπιστήμια διαμορφώνεται μια νέα πραγματικότητα για τη δημοκρατία, την κοινωνία, την ανάπτυξη και την πνευματική πραγματικότητα, που δεν την καταλαβαίνει και την προσβάλλει η κ. Γιαννάκου με τα σύνδρομα εξουσίας που εκδηλώνει. 
      	Ερωτάται ο κύριος Πρωθυπουργός:
      Γιατί επιμένει η Κυβέρνηση να αντιμετωπίζει την πανεπιστημιακή κοινότητα και τους φοιτητές, που είναι «νέοι, διανοούμενοι, εργαζόμενοι», κατά τον ιδρυτικό καταστατικό χάρτη της Εθνικής Φοιτητικής Ένωσης Ελλάδας, με επιχειρήματα κομματικού κυβερνητισμού και πρακτικές πολιτικού αυταρχισμού και αστυνομικής καταστολής;
      	Γιατί επιδιώκει η Κυβέρνηση να επιβάλλει τους αντισυνταγματικούς σχεδιασμούς της σε βάρος του δημοσίου πανεπιστημίου, ως οργανικού και λειτουργικού μέρους του δημοσίου χώρου και των δημοκρατικών αξιών, με τις εξαιρετικές διαδικασίες των Θερινών Τμημάτων της Βουλής;»
      	Στην επίκαιρη ερώτηση του κ. Κωνσταντόπουλου θα απαντήσει η Υπουργός Εθνικής Παιδείας και Θρησκευμάτων κ. Μαριέττα Γιαννάκου.
      	Κυρία Υπουργέ, έχετε το λόγο.
      	ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      	Κύριε Πρόεδρε, ως προς το σκεπτικό της ερώτησης αυτής και απαντώντας εκ μέρους του Πρωθυπουργού εκπλήσσομαι κάπως, διότι οι κυβερνήσεις είναι νομιμοποιημένες από την ψήφο του λαού και έχουν συγκεκριμένο πρόγραμμα. Δεν είναι συνδιαχειριστές μιας γενικότερης υπόθεσης που δεν ξέρουμε από πού ξεκινάει. Η Κυβέρνηση όχι μόνο έχει ως προτεραιότητα την παιδεία αλλά έχει δηλώσει τις πεποιθήσεις της, ιδιαίτερα για την τριτοβάθμια εκπαίδευση, γύρω από την καλή δημόσια τριτοβάθμια εκπαίδευση. Απόδειξη είναι όσα κάνουμε στα Τ.Ε.Ι., που έχασαν τα επαγγελματικά τους δικαιώματα εξαιτίας όσων έγιναν στο παρελθόν και που αυτήν τη στιγμή πραγματικά γίνεται αυτό που πρέπει, ώστε και στο Σύνταγμα, όταν το αλλάξουμε, να περιγραφούν και τα Τ.Ε.Ι. ως τριτοβάθμια εκπαίδευση.
      	Δεύτερον, μπαίνοντας στην ερώτηση, χαίρομαι που ο κύριος Πρόεδρος έχει αναφέρει την Εθνική Φοιτητική Ένωση Ελλάδος. Εγώ έχω έλθει για δύο χρόνια σε πολύ δύσκολη θέση πηγαίνοντας στα Συμβούλια Υπουργών, όπου έρχονται όλοι οι Υπουργοί με εκπροσώπους φοιτητών και εγώ όχι. Και θέλω να καλέσω από αυτό το Βήμα να ξαναδημιουργήσουν την Εθνική Φοιτητική Ένωση Ελλάδος. Όταν σε όλες τις διαδικασίες για τον ανώτατο χώρο εκπαίδευσης έξω έρχονται Εσθονοί, Πολωνοί, Τσέχοι και απ’ όλες τις άλλες πλευρές φοιτητές και εκδηλώνουν την άποψή τους εκφράζοντας –λέει- το σύνολο των φοιτητών, πού είναι οι Έλληνες φοιτητές;
      Κύριε Πρόεδρε, γνωρίζετε ότι είναι η πρώτη φορά που έγινε τέτοια δημόσια διαβούλευση, όπως αυτή που έγινε στο Εθνικό Συμβούλιο Παιδείας, που στο κάτω κάτω δεν ανήκει πολιτικά στο δικό μας χώρο, γιατί εμείς δεν αμφισβητούμε την επιστημονική επάρκεια κανενός ανάλογα με τις πολιτικές του πεποιθήσεις. Ξέρετε ότι το Υπουργείο Παιδείας δεν διακρίνεται από κομματισμό, διότι πάρα πολλά από τα στελέχη που έχουν αναλάβει συγκεκριμένες ευθύνες δεν έχουν σχέση με το κυβερνών κόμμα και δεν είναι κομματικοί ακόλουθοι κανενός. Και γνωρίζετε καλά ότι επανειλημμένα εγώ προσωπικώς εδήλωσα ότι τον Ιούνιο θα έρθει προσχέδιο νόμου προς διαβούλευση. 
      (Στο σημείο αυτό κτυπάει προειδοποιητικά το κουδούνι λήξης του χρόνου ομιλία της κυρίας Υπουργού)
      Δώστε μου λίγο χρόνο ακόμη, κύριε Πρόεδρε.
      Κύριε Πρόεδρε, εγώ καταλαβαίνω ότι Μedia, ενδιαφερόμενοι και άλλοι μπορούν κάθε φορά παίρνοντας ένα τμήμα δηλώσεων ή οτιδήποτε άλλο, να εμφανίζουν άλλη πραγματικότητα από αυτή που είναι.
      Αλλά νομίζω ότι στο πολιτικό σύστημα –και ιδιαίτερα οι Βουλευτές- πρέπει να εκλαμβάνουν ως αλήθεια και πραγματικότητα την εκάστοτε επίσημη δήλωση του εκάστοτε υπευθύνου. 
      Η απόδοση αλαζονείας δήθεν της εξουσίας κ.λπ., είναι πολύ μεγάλο λάθος, κύριε Πρόεδρε. Εγώ διακατέχομαι από ευθύνη και γνωρίζω καλά ένα πράγμα, ότι το 2010 με τον ευρωπαϊκό χώρο ανώτατης εκπαίδευσης όπου πραγματικά θα αποτιμηθούν και θα αξιολογηθούν τα πάντα, δεν θέλω να δω τα ελληνικά πανεπιστήμια έξω από τα καλά πανεπιστήμια της Ευρώπης επειδή υπάρχουν συγκεκριμένες παθογένειες, που τις έχετε περιγράψει. Άλλωστε το κόμμα σας συμμετείχε στον εθνικό διάλογο και αποχώρησε την επομένη της μέρας που έγιναν δεκτές όλες οι προτάσεις του εκπροσώπου σας κ. Βλάχου. Αυτό έκανε και το ΠΑ.ΣΟ.Κ. και αυτά υπάρχουν στα Πρακτικά. Εγώ, ως Υπουργός, διάλογο όπου δεν θα τα λένε όλοι όλα μπροστά σε όλους δεν θα κάνω. Πρέπει να αποκαλύψουμε τι θέλει ο καθένας και τι πιστεύει ο καθένας και όλοι μπορούν να συμβάλουν και το γνωρίζετε. 
      	Άρα, κύριε Πρόεδρε, επαναλαμβάνω ότι την επόμενη εβδομάδα θα δοθεί προσχέδιο παρ’ ότι γνωρίζω όλα τα ρίσκα τού να γίνει σπέκουλα εξαιτίας αυτού. Το Υπουργείο Παιδείας δεν θα υποχωρήσει από την καθαρή πολιτική και την αλήθεια, θα εμφανίσει το συγκεκριμένο προσχέδιο λαμβάνοντας υπ’ όψιν την άποψη της Συνόδου Πρυτάνεων, την άποψη των εμπειρογνωμόνων, την άποψη γενικότερα του Σ.Α.Π.Ε. μέσα στο Εθνικό Συμβούλιο Παιδείας και όλων όσοι έστειλαν πρόταση και ο δρόμος είναι ανοικτός να γίνουν προτάσεις και να συνεχιστεί η δημόσια διαβούλευση. Η Κυβέρνηση μόνο ένα πράγμα θέλει να εξασφαλίσει: το 2010 να είμαστε ανάμεσα στους καλύτερους.
      	Όσο για τη δεύτερη ερώτηση στην οποία αναφέρεστε και για την οποία μιλάτε περί δημοσίου και αντισυνταγματικού, έχω να σας πω ένα πράγμα: Γιατί εμπλέκετε τις προτάσεις για το Σύνταγμα που θα τελειώσουν μετά τις επόμενες εθνικές εκλογές με το καλό δημόσιο πανεπιστήμιο που επιδιώκουμε εμείς; 
      Εμένα, κύριε Πρόεδρε, δεν με ενδιαφέρει καθόλου αν θα γίνουν ιδιωτικά πανεπιστήμια ή μη κερδοσκοπικά ή μη κρατικά. Με ενδιαφέρει τα δημόσια πανεπιστήμια και η δημόσια τριτοβάθμια εκπαίδευση να είναι στο επίπεδο που πρέπει. Στο κάτω-κάτω θα ξαναγίνει ψηφοφορία για το Σύνταγμα μετά τις εθνικές εκλογές. Αν λοιπόν οι Έλληνες δεν θέλουν αυτά που προτείνουν η Νέα Δημοκρατία, το ΠΑ.ΣΟ.Κ. και τα άλλα κόμματα, ας κανονίσουν ανάλογα την πορεία τους στην ψηφοφορία. Όμως, σας παρακαλώ πολύ. Θεωρώ ότι δεν είναι σωστό να εμπλέκονται δύο υποθέσεις που δεν έχουν καμία σχέση. Μας ενδιαφέρει η καλή δημόσια τριτοβάθμια εκπαίδευση στο υψηλότερο επίπεδο, η συλλογική δράση στα πανεπιστήμια και φυσικά, κύριε Πρόεδρε, η υποφαινόμενη έχει πλήρη επίγνωση για το τι είναι ο χώρος των πανεπιστημίων, στον οποίον άλλωστε υπήρξε κατά το παρελθόν και για αρκετά χρόνια και με συγκεκριμένες απόψεις και δράσεις.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Υπουργό.
      	Το λόγο έχει ο ερωτών συνάδελφος κ. Κωνσταντόπουλος.
      	ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Λυπάμαι γιατί με την απάντησή της η κ. Γιαννάκου δείχνει ότι επιμένει στη στάση πολιτικού αυταρχισμού και κυβερνητικής αυταρέσκειας. Όταν σας διαψεύδει, κυρία Γιαννάκου, η πραγματικότητα, φταίει η πραγματικότητα. Όλα τα ξέρετε εσείς, όλα τα μπορείτε εσείς, εσείς λέτε την αλήθεια, οι άλλοι λένε ψέματα, εσείς θέλετε το καλό μας, οι άλλοι υποκινούνται για να καταστρέψουν αυτό που εσείς επιχειρείτε, εσείς εμπνέεστε από ευγενή κίνητρα, όλοι οι άλλοι είναι διαβλητοί. Βρίσκεστε όμως αντιμέτωπη –και αποσύρατε λιγάκι το βλέμμα σας από τον καθρέφτη της κυβερνητικής εξουσίας- με αναβρασμό ολόκληρης κοινωνίας. Απέναντί σας είναι όλα τα κοινωνικά στρώματα, οι εργαζόμενοι, οι αγρότες, οι συνταξιούχοι, οι υπάλληλοι, οι νέοι που διαμαρτύρονται, ακριβώς διότι τους αναστατώνουν οι κοινωνικές πιέσεις, διότι τους αναστατώνουν τα οικονομικά βάρη και η ανασφάλεια ζωής. 
      	Να πούμε λοιπόν τα πράγματα με το όνομά τους χωρίς τις γνωστές και χωρίς περιεχόμενο ρητορείες; Από τις πολλές κυβερνητικές μεταρρυθμίσεις των εκάστοτε κυβερνητικών μεταρρυθμίσεων στην παιδεία υπάρχει μία πλήρης πολιτική αποτυχία που ισοδυναμεί με δυσαναπλήρωτη απώλεια ιστορικού χρόνου και επίσης εθνικού κεφαλαίου. Πρέπει οι ηγεσίες αυτής της χώρας να αναλάβουν την ευθύνη τους και πρώτα απ’ όλα οι κυβερνήσεις. Η υποχρηματοδότηση της παιδείας, η υποτίμηση και η απαξίωση του ελληνικού σχολείου και πανεπιστημίου είναι από τις κύριες αιτίες και την ευθύνη την έχουν οι κυβερνήσεις και όχι οι φοιτητές ή αορίστως το πνεύμα του κακού.
      Πίσω από τις διαρθρωτικές στρεβλώσεις, που υπάρχουν στο χώρο της παιδείας και στο χώρο των πανεπιστημίων, λειτουργεί και δρα ως μία από τις κύριες αιτίες η δημαγωγία του λαϊκισμού των εκάστοτε κυβερνήσεων που υπόσχονται και δεν τηρούν! Πίσω από τις εσωτερικές αδυναμίες στα πανεπιστήμια βρίσκεται ο εκάστοτε κυβερνητικός παραγοντισμός που εκμαυλίζει με προγράμματα, με συμβάσεις, με θέσεις, με αξιώματα, με συναλλαγές!
      Δεν μπορείτε να μιλάτε για κοινωνία της γνώσης και καινοτομίες στον τομέα της έρευνας με αυτόν τον προϋπολογισμό, γιατί τότε εμπαίζετε την κοινωνία εν γνώσει σας και δυστυχώς, κυρία Γιαννάκου, και εσείς και ο κ. Βερέμης μιλάτε με την υπεροψία και τη μέθη της κυβερνητικής δύναμης. 
      Λυπούμαι που θα σας το πω, αλλά επειδή επικαλεστήκατε κάποια πράγματα, η επιστημονική διαλεκτική, η κοινωνική ευαισθησία και η πολιτική ευθύνη ως συλλογικές αξίες του δημοσίου βίου, της δημοκρατίας και της παιδείας δεν υπηρετούνται με τη στάση τη δική σας και του κ. Βερέμη. Κακοποιούνται με αυτήν τη στάση!
      Να πείτε στον κ. Βερέμη ότι φαίνεται πως βιάζεται να ανταλλάξει την πανεπιστημιακή τήβεννο με την κυβερνητική πορφύρα! Είναι πολύ γνωστό αυτό το υβρίδιο που καλλιεργείται στα εκάστοτε κυβερνητικά θερμοκήπια. Και σε εσάς, επειδή μου είπατε για την ευθύνη των κυβερνήσεων που ψηφίζονται και δεν συνδιαχειρίζονται –ψηφίζονται να συμπεριφερθούν ως εκτελεστική εξουσία και δεν συνδιαχειρίζονται- θα πω ότι πριν απ’ αυτήν την εξουσία των κυβερνήσεων υπάρχει η ευθύνη τους να λογοδοτούν στην κοινωνία και το δικαίωμα της κοινωνίας να κρίνει.
      Θα έλεγα λοιπόν και σε εσάς, κυρία Γιαννάκου, ότι δεν κάνετε τίποτε άλλο παρά να μηρυκάζετε με περισσή, θα έλεγα, αυταρέσκεια ή και νευρικότητα «τα χθεσινά, τα βαρετά, εκείνα που κάνουν το αύριο σαν αύριο να μη μοιάζει», για να θυμηθούμε λιγάκι τον Καβάφη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Πρόεδρε.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Τελειώνω, κύριε Πρόεδρε.
      Η αλληλεγγύη των γενεών δεν εκφράζεται μ’ αυτήν τη στάση των κυβερνήσεων ούτε με τη βία της Αστυνομίας ούτε με τα αποφθέγματα του κ. Βερέμη! 
      Ακούστε την κραυγή αγωνίας των φοιτητών, που δεν είναι η μειοψηφία. Είναι το σύνολο του φοιτητικού κόσμου! Και αν δεν έχουμε σήμερα εθνική φοιτητική ένωση Ελλάδας είναι γιατί οι κυβερνητικές παρατάξεις, ο παραταξιακός ανταγωνισμός εντός του φοιτητικού κινήματος κατέστρεψε αυτό το συλλογικό αγαθό. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ολοκληρώστε παρακαλώ.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Τελειώνω.
      Ακούστε αυτήν την κραυγή αγωνίας. Είναι κραυγή αγωνίας για το μέλλον αυτών των παιδιών. Δεν θέλουν να γεράσουν πριν την ώρα τους. Δεν θέλουν να γίνουν υλικό στην κρεατομηχανή της ανεργίας και της ανασφάλειας. Ακούστε και όσους σας λένε ότι δεν θα σας επιτρέψει η ελληνική κοινωνία να τη μετατρέψετε σε μία αδρανή και νωθρή κοινωνία ιδιωτών, όπως δεν θα σας επιτρέψει το δημόσιο χώρο του πανεπιστημίου να τον εκχωρήσετε σταδιακά σε επιχειρηματικά σχέδια ιδιωτών τύπου Δημοσιογραφικού Οργανισμού Λαμπράκη - Ψυχάρη ή τύπου Ιδρύματος Κόκκαλη.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κωνσταντόπουλε.
      Κυρία Υπουργέ, έχετε το λόγο. Θα έχετε και εσείς μία άνεση χρόνου να απαντήσετε.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ.
      Κύριε Πρόεδρε, εκπλήσσομαι βέβαια. Ο κ. Κωνσταντόπουλος έκανε μία γενική αναφορά επί παντός επιστητού. Αντιλαμβάνομαι ότι ανήκει σε ένα κόμμα που θέλει όχι μόνο άλλου είδους κυβέρνηση –θέλουν τον εαυτό τους κυβέρνηση- αλλά έχει και άλλη γενικότερη φιλοσοφία και κατεύθυνση. Αυτά είναι προφανή, δεν τα συζητώ.
      Όμως, κύριε Κωνσταντόπουλε, ο Πρόεδρος του κόμματός σας με επεσκέφθη επισήμως και μου είπε γι’ αυτήν την πρόταση νόμου. Διότι πρόταση είναι, προσχέδιο είναι, όλοι μπορούν να συμβάλουν. Γιατί καλή είναι η θεωρία να κατηγορούμε τους πάντες και τα πάντα, αλλά όταν έρθει η ώρα του διά ταύτα πρέπει να έχουμε προτάσεις, εκτός αν θεωρείτε ότι είναι τόσο καλή η κατάσταση στα πανεπιστήμια –αλλά ο Πρόεδρος του κόμματός σας δεν λέει αυτά, έχω εδώ την ομιλία του στο Εθνικό Συμβούλιο Παιδείας- ώστε πρέπει να μείνουν έτσι. Διότι, ξέρετε, ο καλύτερος τρόπος για έναν Υπουργό είναι να μην κάνει τίποτα –και υπήρχαν τέτοιοι Υπουργοί γενικώς που δεν έκαναν τίποτα- και να μην αγγίζει τίποτα.
      Εγώ σας περιέγραψα πού είναι οι αγωνίες μας. Αρνούμαι το επιχείρημα περί επιχειρηματιών που μπαίνουν στο πανεπιστήμιο. Ουδεμία σχέση έχει με την Κυβέρνηση. Η Κυβέρνηση πιστεύει στο καλό δημόσιο πανεπιστήμιο. 
      Σας επαναλαμβάνω, επίσης, ότι ουδεμία σχέση έχει η συνταγματική αναθεώρηση που κάθε Βουλευτής θα ψηφίσει εν συνειδήσει γραπτώς και ονομαστικώς –και το ξέρετε, κύριε Πρόεδρε, ότι θα μεσολαβήσουν και εθνικές εκλογές- μ’ αυτό που γίνεται σήμερα.
      Εγώ έχω να πω ένα πράγμα. Έχω μία υποχρέωση, πρώτον, ως Υπουργός να έχω καθαρή γνώση και καθαρή σχέση με τον κόσμο. Και η καθαρή σχέση είναι ότι την επόμενη εβδομάδα θα δοθεί το προσχέδιο, ότι θα δημιουργηθούν όλες οι προϋποθέσεις για διάλογο, όσο χρειαστεί και εκεί θα αποδείξει ο καθένας αν θέλει πραγματικά να βελτιωθούν ορισμένα πράγματα, αν πιστεύει ότι όλα είναι εντάξει ή αν θέλει απλώς να κάνει γενική επίθεση στην Κυβέρνηση για λόγους που είναι πίσω και έξω από τα πανεπιστήμια που είναι χώροι παιδείας και έρευνας και που πράγματι, κύριε Πρόεδρε, οφείλουν να δώσουν και εργασία και προϋποθέσεις στους νέους.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ.
      Επίκαιρες ερωτήσεις δευτέρου κύκλου:
      Εισερχόμαστε στη συζήτηση της πρώτης με αριθμό 809/13.6.2006 επίκαιρης ερώτησης της Βουλευτού του Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη, προς τον Υπουργό Υγείας και Κοινωνικής Αλληλεγγύης, σχετικά με τη λειτουργία της Εταιρείας Περιφερειακής Ανάπτυξης και Ψυχικής Υγείας κ.λπ.. 
      Η επίκαιρη ερώτηση της κ. Περλεπέ-Σηφουνάκη αναλυτικότερα έχει ως εξής:
      «Η Εταιρεία Περιφερειακής Ανάπτυξης και Ψυχικής Υγείας (Ε.Π.Α.Ψ.Υ.) αντιμετωπίζει –όπως και το σύνολο των αντίστοιχων δομών- σοβαρότατα προβλήματα λειτουργίας στο έργο που επιτελεί για την Ψυχιατρική Μεταρρύθμιση, εξαιτίας της μείωσης και καθυστέρησης στην καταβολή από το Υπουργείο Υγείας και  Κοινωνικής Αλληλεγγύης της χρηματοδότησης κατά τα έτη 2005-2006.
      Ήδη, από τα μέσα του 2005 μέχρι σήμερα απολύθηκε –λόγω μη χρηματοδότησης- το 25% του αριθμού του προσωπικού της Ε.Π.Α.Ψ.Υ., με συνέπεια η λειτουργία των δομών της να έχει φτάσει σε οριακό σημείο, ενώ δεν είναι δυνατή η καταβολή των μισθών στους εργαζομένους που παραμένουν απλήρωτοι από το Μάρτιο του 2006 έως σήμερα.
      Αντίστοιχα, η Ε.Π.Α.Ψ.Υ. αδυνατεί να ανταποκριθεί στις οικονομικές υποχρεώσεις της προς συνεργαζόμενους γιατρούς και λοιπούς συμβασιούχους, προς ιδιοκτήτες κτηρίων που στεγάζονται οι μονάδες, προς προμηθευτές, προς Ι.Κ.Α. κ.λπ..
      Όπως γίνεται αντιληπτό, μια σοβαρότατη προσπάθεια που έχει συμβάλει καθοριστικά στην Ψυχιατρική Μεταρρύθμιση κινδυνεύει να «τιναχθεί» στον αέρα εξαιτίας της μη χρηματοδότησής της από την Κυβέρνηση, με ανυπολόγιστες συνέπειες για τους ψυχικά ασθενείς πολίτες της χώρας.
      Κατόπιν των ανωτέρω, ερωτάται ο κύριος Υπουργός:
      Γιατί μειώθηκε και καθυστερεί η χρηματοδότηση προς την Ε.Π.Α.Ψ.Υ. και τι μέτρα θα λάβει, ώστε να εξασφαλιστούν και να αποδοθούν τα χρήματα για την απρόσκοπτη λειτουργία του μη κυβερνητικού αυτού οργανισμού, η δράση του οποίου από το 1988 έχει τεκμηριωθεί ως καινοτόμος από εμπειρογνώμονες της Ευρωπαϊκής Ένωσης και από άλλους επιστήμονες διεθνούς κύρους;».
      Στην ερώτηση της κ. Περλεπέ-Σηφουνάκη θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι αυτή η Εταιρεία Περιφερειακής Ανάπτυξης και Ψυχικής Υγείας είναι μία εταιρεία αστικού τύπου, μη κερδοσκοπική, η οποία έχει αναπτύξει πάρα πολλές δραστηριότητες πάνω στο γενικότερο πρόγραμμα της αποασυλοποίησης.
      Πρόκειται για δραστηριότητες που προέρχονται από το Νοσοκομείο της Λέρου, από το Δρομοκαΐτειο, από το Νοσοκομείο Ψυχικών Παθήσεων Αττικής, από την «Πέτρα Ολύμπου» και έχει προστατευόμενα διαμερίσματα, ελεύθερες δομές, ξενώνες, κινητές μονάδες –δύο στα  κυκλαδίτικα νησιά, βορράς και νότος, με έδρα τη Σύρο και τη Μήλο- και κατ’ αυτόν τον τρόπο δίνεται η δυνατότητα της προσέγγισης των ασθενών που έχουν ψυχικά προβλήματα λόγω της ιδιαιτερότητας που παρουσιάζει η νησιωτική μας Ελλάδα. Βεβαίως υπάρχει, επίσης, και μία άλλη ελεύθερη δομή ψυχικής υγείας στα Μελίσσια.
      Είναι γεγονός ότι αυτό το πρόγραμμα της αποασυλοποίησης είναι κάτι όχι πρωτόγνωρο για την πατρίδα μας –έχουν γίνει αυτές οι δομές- είναι κάτι το οποίο αποτελεί στοιχείο που ξεκίνησαν οι ξένοι στο επίπεδο της μεταρρύθμισης στην ψυχική υγεία. Η Ελλάδα και αυτή πρωτοστάτησε μέσω των δομών. 
      Δεν θα ήθελα να κάνω κριτική αν υπήρξε μία τόσο πολύ καλά εμπεδωμένη μεταρρύθμιση ή ήταν αποσπασματική μέσα από όλη ακριβώς τη διαδικασία της γενικότερης αποασυλοποίησης. 
      Αυτές οι δομές θα στηριχτούν και οικονομικά και στη λειτουργία τους κατά τέτοιον τρόπο, ώστε να μη γυρίσουμε σε παλαιότερες εποχές, να μην έχουμε τις εικόνες των κολαστηρίων της Λέρου και του Αγίου Γεωργίου, που εσείς δεν το γνωρίσατε το νησάκι διαπλέοντας για να πάμε στη Σαλαμίνα.
      Κατά αυτόν τον τρόπο η οποιαδήποτε οικονομική επιβάρυνση του προϋπολογισμού μας θα καλυφθεί για να στηρίξει τις δομές, να συνεχίσουν οι δομές αυτές τη λειτουργία τους και βεβαίως να επεκταθούν, γιατί όπως καταλαβαίνετε, οι ψυχικά άρρωστοι όλο και αυξάνονται λόγω των μεγάλων προβλημάτων που αντιμετωπίζει η κοινωνία μας. Λόγω, όμως και των δυνατοτήτων που έχουμε σήμερα σε επίπεδο θεραπευτικό και σε επίπεδο πρόληψης των ψυχικών ασθενειών, δίνεται ιδιαίτερη έμφαση σε ένα πρώιμο στάδιο, στο επίπεδο της πρόληψης, για να μη βρισκόμαστε πλέον στο επίπεδο καταστάσεων που ξεπερνούν οποιαδήποτε θεραπευτικά αποτελέσματα, οποιαδήποτε καλά αποτελέσματα που θα είχαμε και να μην υπάρχουν πλέον αυτές οι τραγικές εικόνες.
      Έτσι, λοιπόν, δεν είναι σωστό οι ασθενείς αυτοί να αντιμετωπίζονται, όπως αντιμετωπίζονταν πρώτα, ως ασθενείς μονοδιάστατοι, θα έλεγα, από πλευράς και μόνο διαταραχής της ψυχικής υγείας και δεν είναι και αυτό που πρεσβεύεται διεθνώς. Ο ασθενής αντιμετωπίζεται εν τω συνόλω. Συνεζητείτο ότι τα κέντρα πρόληψης ψυχικής υγείας δημιουργούν ενδεχομένως και γκετοποιημένες καταστάσεις στιγματίζοντας έναν ασθενή. Πρέπει το κέντρο πρόληψης ψυχικής υγείας να είναι μέσα σε ένα κέντρο υγείας, διότι δεν διαχωρίζεται ο οργανικά ασθενής από τον ψυχικά ασθενή, ασχέτως αν έχουν μια άλλη κλινική συμπεριφορά. Ο άνθρωπος είναι ένα τρισδιάστατο στοιχείο οργανικών, ψυχικών, πνευματικών συνθέσεων. Άρα, λοιπόν, σε αυτήν τη λογική μπαίνουμε.
      Το κέντρο αυτό, η Εταιρεία Περιφερειακής Ανάπτυξης και Ψυχικής Υγείας, το οποίο σας απασχολεί ιδιαίτερα, όπως απασχολεί και εμάς, κυρία Σηφουνάκη      -και δεν θέλουμε να ζήσουμε τις εικόνες που βιβλιογραφικά τις είδαμε και στην Ιταλία και στην Αμερική- σας λέμε ότι θα στηριχθεί απόλυτα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Η ερωτώσα συνάδελφος κ. Αικατερίνη Περλεπέ-Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ- ΣΗΦΟΥΝΑΚΗ: Κύριε Υπουργέ,  η επίκαιρη ερώτηση έγινε με αφορμή την κατάσταση που έχει δημιουργηθεί στην Ε.Π.Α.Ψ.Υ., έτσι αναλυτικά όπως καταγράφεται σε μια καταγγελία της προς εμένα.
      Κύριε Υπουργέ,  όσοι τουλάχιστον προερχόμαστε από το χώρο της υγείας ξέρουμε ότι όλοι αυτοί οι φορείς, οι οργανισμοί μη κερδοσκοπικού χαρακτήρα, στήριξαν με επιτυχία τα τελευταία δεκαπέντε χρόνια τη ψυχιατρική μεταρρύθμιση. Αντί, λοιπόν, να ενισχύονται από την Κυβέρνηση, υπονομεύονται. Αυτό αποδεικνύεται, γιατί τα τελευταία δύο χρόνια όλες αυτές οι μονάδες, όλοι αυτοί οι φορείς, όλοι αυτοί οι οργανισμοί, όλες οι δομές, που έχουν δημιουργηθεί, βρίσκονται σε καθεστώς πλήρους ανασφάλειας, γιατί από τη μια είναι ελλιπής η χρηματοδότηση και από την άλλη καθυστερεί πάρα πολύ αυτή η χρηματοδότηση. Δεν υπάρχει δέσμευση και εγγραφή κονδυλίων για την οικονομική στήριξή τους με συγκεκριμένες συμβάσεις. Υπάρχει πλήρης αβεβαιότητα για το μέλλον, δεν ξεκαθαρίζει το Υπουργείο Υγείας το σχεδιασμό του και τη στρατηγική που θα ακολουθήσει και αποτέλεσμα όλων αυτών είναι η αβεβαιότητα για το μέλλον των φορέων αυτών, η απορύθμιση των θεραπευτικών ομάδων, η μείωση του επιπέδου ποιότητας φροντίδας των ασθενών και βέβαια η ανεργία στους εργαζόμενους, γιατί πάρα πολλοί εργαζόμενοι έχουν απολυθεί λόγω της ελλιπούς χρηματοδότησης από το κράτος.
      Στην Ε.Π.Α.Ψ.Υ. έχει απολυθεί μέχρι στιγμής το 25% των εργαζομένων -πάνω από σαράντα πέντε άτομα έχουν απολυθεί- και βέβαια αυτή η κατάσταση θα συνεχιστεί, γιατί μέχρι στιγμής δεν έχει υπάρξει καμία δέσμευση και καμία χρηματοδότηση.
      Τα προγράμματα αυτά, στο νομό μου τουλάχιστον, στην Εύβοια που γνωρίζω πολύ καλά τι συμβαίνει, σήμερα βρίσκονται σε ένα οριακό σημείο. Υπάρχουν αρκετές μονάδες. Υπάρχει ο Ξενώνας Ψυχοκοινωνικής Αποκατάστασης και το Διαμέρισμα Αυτόνομης Διαβίωσης, υπάρχει το Οικοτροφείο Χαλκίδας, το Οικοτροφείο Ερέτριας, η Μονάδα Προεπαγγελματικής Αποκατάστασης. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ολοκληρώνω, κύριε Πρόεδρε.
      Σήμερα, λοιπόν, αυτές και όλες οι υπόλοιπες δομές στην υπόλοιπη Ελλάδα βρίσκονται σε ένα οριακό σημείο, όσον αφορά τη λειτουργία τους.
      Δεν αρκούν λοιπόν, κύριε Υπουργέ, μόνο τα καθησυχαστικά λόγια από εσάς και την Κυβέρνηση, γιατί μιλήσατε προηγουμένως, αλλά δεν σας άκουσα να δεσμευτείτε για τίποτε. Δεν αναφερθήκατε σε κανένα κονδύλι, σε κανέναν προϋπολογισμό, στο πού εγγράφονται αυτά τα κονδύλια. Πρέπει να γίνει σαφές από το Υπουργείο ότι δεν θα υπάρξει μεροληψία και επιλεκτική πολιτική απέναντι στους οργανισμούς και στους φορείς με αδιαφανή και αντιεπιστημονικά κίνητρα. Γιατί μπορεί να το δούμε και αυτό για την εξυπηρέτηση κομματικών και πελατειακών σκοπών. 
      Βέβαια, θέλω και εγώ να επισημάνω ότι το πρόβλημα είναι υψίστης σημασίας και απαιτεί σαφείς δεσμεύσεις από το Υπουργείο Υγείας και από την Κυβέρνηση, γιατί διαφορετικά όλο αυτό που οικοδομήθηκε τις δύο τελευταίες δεκαετίες στο χώρο της ψυχικής υγείας με την ψυχιατρική μεταρρύθμιση, κινδυνεύει να καταρρεύσει. Θεωρώ ότι κανείς από εμάς δεν θέλει να ξαναζήσει σκηνές Λέρου και Σπιναλόγκας. 
      Σας άκουσα πριν προσεκτικά, αλλά δεν αναφερθήκατε καθόλου στα κονδύλια και στο πότε θα δοθούν. Αυτές οι δομές δεν μπορούν να πληρώσουν τους εργαζόμενους. Δηλαδή στην Εύβοια, που ξέρω, από το Μάρτιο δεν έχουν πληρωθεί οι εργαζόμενοι που δουλεύουν σ’ αυτές τις δομές. Δεν μπορούν να προμηθευτούν καν τα τρόφιμα για τους ασθενείς από το «ΑΤΛΑΝΤΙΚ», γιατί τους κόβει τις συμβάσεις και δεν τους δίνει πλέον τρόφιμα, αφού δεν έχουν τα χρήματα να πληρώσουν. Πότε θα δοθούν αυτά τα κονδύλια, στα οποία λέτε ότι θα στηριχθούν αυτές οι δομές; Θέλουμε ένα χρονοδιάγραμμα. Θα δοθούν τα απαιτούμενα χρήματα ή θα είναι πάλι κουτσουρεμένα; Γιατί πάλι εσείς, με υπουργική απόφαση, μειώσατε κατά 50% τη χρηματοδότηση. Πώς θα γίνει αυτό; Θέλω σαφείς απαντήσεις. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Περλεπέ.
      Κύριε Υπουργέ, έχετε το λόγο, για να δευτερολογήσετε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός ότι, όταν ξεκίνησε η ψυχιατρική μεταρρύθμιση, εδώ και αρκετά χρόνια -και τώρα ζούμε αυτήν τη μεταρρύθμιση στη φάση της αποασυλοποίησης- σας είπα και πάλι ότι έπρεπε να γίνει πιο τεχνοκρατικά. Έγινε αποσπασματικά. Εάν θέλετε εσείς να συνεχίσουμε αυτήν την αποσπασματική και αλλοπρόσαλλη πολιτική στη φάση της ψυχικής μεταρρύθμισης, εμείς σας λέμε....
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Όλες οι δομές που υπάρχουν, έχουν τεχνογνωσία, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Περιμένετε, κυρία Σηφουνάκη, διότι εγώ δεν θέλω να ανατρέχω στο παρελθόν. Όμως, θα ακούσετε τα του παρελθόντος, καίτοι δεν μου αρέσει, γιατί είμαι υποχρεωμένος να κάνω μία μικρή αναφορά. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Έχουν τεχνογνωσία. Δεν μπορείτε να το αρνηθείτε αυτό.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όταν, λοιπόν, μπήκαν σ’ αυτήν τη φάση της αποασυλοποίησης, θα έπρεπε να σκεφθούν οι τότε κρατούντες, δηλαδή εσείς, ο Υπουργός Οικονομικών και ο Υπουργός Υγείας, ο οποίος μάλιστα στη δεύτερη φάση ήταν ο καθηγητής μας, ο ακαδημαϊκός, αθάνατος και σεβαστός σε όλους μας Κώστας Στεφανής, ότι όλα αυτά τα προγράμματα μετά από δεκαοκτώ μήνες θα τελείωναν και θα χρηματοδοτούνταν μετά με εθνικούς πόρους. Δεν είχαν υπολογίσει αυτήν την παράμετρο και δεχθήκαμε εμείς, μόλις αναλάβαμε την Κυβέρνηση το 2004, να καλύψουμε όλα τα οικονομικά κενά του παρελθόντος. 
      Όμως, θα πρέπει να ακούσετε και κάτι άλλο. Είχαν μεταβάλει το θέμα της αποασυλοποίησης στο επίπεδο της ψυχιατρικής μεταρρύθμισης, είχαν αδειοδοτήσει πολλούς –και είναι γνωστά ονόματα- και έχουν μεταβληθεί οι διάφορες εταιρείες, όπως η συγκεκριμένη περιφερειακής ανάπτυξης, η Ε.Π.Α.Ψ.Υ. κ.λπ., σε Δ.Ε.Κ.Ο. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Η οποία εταιρεία έχει αναγνωριστεί από την Ευρωπαϊκή Κοινότητα, όπως και το έργο της ως επιστημονικό. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όταν αυτές οι εταιρείες έχουν διακόσια εβδομήντα και τριακόσια άτομα, ξέρετε τι σημαίνει αυτό; Το υπό ποιες συνθήκες μπήκαν αυτά τα άτομα, με ποιες προϋποθέσεις και αν θα έπρεπε να είναι τριακόσια άτομα σε όλες αυτές τις δομές ή αν θα μπορούσαν να λειτουργήσουν το ίδιο ποιοτικά με λιγότερα άτομα, είναι μία άλλη υπόθεση, την οποία εμείς βέβαια δεν την αφήνουμε έτσι. Λειτουργούμε τις μονάδες και ξέρετε πολύ καλά ότι προσφάτως, στις 25 Μαΐου, επιχορηγήθηκε το πρόγραμμα με περαιτέρω 15.000.000 ευρώ. Ήδη καλύπτεται το 65%...
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Μα, καλύπτεται μέχρι σήμερα. Αύριο τι γίνεται; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Σηφουνάκη, μην απορείτε. Τι άλλο να σας πούμε; Να πυρποληθούμε στην πλατεία Συντάγματος, για να γίνουμε πιστευτοί; Ε, δεν γίνεται. Σας λέμε, όμως, ότι αυτά τα οποία είχατε εσείς ως έλλειμμα, κοιτάμε να τα θεραπεύσουμε, για να μη γυρίσουμε πίσω σ' αυτό που και εσείς δεν θέλετε και εμείς δεν επιδιώκουμε, δηλαδή στις παλιές εικόνες. 
      Άρα, λοιπόν, μην επιρρίπτετε ευθύνες τόσο πολύ στην Κυβέρνηση, διότι η Κυβέρνηση υπέβαλε και ερώτημα στην Ευρωπαϊκή Ένωση, αν είναι δυνατόν να παραταθεί το δεκαοκτάμηνο σε είκοσι τέσσερις μήνες, αλλά δεν μπορούσαμε να τους επιβάλουμε τις θέσεις μας, διότι μας είπαν, πολύ καλά, το εξής: «Ας φροντίζατε τα χρήματα που πήρατε, να τα διαχειριστείτε κατά τέτοιο τρόπο, ώστε να σας έφθαναν». 
      Όταν, όμως, η τιμή του τετραγωνικού μέτρου στην Πλατεία Συντάγματος ήταν ίδια με την τιμή του τετραγωνικού μέτρου στην Κόνιτσα, ελάτε να απαντήσετε εσείς στο ερώτημα για τα χρήματα, τα οποία εμείς τώρα πάμε να τα διαχειριστούμε και σας λέμε και πάλι, για να σας ησυχάσουμε, ότι τις ευαισθησίες που έχετε εσείς, τις έχουμε και εμείς. Οι ασθενείς αυτοί θα παραμείνουν κοντά μας, θα παραμείνουν στα προγράμματα αυτά, θα ενισχυθούν, θα χρηματοδοτηθούν και δεν υπάρχει κανένα πρόβλημα και κατ’ αυτόν τον τρόπο να είστε ήσυχη, κυρία Περλεπέ.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Δεύτερη είναι η με αριθμό 817/13.6.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς την Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων εκπαίδευσης των παιδιών των ΡΟΜ που κατοικούν στην περιοχή του Δήμου Ζεφυρίου Αττικής.
      Η επίκαιρη ερώτηση της κ. Νικολαΐδου έχει ως εξής:
      «Τα παιδιά των ΡΟΜ που κατοικούν στην περιοχή του Δήμου Ζεφυρίου Αττικής και φοιτούν σε σχολεία του Δήμου, αντιμετωπίζουν τεράστιες δυσκολίες.
      Η φτώχεια, η ανεργία, η εξαθλίωση, η πολιτική που ακολουθείται χρόνια τώρα, τόσο από τις προηγούμενες κυβερνήσεις όσο και από τη σημερινή, λειτουργούν αποτρεπτικά στο να βοηθούν αυτά τα παιδιά να πάνε στο σχολείο. Κάτω απ’ αυτές τις δυσκολίες τα περισσότερα είτε δεν πάνε καθόλου στην πρωτοβάθμια εκπαίδευση είτε την εγκαταλείπουν πρόωρα, με αποτέλεσμα να μην ολοκληρώνουν, ούτε καν, την υποχρεωτική εκπαίδευση. 
      Χαρακτηριστικό, αλλά όχι μοναδικό παράδειγμα στο Δήμο, είναι η κατάσταση που έχει δημιουργηθεί στο 3ο Δημοτικό Σχολείο Ζεφυρίου, στο οποίο φοιτούν στη συντριπτική πλειοψηφία παιδιά ΡΟΜ. Το σχολείο αντιμετωπίζει κάθε χρόνο προβλήματα έλλειψης εκπαιδευτικών ειδικοτήτων και καθυστέρησης στην προσέλευση διδακτικού προσωπικού, με αποτέλεσμα να μη φτιάχνονται τα αναγκαία προπαρασκευαστικά τμήματα και να δημιουργούνται πρόσθετα εμπόδια στη μάθηση των παιδιών.
      Ερωτάται η κυρία Υπουργός:
      Πώς θα αντιμετωπιστούν τα προβλήματα που υπάρχουν στο 3ο Δημοτικό Σχολείο, αλλά και σε άλλα σχολεία του Δήμου Ζεφυρίου που φοιτούν παιδιά ΡΟΜ, ώστε να μη συνεχιστεί η ίδια κατάσταση και τη νέα σχολική χρονιά;
      Τι προβλέπει ο σχεδιασμός του Υπουργείου και τι μέτρα προτίθεται να πάρει για τη λύση των προβλημάτων της εκπαίδευσης των παιδιών ΡΟΜ στο Ζεφύρι;».
      Στην επίκαιρη ερώτηση της κ. Νικολαΐδου θα απαντήσει ο Υφυπουργός Εθνικής Παιδείας και Θρησκευμάτων κ. Καλός.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, είναι πολιτική μας -αναφέρεστε στο πρόγραμμά μας το κυβερνητικό- και καθημερινώς αγωνιζόμαστε να την κάνουμε πράξη στον τομέα της εκπαίδευσης, η εξασφάλιση των ίσων ευκαιριών για όλα τα παιδιά τόσο στην πρωτοβάθμια όσο και στη δευτεροβάθμια εκπαίδευση, ώστε το σύγχρονο σχολείο να μπορεί να προσφέρει υπηρεσίες, ανεξάρτητα από το φύλο και την καταγωγή και να δίνει τη  δυνατότητα σε όλα τα παιδιά να εξελιχθούν σε ολοκληρωμένες προσωπικότητες και να ζήσουν δημιουργικά.
      Θα ήθελα να σας ενημερώσω, κύριε συνάδελφε, ότι όσον αφορά στην εκπαίδευση των τσιγγανοπαίδων, το Υπουργείο Παιδείας τα τελευταία χρόνια καταβάλλει μια συστηματική και σημαντική, βήμα προς βήμα, ολοκληρωμένη προσπάθεια, ώστε να γίνει ομαλή η ένταξή τους στο επίπεδο της πρωτοβάθμιας εκπαίδευσης -γιατί εκεί υπάρχουν τα προβλήματα- με στόχο να εξαλειφθεί το φαινόμενο του σχολικού και κοινωνικού αποκλεισμού και ταυτοχρόνως, να μειωθεί η μαθητική διαρροή που εμφανίζεται σ’ αυτήν την κατηγορία των παιδιών. 
      Θα ήθελα να σας πω, λοιπόν, πως κυριότερη απόδειξη ότι η πολιτική αυτή -δόξα τω Θεώ- αποδίδει καρπούς, είναι τα δεδομένα της τελευταίας τριετίας, τα οποία τα πήραμε από τη Στατιστική Υπηρεσία και το γεγονός –καταγεγραμμένο- ότι σ’ αυτήν την κατηγορία των παιδιών η μαθητική διαρροή από το 75%, έπεσε στο 24%, που σημαίνει ότι τα παιδιά όντως βρίσκουν καταφύγιο στα σχολεία αυτά. Έρχονται μαζικά τα τελευταία χρόνια, επειδή όντως λειτουργούν τα τμήματα ένταξης και επειδή τα προπαρασκευαστικά τμήματα τα βοηθούν, ώστε να ανταποκρίνονται στις αυξημένες απαιτήσεις του σχολείου.
      Ειδικά θα ήθελα να σας πω για τους ΡΟΜ, ότι εκείνο που είναι πολύ-πολύ σημαντικό, είναι πως  τους επιτρέψαμε να γίνουν δεκτοί στο σχολείο, ακόμη και με ελλιπή δικαιολογητικά και ανεξάρτητα από το αν είναι εγγεγραμμένοι στα μητρώα ή στα δημοτολόγια κάποιου δήμου. 
      Επίσης, αν η ηλικία τους είναι –και σας πληροφορώ γι’ αυτό- για ανώτερη τάξη, μπορούν μετά από κατατακτήριες εξετάσεις –το εφαρμόσαμε αυτό το μέτρο και βλέπουμε ότι έχει, δόξα τω Θεώ, δώσει καρπούς μέχρι σήμερα- εφόσον διαθέτουν το κατάλληλο και το απαραίτητο ελάχιστο γνωστικό επίπεδο, να πηγαίνουν να γράφονται και  να λαμβάνουν εκπαίδευση στο επίπεδο της τάξης που επιθυμούν. 
      Δεν θέλω να μιλήσω για την κάρτα φοίτησης μετακινούμενων μαθητών. Δεν θέλω να σας πω πώς τα αντιμετωπίζουμε όλα αυτά. 
      Θα ήθελα, όμως, να μπούμε στο ερώτημα για το 3ο Δημοτικό Σχολείο Ζεφυρίου. Κατ’ αρχάς, να κάνω μια διόρθωση. Δεν το παρακολουθούν κατά πλειοψηφία μαθητές τσιγγανόπαιδες, αλλά καθ’ ολοκληρίαν τα τελευταία χρόνια, επειδή δέκα ολόκληρα χρόνια λειτουργεί. Έχω μπροστά μου τα αντίστοιχα έγγραφα, με τα οποία ζητήσαμε αναλυτικά από τους διευθυντές εκπαίδευσης να μας πληροφορήσουν για το πώς λειτουργεί τα τρία τελευταία χρόνια το σχολείο. 
      Θέλω να σας πω με χαρά ότι αυτό το δωδεκαθέσιο σχολείο με τους τριακόσιους τσιγγανόπαιδες το χρόνο, είναι καλά οργανωμένο. Το σχολείο λειτούργησε τη σχολική χρονιά, για την οποία κάνετε την ερώτηση, χωρίς κανένα κενό εκπαιδευτικού. Λειτούργησαν μάλιστα δύο προπαρασκευαστικά τμήματα, επειδή ρωτάτε ειδικώς γι’ αυτό. Λειτούργησε επίσης το ολοήμερο δημοτικό με δυο τμήματα και τέσσερις ειδικότητες ωρομισθίων και για τον αθλητισμό και για το χορό και για τη μουσική, αλλά ακόμα και για τη θεατρική αγωγή, καθώς και το τμήμα ένταξης του δημοτικού σχολείου για αρκετά παιδιά, σε όλους τους κύκλους, έτσι όπως έπρεπε να λειτουργήσει. Υπήρχε δε εκπαιδευτικός Φυσικής Αγωγής από την αρχή της σχολικής χρονιάς, επειδή δώσαμε ειδική σημασία σ’ αυτήν την κατηγορία των μαθητών όσον αφορά στο σχολικό αθλητισμό. 
      Το μόνο κενό που δεν καλύφθηκε, κυρία συνάδελφε, είναι το κενό καθηγητή μουσικής για το πρωινό πρόγραμμα, επειδή μέχρι σήμερα, κύριε Πρόεδρε, δεν βρέθηκε κανένας, όχι ωρομίσθιος, αλλά και με σύμβαση καθηγητής Μουσικής, που να θέλει να πάει σ’ αυτό το σχολείο. Και εδώ είμαστε προβληματισμένοι για το πώς ακριβώς από την επόμενη σχολική χρονιά  -συζητήσαμε αρκετά και με την Τοπική Αυτοδιοίκηση που ενδιαφέρεται για την περιοχή- και με ποια κίνητρα θα μπορούσαμε να δώσουμε αρκετούς, περισσότερους καθηγητές από την αρχή του χρόνου, ειδικά για τις ειδικότητες τόσο των αγγλικών όσο και της μουσικής. 
      Δόθηκαν εγκαίρως τα διδακτικά βιβλία και επίσης το γραφείο Πρωτοβάθμιας Εκπαίδευσης μας διαβεβαίωσε ότι διέθεσε ψυχολόγο από την αρχή της σχολικής χρονιάς, για να μπορεί να είναι κοντά σ’ αυτά τα παιδιά και να βοηθάει τα πλέον αδύναμα και εκείνα που θα είχαν εμφάνιζαν, κατά την γνώμη των εκπαιδευτικών τους, των δασκάλων τους, ειδικά προβλήματα και θέλανε στήριξη. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Η κ. Νικολαΐδου έχει το λόγο. 
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. Η φετινή σχολική χρονιά σε λίγο ολοκληρώνεται. Και φαίνεται ξεκάθαρα ότι δεν υπήρξε κανένας σχεδιασμός εγώ θα έλεγα αν θέλετε και πολιτική βούληση και ευαισθησία- ειδικά για τα σχολειά του Ζεφυρίου αλλά και σε άλλες περιοχές όπου φοιτούν παιδιά των ρομ για να λυθούν κάποια στοιχειώδη προβλήματα. 
      Το 3ο Δημοτικό Σχολείο έχει πράγματι καθ’ ολοκληρίαν παιδιά των ΡΟΜ. Αλλά υπάρχουν και το 2ο και το 4ο που έχουν παιδιά ΡΟΜ κατά πλειοψηφία. Υπήρξε ένα λάθος στη διατύπωση. Είναι παιδιά από γονείς άπορους, ανασφάλιστους, αναλφάβητους σε πολύ μεγάλο ποσοστό, από 80%-90% κυμαίνεται αυτό το ποσοστό. Σχετικά με τα στοιχεία που δώσατε μέχρι και σήμερα, στο 3ο για παράδειγμα, γυμναστής δεν υπάρχει. Υπήρχε ένας, που όταν έληξε η περίοδος της Ολυμπιακής Παιδείας, δεν ξαναεμφανίστηκε. Δεν συζητάμε για δάσκαλο Αγγλικών. Για μουσικό, δεν υπάρχει οργανική θέση. Το ίδιο συμβαίνει και στο 4ο σε σχέση με το δάσκαλο Αγγλικών. Ο μουσικός έφυγε και δεν αντικαταστάθηκε. 
      Βλέπουμε, λοιπόν, ότι ειδικά σε κάποια μαθήματα που θα βοηθήσουν στη διατήρηση της γλώσσας, στα ήθη, στα έθιμα, γιατί έχουν ξεχωριστή σημασία, όχι μόνο για τα παιδιά, αλλά γενικότερα για τους ΡΟΜ, δεν έχει παρθεί κανένα μέτρο. Και εγώ θα έλεγα ότι αν πράγματι θέλουμε να βοηθήσουμε, πρέπει να υπάρχει ένα σχέδιο, ώστε να παρακολουθούν την εκπαίδευση υποχρεωτικά από την προσχολική αγωγή. Εννοώ τους παιδικούς σταθμούς και τα νηπιαγωγεία και όταν λέω υποχρεωτικά, δεν εννοώ φυσικά δια της βίας. 
      Πρέπει να παρθούν, όμως, κάποια μέτρα. Πρώτα από όλα, οι γονείς τους να κατανοήσουν την αναγκαιότητα –βέβαια και με την ανάλογη υποδομή- να παρακολουθούν τα παιδιά, για να μπορούν μετά να εγκλιματιστούν, για να μπορούν μετά να συνεχίσουν στην πρωτοβάθμια εκπαίδευση και να προχωρήσουν και παραπέρα. 
      Διαφορετικά, το σχολείο σαν θεσμός δεν μπορεί να βοηθήσει -αν δεν παρθούν κάποια μέτρα από την προσχολική αγωγή- στην ομογενοποίηση, στην κοινωνική ένταξη και όχι φυσικά σε κάποια γκετοποίηση. Και όλα αυτά, δίπλα στο γενικότερο πρόβλημα το οποίο αντιμετωπίζουν οι ΡΟΜ και οι περιοχές, που κατά πλειοψηφία κατοικούνται απ’ αυτούς, μαζί με τον υπόλοιπο πληθυσμό και εξελίσσονται σε γκέτο. Υπάρχουν τέτοια προβλήματα υποδομής -τα οποία σας είναι γνωστά- που, αν τα χαρακτηρίσει κανείς τριτοκοσμικά, ίσως δεν αποδίδει και την απόλυτη πραγματικότητα. 
      Δεν έχετε, λοιπόν, κάποιο σχεδιασμό. Και επειδή ακριβώς ο Σεπτέμβρης δεν είναι μακριά, δεν νομίζω ότι θα πρέπει για άλλη μια φορά -και μάλιστα σε προεκλογική περίοδο- να αρχίσουν οι παρελάσεις των υποψηφίων -αυτήν τη φορά δημάρχων και νομαρχών, στις εθνικές εκλογές έχουμε παρελάσεις Υπουργών, Βουλευτών και άλλων παραγόντων- που από το 1996 και πέρα δίνουν, χωρίς καμία συστολή και προγραμματισμό, μόνο υποσχέσεις. Η πραγματικότητα είναι η ίδια και ως προς τις υποδομές και ως προς την κατάσταση που επικρατεί στην εκπαίδευση γενικότερα, αλλά και στα τρία σχολεία πολύ συγκεκριμένα της περιοχής, στα οποία αναφέρεται η ερώτηση. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Νικολαΐδου.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, με τα στοιχεία που σας έδωσα, σας απέδειξα –και δεν είναι ανάγκη να λέμε πολλά λόγια- ότι όσον αφορά το σχολείο στο οποίο αναφέρεστε, το σχολείο για το οποίο ζητάτε να μάθετε αν έγιναν προπαρασκευαστικά τμήματα και τμήματα υποδοχής, δεν έχετε δίκιο. Είναι ένα σχολείο πλήρες. Και αν εσείς πιστεύετε ότι όντως έφυγε ο καθηγητής Μουσικής και δεν αντικαταστάθηκε, εγώ σας είπα ότι ναι, συνέβη αυτό, αλλά αυτό δεν είναι κριτήριο. Ξέρετε πολύ καλά τα προβλήματα. Είναι προβλήματα μεγάλα και αγωνιζόμαστε να τα λύσουμε.
      Μιλήσατε για υποδομές. Θα σας πω ότι και σ’ αυτήν την περιοχή και στην Ελευσίνα και στα Μέγαρα και στη Μάνδρα Αττικής και όπου υπάρχουν τσιγγανόπαιδες, το συντονιστικό κυβερνητικό όργανο –το δηλώνω εδώ- υπό την προεδρία του συναδέλφου Υφυπουργού των Εσωτερικών και με συμμετοχή δική μου και άλλων συναρμόδιων Υπουργών, από το Υ.ΠΕ.ΧΩ.Δ.Ε. και άλλα Υπουργεία, λειτούργησε και κατέγραψε ανάγκες και με τον Οργανισμό Σχολικών Κτηρίων. Εγώ μάλιστα είδα πολλούς συναδέλφους από όλους τους χώρους της Βουλής, από όλα τα κόμματα, που ενδιαφέρονταν και έφεραν συγκεκριμένες προτάσεις για μεταστέγαση σχολείων, για σύμπτυξη σχολείων, για άνοιγμα νέων μονάδων και για δημιουργία τάξεων κοντά στις μικρές κοινότητες των μετακινούμενων ΡΟΜ. 
      Ξέρετε, λοιπόν, ότι είναι αντικειμενικές οι δυσκολίες. Δεν είναι δυσκολίες από έλλειψη προγραμματισμού. Αυτό το απορρίπτω. Σας είπα ότι -όπως λειτούργησε πλήρως το σχολείο αυτό- και για τη νέα σχολική χρονιά, θα κάνουμε το παν. Αντιμετωπίζουμε το πρόβλημα, όχι απλά μ’ ένα ιδιαίτερο διαφορετικό σχεδιασμό, αλλά μ’ ένα σχεδιασμό βάθους και ζητάμε –και παρακαλώ να μας βοηθήσετε σ' αυτό- να δώσουμε ένα σύνολο κινήτρων. 
      Όσον αφορά τις ειδικότητες, όπως η Μουσική που είπατε, όταν δεν δηλώνουν ενδιαφέρον –το ξέρετε πολύ καλά και ρωτήστε τους δημάρχους της περιοχής σας να σας το πουν- όταν ψάχνουμε και δεν υπάρχει ούτε μία αίτηση καθηγητού, για να έρθει και να διοριστεί εκεί ως αναπληρωτής καθηγητής, είναι βέβαιο ότι κάτι άλλο πρέπει να κάνουμε. 
      Αυτό προσπαθούμε μαζί με την πρωτοβάθμια και δευτεροβάθμια Αυτοδιοίκηση να κάνουμε και πιστεύω ότι με τη νέα σχολική χρονιά, θα μπορέσουμε να το πραγματώσουμε. Όμως, το αν οι δήμαρχοι ή οι νομάρχες, κυρία Νικολαϊδου –έχετε θητεύσει στην πρωτοβάθμια Αυτοδιοίκηση σε μία δύσκολη περιοχή και τα ξέρετε αυτά, είστε γνώστης του τι γίνεται προεκλογικά- θα κάνουν βόλτες μέσα ή έξω από τα σχολεία, για να δίνουν υποσχέσεις, εμένα δεν με ενδιαφέρει.
      ΒΕΡΑ ΝΙΚΟΛΑΪΔΟΥ: Το έχετε απαγορεύσει άλλωστε με έγγραφό σας.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όχι, σας παρακαλώ! Εγώ νομίζω ότι ουσιαστικά το ενδιαφέρον φαίνεται, όχι όταν δίνονται υποσχέσεις, αλλά όταν τα ίδια τα μεγέθη της εκπαίδευσης αποδεικνύουν ότι και ενδιαφέρον έχουμε και προγραμματισμό έχουμε και το πρόβλημα γνωρίζουμε. Ας αφήσουμε λοιπόν και τις υποσχέσεις μέσα από τις βόλτες των υποψηφίων, αλλά και τις μεγάλες κραυγές ή τουλάχιστον την παρουσίαση στοιχείων που δεν συμφωνούν με την πραγματικότητα και ας κοιτάξουμε να υπηρετήσουμε την πραγματικότητα ως ανάγκη.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Η τρίτη, η με αριθμό 815/13.6.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με τη λήψη μέτρων ελέγχου του αυξημένου κόστους του χρήματος που χορηγείται από τις Τράπεζες στους δανειολήπτες κ.λπ., διαγράφεται λόγω κωλύματος του κυρίου Υπουργού.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Ο Βουλευτής κ. Παναγιώτης Σγουρίδης ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, θέλω να θέσω υπόψη σας ότι η Διακομματική Κοινοβουλευτική Επιτροπή για την πολιτική της μετανάστευσης, που έχει συσταθεί κατά τα άρθρα 44 και 45 του Κανονισμού της Βουλής και για την οποία η Βουλή έχει ορίσει προθεσμία υποβολής των προτάσεών της μέχρι το τέλος της Β΄ Συνόδου, ζήτησε παράταση της προθεσμίας λειτουργίας της, προκειμένου να ολοκληρώσει το έργο της. 
      Με τη σύμφωνη γνώμη και της Διάσκεψης των Προέδρων προτείνουμε την παράταση της προθεσμίας λειτουργίας της παραπάνω Επιτροπής μέχρι τις 31 Δεκεμβρίου του 2006. 
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συνεφώνησε ομοφώνως. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 69/42/30.5.2006 επίκαιρη επερώτηση των Βουλευτών του ΠΑ.ΣΟ.Κ. κ.κ. Ιωάννη Διαμαντίδη, Ροδούλας Ζήση, Χρήστου Πρωτόπαπα, Ιωάννη Μανιάτη, Ελπίδας Τσουρή, Παναγιώτη Ρήγα, Ευάγγελου Αργύρη, Ιωάννη Δριβελέγκα, Απόστολου Κατσιφάρα, Βασίλειου Κεγκέρογλου, Γιάννη Κουτσούκου, Λάζαρου Λωτίδη, Αθανασίου (Θάνου) Μωραΐτη, Αθανασίου Παπαγεωργίου, Δημητρίου Πιπεργιά, Παναγιώτη Σγουρίδη, Αναστάσιου Σιδηρόπουλου, Νικολάου-Φωτίου Χατζημιχάλη και Άννας Διαμαντοπούλου προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες.
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει ως Κοινοβουλευτικό Εκπρόσωπο το συνάδελφο κ. Μιλτιάδη Βαρβιτσιώτη.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο το συνάδελφο κ. Χρήστο Πρωτόπαπα.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο το συνάδελφο κ. Ιωάννη Δραγασάκη.
      Το λόγο έχει ο πρώτος επερωτών κ. Ιωάννης Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Κυρίες και κύριοι συνάδελφοι, θα μου επιτρέψετε να ξεκινήσω την εισήγησή μου στο συζητούμενο θέμα με μία παρατήρηση διαδικαστικού χαρακτήρα, σχετικά με την πρόσκληση που μας απηύθυνε προχθές ο κύριος Υπουργός για να παρευρεθούμε στον ΟΛΠ, ώστε να ενημερωθούμε πάνω σε θέματα αρμοδιότητάς του, για την ακτοπλοΐα και γενικότερα.
      Λάβαμε την πρόσκληση από τον Πρόεδρο της Επιτροπής Παραγωγής και Εμπορίου στις 13 Ιουνίου. Βεβαίως, εμείς απαντήσαμε ότι δεν θα παρευρεθούμε, γιατί την επόμενη ημέρα, δηλαδή σήμερα, το θέμα αυτό θα συζητηθεί μέσα στο Κοινοβούλιο ενώπιον του ελληνικού λαού, για να ενημερωθεί.
      Δεν ξέρω τι υποκρύπτει αυτή η ενέργειά σας…
      ΑΝΑΣΤΑΣΙΟΣ ΚΑΡΑΜΑΡΙΟΣ: Για να δείτε το λιμάνι.
      ΙΩΑΝΝΗΣ ΔΙΑΜΑΝΤΙΔΗΣ: Για να δούμε το λιμάνι, που πράγματι όποτε πηγαίνουμε –τουλάχιστον εμείς οι Πειραιώτες Βουλευτές, αλλά και πολλοί νησιώτες Βουλευτές- μας αρέσει -κι εσείς είστε και νησιώτης Βουλευτής- ή για να δούμε το καινούργιο και πραγματικά ωραίο Υπουργείο, που ξεκίνησε επί ημερών ΠΑ.ΣΟ.Κ. –προγραμματίστηκε- και το ολοκληρώσατε εσείς, το οποίο είναι πράγματι ένα κόσμημα για τον Πειραιά –και συμφωνούμε σ’ αυτό- ή ενδεχομένως –απ’ ό,τι διαβάσαμε- για τα ωραία εδέσματα, τα κρητικά; Κι εγώ έχω καταγωγή από την Κρήτη και ο κ. Πρωτόπαπας και μας αρέσουν. 
      Για να λέμε, όμως, τα πράγματα με το όνομά τους, αυτά δεν γίνονται. Αυτά συζητούνται μέσα στο Κοινοβούλιο. Και σας έχουμε καλέσει πολλές φορές κι έχουμε ασκήσει την αρμοδιότητά μας σαν Αξιωματική Αντιπολίτευση, ώστε να τα ακούσει και ο ελληνικός λαός και να ενημερωθεί.
      Κύριε Υπουργέ, θα σας κάνω μία πρόταση τώρα, την οποία θα σας παρακαλέσω να σκεφτείτε. Να πάμε τα μέλη της Επιτροπής Παραγωγής και Εμπορίου μαζί με εσάς, την ηγεσία του Υπουργείου, να μπούμε σ’ ένα καράβι της γραμμής και να συζητήσουμε μέσα στο καράβι, στα νησιά, με τον κόσμο, με όλους τους φορείς, να ακούσουν κι εσάς κι εμάς και οι φορείς να πουν ποιοι έχουν δίκιο. Να μας πουν επιτέλους αν συμφωνούν με την πολιτική σας ή, εν πάση περιπτώσει, να μας πουν αν εμείς κάνουμε μία στείρα αντιπολίτευση και λέμε πράγματα που δεν ισχύουν.
      Αυτή είναι μία πρόταση. Εν πάση περιπτώσει, σκεφτείτε τη. Θα έχει ενδιαφέρον. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Σε ποιο νησί;
      ΙΩΑΝΝΗΣ ΔΙΑΜΑΝΤΙΔΗΣ: Σε όποιο νησί θέλετε.
      Βεβαίως, θα έλεγα να ξεκινάγαμε από την Κύθνο και τη Σέριφο. Αντί να έρχονται οι δήμαρχοι, οι νομάρχες και oι κάτοικοι στο Υπουργείο και να διαμαρτύρονται, ας πάμε να τους βρούμε εμείς εκεί. 
      Να έρθουμε τώρα στο θέμα που συζητάμε, κύριε Πρόεδρε, κυρίες και κύριοι συνάδελφοι. 
      Συζητάμε αυτήν την επερώτηση για την ακτοπλοΐα, ενθυμούμενοι αυτά που συνέβησαν πέρσι, για να μην πάω πιο παλιά. Όλοι θυμόμαστε τι έγινε πέρσι, όλοι θυμόμαστε αυτό το αλαλούμ που υπήρξε το καλοκαίρι στον προγραμματισμό, με τις βλάβες των πλοίων, με όλα αυτά που ταλαιπώρησαν το κοινό, ταλαιπώρησαν τους τουρίστες και εξέθεσαν τη χώρα μας διεθνώς. Για πρώτη φορά ήρθαν ξένα κανάλια στον Πειραιά για να πάρουν εικόνες του λιμανιού. 
      Η αγωνία μας λοιπόν και η αγωνία η δικιά σας -δεν το κρύβω και δεν μονοπωλούμε την αγωνία- είναι πώς θα βοηθήσουμε όλοι, ώστε να έχουμε ένα καλοκαίρι διαφορετικό από το περσινό, ένα καλοκαίρι, όμως, για το οποίο θα έπρεπε να υπάρξει ένα σχέδιο από εσάς, ένας προγραμματισμός για τα δρομολόγια, ένας προγραμματισμός που να ανταποκρίνεται στις ανάγκες του πολυνησιακού χαρακτήρα που έχει η χώρα μας και στις ανάγκες των κατοίκων και του τουρισμού, που είναι -αν θέλετε- μαζί με τη ναυτιλία, η βαριά βιομηχανία μας. Αντ’ αυτού, τι βλέπουμε; Βλέπουμε διαμαρτυρίες, βλέπουμε ξεσηκωμό των κατοίκων της νησιωτικής χώρας, βλέπουμε μία απομόνωση. Βλέπουμε, δηλαδή, ότι εκεί υπάρχει μία άλλη Ελλάδα.
      Αυτό δεν μπορούμε να το δεχτούμε, κύριε Υπουργέ. Και να σας θυμίσω τι λέγατε προεκλογικά: Λέγατε ότι θα διασφαλίσετε την απρόσκοπτη επικοινωνία και συγκοινωνία του νησιωτικού χώρου με την Ελλάδα, για να μη διαρραγεί ο κοινωνικός ιστός. Σήμερα τι βλέπουμε; Ξεκομμένα νησιά. Και δεν μιλάω για την Κρήτη που είναι ένα νησί, το οποίο μπορεί να θεωρηθεί και σαν ένα άλλο κράτος, με την έννοια ότι είναι πάρα πολύ μεγάλο ή δεν μιλάω για κάποια μεγάλα νησιά των Δωδεκανήσων, τη Ρόδο για παράδειγμα. Μιλάω για τα νησιά των Κυκλάδων, για τα μικρά νησιά, τα νησιά της άγονης γραμμής, όπου εκεί οι άνθρωποι όχι απλώς δεν βλέπουν καράβι, αλλά αγωνιούν για το μέλλον τους. Λένε: «Τι θα κάνουμε εδώ πέρα; Δεν μπορούμε να ζήσουμε». Αγωνιούν για την τροφοδοσία των νησιών. Δεν πηγαίνουν πλοία. 
      Διαβάζουμε πάλι στις εφημερίδες ότι θα μπουν και άλλα υδροπλάνα. Να το δεχθώ ότι αυτό είναι ένα μέτρο, αλλά δεν είναι αυτό που λύνει, κύριε Υπουργέ, το θέμα της ακτοπλοΐας. Το πρόβλημα της ακτοπλοΐας λύνεται μόνο με καράβια. Αυτό θα πρέπει να γίνει κατανοητό. Άλλο είναι να μπαίνουν τρεις πολύτεκνες οικογένειες και να πηγαίνουν από την Κέρκυρα στους Παξούς και άλλο είναι να μπαίνουν χίλια και χίλια πεντακόσια άτομα και να πηγαίνουν στα νησιά των Κυκλάδων, των Δωδεκανήσων και του Βορείου Αιγαίου. Δεν κάνατε, λοιπόν, προγραμματισμό. Και πρέπει να πω ότι το 19% του εδάφους της χώρας μας είναι νησιά. Άρα, λοιπόν, χρειάζονται πολύ περισσότερα πλοία και πολύ περισσότερα δρομολόγια –τριακόσια ενδεχομένως, ίσως και παραπάνω, σύμφωνα με μελέτες του Πανεπιστημίου Πειραιά- για να καλυφθούν οι ανάγκες των νησιών. Ποιος είναι ο προγραμματισμός; Απομονωμένα τα νησιά επί εβδομάδες από τον Πειραιά! 
      Λέγατε, κύριε Υπουργέ -το θυμόσαστε και το θυμόμαστε όλοι στην Αίθουσα αυτή- από την πρώτη στιγμή που αναλάβατε, ότι δεν θα γίνουν αυξήσεις στα εισιτήρια πέραν του πληθωρισμού. Αυτό είναι καταγεγραμμένο στα Πρακτικά. Πίεζαν οι ακτοπλοΐκές εταιρείες. Καλά έκαναν. Είναι δικαίωμά τους. Όλες οι ομάδες των συνανθρώπων μας πιέζουν και ζητούν κάτι καλύτερο. Και βεβαίως σε πολλά θέματα έχουν δίκιο. 
      Εσείς τι κάνατε γι’ αυτό το θέμα; Πρώτον, ξεκινήσατε την απελευθέρωση από τέσσερα λιμάνια: την Ελευσίνα, τη Ραφήνα, την Κύμη και το Λαύριο. Εμείς σας είπαμε ότι αυτό είναι προοίμιο της απελευθέρωσης των εισιτηρίων της οκονομικής θέσης από το λιμάνι του Πειραιά, αλλά εσείς αρνιόσασταν ότι θα γίνει αυτό. Προχωρήσατε λοιπόν και στην απελευθέρωση των εισιτηρίων της οικονομικής θέσης από το λιμάνι του Πειραιά. Ξέρετε τι συνεπάγεται αυτό για έναν απλό πολίτη που ζει στα νησιά; Αύξηση, που σε πολλά νησιά αγγίζει και το 35%. 
      Σας ρωτάω, λοιπόν, ευθέως και σαν ΠΑ.ΣΟ.Κ. και σαν απλοί πολίτες, αν θέλετε το εξής: Πώς θα μπορέσει μία οικογένεια τριών ατόμων, μία μέση ελληνική οικογένεια, να φύγει από τα νησιά και να έρθει στην Ελλάδα -γιατί πράγματι μιλάμε για άλλη Ελλάδα, όπως έχετε καταντήσει το Αιγαίο- στην Αθήνα ή το αντίστροφο; Θα θέλει ένα μηνιαίο προϋπολογισμό. Αυτά δεν τα σκέφτεστε; Δεν πρέπει να διασφαλίσετε το δημόσιο συμφέρον των επικοινωνιών, των συγκοινωνιών στα νησιά;
      Οι αυξήσεις, λοιπόν, είναι υπέρογκες. 
      Από την άλλη πλευρά παρατηρούμε και μία απαξίωση δική σας προς τους εργαζόμενους της ακτοπλοΐας. Δεν δώσατε αύξηση. Δώσατε αύξηση 4,5% ενώ η Π.Ν.Ο. ζητούσε 9%. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς θα εμπλεκόμαστε στις συλλογικές συμβάσεις;
      ΙΩΑΝΝΗΣ ΔΙΑΜΑΝΤΙΔΗΣ: Όχι. Θα μπορούσατε να επιμείνετε και στον Υπουργό Οικονομίας –βεβαίως δεν είναι θέμα δικό σας- όπως κάνατε σε άλλα θέματα και πετάτε το μπαλάκι στο Υπουργείο Εθνικής Οικονομίας και να πείτε «εμείς το ζητήσαμε». Δεν κάνατε όμως καμία ενέργεια. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Οι συλλογικές συμβάσεις είναι μεταξύ εργαζομένων και εργοδοτών. Τα ξέρει καλά ο κύριος Κοινοβουλευτικός Εκπρόσωπος του ΠΑ.ΣΟ.Κ..
      ΙΩΑΝΝΗΣ ΔΙΑΜΑΝΤΙΔΗΣ: Αντ’ αυτού όμως προχωρήσατε σε θέματα που θίγουν και το πολιτικό προσωπικό του Υπουργείου και το στρατιωτικό προσωπικό.
       Βεβαίως, για να επανέλθω στους ναυτικούς, τι κάνατε; Προχωρήσατε στην επιστράτευση. Και σας είχαμε θέσει ένα ερώτημα και το θέτουμε πάλι. Και είναι ερώτημα που θέτουν όλοι οι ναυτικοί. Τι γίνεται μ’αυτό το θέμα της επιστράτευσης; Πόσο καιρό ακόμη θα κρατήσει η επιστράτευση; Πρέπει να τοποθετηθείτε εδώ. Εξέλιπαν οι λόγοι; Αν εξέλιπαν οι λόγοι να αρθεί αυτό το μέτρο. Να μας το πείτε αυτό.
      Μας κατηγορούσατε ότι δεν νοιαζόμαστε για τα νησιά μας και ότι μόλις γίνει Kυβέρνηση η Νέα Δημοκρατία θα αλλάξει το ν. 2932/2001, τον οποίο είχατε καταψηφίσει. Εσείς τι κάνατε αντ’ αυτού; Καταργήσατε αποσπασματικά κομμάτια, καταργήσατε τη Ρ.Α.Θ.Ε. και προχωρήσατε στην ουσία στη λειτουργία αυτού του νόμου. Καταστρατηγήσατε άλλες διατάξεις που αφορούσαν στο χρονικό προγραμματισμό των δρομολογίων, ο οποίος έχει καθοριστική σημασία όχι μόνο για την εξυπηρέτηση των νησιών αλλά για την ανάπτυξη άλλων οικονομικών δραστηριοτήτων. Με πρόσφατη μάλιστα νομοθετική ρύθμιση «νομιμοποιήσατε» την εκπρόθεσμη υποβολή δηλώσεων η οποία de facto έχει υποβληθεί. Κάνατε, δηλαδή, επιλεκτική και καταχρηστική εφαρμογή των τροποποιουμένων διατάξεων του νόμου.
      Ζητήσατε την κατάθεση από τις εταιρείες σχεδίων για τις άγονες γραμμές, γενικά τον προγραμματισμό για τα νησιά. Και οι εταιρείες τι έκαναν; Αρνήθηκαν να υποβάλουν τα σχέδια των γραμμών για τα νησιά, με κάποιες μικρές εξαιρέσεις. 
      Στην ουσία, λοιπόν, προσπαθείτε να χαρακτηρίσετε γραμμές ως άγονες, γραμμές «φιλέτο» όπως είναι η Κρήτη. Είναι δυνατόν να ζητάτε για την Κρήτη να καταθέσουν τις αιτήσεις τους οι εταιρείες όταν η Κρήτη είναι ένα μεγάλο νησί και όταν είναι η γραμμή «φιλέτο» της ακτοπλοΐας μας;
      Τα νησιά όμως, κύριε Υπουργέ, δεν είναι μόνο τα πλοία, είναι και τα λιμάνια, είναι και οι υποδομές. Κατ’ επανάληψη είχατε διακηρύξει μέσα στην Αίθουσα αυτή ότι πήρατε ένα δάνειο. Πολλές φορές μας λέγατε ότι το δάνειο αυτό είναι για τα λιμάνια, μετά το γυρίσατε και είπατε ότι είναι για υποδομές, για το δρόμο μέχρι το Λαύριο κ.ο.κ.. Τώρα μας λέτε ότι είναι και για τους εφοπλιστές για να χτίσουν καράβια. Μα, είναι δυνατόν! 
      Πέστε μας, λοιπόν, γι’ αυτό το περίφημο δάνειο, το οποίο το αναφέρετε εδώ και ενάμιση χρόνο και ακόμη δεν έχει προχωρήσει τίποτα. Δεν έχουμε δει ένα έργο σε ένα λιμάνι σε κάποιο νησί να προχωρά. Τι αφορά αυτό το δάνειο;  Είναι δυνατόν εσείς να εγγυηθείτε μέσω του δανείου αυτού για τους πλοιοκτήτες για να χτίσουν καράβια; Βεβαίως χρειάζονται τα καράβια, αλλά δώστε άλλα κίνητρα. Σας έχουμε προτείνει εμείς. Δώστε κίνητρα στους ακτοπλόους να μπορέσουν να χτίσουν καράβια γιατί πράγματι υπάρχει ανάγκη στο Αιγαίο. Αντ’ αυτού εσείς τίποτα.
      Είχατε κάνει εξαγγελίες, κύριε Υπουργέ, για το θέμα των γιατρών. Και αυτό είναι ένα θέμα που θέλω να το θίξω ιδιαιτέρως. Το είχατε πει εδώ και ενάμιση χρόνο. Γιατρούς ακόμη δεν έχουμε δει στα πλοία και αντ’ αυτού τι βλέπουμε; Βλέπουμε να βγάζετε μία απόφαση η οποία λέει μεταξύ άλλων «σε περίπτωση που για οποιοδήποτε λόγο ο γιατρός δεν επιβιβαστεί στο πλοίο, δεν κωλύεται για το λόγο αυτό ο απόπλους του πλοίου και η κανονική εκτέλεση του δρομολογίου του». Τι σημαίνει αυτό πρακτικά;
      Σημαίνει ότι, αν ένας εφοπλιστής δεν πληρώσει, γιατί αυτός θα αναλάβει το κόστος ή, αν το αναλάβει το Υπουργείο, μπορεί να μην υπάρχει πρόθεση κάποιων γιατρών να πάνε στα πλοία. Εσείς μπορεί να έχετε τη διάθεση…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε; 
      ΙΩΑΝΝΗΣ ΔΙΑΜΑΝΤΙΔΗΣ: Μισό λεπτό. Εσείς και το Υπουργείο Υγείας μπορεί να έχετε τη διάθεση να πληρώσετε το γιατρό, αλλά μπορεί να μην υπάρχει ενδιαφέρον. Σ’ αυτήν την περίπτωση όμως δεν κωλύεται ο απόπλους, άρα, ποιο είναι το νόημα; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν μου επιτρέπετε, να σας εξηγήσω. 
      ΙΩΑΝΝΗΣ ΔΙΑΜΑΝΤΙΔΗΣ: Όχι, θα τα πείτε, γιατί και ο χρόνος τελειώνει. 
      Εμείς, κύριε Υπουργέ, θα περιμένουμε και θα δούμε τον απολογισμό – από τώρα σας το λέμε, έγκαιρα- στο τέλος του καλοκαιριού, τον Οκτώβρη, να δούμε πόσοι γιατροί πήγαν στα πλοία και πόσοι έκαναν χρήση αυτού του δικαιώματος και αυτής της διάταξης που εσείς ψηφίσατε. 
      Πιστεύουμε, κύριε Πρόεδρε, ότι θα πρέπει να υπάρξει ένας ουσιαστικός διάλογος, να υπάρξει καλή θέληση από όλες τις πλευρές, προκειμένου να αντιμετωπιστούν τα προβλήματα των ακτοπλόων, τα προβλήματα των νησιών. Και οι ακτοπλόοι έχουν δίκιο σε πολλά θέματα, υπάρχει ο υπερδανεισμός των ακτοπλοϊκών επιχειρήσεων, η αύξηση των τιμών του πετρελαίου -κανείς δεν μπορεί να τα αρνηθεί αυτά τα πράγματα- υπάρχει έλλειψη ενδιαφέροντος για επενδύσεις στην ακτοπλοΐα, έλλειψη στη διεθνή αγορά πλοίων κατάλληλων για  τις ελληνικές άγονες γραμμές και για τα νησιά και τα λιμάνια που υπάρχουν, υπάρχει υποχρέωση της πλήρους εφαρμογής της διεθνούς σύμβασης για την ασφάλεια της ανθρώπινης ζωής στη θάλασσα, υπάρχουν όλα αυτά τα θέματα, στα οποία εσείς θα πρέπει να δώσετε απαντήσεις έγκαιρα, θα πρέπει να μας πείτε, δηλαδή, κύριε Υπουργέ, ποιος είναι ο προγραμματισμός σας. 
      Εμείς ζητάμε από εδώ σήμερα, όταν θα πάρετε το λόγο, να μας πείτε και να μας εγγυηθείτε και να εγγυηθείτε όχι σε εμάς αλλά στον ελληνικό λαό ότι φέτος στα νησιά δεν θα υπάρξουν τα προβλήματα που υπήρξαν πέρυσι. Εμείς έχουμε την ίδια αγωνία που έχετε και εσείς από την υπεύθυνη αυτή θέση που έχετε, αλλά θέλουμε να μη δούμε αυτά τα φαινόμενα που είδαμε πέρυσι. Επιτέλους, αφήστε μας και εμάς να κάνουμε δέκα μέρες διακοπές! Πέρυσι μας είχατε στην τσίτα όλο το καλοκαίρι να παρακολουθούμε τι κάνει το Υπουργείο στον τομέα σας, τη ναυτιλία. Αφήστε μας και εμάς να κάνουμε λίγες μέρες διακοπές. Το δικαιούμεθα, νομίζω, όπως το δικαιούνται όλοι οι εργαζόμενοι. 
      Ελπίζω να μη σταθείτε σ’ αυτά που κατά καιρούς λέτε ότι για όλα αυτά φταίνε οι τοπικές κοινωνίες, οι οποίες κάνουν λευκές απεργίες στα νησιά, όπως είπατε για την Κύθνο, τη Σίφνο και τη Σέριφο κ.λπ.. Αυτά νομίζω ότι είναι αστεία επιχειρήματα. Οι πολίτες έχουν την αγωνία τους και μέσα απ’ αυτήν την αγωνία εσείς δεν μπορείτε να μιλάτε για λευκές απεργίες των επιβατών στα καράβια. Ελπίζω ότι αυτά που ακούσαμε από εσάς κατά καιρούς να μην ακουστούν πάλι, να μη μας κάνετε, δηλαδή, συνεχείς αναφορές στο μεγάλο έργο σας, σε όλα αυτά που κάνετε. Πολλά μας λέγατε, και για την κρουαζιέρα μας είπατε. Βλέπουμε ότι η κρουαζιέρα δεν έχει καμία ανάπτυξη, τα τέσσερα πλοία έγιναν δύο, εν συνεχεία έγιναν τρία κ.ο.κ.. Εμείς περιμένουμε με πολύ μεγάλο ενδιαφέρον να ακούσουμε αυτά που θα πείτε. 
      Εμείς δεν έχουμε κανένα λόγο και καμία διάθεση να σηκώσουμε τους τόνους και να σας αντιπολιτευτούμε. Εμείς έχουμε την αγωνία να μεταφέρουμε σ’ εσάς και μέσω του Κοινοβουλίου στον ελληνικό λαό την αγωνία αυτού του λαού για τα νησιά, την αγωνία των παραγωγικών τάξεων της χώρας μας, των νησιωτών, των ανθρώπων που ζουν το καλοκαίρι δύο μήνες από τον τουρισμό για να μπορέσουν να αντεπεξέλθουν στους υπόλοιπους δέκα μήνες, να δούμε τι θα μας απαντήσετε και περιμένουμε με πολύ μεγάλο ενδιαφέρον να σας ακούσουμε. 
      Ευχαριστώ πάρα πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Διαμαντίδη. 
      Ο Κοινοβουλευτικός Εκπρόσωπος τους Κομμουνιστικού Κόμματος Ελλάδος κ. Ορέστης Κολοζώφ ορίζει Κοινοβουλευτική Εκπρόσωπο την κ. Ελπίδα Παντελάκη. 
      Το λόγο έχει η επερωτώσα συνάδελφος εκ Μαγνησίας κ. Ροδούλα Ζήση. 
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε. 
      Είναι η ευαισθησία μας και η αγωνία μας για την ανάπτυξη της νησιώτικης και της παράκτιας Ελλάδας που μας επιβάλλουν, κύριε Υπουργέ, εμάς, τους Βουλευτές του ΠΑ.ΣΟ.Κ, να σας ασκούμε συχνά κοινοβουλευτικό έλεγχο και να σας καλούμε στην αρμόδια επιτροπή της Βουλής για να ενημερώσετε το Κοινοβούλιο για τα θέματα της ναυτιλίας και ειδικά της ακτοπλοΐας και είναι ακόμα οι παραλείψεις και οι αστοχίες της Κυβέρνησης της Νέας Δημοκρατίας που μας αναγκάζουν να σας καταγγέλλουμε στον ελληνικό λαό, γιατί είναι χρέος μας να αποκαλύπτουμε συνεχώς την κρυφή ατζέντα σας στα θέματα της ακτοπλοΐας, προκειμένου τελικά να αποφασίσετε να κάνετε πολιτική υπέρ των πολλών και να διορθώσετε την κυβερνητική πρακτική σας υπέρ των εκλεκτών σας και υπέρ του «Ακτοπλοΐα: γαία πυρί μειχθείτω». Σε αυτήν την κατάσταση βρισκόμαστε, κύριε Υπουργέ, στα θέματα της ακτοπλοΐας. 
      Βεβαίως, το είπε και ο εισηγητής, αντί να ανταποκριθείτε στα καλέσματά μας ή στον κοινοβουλευτικό έλεγχο μάς καλείτε σε νεομοντερνικές και μεταμοντερνικές συναντήσεις σε χώρους εκτός της Βουλής, μόνο για την εικόνα και την επικοινωνία. Και η ουσία, κύριε Υπουργέ; Γιατί δεν επιλέξατε κάποιο ελληνικό νησί; Μου έχετε τάξει τόσες φορές ότι θα έρθετε στις Βόρειες 
Σποράδες σε ένα από αυτά τα όμορφα νησιά για να συζητήσουμε με τους κατοίκους, να ξετυλίξετε εκεί τις υποσχέσεις σας, να δείτε την πραγματικότητα, τις αντιδράσεις των ανθρώπων και έτσι να καταλάβετε πού βρισκόμαστε και πού βρίσκεται η κυβερνητική πολιτική. Τι φοβάστε, κύριε Υπουργέ, για να το κάνετε αυτό; Μιλάω για την ουσία. Μήπως τελικά έχετε συνηθίσει να βλέπετε αυτά που σας παρουσιάζουν οι παραμορφωτικοί καθρέπτες της Κυβέρνησής σας;
      Το ξέρετε καλά και το ξέρει και όλος ο κόσμος ότι μας έρχονται μηνύματα. Κύριε Πρόεδρε της Βουλής, σας έρχεται και σας η εφημερίδα των Βόρειων Σποράδων και περιοδικά. Το μήνυμα είναι ότι τα νησιά βρίσκονται σε απομόνωση. Εμείς είμαστε εδώ για να σας πούμε, εν όψει του καλοκαιριού προσέξτε. Η κατάσταση στις ακτοπλοϊκές συγκοινωνίες βρίσκεται σε κρεσέντο χειροτέρευσης με αποτέλεσμα να δημιουργούνται σοβαρές ανησυχίες εν όψει του καλοκαιριού που είναι περίοδος αιχμής, αφού θα υπάρχει αυξημένη κίνηση στα νησιά λόγω του τουρισμού. Λέτε ότι «βουλιάζουν τα νησιά μας» από τον τουρισμό. Πώς θα βουλιάξουν τα νησιά μας από τον τουρισμό μ’ αυτή την κατάσταση στις ακτοπλοϊκές συγκοινωνίες; Η πολιτική της Κυβέρνησής σας, η οποία κινείται στην τροχιά της ικανοποίησης όλων των επιθυμιών των υμετέρων εκλεκτών σας προσθέτει σήμερα τη σταγόνα που ξεχειλίζει το ποτήρι της αγανάκτησης, όχι μόνο των νησιωτών, που βεβαίως θίγονται άμεσα και περισσότερο, αλλά και όλων των πολιτών της χώρας μας που βλέπουν να πλήττονται τα δικαιώματά τους, δηλαδή, το δικαίωμα της μετακίνησης, το δικαίωμα στην εργασία, στο εμπόριο, το δικαίωμα στην επιβίωση.
      Η βεβιασμένη και χωρίς κανόνες και όρους υποχώρησή σας στη βουλιμία και στις πιέσεις των ακτοπλόων για να απελευθερώσετε τα ήδη πανάκριβα ναύλα των ακτοπλοϊκών συγκοινωνιών και η ήδη εκδηλωθείσα πρόθεση των εφοπλιστών να τα αυξήσουν ακόμη περισσότερο όχι μόνο –σας το λέω προσέξτε με- θα υπονομεύσουν την ανάπτυξη και την πρόοδο, αλλά θα καταστήσουν προβληματική την ίδια την επιβίωση των νησιών. Αυτή η αρνητική εξέλιξη λόγω της πολιτικής Κεφαλογιάννη, της δικής σας πολιτικής, που την επικυρώνει ο ίδιος ο Πρωθυπουργός ο κ. Καραμανλής, έρχεται να προστεθεί ως μια μεγάλη οικονομική τροχοπέδη στους κατοίκους των νησιών, αφού ο τουρισμός, που αποτελεί τη μόνη πηγή εσόδων τους, θα δεχθεί ένα ακόμη ισχυρότατο πλήγμα.
      Η αύξηση των ναύλων, κύριε Υπουργέ, σημαίνει ακρίβεια, ακρίβεια των μετακινήσεων η οποία με τη σειρά της φέρνει μείωση στις αφίξεις των τουριστών και προσθέτει άλλο ένα πρόβλημα σε όλα αυτά που ταλανίζουν τους απασχολούμενους στον τουρισμό. Βέβαια, έχει ως αποτέλεσμα να ακριβαίνουν και όλα τα αγαθά.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα πάρω και το χρόνο από τη δευτερολογία μου.
      Δηλαδή, κύριε Υπουργέ, η απόφασή σας για την απελευθέρωση των ναύλων επιβαρύνει το σύνολο των επαγγελματιών στη νησιωτική περιφέρεια της χώρας και όλους τους πολίτες.
      Οι Βουλευτές του ΠΑ.ΣΟ.Κ. σας καταθέσαμε ερώτηση και μας απαντήσατε ότι προωθήσατε την περαιτέρω απελευθέρωση των ναύλων επιβατών και οχημάτων με σκοπό την εξασφάλιση επαρκούς ακτοπλοϊκής εξυπηρέτησης της νησιωτικής χώρας στο πλαίσιο του ελεύθερου και υγιούς ανταγωνισμού. Πώς είναι δυνατόν, κύριε Υπουργέ, να απελευθερώνετε τους ναύλους όταν δεν έχετε διασφαλίσει τους κανόνες και τους σωστούς όρους ανταγωνισμού; Εσείς καταργήσατε τη Ρ.Α.Θ.Ε., τη Ρυθμιστική Αρχή Θαλάσσιων ενδομεταφορών. Δεν εφαρμόζετε την υπάρχουσα νομοθεσία. Είστε όλο παλινωδίες και παλινδρομήσεις και στις υποσχέσεις και στις πρακτικές σας. Εντείνετε την αναξιοπιστία της Κυβέρνησής σας, ενώ οι υποχωρήσεις έναντι των κανόνων και των νόμων στερούν τη δυνατότητα ρυθμίσεων που θα διασφαλίζουν τον υγιή ανταγωνισμό και τη σωστή, ασφαλή και οικονομική αλλά και ποιοτική εξυπηρέτηση των νησιών μας.
      Είναι θέμα ημερών, κύριε Υπουργέ –έτσι μας έχετε συνηθίσει- να υποκύψετε και στην πίεση των εφοπλιστών να μην εφαρμοστεί ο νόμος για την υποχρέωση τουλάχιστον δεκάμηνης υπηρεσίας των πλοίων. Και σίγουρα δεν υλοποιείτε τις υποχρεώσεις σας για τους ελέγχους. Αυξήσεις, ανεπάρκεια ελέγχων, αύξηση του κόστους παραγωγής και διακίνησης του τουριστικού προϊόντος, έλλειμμα σχεδίου δρομολογίων και άρα αρρυθμία και υποβάθμιση στην τουριστική αγορά, ανασφάλεια των νησιωτών, προβλήματα στην ασφάλεια των πλοίων αφού δεν υλοποιείτε τις διατάξεις για την απόσυρση των υπερηλίκων πλοίων, που με τις συνεχείς βλάβες τους δημιουργούν απίστευτη ταλαιπωρία στο κοινό. Αυτά όλα και άλλα πολλά τέτοια παρόμοια συνιστούν την πολιτική σας στην ακτοπλοΐα. 
      Δεν θα μιλήσω για το δάνειο, το οποίο από πέρυσι το πάτε μια στις λιμενικές υποδομές, μια στη ναυπήγηση των πλοίων και μια το ξαναπαίρνετε. Δεν θα μιλήσω για τις κρουαζιέρες. Μία τέσσερα τα πλοία, μία δύο τα πλοία, ξανά τέσσερα τα πλοία! Πού είναι τα έξι και τα οκτώ που υποσχεθήκατε για την τρέχουσα περίοδο; 
      Δηλαδή, κύριε Υπουργέ, γιατί αδικείτε και τον εαυτό σας και την πολιτική σας μέσα από τέτοιες αντιφατικές πρακτικές και δηλώσεις; Καμιά στρατηγική, κανένας στόχος, καμιά πρόβλεψη για το καλοκαίρι, ανύπαρκτος ο προγραμματισμός σας! Μεγάλες όμως και υπαρκτές οι ευθύνες σας! Και δεν  μπορείτε εσείς να τις απεμπολείτε. Αν δεν μπορείτε να τις αναλάβετε, εμείς θα σας τις θυμίζουμε συνεχώς! 
      Η πολιτική της Κυβέρνησης στη ναυτιλία γίνεται επικίνδυνη. Μοιάζει με απειλή για την οικονομική και κοινωνική ζωή της νησιώτικης Ελλάδας. Τα νησιά μας και οι πολίτες καλούνται πάλι να σηκώσουν το βάρος αυτής της πολιτικής που επιβαρύνει τους πολλούς και διευκολύνει τους λίγους και «εκλεκτούς» σας. Δεν έχει διασφαλιστεί τίποτα για το καλοκαίρι, ενώ οι Δυτικές Κυκλάδες και οι Βόρειες Σποράδες –κύριε Πρόεδρε, θα σας το λέω αυτό συνεχώς για να πείτε και εσείς μια κουβέντα εδώ, γιατί έχετε τα αιτήματα, τα παράπονα και τις διαμαρτυρίες που έρχονται εδώ- ….
      ΠΡΟΕΔΡΕΥΩΝ (Γεώργιος Σούρλας): Θα τα πω όμως ιδιαιτέρως, γιατί δεν έχω δικαίωμα να το κάνω εδώ! 
      ΡΟΔΟΥΛΑ ΖΗΣΗ: …υποφέρουν, όπως και άλλα νησιά από την έλλειψη πλοίων, την ώρα που ο Υπουργός Εμπορικής Ναυτιλίας, καταγγέλλει τα συμφέροντα, ενώ συγχρόνως, κύριε Πρόεδρε, ενδίδει στις απαιτήσεις τους και τα αφήνει να αποθρασύνονται στην ασυδοσία και τον αθέμιτο ανταγωνισμό. 
      Εγώ απλώς θα σας θυμίσω –επιτρέψτε μου όμως να αναφέρω μερικές πιέσεις- ότι είναι χαρακτηριστικό το τι λένε κάποιοι -δεν θα αναφέρω τα συγκεκριμένα ονόματα- ότι: «Από Δευτέρα ως Πέμπτη, οι τιμές θα είναι χαμηλές και τις ημέρες αιχμής, Παρασκευή, Σάββατο και Κυριακή, η τιμή του εισιτηρίου θα είναι υψηλότερη». Άλλος ακτοπλόος λέει τα εξής: «Από τις 7 Σεπτεμβρίου, τέρμα τα πλοία. Το Υ.Ε.Ν. θα μετατραπεί σε Υπουργείο άγονων γραμμών». 
      Στη συνέχεια, άλλα αιτήματα, όπως αυτά που ανακοινώθηκαν και από τον αρμόδιο πρόεδρο της ακτοπλοΐας, είναι τα εξής: «Όσον αφορά στον ελεύθερο χρόνο απασχόλησης των πλοίων, ζητούν να καταργηθεί η υποχρεωτική δεκάμηνη δρομολόγηση των πλοίων. Επίσης, ζητούν να καταργηθεί και το όριο ηλικίας των πλοίων. Δηλαδή, ζητούν την κατάργηση της τριακονταπενταετίας και από το 2008 της τριακονταετίας, με την οποία δεν υπάρχει όριο ηλικίας, εφόσον τα πλοία τηρούν κάποιους κανόνες ασφαλείας και μηχανολογικής κατάστασης για την οποία δεν κάνετε κανέναν έλεγχο και δεν προετοιμάζετε τίποτα και για κανέναν. 
      Επίσης, ζητούν σήμερα να υποστηρίξετε τα αιτήματά τους για την κατάργηση των μη ανταποδοτικών υπέρ τρίτων τελών στους ναύλους, τα οποία –υποστηρίζουν- ότι σήμερα επιβαρύνουν την τιμή του εισιτηρίου έως και 20%. Ακόμη, η κατάργηση του επίναυλου 3% επί της τιμής του ναύλου, ακόμα παραμένει δέσμευση της Κυβέρνησης και οι εφοπλιστές ζητούν την κατάργησή του. 
      Τέλος, ζητούν την κατάργηση αιτήσεων δρομολόγησης των πλοίων, δηλαδή, την ελεύθερη δρομολόγηση γραμμών. Αυτό σημαίνει ότι τα μικρά και μεσαία νησιά θα μείνουν αποκομμένα από την υπόλοιπη χώρα και το κράτος θα πρέπει να βρει τρόπους να επιδοτεί τους «εκλεκτούς» και τις εταιρείες τους. 
      Εγώ, κύριε Υπουργέ, επειδή αυτά τα διαβάζω κάθε μέρα και βλέπω τις δηλώσεις, καταλαβαίνω ότι έχετε να αντιμετωπίσετε μεγάλες πιέσεις -ίσως θεούς και δαίμονες, ίσως Κύκλωπες και Λαιστρυγόνες- και δεν θέλω να σας κατηγορήσω. Θέλω όμως να δω τις αντιστάσεις σας! Θέλω να δω τις δεσμεύσεις σας! Θέλω να δω πώς λύνετε τα προβλήματα, γιατί και βλάβες έχουν τα πλοία, γιατί και προβλήματα έχουν οι πολίτες και οι κάτοικοι των περιοχών διαμαρτύρονται και πρέπει να το πω, κύριε Πρόεδρε –επιτρέψτε μου μισό λεπτό- ότι αυτή τη στιγμή διακόπτονται τα δρομολόγια. 
      Εκεί που δεσμευθήκατε εσείς και πήρατε και ευχαριστήρια από κάποιους, κύριε Υπουργέ, θα ήθελα να σας ενημερώσω ότι αυτήν τη στιγμή έχουν εγκαταλειφθεί στην τύχη τους δρομολόγια στις Βόρειες Σποράδες, ενώ διακόπηκαν αυτά που υποσχεθήκατε και υπάρχει μια αρνητική εξέλιξη και στη σύνδεση Βορείων Σποράδων με Άγιο Κωνσταντίνο και Θεσσαλονίκη, με τη βόρεια Ελλάδα.
      Έτσι, έχουμε αραίωση δρομολογίων, πανάκριβα ναύλα, αλλά και διακοπή λόγω βλάβης των πλοίων. Όλα αυτά, δημιουργούν σοβαρό πλήγμα στην τουριστική κίνηση της περιοχής μας -των Βορείων Σποράδων- και βέβαια, υπάρχει σοβαρό πρόβλημα, το οποίο καταγγέλλουν όλες οι κατασκευαστικές εταιρείες και οι άνθρωποι της δημιουργίας, ότι δεν μπορούν να μεταφέρουν τα υλικά οδοποιίας, τα υλικά υποδομών για τα έργα στα νησιά. 
      Άρα, λοιπόν, κύριε Υπουργέ, και οι κάτοικοι και οι μικρομεσαίες επιχειρήσεις των νησιών είναι ανάστατοι και απευθύνουν ένα μήνυμα διαμαρτυρίας και μέσω της δικής μου φωνής αυτήν τη στιγμή. Για την εκλογική μου περιφέρεια, για το νομό μου, για τις Βόρειες Σποράδες και για τη Μαγνησία, αλλά και για όλη τη χώρα είστε ο υπεύθυνος Υπουργός και δεν μπορείτε πια να τάζετε μόνο ότι θα πάμε στην Αλόννησο με υδροπλάνο ή ότι εν πάση περιπτώσει θα γίνουν οι υποδομές που εκκρεμούν στη Σκιάθο μέσα από το δάνειο. 
      Θα πρέπει, επιτέλους, να θέσετε τον δάκτυλον επί τoν τύπoν των ήλων, επί της πραγματικότητας! Να δεσμευθείτε και να υλοποιήσετε τις συγκεκριμένες αποφάσεις, τη συγκεκριμένη νομοθεσία που έχει ψηφιστεί στη Βουλή, τις συγκεκριμένες διεθνείς μας δεσμεύσεις, αλλά κυρίως τη δέσμευση της Κυβέρνησής σας, η οποία εμπαίζει την ακτοπλοΐα και όλο το κύκλωμα παραγωγής του τουριστικού προϊόντος, αφού υποσχέθηκε ότι θα είναι κοντά στους πολίτες και στην καθημερινότητα των πολιτών.
       Αυτή η καθημερινότητα των πολιτών στην ακτοπλοΐα, στη νησιώτικη Ελλάδα, στην ελληνική περιφέρεια σας εγκαλεί, κύριε Υπουργέ, εδώ και τώρα να δώσετε λύση, ώστε να μην έχουμε δυσάρεστες εξελίξεις. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ροδούλα Ζήση. Τα υπόλοιπα στη Μαγνησία το απόγευμα! 
      Το λόγο έχει η επερωτώσα συνάδελφος κ. Τσουρή. 
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε. 
      Κύριε Υπουργέ, μετά από είκοσι επτά μήνες στο τιμόνι του Υπουργείου νομίζω πως έχει γίνει απ’ όλους πλέον αντιληπτό ότι ξεκινήσατε και συνεχίσατε ένα επικίνδυνο ταξίδι εξουσίας, χωρίς χάρτες πορείας και χωρίς πυξίδες. Έχει γίνει εμφανές πως η αποσπασματική, σπασμωδική, ανεύθυνη προσέγγιση των προβλημάτων μόνο καταστροφική έχει αποδειχθεί, μόνο καταστροφικά αποτελέσματα έχει σωρεύσει. Η πολιτική αυτή δεν σημαίνει ότι τα προβλήματα έχουν σταματήσει να υπάρχουν. Τα προβλήματα είναι υπαρκτά. Τα προβλήματα διογκώνονται και σίγουρα δεν είναι προβλήματα που είναι επινοήσεις ή κατασκευάσματα των νησιωτών, όπως πρόσφατα τους κατηγορήσατε, ή της Αντιπολίτευσης που κάνει το αυτονόητο καθήκον της να ζητά την αντιμετώπισή τους. 
      Τα προβλήματα αυτά, κύριε Υπουργέ, δεν αντιμετωπίζονται σίγουρα με τακτικισμούς. Γιατί πρόκειται για τακτικισμό, όταν τα βλέπετε, τα παρακολουθείτε, τα αφήνετε να διογκώνονται, να δημιουργούν αδιέξοδα και τότε να παρουσιάζεται κάποιος από μηχανής κακός δαίμονας ή κάποια ασαφής, απροσδιόριστη ανάγκη –δήθεν αδήριτη- η οποία να επιβάλλει μία και συγκεκριμένη λύση, κατά σύμπτωση πάντοτε σε βάρος του δημοσίου συμφέροντος.
       Αυτό πράξατε με την πρόβλεψη του νόμου, για τον προγραμματισμό των δρομολογίων στο δίκτυο των ακτοπλοϊκών συγκοινωνιών που εξυπηρετούσε, όχι μόνο τα νησιά, αλλά και τη γενικότερη ανάπτυξη, την τουριστική κίνηση της χώρας. Αφήσατε πρώτα να καταργηθεί εν τοις πράγμασι από τους ακτοπλόους. Ήρθατε να το νομιμοποιήσετε μετά με νομοθετική ρύθμιση. 
      Το ίδιο πράξατε με την επιστράτευση των ναυτικών. Αφήσατε τα νησιά να απομονωθούν για μέρες ολόκληρες. Αφήσατε προϊόντα του μόχθου των εργαζομένων πολιτών να κινδυνεύσουν με καταστροφή, για να έρθετε στη συνέχεια να επιβάλετε την επιστράτευση ως ύστατη λύση σωτηρίας. Το ίδιο κάνατε και με την απελευθέρωση. Αφήσατε την κατάσταση να εξελιχθεί, να απειλήσουν οι ακτοπλόοι ότι δεν αναγνωρίζουν καμία Kυβέρνηση και κανένα Υπουργείο Εμπορικής Ναυτιλίας και να έρθετε με μία υπουργική απόφαση παραμονές Πάσχα να επιβάλετε μια απελευθέρωση που αυτή τη στιγμή δεν ξέρουμε με ποιους κανόνες και με ποιους όρους λειτουργεί. 
      Κύριε Υπουργέ, βρισκόμαστε στη 16η Ιουνίου και η καλοκαιρινή περίοδος έχει ξεκινήσει. Αυτή, λοιπόν, η καλοκαιρινή περίοδος έχει ορισμένα χαρακτηριστικά, ορισμένες παραμέτρους, που, κατά την άποψή μας, από μόνες τους, αλλά και όλες μαζί συνθέτουν ένα εκρηκτικό μίγμα, που η πολιτική σας και μόνο έχει δημιουργήσει. Ποιο είναι αυτό; 
      Πρώτον, τα δρομολόγια με συμβατικά πλοία προς τα νησιά σε σχέση με πέρσι είναι μειωμένα. Άρα, σε σχέση με πέρσι και με βάση την εμπειρία του περσινού καλοκαιριού είναι πιθανό να αντιμετωπίζουμε φαινόμενα καθυστερήσεων και βλαβών, χωρίς από την άλλη πλευρά να έχουν προβλεφθεί τρόποι αντιμετώπισής τους. 
      Έχετε σκεφτεί, κύριε Υπουργέ, ότι μία πιθανή αύξηση της τουριστικής κίνησης θα σημάνει ενδεχόμενα και πρόβλημα τροφοδοσίας σε ορισμένα νησιά, αφού θα υπάρχει αδυναμία κάλυψης των μεταφορικών αναγκών σε φορτηγά; 
      Δεύτερο θέμα: η αύξηση των τιμών. Είμαστε σε μια απελευθερωμένη αγορά με το κράτος –για να μην πω απόν- ωσεί παρόν. Απελευθερωμένη αγορά με το κράτος απόν δεν νοείται σε κανένα μέρος του κόσμου! Παραλάβατε μια ανεξάρτητη ρυθμιστική αρχή. Δεν σας άρεσε. Την καταργήσατε. 
      Δεν φροντίσατε όμως και να την αντικαταστήσετε. Υπάρχει ένα σύστημα, ένα παρατηρητήριο, μια αρχή, μια υπηρεσία, η οποία να μπορεί να παρακολουθεί και να ελέγχει την αγορά αυτήν τη στιγμή; Μπορεί κάποιος οργανισμός να δώσει ποιοτικά, στατιστικά, συγκριτικά στοιχεία και δείκτες αξιολόγησης αγοράς; Υπάρχει κάποιο οργανωμένο σύστημα, το οποίο να μπορεί να καταγράφει και ενδεχομένως να παρεμβαίνει, όταν δημιουργούνται ανεξέλεγκτες καταστάσεις, όταν παρατηρούνται φαινόμενα αθέμιτου ανταγωνισμού ή καταστρατήγησης των δικαιωμάτων των πολιτών;
      Τρίτο, ενημέρωση του επιβατικού κοινού. Πάλι σε μια απελευθερωμένη αγορά δεν φροντίσατε να διασφαλίσετε ούτε καν τα ελάχιστα, τα στοιχειώδη και τα αυτονόητα. Υπάρχει κάποιος τρόπος ένας πολίτης, ο οποίος προτίθεται να ταξιδέψει, να ενημερωθεί συνολικά για τα εκτελούμενα δρομολόγια, τις προσφερόμενες υπηρεσίες και τις αντίστοιχες τιμές;
      Έχουμε, δηλαδή, ένα σύστημα όπου η τάδε εταιρεία μπορεί να πηγαίνει όπου θέλει και με όποια τιμή θέλει και ο πολίτης από την άλλη πλευρά –ο πολίτης ο οποίος πληρώνει τις συνέπειες, αλλά και τις τιμές της απελευθέρωσης- να μπορεί να ενημερωθεί, να κρίνει, να συγκρίνει και να αποφασίσει προστατεύοντας έτσι ο ίδιος τα δικαιώματά του, αφού η πολιτεία αδυνατεί να το πράξει;
      Είναι προφανές, κύριε Υπουργέ, ότι δεν ανήκει στις προτεραιότητες, αλλά ούτε καν στις προθέσεις της Κυβέρνησης η διασφάλιση του αυτονόητου δικαιώματος των πολιτών αυτής της χώρας και ιδιαίτερα των κατοίκων των νησιών για γρήγορες, προσιτές, ασφαλείς, ποιοτικές συγκοινωνίες. Κανένα έργο, καμία πρωτοβουλία δεν έχει υπάρξει προς αυτή την κατεύθυνση. Και καμία αναπτυξιακή πολιτική, κανένα αναπτυξιακό μέτρο δεν πρόκειται να αποδώσει, παρά τις εξαγγελίες του Πρωθυπουργού σας περί ολοκληρωμένης νησιωτικής πολιτικής, εάν δεν λυθεί το πρόβλημα των ακτοπλοϊκών συγκοινωνιών.
      Παραλάβατε από την προηγούμενη Κυβέρνηση μια σειρά μελετών για όλα τα θέματα, τα οποία απασχολούν αυτή τη στιγμή την ακτοπλοΐα. Δεν αισθανθήκατε την ανάγκη να αξιοποιήσετε καμία απ’ αυτές. Η μόνη που σας κίνησε την ευαισθησία και το ενδιαφέρον, είναι αυτή που αναφέρεται στα συμφέροντα του εφοπλιστικού κεφαλαίου περί ανταγωνιστικότητας.
      Κύριε Υπουργέ, λυπάμαι, αλλά ο απολογισμός του Υπουργείου Εμπορικής Ναυτιλίας αυτά τα δυόμισι χρόνια συμπυκνώνεται σε όσα καταργήσατε, σε όσα ακυρώσατε, σε όσα αποδομήσατε και σε όσα κατεδαφίσατε. Πέρα, λοιπόν, από το χαρακτηρισμό τον οποίο προσδώσατε εσείς στην Κυβέρνησή σας, θα πρέπει να επιλέξετε και κάποιον τίτλο, αυτόν του ερασιτέχνη και μαθητευόμενου ή αυτόν του επικίνδυνα αδιάφορου και ανεύθυνου.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τσουρή.
      Το λόγο έχει ο επερωτών συνάδελφος κ. Παναγιώτης Ρήγας.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κύριε Υπουργέ, ίσως στο χώρο του Υπουργείου Εμπορικής Ναυτιλίας, του Υπουργείου στο οποίο προΐστασθε, μπορούμε να δούμε στον υπερθετικό βαθμό την ασυνέπεια ανάμεσα στα λόγια και στις πράξεις αυτής της Κυβέρνησης. Μπορούμε να βρούμε και να δούμε σε υπερθετικό βαθμό το τεράστιο έλλειμμα πολιτικής που έχει η Κυβέρνησή σας στα προβλήματα της ακτοπλοΐας.
      Μετά από ένα βαρύ ακτοπλοϊκό χειμώνα, ο νησιώτικος χώρος διακατέχεται από έντονη αγωνία για το τι τον περιμένει κατά τη διάρκεια της τουριστικής περιόδου. Βίωσαν το χειμώνα οι νησιώτες την απομόνωση και την ανασφάλεια. Και αυτή τη στιγμή φοβούνται –και όχι αβάσιμα- για το πρόβλημα που ήδη φαίνεται ότι υπάρχει στην εξυπηρέτηση της ζήτησης στο νησιώτικο χώρο.
      Γνωρίζουμε όλοι μας και γνωρίζετε κι εσείς, κύριε Υπουργέ, ότι η σημαντικότητα των τουριστικών προορισμών –και τα νησιά είναι από τους σημαντικότερους τουριστικούς προορισμούς- έχει να κάνει με τη δυνατότητα πρόσβασης σ’ αυτούς. Και το μέσο πρόσβασης για το νησιώτικο χώρο κατά κύριο λόγο είναι η ακτοπλοΐα. Αυτήν τη στιγμή με την κακή ποιότητα υπηρεσιών στην ακτοπλοΐα, με την έλλειψη προγραμματισμού, με την άγνοια που υπάρχει σχετικά με τα δρομολόγια που θα εκτελεστούν κατά τη διάρκεια της καλοκαιρινής περιόδου, με το κόστος της τιμής των εισιτηρίων, καταλαβαίνετε ότι θίγεται, πλήττεται η ανταγωνιστικότητα του τουριστικού μας προϊόντος.
      Όλοι μιλάμε και πρώτα από όλους ο επιχειρηματικός κόσμος για την αναβάθμιση του τουριστικού προϊόντος της χώρας. Το Υπουργείο Τουρισμού μιλάει για νέες ποιοτικές υπηρεσίες. Για το νησιώτικο χώρο, αυτό σημαίνει ποιότητα στην ακτοπλοΐα και ποιότητα στην ακτοπλοΐα, κύριε Υπουργέ, δεν υπάρχει. 
      Αυτήν τη στιγμή, λοιπόν, έχουμε πετύχει τα εξής αρνητικά: Η τουριστική περίοδος συνεχώς να σμικρύνεται, εξαιτίας της κακής κατάστασης της ακτοπλοΐας, το κόστος μετακίνησης να αυξάνεται, επομένως το τουριστικό προϊόν να γίνεται μη ανταγωνιστικό, οι επιχειρηματίες του χώρου να μην μπορούν να προγραμματίσουν τις δουλειές τους για τη θερινή περίοδο, ούτε τη φετινή καν –για να μη μιλήσουμε για την επόμενη- και οι τεράστιες ιδιωτικές επενδύσεις που έχουν γίνει στα νησιά αυτήν τη στιγμή να απαξιώνονται. 
      Κύριε Υπουργέ, έχουν γίνει τουριστικές επενδύσεις όχι μόνο στα μεγάλα νησιά, αλλά και στα μικρά. Έχουν γίνει αξιόλογες τουριστικές επενδύσεις. Έχει επενδυθεί δημόσιο –γιατί έχουν δοθεί και επιδοτήσεις- αλλά και ιδιωτικό κεφάλαιο σε σοβαρότατες ξενοδοχειακές μονάδες, π.χ. στη Φολέγανδρο, τη Σίκινο, την Ανάφη. 
      Αυτά τα νησιά, μεσούσης της τουριστικής περιόδου, στερούνται ενός κρίσιμου δρομολογίου, αυτό της Παρασκευής. Αυτήν τη στιγμή τι θα πρέπει αυτός ο επιχειρηματικός κόσμος να κάνει; Τι θα πρέπει να κάνει, όταν έχουν κλείσει συμβάσεις για την καλοκαιρινή περίοδο, όταν έχουν κάνει κρατήσεις και ξαφνικά το δρομολόγιο –αναφέρομαι τυχαία σ’ αυτά τα τρία νησιά- της Παρασκευής, που μετέφερε τον περισσότερο κόσμο, κόβεται; Τι εξυπηρέτηση παρέχετε στην Κύθνο, στην οποία ανακοινώσατε ότι βάλατε δρομολόγιο ταχύπλοου πλοίου, όταν την Παρασκευή -που και αυτή περιμένει τον περισσότερο κόσμο- δεν υπάρχει δρομολόγιο; 
      Πώς απαντάμε, λοιπόν, σήμερα στην αγωνία των παραγωγικών τάξεων του νησιωτικού χώρου; Πώς στερείτε αυτήν τη στιγμή νησιωτικές περιοχές από υπηρεσίες που είχαν τα προηγούμενα χρόνια; Αναφέρομαι σε μία κρίσιμη συγκοινωνιακή γραμμή Θεσσαλονίκη-Βόρειες Σποράδες-Κυκλάδες-Κρήτη. Αυτή η γραμμή διακινούσε, με βάση τα στοιχεία που μας δίνουν οι πράκτορες της Θεσσαλονίκης, εκατό χιλιάδες επισκέπτες στα νησιά μας. 
      Αυτή η γραμμή κόπηκε. Βέβαια, για να εξυπηρετήσει την εκλογική του πελατεία ο κ. Παυλίδης την μετακίνησε από την πλευρά της Δωδεκανήσου, κάνοντάς την άγονη και επιδοτούμενη και όλος ο υπόλοιπος νησιωτικός κορμός στερήθηκε τις υπηρεσίες αυτής της γραμμής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όλα αυτά είναι ουσιαστικά στοιχεία, κύριε Υπουργέ, πραγματικά στοιχεία. 
      Δεν θα πάρω το χρόνο της δευτερολογίας μου, κύριε Πρόεδρε.
      Θα τελειώσω λέγοντας το εξής: Κύριε Υπουργέ, η κατάσταση δεν είναι καθόλου καλή. Να ξέρετε ότι οι νησιώτες έχουν για την Κυβέρνησή σας και για εσάς προσωπικά την ιδέα και την εικόνα που εσείς ο ίδιος, σε μία κρίση αυτογνωσίας, δώσατε για τον εαυτό σας και για την Κυβέρνησή σας. Αυτήν την εικόνα έχουν οι νησιώτες για το έργο σας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρήγα.
      Το λόγο έχει ο επερωτών συνάδελφος κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, η αλήθεια είναι ότι ακόμη και σήμερα που μιλάμε ο κλάδος της οικονομίας που προέρχεται από τη ναυτιλία κατέχει μια πρωτεύουσα θέση. 
      Και, βεβαίως, αυτό δεν έγινε τυχαία στη χώρα μας. Έγινε γιατί και υπήρχε το επιχειρηματικό ρίσκο, αλλά και το περιβάλλον. Και το περιβάλλον το διαμόρφωναν πολιτικές. Και στη δεκαετία του ’80, όπως και στη δεκαετία του ’90 αναπτύχθηκε ένα τέτοιο περιβάλλον που δημιούργησε όλες τις προϋποθέσεις για να έχει αυτήν τη δυναμική ο κλάδος της εμπορικής ναυτιλίας. 
      Ήταν ενεργητικές πολιτικές, σε θεσμικό πλαίσιο, σε πρωτοβουλίες, οι οποίες, πραγματικά, έδωσαν τη δυνατότητα να έχουμε νέα καράβια, να έχουμε πλήρη κάλυψη των νησιών μας σε όλα τα επίπεδα. Μας έδωσε τη δυνατότητα να αναβαθμιστεί ο στόλος μας και ταυτόχρονα το σύνολο των πολιτικών μας με βάση τις ίσες ευκαιρίες, γιατί αυτό πρέπει να ισχύει και ειδικά σε μια παγκοσμιοποιημένη οικονομία, οι ίσες ευκαιρίες είναι σημαντικές στην ανάπτυξη, την ποιότητα ζωής, αν θέλουμε να έχουμε κανόνες δημοκρατίας και ένα πλαίσιο αξιών.
      	Τι έχει συμβεί όμως, κύριε Υπουργέ, και μέσα στα δύο χρόνια έχετε καταφέρει το εξής ανεπανόρθωτο, να υπάρχει μια πλήρης ανασφάλεια αυτήν τη στιγμή σ’ όλο το νησιώτικο Αιγαίο –και, κυρίως, μιλάω για την παραγωγική διαδικασία και ό,τι συνθέτει το πλαίσιο των ίσων ευκαιριών αλλά και του ανοίγματος των αγορών- και δεύτερον -και πιο σημαντικό- να απειλείται αυτήν τη στιγμή το ίδιο το οικονομικό μέλλον των νησιών; Εάν είχατε ουσιαστική πολιτική, θα είχατε απαντήσει από πέρυσι. Και πέρυσι δεν είχατε πολιτική και φέτος δεν έχετε κανέναν σχεδιασμό. Και θα μιλήσω πολύ συγκεκριμένα και θα σας ρωτήσω. 
      	Προεκλογικά είχατε πει και είχατε δεσμευθεί, κύριε Υπουργέ, για τρία πράγματα. Μιλάω συγκεκριμένα για την ακτοπλοΐα και τις θαλάσσιες μεταφορές. Η πρώτη σας δέσμευση ήταν για ποιοτική αναβάθμιση. Η δεύτερη δέσμευση ήταν για χαμηλό κόστος υπηρεσιών και η τρίτη για ίσες ευκαιρίες. Και θέλω να σας ρωτήσω με το χέρι στην καρδιά, κύριε Υπουργέ, αλλά και με την ευθύνη που έχετε απέναντι στον Έλληνα πολίτη και απέναντι στην ελληνική οικονομία, να μου πείτε το εξής: Πώς είναι αναβαθμισμένες οι υπηρεσίες, όταν έχουμε συνεχόμενες βλάβες, όταν δεν καλύπτονται τα δρομολόγια στα νησιά, όταν ταλαιπωρούνται οι μισοί πολίτες και σκέπτονται αν πρέπει να σχεδιάσουν να πάνε; Εσείς αυτό το θεωρείτε ποιοτική αναβάθμιση των υπηρεσιών; Έχει μπει κανένα καινούριο καράβι σήμερα, έχετε ανοίξει μια νέα γραμμή; Με ποιο τρόπο τόσο θεωρητικό ή μοναδικά εσείς μπορείτε να ερμηνεύσετε ότι υπάρχουν ποιοτικά αναβαθμισμένες υπηρεσίες, όταν έχουμε ταλαιπωρία, αγωνία, όχι νέα καράβια, όχι νέες υπηρεσίες, τίποτα απ’ αυτά;
      	Το δεύτερο: Χαμηλό κόστος υπηρεσιών. Κύριε Υπουργέ, έχετε αντιληφθεί ότι αυτήν τη στιγμή μιλάμε για αυξήσεις από 10% και μέχρι 30%; Αυτή είναι η πραγματικότητα. Και θα σας ρωτήσω το εξής. Γιατί έχετε μια εύκολη απάντηση. Λέτε για τα καύσιμα. Είστε μέλος μιας Κυβέρνησης, κύριε Υπουργέ. Και η Κυβέρνηση της Νέας Δημοκρατίας αυτήν τη στιγμή από την ανεπάρκειά της, από την έλλειψη πολιτικής και σχεδιασμού κατάφερε να γίνει η χώρα μας η δεύτερη πιο ακριβή χώρα στην Ευρώπη σε σχέση με τα καύσιμα. Άρα και γι’ αυτό ελέγχεστε.
      Πέρα όμως από αυτό, έχετε και μια δεύτερη ευθύνη, κύριε Υπουργέ, στον τομέα σας. Είπατε ότι ο ανταγωνισμός θα δημιουργήσει προϋποθέσεις να υπάρχουν πιο ελκυστικά προϊόντα. Πώς εδώ ο ανταγωνισμός δεν βοήθησε σ’ αυτήν την κατεύθυνση του να μειωθεί το κόστος και να αναβαθμιστούν οι υπηρεσίες; Ή, κύριε Υπουργέ, δεν λειτουργεί καθόλου, μα καθόλου ο ανταγωνισμός ή λειτουργεί υπέρ κάποιων. Και ποιοι κερδίζουν απ’ αυτήν την ιστορία, αγαπητέ κύριε Υπουργέ, όταν έχουμε τέτοιες υπέρογκες αυξήσεις κι έχουμε και μειωμένες παρεχόμενες υπηρεσίες; Ποιος κερδίζει; Μονομερώς, ένας: Ο μεγάλος επιχειρηματίας εις βάρος του καταναλωτή, του πολίτη των νησιών, της οικονομίας, αλλά και της ευκαιρίας για το αύριο.
      Εσείς, κύριε Υπουργέ, αυτά τα υποθηκεύετε σήμερα, μέσα από την ανεπάρκειά σας. Δεν εννοώ προσωπικά, εννοώ της πολιτικής σας, της πολιτικής της Κυβέρνησης και της αδυναμίας να διαχειριστείτε ζητήματα που καίνε. Γιατί έχετε μια φιλοσοφία: Τα αφήνουμε για μετά. Αλλά μετά, κύριε Υπουργέ, θα είναι βουνό για την κοινωνία, δεν θα είναι για σας, και θα την ξαναπληρώσει πάλι ο αδύναμος. Και γι’ αυτό ελέγχεστε.
      	Υπάρχει επίσης και η τρίτη ευθύνη σας, κύριε Υπουργέ, και η τρίτη δέσμευσή σας. Είπατε για ίσες ευκαιρίες. Πείτε μου μια καινούρια ευκαιρία που δώσατε στα νησιά. Και δεν ρωτάω τυχαία. Γιατί παρουσιάσατε ένα πρόγραμμα ανάπτυξης των λιμανιών μέσα από τις δεσμεύσεις σας με την γερμανική Τράπεζα Επενδύσεων, ήρθατε στη Βουλή, μιλήσατε, είπατε «θα», υποσχεθήκατε…
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με την Ευρωπαϊκή Τράπεζα.
      	ΑΠΟΣΤΟΛΟΣ ΚΑΤΣΙΦΑΡΑΣ: Ναι, συγγνώμη. Την Ευρωπαϊκή Τράπεζα.
      	Υποσχεθήκατε, δημιουργήσατε προσδοκία. Σήμερα, πραγματικά, πείτε μου από αυτά που είπατε πού, σε ποια περιοχή, και τι έχει υλοποιηθεί ή τι έχει ξεκινήσει. 
      Και μία τελευταία ερώτηση, κύριε Υπουργέ, γιατί πρέπει να υπάρχει μια σαφήνεια προς τα έξω. Προχθές η κα Μπακογιάννη, μέλος της Κυβέρνησής σας, δεσμεύθηκε ότι θα εφαρμοστούν και στα υπό ελληνική σημαία πλοία οι συνθέσεις ασφαλείας και όχι οι υποχρεωτικές.
      Ισχύει αυτό; Εσείς έχετε πάρει καμιά πρωτοβουλία ως ο αρμόδιος Υπουργός; Γιατί αυτό το μεγάλο ζήτημα προκύπτει από την Υπουργό Εξωτερικών; Δεν τολμάτε να το βάλετε; Το πιστεύετε; Διαφωνείτε με την κυρία Υπουργό; Τι απαντάτε συγκεκριμένα; Και δεν μπορείτε να αποφύγετε, κύριε Υπουργέ; Να απαντάτε στα πάντα. Δεν μπορείτε να αποφεύγετε. Ελέγχεσθε γιατί κυβερνάτε δυόμισι χρόνια, ελέγχεσθε γιατί το αποτέλεσμα της πολιτικής σας το πληρώνει η ελληνική κοινωνία και ο ‘Ελληνας πολίτης. Πρέπει να έχετε έναν ευθύ τρόπο να απαντάτε στον ελληνικό λαό. Αυτό που είπε η κα Μπακογιάννη, ισχύει; Το μελετάτε, το διαψεύδετε; Γιατί δεν απαντήσατε στη συγκεκριμένη στιγμή; 
      Δυστυχώς, κύριε Πρόεδρε, κατανάλωσα ήδη το χρόνο μου και θέλω να κλείσω με δύο παρατηρήσεις. 
      ‘Εχετε δύο ευθύνες ακόμη, κύριε Υπουργέ, και νομίζω ότι πρέπει να απαντήσετε. Το ν. 2932/2001 θα τον τηρήσετε -είναι νόμος του ελληνικού κράτους- σε ό,τι αφορά τον προγραμματισμό των δρομολογίων; Πρέπει να είστε σαφής. Δεν μπορεί να μιλάτε γενικώς και αορίστως. Δεν μπορεί το ένα μάτι να το κλείνετε σ’ ένα μεγάλο ακτοπλόο το άλλο μάτι σε κάποιον άλλο. Ποιο μάτι θα κλείσετε στον απλό πολίτη; Δύο έχετε, δεν έχετε παραπάνω. ‘Η με τον έναν, ή με τον άλλον θα πάτε.
      Και το δεύτερο: ‘Εχετε πολιτική, κύριε Υπουργέ, για τα νέα λιμάνια; Μπορείτε σήμερα ευθαρσώς να μας πείτε ένα λιμάνι στο οποίο έχετε πολιτική αναβάθμιση; Εγώ δεν θέλω να σταθώ τυχαία σε κάθε λιμάνι αλλά θέλω να μου πείτε τον σχεδιασμό για να τον καταλάβει η ελληνική κοινωνία και να δημιουργήσει μια προσδοκία η οικονομία του ναυτιλιακού κλάδου. Πείτε μου για δύο λιμάνια, για μια πολιτική που έχετε. Δυστυχώς, καμία, κύριε Υπουργέ, και γι’ αυτό ελέγχεσθε. ‘Εχετε μια πολιτική αναποτελεσματική, άναρχη, ευκαιριακή και συνεχώς υποβαθμίζετε όχι μόνον αυτό που πήρατε, αλλά αυτό που έχετε την ευθύνη, κύριε Υπουργέ, δηλαδή να οδηγήσετε με ασφάλεια την ελληνική οικονομία και την ελληνική ναυτιλία προς το μέλλον. 
      ‘Εχετε καταφέρει να μην σας εμπιστεύεται κανείς, μα κανείς εργαζόμενος στο χώρο της εμπορικής ναυτιλίας. ‘Εχετε απογοητεύσει το Λιμενικό Σώμα και, δυστυχώς, παρ’ ότι κλείνετε το μάτι και στους ναυσιπλόους δεν σας εμπιστεύονται και αυτοί. Και ξέρετε γιατί; Γιατί δεν έχετε πολιτική. Αν είχατε μια συγκεκριμένη πολιτική ο καθένας που είναι απέναντι ξέρει τις ευκαιρίες, ξέρει τις δυνατότητες και ξέρει και τι μπορεί να κάνει. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός, έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, θα ξεκινήσω και εγώ με δύο-τρεις παρατηρήσεις.
      Πρώτα απ’ όλα, θέλω να ευχαριστήσω την Πρόεδρο της Βουλής και τους συναδέλφους μου Υπουργούς κ. Αβραμόπουλο και κ. Γιαννόπουλο, οι οποίοι δέχθηκαν να προταχθεί η δική σας επερώτηση για να συζητηθεί σήμερα στην Ολομέλεια της Βουλής.
      ‘Όπως γνωρίζετε, η πολιτική ηγεσία του Υπουργείου Εμπορικής Ναυτιλίας ουδέποτε αρνήθηκε το διάλογο, είτε στην Ολομέλεια της Βουλής, είτε στην Επιτροπή Παραγωγής και Εμπορίου. Μάλιστα, ζήτησα από το γραφείο μου να με πληροφορήσουν πόσες φορές και μάλιστα με πρωτοβουλία του Υπουργού Εμπορικής Ναυτιλίας συγκλήθηκε η Επιτροπή Παραγωγής και Εμπορίου. 
      Με ενημέρωσαν λοιπόν: ‘Εντεκα φορές. ‘Εξι φορές για θέματα ακτοπλοΐας. Δέκα επτά φορές παρέστη ο Υπουργός στη Βουλή, πέντε φορές για επερωτήσεις. Στα πλαίσια αυτής της ενημέρωσης θεωρώ ότι βοηθείται ο δημοκρατικός διάλογος, αναβαθμίζεται το κύρος του Εθνικού Κοινοβουλίου και του δίνεται ο ρόλος που πρέπει να έχει, αλλά και ο ‘Ελληνας Βουλευτής, στον αναβαθμισμένο ρόλο, στον οποίο τον έταξε ο ‘Ελληνας πολίτης. Γι’ αυτό, λοιπόν, επιμένουμε στο διάλογο.
      Στα πλαίσια αυτά έγινε και η πρόσκληση, όχι η σύγκληση τις επιτροπής. Δεν μπορούσε να διανοηθεί ο Υπουργός Εμπορικής Ναυτιλίας να συγκαλέσει την επιτροπή. Πρόσκληση απηύθυνε σε όλα τα μέλη της Επιτροπής Παραγωγής και Εμπορίου για να δείτε με τα δικά σας μάτια τα έργα που γίνονται στο λιμάνι του Πειραιά και, βεβαίως, να δοθούν συγκεκριμένες απαντήσεις σε πολλά από τα ερωτήματα τα οποία καταθέσατε και με τη σημερινή σας επερώτηση. Αυτό το νόημα είχε. 
      Νομίζω ότι οι συνάδελφοι που επισκέφθηκαν το λιμάνι του Πειραιά είδαν το έργο που έχει γίνει. Δόθηκαν ορισμένες απαντήσεις σε θέματα που θέσατε, όπως παραδείγματος χάριν για τα λιμάνια, για το αναπτυξιακό έργο που γίνεται στο λιμάνι του Πειραιά αλλά και στα άλλα λιμάνια της χώρας και σ’ αυτόν το διάλογο επιμένουμε. 
      ΕΛΠΙΔΑ ΤΣΟΥΡΗ: Ποια ήταν τα άλλα λιμάνια;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα το πω στη συνέχεια.
      Επίσης, κυρίες και κύριοι συνάδελφοι, θέλω να σας παρακαλέσω κάτι. Δεν χρειάζονται ύβρεις στη Βουλή, δεν χρειάζεται προσωπικός τόνος. Αυτά που λέμε εδώ καταγράφονται, θα τα διαβάσουν και τα παιδιά σας και τα εγγόνια σας.
      ΕΛΠΙΔΑ ΤΣΟΥΡΗ: Δεν είναι προσωπικοί οι τόνοι, κύριε Υπουργέ, είναι πολιτικοί.
      ΧΡΗΣΤΟΣ ΠΡΩΤΟΠΑΠΑΣ: Δημόσιο πρόσωπο είστε.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Υπάρχει μία προσωπική επίθεση και τη βλέπω γραπτώς και στη διατύπωση της επερώτησής σας. Δεν υπάρχει κανένας λόγος να μπαίνει προσωπικός τόνος. Ήλθαν η κ. Τσουρή και ο κ. Ρήγας σε προσωπικό επίπεδο. 
      Εγώ θέλω να σας πω ότι οι ύβρεις –και θέλω να το καταθέσω στη Βουλή- σημαίνουν έλλειψη επιχειρημάτων. Εδώ βρισκόμαστε ενώπιος ενωπίω για να ανταλλάσσουμε επιχειρήματα, όχι να βριζόμαστε σαν τους τελευταίους της ελληνικής κοινωνίας. 
      	Θέλω, επίσης, να σας πω ότι εμένα οι προσωπικές επιθέσεις και οι ύβρεις δεν με προσβάλλουν, απλώς αυτοί που τολμούν να τις εκστομίσουν στο ελληνικό Κοινοβούλιο δείχνουν την ταυτότητά τους και όσον αφορά όλα τα υπόλοιπα υπάρχει και αυτοκριτική, η θεωρία του καθρέφτη. Ας πάει ο καθένας να κάνει την αυτοκριτική του.
      	ΠΡΟΕΔΡΕΥΩΝ (Γεώργιος Σούρλας): Πάντως, κύριε Υπουργέ, ύβρεις δεν υπήρξαν.
      	ΑΠΟΣΤΟΛΟΣ ΚΑΤΣΙΦΑΡΑΣ: Είναι άδικος ο κ. Υπουργός.
      	ΙΩΑΝΝΗΣ ΔΙΑΜΑΝΤΙΔΗΣ: Δεν υπήρξαν ύβρεις, είναι η πιο ήρεμη συνεδρίαση.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, δεν είμαι άδικος, το γνωρίζετε πολύ καλά.
      	ΠΡΟΕΔΡΕΥΩΝ (Γεώργιος Σούρλας): Πάντως, κύριε Υπουργέ, ύβρεις δεν υπήρξαν. Αν υπήρχαν, το Προεδρείο θα είχε παρέμβει αμέσως. Ότι υπήρξαν επιθέσεις, υπήρξαν. 
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, είπαμε ότι δεν θα αφήναμε τίποτε να πέφτει κάτω, ούτε τα υπονοούμενα. Οι απαντήσεις είναι σαφείς και ο καθένας παίρνει το μήνυμά του.
      	ΡΟΔΟΥΛΑ ΖΗΣΗ: Μέσα σ’ όλα αυτά δεν είπατε τίποτα για την ακτοπλοΐα.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, άκουσα με πολλή προσοχή την ανάπτυξη της επερώτησης. Δυστυχώς για άλλη μία φορά δεν άκουσα καμία πρόταση από τα στελέχη του ΠΑ.ΣΟ.Κ. 
      	ΑΠΟΣΤΟΛΟΣ ΚΑΤΣΙΦΑΡΑΣ: Ελέγχεσθε, κύριε Υπουργέ.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και μάλιστα είναι απορίας άξιον γιατί έχει αλλάξει τακτική η Αξιωματική Αντιπολίτευση και δεν βλέπω κανέναν από τους πρώην Υπουργούς, αγαπητούς συναδέλφους στο Κοινοβούλιο, να υπογράφουν τη σημερινή επερώτηση.
      	Αυτό πού οφείλεται; Είμαστε σε Ολομέλεια. Μήπως οφείλεται σ’ αυτό που είπε ο Αρχηγός της Αξιωματικής Αντιπολίτευσης επισκεπτόμενος πέρυσι τη νησιωτική Ελλάδα, «δεν ήλθα εδώ για να υπερασπιστώ τον έναν ή τον άλλο νόμο, αλλά είμαι σίγουρος ότι ο νόμος (αναφέρεται σ’ εκείνον για την ακτοπλοΐα) –λέει ο δημοσιογράφος- θα έχει κάποια θετικά στοιχεία που μπορεί να αξιοποιήσει η Κυβέρνηση». Δηλαδή ο ίδιος ο Αρχηγός της Αξιωματικής Αντιπολίτευσης άλλαξε όλο το επιτελείο για τη ναυτιλιακή πολιτική και την ακτοπλοΐα γιατί απέτυχαν οι κυβερνήσεις σας και μας κληροδότησε ένα αλαλούμ στο Αιγαίο, μία τέτοια κατάσταση στα λιμάνια που να μην μπορούν να εξυπηρετηθούν τα έξι εκατομμύρια των επιβατών που μετακινούνται κάθε χρόνο από τον Πειραιά και μόνο και τα δώδεκα εκατομμύρια των επιβατών που μετακινούνται από τη νησιωτική Ελλάδα; Τουλάχιστον κάποιοι απ’ αυτούς ή έπρεπε να υπογράψουν τη σημερινή επερώτηση ή έπρεπε να έλθουν και να τοποθετηθούν. 
      	Εσείς οι ίδιοι ως τομέας αργήσατε τρεις μήνες να καταθέσετε ερώτηση ή επερώτηση για την απελευθέρωση των ακτοπλοϊκών συγκοινωνιών. Δηλαδή εσείς φαίνεται ότι συμφωνείτε μ’ αυτήν την πολιτική. 
      	ΧΡΗΣΤΟΣ ΠΡΩΤΟΠΑΠΑΣ: Τις ανακοινώσεις μας δεν τις διαβάσατε;
      	ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, θα μιλήσετε σε λίγο. Μην διακόπτετε τον Υπουργό, σας παρακαλώ πάρα πολύ.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Σχετικά με όλα αυτά, λοιπόν, που λέτε σήμερα, εμείς την απελευθέρωση την ανακοινώσαμε πέρυσι το Σεπτέμβριο. Η συζήτηση έγινε κατά τη διάρκεια της συζήτησης του προϋπολογισμού. Η επίσημη ανακοίνωση έγινε πριν από το Πάσχα και έρχεστε τρεις μήνες μετά να καταθέσετε αυτήν την επερώτηση;
      	΄Η έχετε αργά αντανακλαστικά ή πραγματικά συμφωνείτε με την πολιτική της Κυβέρνησης περί απελευθέρωσης. 
      	Θέλω να σας πω, κυρίες και κύριοι συνάδελφοι, ότι εμείς είμαστε απόλυτα ικανοποιημένοι από την πολιτική μας στο θέμα της απελευθέρωσης. Χωρίς αιφνιδιασμούς μετά από συζητήσεις και διάλογο και στο Κοινοβούλιο -σας ανέφερα ότι έγιναν έντεκα συζητήσεις μόνο στην Επιτροπή Παραγωγής και Εμπορίου- προχωρήσαμε πέρυσι στην απελευθέρωση των συγκοινωνιών από το λιμάνι της Ραφήνας, του Λαυρίου, της Ελευσίνας και της Κύμης με απόλυτη επιτυχία. 
      Ξεκίνησε η απελευθέρωση και από τον Πειραιά και στο βόρειο Αιγαίο -στην περιοχή από την οποία εκλέγεται η κ. Τσουρή- και ο ανταγωνισμός οδήγησε σε μείωση των τιμών και όχι σ’ αυτά που λέτε εσείς, τα οποία δεν στοιχειοθετούνται από καμία αύξηση. Αν έχετε επίσημα στοιχεία ή συγκεκριμένα στοιχεία, καταθέστε τα. Μέχρι και 50% μειώθηκαν στο βόρειο Αιγαίο, στη Χίο, θα σας το πει η κ. Τσουρή.
      ΕΛΠΙΔΑ ΤΣΟΥΡΗ: Παλαιότερα, όχι φέτος.
      ΕΜΜΑΝΟΥΗΛ KEΦAΛOΓlANNHΣ (Υπουργός Εμπορικής Ναυτιλίας): Η μετάβαση στην τρίτη θέση, την οικονομική θέση, του κάθε επιβάτη, μέχρι και 50%.
      ΕΛΠΙΔΑ ΤΣΟΥΡΗ: Πότε λέτε, τώρα;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):
      Όλο το διάστημα και πριν και τώρα. Διότι λειτούργησε ο ανταγωνισμός και γι' αυτό πιστεύουμε ότι ο ανταγωνισμός –που είναι θέμα της δικής μας φιλοσοφίας- είναι μέρος του προγράμματός μας και το υλοποιούμε. Ανταγωνισμός δεν σημαίνει αύξηση των τιμών. Αντίθετα εμείς βλέπουμε ότι στο κομμάτι της ακτοπλοΐας, για τα τέσσερα λιμάνια που πέρυσι απελευθερώσαμε, σημαίνει σταθεροποίηση και μείωση των τιμών και βελτίωση της ποιότητας.
      Διότι μ' αυτόν τον τρόπο οι καλές εταιρείες δραστηριοποιούνται στη νησιωτική Ελλάδα, αναπτύσσουν το επενδυτικό τους πρόγραμμα και δεν στηρίζονται τα παλιά πλοία που έχουν δυσκολίες, δημιουργούν βλάβες και δεν εξυπηρετούν με ποιότητα, όπως όλοι επιθυμούμε, την νησιωτική Ελλάδα. Κρέμονται από τις επιδοτήσεις. Και θα σας αναπτύξω παρακάτω τι σκεπτόμαστε και για την άγονη γραμμή.
      Κυρίες και κύριοι συνάδελφοι, πρέπει επίσης να ξεκαθαρίσετε στο ΚΤΕ του ΠΑ.ΣΟ.Κ. ποια είναι η πολιτική σας.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Μην διακόπτετε τον κύριο Υπουργό, έχετε δευτερολογίες για να απαντήσετε και ο Κoινοβουλευτικός Εκπρόσωπος, τρεις δυνατότητες.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διότι δεν μπορεί ο πρώτος επερωτών, ο αγαπητός συνάδελφος, ο κ. Διαμαντίδης να με εγκαλεί. Στην Κρήτη το κάναμε για να περάσει ένα μήνυμα, ότι η πολιτική ηγεσία του Υπουργείου Εμπορικής Ναυτιλίας δεν φοβάται. Αφού, λοιπόν, ανοίγει το θέμα της απελευθέρωσης, όπου δεν τηρείται η νομοθεσία που είναι δική σας νομοθεσία του 2001 και δεν κατατίθενται δρομολόγια, τότε ναι, θα δοθεί για τρία χρόνια, χωρίς τιμή, χωρίς κόμιστρο, ελεύθερη η γραμμή και στην Κρήτη, που είναι γραμμή φιλέτο. Είναι δικός μας ο νόμος; Η Κυβέρνηση της Νέας Δημοκρατίας τον ψήφισε, ή είναι ο νόμος του κ. Παπουτσή, ο νόμος του ΠΑ.ΣΟ.Κ., τον οποίο εφαρμόζουμε;
      Δεν μπορείτε, λοιπόν, να κρατάτε δύο καρπούζια στην ίδια μασχάλη. Δεν μπορείτε να μας εγκαλείτε ότι δεν κατέθεσαν δρομολόγια στην Κρήτη και στα άλλα νησιά και ο νόμος να λέει ότι μετά τις 30 Απριλίου πρέπει να προχωρήσουμε στο δεύτερο στάδιο. Είναι πρόβλεψη του νόμου και μάλιστα σωστή πρόβλεψη. Δεν μπορείτε από τη μια να μας λέτε αυτά και από την άλλη να μας εγκαλείτε, ότι κάνουμε άγονη γραμμή την Κρήτη. Διαλέξτε και πάρτε.
      Ο λαϊκισμός, η εύκολη κριτική, η προχειρολογία δεν φέρνει πια αποτελέσματα. Ξύπνησε ο κόσμος. Η ελληνική κοινωνία είναι ώριμη. Μας κρίνει όλους και μάλιστα πολύ αυστηρά. Διαλέξτε, λοιπόν, στο Κ.Τ.Ε. του ΠΑ.ΣΟ.Κ., ποια πολιτική ακολουθείτε. Την πολιτική του να συστήνετε στην Κυβέρνηση να στηρίζει, να υλοποιεί και να εφαρμόζει το νόμο του κ. Παπουτσή, της δικής σας κυβέρνησης ή την πολιτική που θέλουν οι εφοπλιστές, όπως εσείς λέτε -να χρησιμοποιήσω τη δική σας φρασεολογία, δεν μου αρέσει να τη βάζω στο δικό μου το λεξιλόγιο- ότι δεν εφαρμόζεται τίποτα, δεν υπάρχουν γραμμές, δεν καταθέτουμε δρομολόγια;
      ΕΛΠΙΔΑ ΤΣΟΥΡΗ: Εσείς τι κάνετε;
      ΡΟΔΟΥΛΑ ΖΗΣΗ: Τον εφαρμόζετε το νόμο;
      ΕΜΜΑΝΟΥΗΛ KEΦAΛOΓlANNHΣ (Υπουργός Εμπορικής Ναυτιλίας):
      Επίσης, μας εγκαλείτε για το δεκάμηνο.
      ΕΛΠΙΔΑ ΤΣΟΥΡΗ: Ποιος σας εγκάλεσε για το δεκάμηνο;
      ΕΜΜΑΝΟΥΗΛ KEΦAΛOΓlANNHΣ (Υπουργός Εμπορικής Ναυτιλίας):
      Μήπως ξεχάσατε ότι με το νόμο του Νοεμβρίου του 2005, η Κυβέρνηση της Νέας Δημοκρατίας, ο παριστάμενος Υπουργός είναι αυτός που εισηγήθηκε το δεκάμηνο;
      Μήπως ξεχνάτε, ότι μέχρι τότε δεκάμηνο δεν υπήρχε;
      ΕΛΠΙΔΑ ΤΣΟΥΡΗ: Υπήρχε, κύριε Υπουργέ, έλεος!
      ΠΡΟΕΔΡΕΥΩΝ (Γεώργιος Σούρλας): Μην διακόπτετε τον κύριο Υπουργό.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):
      Μήπως ξεχνάτε, ότι κάθε καλοκαίρι επί κυβερνήσεων ΠΑ.ΣΟ.Κ., αλλά και τα επόμενα χρόνια δίνονταν έκτακτες δρομολογήσεις για τρεις μήνες το καλοκαίρι;
      ΕΛΠΙΔΑ ΤΣΟΥΡΗ: Μην ψεύδεστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Μήπως ξεχνάει ο κ. Ρήγας, ο οποίος επισκέφθηκε το γραφείο μου, μαζί με τους φορείς των δυτικών Κυκλάδων, ότι δεν είχε θέση; Όταν τον ρώτησα, «κύριε Ρήγα,  συμφωνείτε με τα αιτήματα της Κύθνου, της Κιμώλου, της Σίφνου και της Μήλου, να δρομολογήσουμε για τρεις μήνες πλοίο στις δυτικές Κυκλάδες;» δεν απάντησε.
      Εμείς εφαρμόσαμε το δεκάμηνο, για να έχουν τα νησιά χειμώνα καλοκαίρι πλοία. Αποτέλεσμα αυτής της πολιτικής; Τα δύο πλοία που είχαν αφήσει οι ακτοπλόοι για να δρομολογηθούν εκτάκτως το καλοκαίρι, δρομολογήθηκαν με δεκάμηνη υπηρεσία, το ένα στις δυτικές Κυκλάδες και το άλλο στις ανατολικές Κυκλάδες. Αυτή είναι η πολιτική μας. Εσείς έχετε σηκώσει σημαία ευκαιρίας. Το καλοκαίρι να μπουν τα πλοία για τρεις ή τέσσερις μήνες να δρομολογηθούν, να βγάλουμε το καλοκαίρι και το χειμώνα να αρχίσουμε να βρίζουμε την Κυβέρνηση γιατί δεν υπάρχουν πλοία.
      ΕΛΠΙΔΑ ΤΣΟΥΡΗ: Σε ποιους απευθύνεσθε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διαλέξτε και πάρτε. Εάν δεν τα ξέρετε καλά τα θέματα, συνεννοηθείτε και με τους πρώην Υπουργούς. Εάν χρησιμοποιείτε την πολιτική σε ένα κυκλικό επιχείρημα, άλλα επιχειρήματα το καλοκαίρι, άλλα επιχειρήματα το χειμώνα, είναι δικό σας το πρόβλημα. Οι νησιώτες, όταν λέμε ότι θέλουν τακτά δρομολόγια και καθ' όλην τη διάρκεια του έτους, σημαίνει δεκάμηνη υπηρεσία.
      Εμείς, λοιπόν, είμαστε περήφανοι φέτος ότι δεν δώσαμε καμία εξαίρεση σε κανένα και σε καμία γραμμή. Συζητούμε όμως κάποιες γραμμές. Έχετε δίκιο.
      Αναφέρατε το θέμα της Θεσσαλονίκης. Εμείς δεν έχουμε πλοία να τα διατάσσουμε όπως στη Μονόπολη ή στη Ναυμαχία -το γνωστό παιδικό παιχνίδι- και να λέμε το ένα πλοίο θα πάει εκεί και το άλλο αλλού.
      Γνωρίζετε πολύ καλά ότι η Ευρωπαϊκή Ένωση έχει ψηφίσει έναν κανονισμό από το 1992, έναν κανονισμό που για δώδεκα χρόνια εσείς δεν κάνατε τίποτα για την προσαρμογή της ελληνικής νομοθεσίας. Το Φεβρουάριο του 2004, στο σημερινό αρχηγό σας, τον κ. Παπανδρέου, απεστάλη η αιτιολογημένη γνώμη της ευρωπαϊκής επιτροπής, που μας εγκαλούσε για την έλλειψη προσαρμογής στη νομοθεσία. Αυτός πήρε το γράμμα. Η κ. Ντε Παλάθιο του το έστειλε. Είμαστε σε προδικαστικό στάδιο, λόγω της ανερμάτιστης πολιτικής της προηγούμενης δεκαπενταετίας και ερχόμαστε εμείς να καλύψουμε τις δικές σας αδυναμίες.
      ΧΡΗΣΤΟΣ ΠΡΩΤΟΠΑΠΑΣ: Άρα, βάζετε και τον κ. Μητσοτάκη μέσα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):
      Ο κανονισμός ψηφίστηκε το 1992. Ο κ. Παυλίδης και προς τιμή του γνωρίζοντας τις δυσκολίες που υπάρχουν στη Δημόσια Διοίκηση και τη δυσκολία προσαρμογής ενός νέου πλαισίου σε εκατόν είκοσι κατοικημένα νησιά, με μεταφορικό έργο δώδεκα εκατομμυρίων ανθρώπων, ζήτησε δωδεκαετή περίοδο προσαρμογής. Δεν κάνατε τίποτα. Αυτή την κατάσταση εμείς ερχόμαστε και τη διαχειριζόμαστε. Τι λέμε σήμερα; Σας το κάνω πρόταση και παρακαλώ περιμένω για τις προτάσεις σας. 
      ΕΛΠΙΔΑ ΤΣΟΥΡΗ: Τις έχουμε έτοιμες στο Internet.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν έχετε θέσεις, ούτε προτάσεις, και θα είμαι ευτυχέστερος όλων, εάν έστω και στη δευτερολογία σας, ακούσω μία πρόταση.
      ΡΟΔΟΥΛΑ ΖΗΣΗ: Εδώ η Κυβέρνηση επερωτάται. 
      ΕΜΜΑΝΟΥΗΛ KEΦAΛOΓlANNHΣ (Υπουργός Εμπορικής Ναυτιλίας):
      Διότι και ο δημοκρατικός διάλογος θα βοηθηθεί και σε εμάς θα δώσει το δικαίωμα κρίσιμες, σημαντικές, πρωτοπόρες προτάσεις, που ενδεχομένως υιοθετήσει ο τομέας σας, να τις ασπασθούμε και να τις κάνουμε πολιτική.
      Συζητούμε ειδικά για τη Θεσσαλονίκη, επειδή όντως κανείς δεν έδειξε ενδιαφέρον να δρομολογήσει πλοίο μεταξύ Θεσσαλονίκης, Κυκλάδων και Κρήτης, γιατί το πλοίο αυτό έφυγε από τη γραμμή. Εάν συμφωνεί και η Βουλή -γι' αυτό σας λέω όλα τα θέλουμε ανοικτά, όλα καθαρά και όλα με συνεννόηση- τότε, να κάνουμε μία εξαίρεση για τρίμηνη ή πεντάμηνη δρομολόγηση, αλλά μόνο από τη Θεσσαλονίκη.
      Αυτοί που ονειρεύονταν, ότι θα παίρνουν έκτακτες δρομολογήσεις από τον Πειραιά να το ξεχάσουν. Είναι μία πετυχημένη απελευθέρωση για την οποία είμαστε υπερήφανοι, ήδη είδατε το διαφημιστικό πακέτο. Έχω ένα σωρό εφημερίδες, αν θέλετε θα τις χρησιμοποιήσω στη δευτερολογία μου, αντιπολιτευόμενες για τη Νέα Δημοκρατία, που διαφημίζουν τις εκπτώσεις στα ελληνικά νησιά. Και θέλω εδώ να σας πω ότι προσφέρετε κακή υπηρεσία στη νησιωτική Ελλάδα, κακή υπηρεσία στις εκλογικές σας περιφέρειες, όταν αναθεματίζετε την ακτοπλοϊα και τις ακτοπλοϊκές συγκοινωνίες, διότι όντως δημιουργείται ένα θέμα, από την αρνητική δημοσιότητα που εσείς δημιουργείτε.
      (Στο σημείο αυτό την Προεδρική Έδρα καταλαμβάνει ο Γ' Αντιπρόεδρος
      της Βουλής κ. ΙΩΑΝΝΗΣ ΤΡΑΓΑΚΗΣ).
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, όταν λέτε για 30% αύξηση μας προκαλείτε....
      ΕΜΜΑΝΟΥΗΛ KEΦAΛOΓlANNHΣ (Υπουργός Εμπορικής Ναυτιλίας): Δεν υπάρχουν τέτοια πράγματα, να τα καταθέσετε. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ να μην γίνονται διακοπές, δεν επιτρέπονται.
      ΑΠΟΣΤΟΛΟΣ ΚΑΤΣΙΦΑΡΑΣ: Μα, μας προκαλεί, κύριε Πρόεδρε.
      ΕΜΜΑΝΟΥΗΛ KEΦAΛOΓlANNHΣ (Υπουργός Εμπορικής Ναυτιλίας): Διότι εγώ προκάλεσα, αφού λέτε τη λέξη πρόκληση, την κ. Τσουρή, να πει, αν είναι 50% η έκπτωση στη Χίο και δεν απαντάει. Θα είχε πιάσει το Θεό από το πόδι, αν δεν ήταν 50% η έκπτωση.
      ΕΛΠΙΔΑ ΤΣΟΥΡΗ: Περσινά ξινά σταφύλια.
      ΠΡΟΕΔΡΕΥΩΝ (Ιωάννης Τραγάκης): Κυρία συνάδελφε, παρακαλώ καθίστε κάτω και μη διακόπτετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Υπάρχουν εκπτώσεις σε διάφορα επίπεδα. Δεν είδατε εσείς στις διαφημίσεις ότι όποιος κλείσει τις θέσεις του δεκαπέντε-είκοσι μέρες πριν θα έχει 20% έκπτωση; Δεν είδατε στην Κρήτη τα δρομολόγια, που δίνουν δωρεάν το αυτοκίνητο για να μεταφερθεί μαζί με την οικογένεια για τις καλοκαιρινές διακοπές; Δεν είδατε εκπτώσεις 20% και 30%; Αυτά δεν τα είδατε πουθενά; Δεν είδατε διαφημιστικό πακέτο; Πού ζείτε, σε άλλον κόσμο; 
      ΠΑΝΑΓΙΩΤΗΣ ΡΗΓΑΣ: Χρηματοδοτείτε εταιρείες με αυτά!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς λοιπόν πιστεύουμε ότι ο τρόπος με τον οποίο προχωρήσαμε στην απελευθέρωση είναι επιτυχημένος και θα βοηθήσει στις επενδύσεις.
      Τώρα, υπάρχει ένα άλλο θέμα. Για χρόνια είχατε αφήσει τα θέματα για τις άγονες γραμμές στο ράφι. Οι άγονες γραμμές είναι το πρόβλημα. Η απομακρυσμένη Ελλάδα είναι το πρόβλημα. Εκεί όντως πρέπει να σκύψει η πολιτεία και να δείξει το ενδιαφέρον της, σε νησιά που έχουν είκοσι, τριάντα, πενήντα, εκατό, διακόσιους, πεντακόσιους κατοίκους. 
      Δεν κάνατε τίποτα. Κάθε χρόνο μονοετείς συμβάσεις. Έρχονταν τα πιο παλιά πλοία της ακτοπλοΐας μ’ ένα χαμηλό κόμιστρο, που, δυστυχώς κάθε φορά λόγω οικονομικής συγκυρίας, προκηρύσσει το Υπουργείο Εμπορικής Ναυτιλίας και το Υπουργείο Οικονομικών αυτές τις γραμμές και πάντα με μειωμένης ποιότητας υπηρεσίες. 
      ΙΩΑΝΝΗΣ ΔΙΑΜΑΝΤΙΔΗΣ: Εσείς τι κάνατε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τι κάναμε εμείς: Εμείς, κυρίες και κύριοι συνάδελφοι, ψηφίσαμε νόμο ο οποίος δίνει εξαετείς συμβάσεις δημόσιας υπηρεσίας –σας ευχαριστούμε θερμώς και εσάς γιατί ψηφίσατε αυτή τη διάταξη νόμου- που δίνει τη δυνατότητα σε ανθρώπους, οι οποίοι όντως θέλουν να επενδύσουν μακροχρόνια, στο να αναδείξουν κρυμμένες αξίες στη νησιωτική Ελλάδα. Αυτή την εξαετία να την κάνουν εργαλείο αναπτυξιακό και βελτίωσης της ποιότητας των παρεχομένων ακτοπλοϊκών υπηρεσιών. 
      Θέλω να σας κάνω και μια δεύτερη πρόταση, επειδή με ρωτήσατε τι γίνεται και με το χρηματοδοτικό πρωτόκολλο. Ήδη οι ακτοπλοϊκές εταιρείες δραστηριοποιούνται. 
      Η εταιρεία «ΑΝΕΝ» η οποία κάνει το δρομολόγιο μεταξύ Νεάπολης Βοιών-Κυθήρων-Καλαμάτας και Καστελίου Κισσάμου και η οποία έχει ένα παλιό πλοίο ήρθε σε επαφή με την Ευρωπαϊκή Τράπεζα Επενδύσεων –και είναι μια απάντηση σε σας, κύριε Διαμαντίδη, τι γίνεται δηλαδή με το χρηματοδοτικό πρωτόκολλο και αν είναι για όλα τα πράγματα. Είναι για όλα και για την ακτοπλοΐα. 
      Εκεί που κατέληξαν είναι ότι ναι, βεβαίως, θα χρηματοδοτηθούν και υπάρχει πλοίο να το αγοράσουν. Εταιρεία λαϊκής βάσης είναι. Θα χρηματοδοτηθεί κατά 50% από την Ευρωπαϊκή Τράπεζα Επενδύσεων με προνομιακό επιτόκιο 3,2% σταθερό, με επταετή περίοδο χάριτος και είκοσι πέντε χρόνια αποπληρωμής. 
      Πάρτε αυτό το δάνειο εσείς, αν μπορείτε. Πάρτε το για εσάς! Δεν υπάρχουν τέτοια δάνεια! Μόνο η Ευρωπαϊκή Τράπεζα Επενδύσεων τα δίνει στην Ελληνική Κυβέρνηση, διότι είχε αγανακτήσει. Για δεκαπέντε-είκοσι χρόνια δεν είχε πάει κανείς να τους ζητήσει ένα δάνειο και όταν πήγε ο Υπουργός Εμπορικής Ναυτιλίας του είπαν «καλώς τον, πού βρίσκεσθε τόσα χρόνια;». Η Ισπανία έχει πάρει 3.000.000.000 ευρώ πρόγραμμα. Η Βρετανία έχει πάρει περισσότερα χρήματα. 
      ΙΩΑΝΝΗΣ ΔΙΑΜΑΝΤΙΔΗΣ: Εσείς θα εγγυηθείτε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και μας έδωσαν 3.000.000.000 ευρώ πρόγραμμα αναπτυξιακό για τα λιμάνια και την ακτοπλοΐα για έργα ύψους 6.000.000.000 ευρώ. 
      Μας έβαλαν όμως ένα ερώτημα, το οποίο θέλω να μοιραστώ μαζί σας. Το ερώτημα είναι ότι έξι χρόνια είναι λίγα για να γίνει μια μεγάλη επένδυση 40.000.000 ευρώ και πλέον για ένα νέο πλοίο και αυτό που μας συστήνουν είναι αν συμφωνεί και η Εθνική Αντιπροσωπεία –και βεβαίως είναι στις προθέσεις του Υπουργείου Εμπορικής Ναυτιλίας να το εισηγηθεί στη Βουλή- να αυξηθεί η εξαετία σε δωδεκαετία, όπως ακριβώς έκανε και η Ευρωπαϊκή Ένωση πρόσφατα πριν δύο εβδομάδες, ανταποκρινόμενη σε αιτήματα και της ελληνικής Κυβέρνησης και άλλων κρατών, για να ενισχύσει την κατασκευή νεότευκτων πλοίων. 
      Αυτό είναι ένα δεύτερο ερώτημα, για το οποίο παρακαλώ να έχω την απάντησή σας. 
      ΡΟΔΟΥΛΑ ΖΗΣΗ: Το ερώτημα μάς το βάζει η Ευρωπαϊκή Τράπεζα ή η Κυβέρνηση;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η Κυβέρνηση το βάζει σε σας κατά τη διάρκεια της επερώτησης...
      ΡΟΔΟΥΛΑ ΖΗΣΗ: Η οποία Κυβέρνηση δεν έχει αποφασίσει τι θα κάνει!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Θα το κουβεντιάσουμε και στην Επιτροπή Παραγωγής και Εμπορίου. Είναι θέμα για προβληματισμό. Είναι μια δήλωση προθέσεων. Όταν θα είμαστε έτοιμοι, βεβαίως θα το καταθέσουμε και με πρόταση νόμου, απλώς θέλω και τη δική σας γνώμη. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, μου επιτρέπετε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Παρακαλώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό να κάνω μια ανακοίνωση για τα παιδάκια γιατί έρχονται από πολύ μακριά, είναι κουρασμένα και νομίζω πως χασμουριούνται!
      ΧΡΗΣΤΟΣ ΠΡΩΤΟΠΑΠΑΣ: Πολύ τιμητικό αυτό για τον ομιλητή, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες και πέντε συνοδοί-δάσκαλοι από το 5ο Δημοτικό Σχολείο Πτολεμαΐδας. 
      Η Βουλή καλωσορίζει τα παιδιά που έρχονται από τόσο μακριά!	
      (Χειροκροτήματα από όλες τις πτέρυγες της Βουλής)
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, ακούσατε τι σας είπε ο κύριος Πρόεδρος;
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, συνεχίστε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Ευχαριστώ, κύριε Πρόεδρε.
      Όσον αφορά τα δώδεκα χρόνια, είναι ένα ερώτημα για το οποίο θα ήθελα ο Κοινοβουλευτικός Εκπρόσωπος να απαντήσει. Αν δεν είσαστε τώρα έτοιμοι να απαντήσετε, παρακαλώ να απαντήσετε σε κάποια άλλη συνεδρίαση είτε στην επιτροπή είτε στη Βουλή, να έχω και τις  δικές σας θέσεις.
      Τι άλλο κάναμε για την απομακρυσμένη Ελλάδα και τα άγονα νησιά; Δρομολογήσαμε τα υδροπλάνα. Είμαστε υπερήφανοι γιατί η μόνη χώρα στην Ευρώπη η οποία έχει τακτά δρομολόγια με υδροπλάνα, είναι η Ελλάδα. Η μόνη χώρα η οποία έχει έτοιμο θεσμικό πλαίσιο από το οποίο αντλούν εμπειρία και οι άλλες χώρες, είναι η Ελλάδα. 
      Είμαστε ευτυχείς και υπερήφανοι, διότι ήδη δρομολογούνται τα υδροπλάνα με τακτά δρομολόγια από την Κέρκυρα στους Παξούς, από την Κέρκυρα στη Λίμνη Ιωαννίνων και τώρα –μιας και είναι εδώ ο αγαπητός μου φίλος, ο κ. Κατσιφάρας, που ήταν και ο ίδιος εκεί όταν προσγειώθηκε το πρώτο υδροπλάνο- υπάρχει τακτικό δρομολόγιο από την Πάτρα το οποίο πηγαίνει στην Κέρκυρα. Θα πάει στα νησιά του Ιονίου Πελάγους, όπως ανακοινώθηκε χθες και βεβαίως θα συνδεθεί και με τον Πειραιά και με τη Θεσσαλονίκη. 
      ΙΩΑΝΝΗΣ ΔΙΑΜΑΝΤΙΔΗΣ: Στην Αστυπάλαια, κύριε Υπουργέ; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και είμαστε υπερήφανοι διότι σε νησιά που και εσείς αναφέρατε, όπως η Φολέγανδρος ή η Ανάφη, όπου ό,τι πλοίο και να έχεις δεν μπορεί να είναι ούτε υδροπλάνο ούτε αεροπλάνο, ούτε να πηγαίνει με διακόσια πενήντα μίλια. Το δρομολόγιο προς τη Φολέγανδρο θέλει δέκα ώρες, διότι πρέπει να περάσει και από άλλα νησιά. Έχουμε εκατόν είκοσι κατοικημένα νησιά και οι συνδυασμοί, κυρίες και κύριοι συνάδελφοι, είναι εκατόν είκοσι χιλιάδες. 
      Όσον αφορά στη νησιωτική Ελλάδα, δεν μπορεί να καλυφθεί σε καμία των περιπτώσεων η ανάγκη σύνδεσης, για παράδειγμα, της Πάτρας με τη Θεσσαλονίκη –που θα γίνει- της Πάτρας με τον Πειραιά, της Φολεγάνδρου με τη Χίο. Αυτά δεν μπορούν να γίνουν.
      ΙΩΑΝΝΗΣ ΔΙΑΜΑΝΤΙΔΗΣ: Ποιος τα ζήτησε αυτά;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με τα υδροπλάνα όμως μπορούν να γίνουν. Δεν σας λέω ότι το υδροπλάνο θα υποκαταστήσει την ακτοπλοΐα. Βεβαίως, σε καμία των περιπτώσεων. Όμως, είναι ένα πρόσθετο μέσο μεταφοράς που θα δημιουργήσει τεράστιες υπεραξίες, νέες αγορές στη νησιωτική Ελλάδα και κυρίως στην απομακρυσμένη Ελλάδα.  
      Κυρίες και κύριοι συνάδελφοι, εμείς είμαστε αισιόδοξοι και πιστεύουμε ότι πατάμε σταθερά στα πόδια μας στο θέμα της απελευθέρωσης. Όποιος, όμως, τολμήσει –και σας το λέω καθαρά στη Βουλή και με όλη την ένταση της φωνής μου- να δημιουργήσει προϋποθέσεις μονοπωλίου, εναρμονισμένης τακτικής, θα είναι βαρύς ο πέλεκυς. 
      Και δηλώνω σήμερα στη Βουλή ότι είναι έτοιμο το Υπουργείο Εμπορικής Ναυτιλίας να παραπέμψει στην Επιτροπή Ανταγωνισμού –μάλιστα προεδρεύει και πρώην στέλεχος της ΡΑΘΕ την οποία καταργήσαμε, ένας οργανισμός τον οποίο είχατε αφήσει στο συρτάρι μόνο για να πληρώνονται εκεί τα μέλη του διοικητικού συμβουλίου και να χρεώνουν το ελληνικό δημόσιο με 600.000 ευρώ ετησίως- τη γραμμή Παλούκια-Σαλαμίνα, διότι υπάρχει εναρμονισμένη τακτική της Κοινοπραξίας με μία μικρή εταιρία η οποία υπάρχει εκεί. 
      Αυτό θα γίνει, εκτός εάν καταθέσουν στο Υπουργείο Εμπορικής Ναυτιλίας αύριο μηδενικές αυξήσεις. Μηδέν! Και όταν λέμε μηδέν, εννοούμε μηδέν! Διότι δεν μπορεί να δημιουργείται ένα καρτέλ από οποιουσδήποτε νομίζουν ότι μπορούν με εναρμονισμένη τακτική να δημιουργήσουν προβλήματα σ’ οποιαδήποτε περιοχή. 
      Ρωτήσατε πώς το παρακολουθούμε. Αν κάνετε τον κόπο να διαβάσετε την απόφαση για την απελευθέρωση, θα βλέπατε ότι μέσα σε τρεις ημέρες, οποιαδήποτε διαφοροποίηση, είτε προς τα πάνω είτε προς τα κάτω, υπάρξει από οποιαδήποτε εταιρεία, είναι υποχρεωμένη –και επιβάλλονται αυστηρές ποινές- να καταθέσει τα συγκεκριμένα δρομολόγια στο Υπουργείο Εμπορικής Ναυτιλίας και τις τιμές τους. 
      Και όταν λέμε «αυστηρές ποινές», μιλάμε για ποινές Νέας Δημοκρατίας και όχι ποινές ΠΑ.ΣΟ.Κ.
      (Διαμαρτυρίες από την πτέρυγα του ΠΑ.ΣΟ.Κ.)
      Διότι θα σας θυμίσω και πάλι ότι από το 1980 μέχρι το 2003 είχαν επιβληθεί ποινές 880.000 ευρώ στην ακτοπλοΐα και την εποχή της Νέας Δημοκρατίας δεν είμαστε υπερήφανοι γι’ αυτό. Απλώς, δείχνουμε την αποφασιστικότητά μας.
      ΡΟΔΟΥΛΑ ΖΗΣΗ: Μη μας προκαλείτε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Την περίοδο από τον Απρίλιο του 2004 μέχρι τον Απρίλιο του 2005 –διότι δεν τα υπολογίσαμε- είχαν επιβληθεί ποινές 5.500.000 ευρώ.
      Αυτή είναι, λοιπόν, η διαφορά της πολιτικής μας. Όταν μιλάμε για απελευθέρωση, μιλάμε για μία πολιτική η οποία θα τηρεί τους κανόνες της αγοράς και του ανταγωνισμού, για να βεβαιώσει και στην πράξη ότι απελευθέρωση σημαίνει μείωση των τιμών και βελτίωση των παρεχομένων υπηρεσιών.
      Επίσης, είμαστε υπερήφανοι για την πολιτική μας για τους γιατρούς, κυρίες και κύριοι συνάδελφοι. 
      Κύριε Διαμαντίδη, είναι ένα αίτημα της νησιωτικής Ελλάδας από δεκαετίες που κανείς δεν τολμούσε, απ’ ό,τι καταλαβαίνω, να το εφαρμόσει.
      ΙΩΑΝΝΗΣ ΔΙΑΜΑΝΤΙΔΗΣ: Μα, από πέρυσι τα λέγατε αυτά. Από πέρυσι είπατε ότι θα εφαρμοστούν.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Εμείς το κάναμε πράξη. Ψηφίσαμε το νόμο και πριν δύο εβδομάδες ανακοινώσαμε ότι οι πρώτοι είκοσι γιατροί θα βγουν στα πλοία της ακτοπλοΐας και μάλιστα θα σας καλέσουμε και ελπίζω αυτήν τη φορά να έρθετε. Γιατί σας καλούμε κάθε φορά στις εκδηλώσεις μας και δεν έρχεστε. Σας καλέσαμε το Φεβρουάριο του 2004 στο από εσάς θεσμοθετημένο όργανο της Εθνικής ναυτιλιακής πολιτικής και αρνηθήκατε να έρθετε. Σας καλέσαμε χθες να σας ενημερώσουμε για το τι κάνουμε στο λιμάνι, αρνηθήκατε να έρθετε. Θα σας καλέσουμε και στους γιατρούς και ελπίζω αυτήν τη φορά, αφού και εσείς συνηγορείτε, να έρθετε. Θα συνεννοηθούμε με το Υπουργείο Υγείας. Είναι είκοσι αγροτικοί γιατροί, οι οποίοι θα χρηματοδοτηθούν από τον προϋπολογισμό του Υπουργείου Εμπορικής Ναυτιλίας και των οποίων, μετά από την κοινή υπουργική απόφαση που υπογράφθηκε, προκηρύσσονται οι θέσεις. Και μόλις ο πρώτος γιατρός παραλάβει τη θέση του στο συγκεκριμένο πλοίο, θα γίνουν και τα επίσημα εγκαίνια του νέου αυτού μέτρου. 
      ΠΡΟΕΔΡΕΥΩΝ (Ιωάννης Τραγάκης):  Πολύ καλό μέτρο αυτό, κύριε Υπουργέ και το χαιρετίζουμε όλοι.
      ΙΩΑΝΝΗΣ ΔΙΑΜΑΝΤΙΔΗΣ:  Αν εφαρμοστεί.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Ευχαριστώ πολύ, κύριε Πρόεδρε.
      Κλείνω λέγοντας το εξής: Φέτος έχουμε πάρει έκτακτα μέτρα και στο λιμάνι του Πειραιά. Το λιμάνι του Πειραιά, κυρίες και κύριοι συνάδελφοι, πέρα από τα επικοινωνιακά παιχνίδια, τα οποία γίνονται και μεταξύ μας και με τα Μέσα Ενημέρωσης, διακινεί έξι εκατομμύρια συμπολίτες μας μόνο τους καλοκαιρινούς μήνες. Είναι το μεγαλύτερο επιβατικό λιμάνι του κόσμου. Εσείς γνωρίζετε πολύ καλά τις υποδομές, τις οποίες μας παραδώσατε. Έχουμε κάνει ένα πρόγραμμα που ήδη το αναλαμβάνουν οι τράπεζες. Έχουμε συνδέσει κάθε λιμάνι –δίνω και μια απάντηση στον αγαπητό συνάδελφο, κ. Κατσιφάρα- με μια τράπεζα, την Εθνική, την Εμπορική, την Πειραιώς και πολλές άλλες τράπεζες, οι οποίες ενδιαφέρονται…
      ΑΠΟΣΤΟΛΟΣ ΚΑΤΣΙΦΑΡΑΣ: Μα, είναι εταιρείες. Πάνε από μόνες τους. Πρόγραμμα έχετε; Έργα γίνονται;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): … οι οποίες εταιρείες μας βοηθούν ως σύμβουλοι.  Έχουν υπογράψει συμβάσεις με τα λιμάνια, μας βοηθούν ως σύμβουλοι για να αναπτύξουμε το επενδυτικό πρόγραμμα των λιμανιών, επενδυτικό πρόγραμμα των 3.000.000.000 ευρώ, το οποίο έχει ήδη αρχίσει. 
      Έχουμε ήδη ανακοινώσει στον Πειραιά την κατασκευή του προβλήτα 1, ένα έργο 80.000.000 ευρώ και πριν από δυο – τρεις βδομάδες ανακοινώθηκε και στη Θεσσαλονίκη η κατασκευή του προβλήτα 6, που καρκινοβατούσε από τα μέσα της δεκαετίας του 1990 επί κυβερνήσεων ΠΑ.ΣΟ.Κ., με εγκατεστημένο τον εργολάβο και με μόνη πολιτική να πληρώνουμε τις ρήτρες στον εργολάβο, γιατί χρήματα δεν υπήρχαν σε κανέναν προϋπολογισμό και σε κανέναν κωδικό για να προχωρήσει το έργο! Ένα έργο, που, και αυτό θα ξεπεράσει με τη συμμετοχή του αντισυμβαλλόμενου -όποιος μπει, δηλαδή, να βοηθήσει αυτήν την κατασκευή, είτε το λιμάνι είτε ο ιδιώτης- τα 100.000.000 ευρώ. 
      Είμαστε υπερήφανοι γιατί προχωράει αυτό το έργο και με την πολιτική μας στην άγονη γραμμή, μια πολιτική για την οποία πιστεύουμε ότι θα δαπανηθούν 500.000.000 και πλέον ευρώ, θα κατασκευαστούν νεότευκτα πλοία για να καλύψουν την άγονη γραμμή.
      Αυτή είναι η πολιτική την οποία ξεδιπλώνουμε σε δυο χρόνια, μια πολιτική την οποία εσείς ποτέ δεν εφαρμόσατε. Είκοσι χρόνια που κυβερνούσε το ΠΑ.ΣΟ.Κ., με την εξαίρεση των τριών ετών, τίποτε δεν κάνατε. Δώδεκα χρόνια κάνατε μόνο μελέτες. Τις έχω όλες τις μελέτες εδώ, μελέτες επί μελετών για να βολεύονται κάποιοι «ημέτεροι», οι οποίοι κατέθεταν μελέτες που ποτέ δεν εφαρμόσθηκαν και ποτέ κανείς δεν διάβαζε και ποτέ κανείς δεν άντλησε κάτι για να ανακουφίσει τη νησιωτική Ελλάδα.
      ΑΠΟΣΤΟΛΟΣ ΚΑΤΣΙΦΑΡΑΣ: Δεν κάναμε τίποτα, αλλά είναι πρώτη η ελληνική ναυτιλία στον κόσμο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτή είναι η πολιτική μας, κυρίες και κύριοι συνάδελφοι και για όλα τα άλλα θέματα, αν πραγματικά θέλετε να συζητήσουμε, που είναι τα θέματα της κρουαζιέρας για την οποία είμαστε υπερήφανοι, τα θέματα της ποντοπόρου ναυτιλίας, ανταγωνιστικότητας ή οτιδήποτε άλλο, είμαστε στη διάθεσή σας. 
      Όσο για τον Πειραιά, θα έχει μια άλλη εικόνα φέτος ο Πειραιάς. Εφαρμόζουμε τα ολυμπιακά μέτρα του 2004. Το λιμάνι του Πειραιά είναι ένα λιμάνι πεντακάθαρο, με όλες τις υποδομές μέσα στο πλαίσιο του δυνατού και είμαστε σε συνεργασία με τα συναρμόδια Υπουργεία για τη μεταφορά των επιβατών στο κέντρο καθ’ όλη τη διάρκεια της νύχτας, με πιάτσες ταξί. Κατασκευάζουμε μια νέα γέφυρα στον ηλεκτρικό, η οποία θα συνδέει τον Πειραιά, κόσμημα για τον Πειραιά, που θα στοιχίσει 3.000.000 ευρώ και θα είναι έτοιμη τέλη Ιουλίου. Άρα, θα μπορέσουν οι επιβάτες φέτος το καλοκαίρι να απολαύσουν τη χρησιμότητα και τα αγαθά ενός νέου λιμανιού, όσον αφορά την παρουσία του προς τους επιβάτες.
      Έχουμε δημιουργήσει εννέα θέσεις στεγασμένου χώρου, για να μπορέσουν χιλιάδες επιβάτες να βρουν ένα χώρο κλιματιζόμενο και να περάσουν κάποιες ώρες είτε γιατί πηγαίνουν νωρίτερα είτε γιατί θα υπάρξει κάποιο πρόβλημα. 
      Είμαστε υπερήφανοι, γιατί για πρώτη φορά –και κλείνω με αυτό, κύριε Πρόεδρε- το λμάνι του Πειραιά, όπως και το λιμάνι του Ηρακλείου, αλλά και όλα τα λιμάνια μέχρι το τέλος του καλοκαιριού θα έχουν ελεύθερη δωρεάν σύνδεση με το internet για όλους τους Έλληνες πολίτες και τα εκατομμύρια των επισκεπτών που πηγαίνουν στη νησιωτική Ελλάδα. 
      Είμαστε, επίσης, υπερήφανοι, διότι και με την ανωτατοποίηση της ναυτικής εκπαίδευσης οι πρώτες σχολές σε ελλαδικό χώρο στις οποίες οι μαθητές έχουν ελεύθερη δωρεάν πρόσβαση στο internet –και αυτό ισχύει και λειτουργεί από τώρα- είναι οι Σχολές του Εμπορικού Ναυτικού.
      Σας ευχαριστώ, κύριοι συνάδελφοι. Για τις αυξήσεις του ΠΑ.ΣΟ.Κ. θα σας πω στη δευτερολογία μου. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Θα τα πείτε μετά στη δευτερολογία σας, κύριε Υπουργέ. Όμως, επειδή είδα κάποιες διαμαρτυρίες, όπως γνωρίζετε, θα κρατήσω τον επιπλέον χρόνο του κυρίου Υπουργού από τη δευτερολογία του. Δεν υπάρχει θέμα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι εξήντα έξι Βουλευτές από το Πανελλήνιο Σοσιαλιστικό Κίνημα και πέντε Βουλευτές από το Συνασπισμό της Ριζοσπαστικής Αριστεράς κατέθεσαν από κοινού «Πρόταση για Σύσταση Εξεταστικής Επιτροπής», σύμφωνα με το άρθρο 144 του Κανονισμού της Βουλής, με αντικείμενο τη διερεύνηση παραβίασης ή όχι θεμελιωδών ανθρωπίνων δικαιωμάτων Πακιστανών που διέμεναν στην ελληνική επικράτεια νομίμως τον Ιούλιο του 2005. 
      Η πρόταση αυτή θα καταχωριστεί στα Πρακτικά της σημερινής συνεδρίασης, θα τυπωθεί, θα διανεμηθεί στους κυρίους Βουλευτές και θα συζητηθεί, σύμφωνα με τη σύμφωνη γνώμη της Διάσκεψης των Προέδρων, τη Δευτέρα 19 Ιουνίου, με τη διαδικασία της γενικευμένης επερώτησης, όπως προβλέπει ο Κανονισμός. 
      (H προαναφερθείσα πρόταση καταχωρίζεται στα Πρακτικά και έχει ως εξής: 
ΠΡΟΤΑΣΗ
      Κυρία Πρόεδρε,
      Η γνωστή υπόθεση της απαγωγής, παράνομης κατακράτησης και ανάκρισης των Πακιστανών, που διέμεναν νομίμως στη χώρα μας και που έλαβε χώρα τον Ιούλιο του 2005, αφορά καταπάτηση θεμελιωδών ανθρωπίνων δικαιωμάτων που προστατεύονται από το Σύνταγμα και τις διεθνείς συνθήκες, τις οποίες έχει αποδεχθεί και οφείλει να εφαρμόζει η χώρα μας, αλλά και θέτει θέματα εθνικής ασφάλειας.. Η ως άνω υπόθεση απασχολεί έντονα την ελληνική κοινή γνώμη αλλά και διεθνή Μέσα Ενημέρωσης, με αποτέλεσμα τον διασυρμό της χώρας μας. Περαιτέρω, από πρόσφατη Εισαγγελική Διάταξη πιθανολογούνται ευθύνες ελληνικών κρατικών υπηρεσιών και ιδιαίτερα της Εθνικής Υπηρεσίας Πληροφοριών (Ε.Υ.Π.). Σε κάθε περίπτωση όμως, υπάρχει θέμα μεγάλων πολιτικών ευθυνών.
      Η εξέλιξη της ως άνω υπόθεσης, με την γνωστή προσπάθεια της Κυβέρνησης και του Πρωθυπουργού να την συγκαλύψουν και η εν συνεχεία ευρεία δημοσιότητά της στην Ελλάδα και στο εξωτερικό, την ανέδειξαν σε ειδικό ζήτημα δημοσίου ενδιαφέροντος.
      Εν όψει αυτών, συντρέχουν οι προϋποθέσεις και είναι αναγκαία η σύσταση Εξεταστικής Επιτροπής κατ’ άρθρο 68 του Συντάγματος και 144 και επ. Του Κανονισμού της Βουλής με σκοπό την πλήρη διερεύνηση της υπόθεσης, για να λάμψει η αλήθεια. Αυτό επιβάλλει το δημόσιο συμφέρον. Ειδικότερα, η Επιτροπή πρέπει να διευρευνήσει, μεταξύ άλλων, και τα εξής:
      1.Το θέμα της καταπάτησης θεμελιωδών ανθρωπίνων δικαιωμάτων από τους απαγωγείς, τις παράνομες κατακρατήσεις και ανακρίσεις των Πακιστανών μέσα στην Ελληνική Επικράτεια.
      2. Την αδικαιολόγητη καθυστέρηση έναρξης της δικαστικής διερεύνησης της υπόθεσης (5 και πλέον μήνες μετά την υποβολή της σχετικής μήνυσης).
      3. Τις διαβεβαιώσεις των Υπουργών Δημόσιας Τάξης και Δικαιοσύνης, αλλά και του Πρωθυπουργού, ότι δεν έχει συμβεί απολύτως τίποτα, υπό το φως της Εισαγγελικής Διάταξης που καταλήγει στο αντίθετο συμπέρασμα.
      4. Την έμμεση παρέμβαση της Κυβέρνησης στην διενεργούμενη δικαστική διερεύνηση μέσω δηλώσεων, κρίσεων και εκτιμήσεων.
      5. Την ανάμιξη Ελληνικών υπηρεσιών στο όλο θέμα και τον ενδελεχή έλεγχο των προβαλλομένων, εκ μέρους τους, σχετικών άλλοθι.
      6. Τις καταγγελθείσες απειλές και απόπειρες χρηματισμού των απαχθέντων προκειμένου να αλλάξουν τις καταθέσεις τους.
      7. Τα συμπεράσματα επί της υπόθεσης του Κοινοβουλίου της Μεγάλης Βρετανίας, το οποίο ασχολήθηκε σχετικά.
      Επειδή η Πρόταση αυτή υπογράφεται από τον απαιτούμενο αριθμό Βουλευτών (άρθρο 144 παρ.2 του Κανονισμού της Βουλής) και πληρούνται οι λοιπές απαιτούμενες προϋποθέσεις, ζητάμε να συζητηθεί στην Ολομέλεια της Βουλής προκειμένου να ληφθεί απόφαση για τη σύσταση Εξεταστικής Επιτροπής.
      Αθήνα…
      Οι Βουλευτές
      1. Μιλτιάδης Παπαϊωάννου
      2. Φώτης Κουβέλης
      3. Θεόδωρος Πάγκαλος
      4. Ντίνος Ρόβλιας
      5. Γιώργος Παπαγεωργίου
      6. Εύη Χριστοφιλοπούλου
      7. Τόνια Αντωνίου
      8. Πέτρος Κατσιλιέρης
      9. Μιχάλης Καρχιμάκης
      10. Σούλα Μερεντίτη
      11. Μαρία Δαμανάκη
      12. Ανδρέας Λοβέρδος
      13. Γιάννης Παρασκευάς
      14. Κώστας Σπηλιόπουλος
      15. Μανώλης Φραγκιαδουλάκης
      16. Ζήση Ροδούλα
      17. Ιωάννης Μαγκριώτης
      18. Χρήστος Πρωτόπαπας
      19. Ιωάννης Βλατής
      20. Εμμανουήλ Όθωνας
      21. Μιλένα Αποστολάκη
      22. Βασίλειος Έξαρχος
      23. Άγγελος Μανωλάκης
      24. Νίκος Σαλαγιάννης
      25. Σωκράτης Κοσμίδης
      26. Γιώργος Ντόλιος
      27. Μανόλης Στρατάκης
      28. Άρης Μουσιώνης
      29. Χρήστος Χάιδος
      30. Βαγγέλης Παπαχρήστος
      31. Αθανάσιος Τσούρας
      32. Χάρης Τσιόκας
      33. Κατερίνα Περλεπέ-Σηφουνάκη
      34. Δημήτρης Λιντζέρης
      35. Γρηγόρης Νιώτης
      36. Γιάννης Κουτσούκος
      37. Λεωνίδας Γρηγοράκος
      38. Γιώργος Ανωμερίτης
      39. Θεόδωρος Κολιοπάνος
      40. Αλέξανδρος Ακριβάκης
      41. Γιώργος Λιάνης
      42. Σάββας Εμινίδης
      43. Ευαγγελία  Σχνοιναράκη-Ηλιάκη
      44. Μιχάλης Παντούλας
      45. Θεοδώρα Τζάκρη
      46. Χρύσα Μανωλιά
      47. Γιάννης Διαμαντίδης
      48. Βασίλης Κεγκέρογλου
      49. Συλβάνα Ράπτη
      50. Μάρκος Μπόλαρης
      51. Πέτρος Αντωνακόπουλος
      52. Ανδρέας Μακρυπίδης
      53. Μιλτιάδης Βέρρας
      54. Τάσος Χωρέμης
      55. Γιάννης Τσακλίδης
      56. Δημήτριος Γεωργακόπουλος
      57. Έκτορας Νασιώκας
      58. Δημήτρης Κουσελάς
      59. Γιώργος Φλωρίδης
      60. Μίμης Ανδρουλάκης
      61. Στέφανος Τζουμάκας
      62. Χρύσα Αράπογλου
      63. Τηλέμαχος Χυτήρης
      64. Αναστάσιος Σιδηρόπουλος
      65. Κώστας Σκανδαλίδης
      66. Δημήτριος Ρέππας
      67. Φίλιππος Πετσάλνικος
      68. Γιάννης Δραγασάκης
      69. Νίκος Κωνσταντόπουλος
      70. Θανάσης Λεβέντης
      71. Ασημίνα Ξηροτύρη-Αικατερινάρη»)
      ΠΡΟΕΔΡΕΥΩΝ (Ιωάννης Τραγάκης): Επίσης, θα ήθελα να ανακοινώσω ότι η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας, κ.Αλέκα Παπαρήγα και οι Βουλευτές του κόμματός της, κατέθεσαν πρόταση για σύσταση εξεταστικής επιτροπής για το ίδιο θέμα.
      Η πρόταση αυτή δεν πληροί τις προϋποθέσεις του άρθρου 144 παράγραφος 2 του Κανονισμού της Βουλής.
      Κυρίες και κύριοι συνάδελφοι, έχω την τιμή να ανακοινώσω στο Σώμα, ότι την Πέμπτη 22 Ιουνίου και ώρα 10.30 π.μ. θα διεξαχθεί προ ημερησίας διατάξεως συζήτηση με πρωτοβουλία του Προέδρου του Πανελληνίου Σοσιαλιστικού Κινήματος κ. Γεωργίου Παπανδρέου σε επίπεδο Αρχηγών κομμάτων με θέμα τη λειτουργία του κράτους και των θεσμών.
      Ο Κοινοβουλευτικός Εκπρόσωπος του Πανελληνίου Σοσιαλιστικού Κινήματος κ. Χρήστος Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε –και θέλω να το αντιληφθεί αυτό ο κύριος Υπουργός- πήραμε την πρωτοβουλία μετά από αρκετές ανακοινώσεις και ερωτήσεις να καταθέσουμε για πέμπτη ή έκτη φορά μέσα σε ένα χρόνο μία σχετική επερώτηση. Και επιλέξαμε να την καταθέσουμε αυτήν την περίοδο για ένα και μοναδικό λόγο και έτσι πρέπει να την αντιληφθείτε, διότι είναι καμπάνα για το καλοκαίρι. Πώς τα παλιά πλοία χρησιμοποιούσαν τον καιρό της ομίχλης καμπάνα, για να προειδοποιούν για το πέρασμά τους και να μην έχουν ατυχήματα; Έτσι, και η επερώτησή μας ελπίζουμε να λειτουργήσει με τον ίδιο τρόπο, να προειδοποιήσει, να αφυπνίσει, να ενεργοποιήσει το Υπουργείο Εμπορικής Ναυτιλίας και τον κύριο Υπουργό προσωπικά, προκειμένου το καλοκαίρι του 2006 να μη μοιάζει με το τραγικό καλοκαίρι για την ελληνική ακτοπλοΐα του 2005, διότι δεν αντέχουν τα νησιά, δεν αντέχουν οι νησιώτες, οι Έλληνες πολίτες, δεν αντέχει ο τουρισμός μας να ξαναδεί τα τραγικά φαινόμενα με τις «Δημητρούλες» και τις «Ρομίλντες» και τα άλλα πλοία, τα οποία αντιμετώπισε το καλοκαίρι του 2005. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν τα λέτε, για να τα ξέρουμε και εμείς;
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, ξυπνήστε. Έστω και τώρα, έστω και καθυστερημένα, φροντίστε να ανταποκριθείτε στο καθήκον σας. Αυτό είναι το μήνυμα που στέλνει το ΠΑ.ΣΟ.Κ. σήμερα και οι Βουλευτές του με την επερώτησή τους. 
      Βεβαίως, κάνουμε διάλογο. Και μόνο το γεγονός ότι είπατε πως μέσα σε ένα χρόνο συζητήθηκαν πέντε ή έξι φορές οι επερωτήσεις μας, δείχνει πόσο θέλουμε αυτόν το διάλογο. Θα σας τονίσω ότι θα περίμενα από εσάς να είστε πιο ενημερωμένος, κύριε Υπουργέ, διότι για το θέμα της απελευθέρωσης εξεδόθησαν δυο -και όχι μια- ανακοινώσεις του ΠΑ.ΣΟ.Κ.. Η μια ήταν την πρώτη φορά που προαναγγείλατε με διαρροές τις προθέσεις σας και η δεύτερη, όταν τις ανακοινώσατε επίσημα. Δυο φορές υπήρξαν ανακοινώσεις του τομέα ανάπτυξης, ανταγωνιστικότητας και πολιτικής καταναλωτών. Εάν το γραφείο Τύπου του Υπουργείου σας δεν σας ενημερώνει, αλλάξτε το γραφείο Τύπου σας. Αυτός είναι δικός σας λογαριασμός. Όμως, θα σας παρακαλούσαμε ιδιαιτέρως, όταν έρχεστε στη Βουλή να είστε ενημερωμένος, όπως οφείλετε να είστε ενημερωμένος και για τις προτάσεις του ΠΑ.ΣΟ.Κ., για τις οποίες λέτε: «Δεν τις ξέρουμε». Πάλι το γραφείο Τύπου σας συλλαμβάνεται αδιάβαστο, πάλι συλλαμβάνεστε και εσείς αδιάβαστος, να μην διαβάζετε ούτε τα αποκόμματα των εφημερίδων. Εν πάση περιπτώσει, επειδή θέλουμε ειλικρινά να σας βοηθήσουμε, θα τις καταθέσουμε στα Πρακτικά στη συνέχεια και θα σας στις στείλουμε, αφού τις καταθέσουμε στα Πρακτικά της Βουλής, και στο γραφείο σας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να μας τις πείτε προφορικά.
      ΧΡΗΣΤΟΣ ΠΡΩΤΟΠΑΠΑΣ: Θα τις καταθέσουμε, θα σας τις στείλω και στο γραφείο σας αύριο ή τη Δευτέρα το πρωί, προκειμένου να σας βοηθήσω, αφού τόσο πολύ ταλαιπωρείστε με αυτό το γραφείο Τύπου και την τόση δουλειά που έχετε που δεν σας αφήνει να ενημερωθείτε για τις προτάσεις των τομέων των άλλων κομμάτων. Θέλω να σας διευκολύνω πραγματικά. Αστεία πράγματα είναι αυτά, κύριε Υπουργέ. Οφείλετε να τα ξέρετε και να τα ξέρετε πολύ καλά. Όποια ώρα και να μας ζητήσετε, θα έρθουμε να σας τα αναπτύξουμε και προφορικά, μήπως και καταλάβετε μερικά πράγματα, μήπως και υιοθετήσετε και κάποιες από αυτές. Διότι να σας πω κάτι; Εμάς δεν μας ενδιαφέρει μόνο ποιος θα τις κάνει πράξη, που βεβαίως εκτιμούμε ότι στο σύνολό τους μπορούν να γίνουν μόνο από μια κυβέρνηση του ΠΑ.ΣΟ.Κ., αλλά μας ενδιαφέρει εν πάση περιπτώσει να βελτιωθούν και κάποια πράγματα για τους πολίτες που έχουν δικαίωμα -και σε αυτό έχουμε ευθύνη όλοι και εμείς καταθέτουμε τη συμβολή μας- να έχουν ασφαλείς, οικονομικές και σωστές ακτοπλοϊκές συγκοινωνίες σε μια νησιωτική χώρα, όπως είναι η Ελλάδα.
      Από εκεί και πέρα, επιτρέψτε μου να σας πω ότι σήμερα πραγματικά επερωτάστε και κρίνεστε για τα όσα δεν κάνατε, τα όσα καταστρέψατε και την αρνητική κατάσταση που έχετε δημιουργήσει στο χώρο της εμπορικής ναυτιλίας και ειδικά της ακτοπλοΐας. 
      Κυβερνάτε είκοσι επτά μήνες και ερωτώ για παράδειγμα τέσσερα πράγματα: Εκτιμάτε ότι υπάρχει σήμερα σοβαρός προγραμματισμός δρομολογίων; Λέτε ότι κάνατε το δεκάμηνο. Το ψηφίσατε, βεβαίως, το Νοέμβριο και το ψηφίσαμε και εμείς. Δεν υπήρχε όμως πριν δεκάμηνο; Υπήρχε και το γνωρίζατε πολύ καλά, διότι ο νόμος έλεγε ότι το πλοίο υποχρεούται να κάνει τη συγκοινωνία όλο το χρόνο, με εξαίρεση δύο μήνες για τις επισκευές του. Άρα οδηγούμαστε σε δεκάμηνο. Δώδεκα μείον δύο, κάνει δέκα, αν θυμάμαι καλά από την Α΄ Δημοτικού, εκτός αν εσείς δεν το ξέρετε, εκτός αν δεν θυμάστε το νόμο. Φροντίστε εκτός του γραφείο Τύπου σας, να ρωτήσετε και τη νομική σας υπηρεσία να σας ενημερώνει καλύτερα για τους νόμους από εδώ και πέρα. 
      Πείτε μου τώρα, ειλικρινά, πιστεύετε ότι υπάρχει σήμερα προγραμματισμός δρομολογίων; Τραγελαφικά φαινόμενα υπάρχουν, κύριε Υπουργέ. Ο καθένας κάνει ό,τι θέλει. 
      Μου έλεγε χαρακτηριστικά η κ. Ζήση, προηγουμένως, για τη Μαγνησία ότι τρεις λέξεις χαρακτηρίζουν την κατάσταση: Ακινησία, μονοπώλια και επιδοτήσεις. Και αυτό είναι για όλη την Ελλάδα, ακινησία, μονοπώλια και επιδοτήσεις. Αυτή είναι η κατάσταση σήμερα. Ποιος προγραμματισμός υπάρχει; Κάθε εβδομάδα αλλάζει, κάθε φορά γίνεται και άλλο και ήδη μας προαναγγείλατε ότι θα γίνουν και συμβάσεις μικρότερης διάρκειας. Και μετά θα ρωτάτε τον κ. Ρήγα: «Καλά δεν θες να έρθει το πλοίο στην Πάρο;». Θα σας πει: «Βεβαίως, θέλω να έρθει το πλοίο στην Πάρο, αλλά θέλω να έχει προγραμματιστεί εγκαίρως, για να μπορεί και ο ξενοδόχος της Πάρου να κάνει έγκαιρα τη δουλειά του, για να μπορεί και ο  κάτοικος της Πάρου να ξέρει τι ώρα θα φύγει, για να μπορεί και ο τουρίστας που θέλει να έρθει στην Πάρο, να ξέρει πότε θα φύγει από τον Πειραιά» και όχι να αλλάζει κάθε εβδομάδα και όχι να γίνονται συμβάσεις ενός μηνός ή τριών μηνών, όπως κατά κόρον έγιναν πέρυσι.
      Δεύτερο ζήτημα. Μιλάτε για τα ναύλα; Σοβαρά μιλάτε για τα ναύλα; Το ήξερα ότι θα πείτε για τη Χίο, γι αυτό περιέλαβα όλα τα νησιά μέσα στο σχετικό πίνακα που έχουμε εδώ για τις τιμές των πλοίων και τα κατορθώματά σας. Με εξαίρεση το θέμα της Χίου, όπου πράγματι δεν υπάρχουν αυξήσεις, να σας διαβάσω τι έχει γίνει στα άλλα νησιά, μέχρι τώρα βεβαίως και μιλώ στην οικονομική θέση: Σύρος 15,9%. Πάρος 13,8%. Νάξος 20%. Σαντορίνη 13%. Τήνος 18%. Μύκονος 17,3%. Ηράκλειο 15,7%. Άλλη εταιρεία: Ηράκλειο 20,3%. Χανιά 36,4%. Μυτιλήνη 11,1%. Αυτά είναι τα κατορθώματά σας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πού τα βρήκατε αυτά; Στις εφημερίδες; 
      ΧΡΗΣΤΟΣ ΠΡΩΤΟΠΑΠΑΣ: Αν δεν τα ξέρετε εσείς, τα ξέρουμε εμείς. Αν το Υπουργείο Εμπορικής Ναυτιλίας δεν είναι ικανό να ρωτήσει τα πρακτορεία για το πώς έχουν διαμορφωθεί οι τιμές των πλοίων, εμείς έχουμε αυτή τη στοιχειώδη ικανότητα, κύριε Υπουργέ. 
      Θα σας τα δώσω και αυτά, θα τα καταθέσω και θα τα μοιράσω και σε όλους τους δημοσιογράφους, μπας και πάτε και εσείς και ψάξετε και καταλάβετε τι έχει γίνει στο χώρο σας. 
      (Στο σημείο αυτό ο Βουλευτής κ. Χρήστος Πρωτόπαπας καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, τα καταθέτετε στα Πρακτικά. Όχι στους δημοσιογράφους. Εδώ μέσα δεν καταθέτουμε στους δημοσιογράφους. Στα Πρακτικά καταθέτουμε. 
      ΧΡΗΣΤΟΣ ΠΡΩΤΟΠΑΠΑΣ: Θα τα δώσω και στους δημοσιογράφους και παντού, μπας και καταλάβει ο  κύριος Υπουργός τι τέρας έχει δημιουργήσει με την πολιτική του. Ας μπει στον κόπο να ρωτήσει τις εταιρείες, ας μπει στον κόπο να ρωτήσει τα πρακτορεία, ας μπει στον κόπο να στείλει έναν υπάλληλο του γραφείου του να ρωτήσει πόσο κάνει πια το εισιτήριο της οικονομικής θέσης και ας το συγκρίνει με το περυσινό, να δει τα χάλια που έχουν διαμορφωθεί σήμερα, να δει ποια είναι η πραγματική κατάσταση, να δει σε τελική ανάλυση τι σημαίνει επιβάρυνση των καταναλωτών και επιβάρυνση των πολιτών για μια ακόμη φορά.
      Αυτή είναι η κατάσταση που έχετε δημιουργήσει. Και λέτε ότι υπάρχουν κάποιες φορές εκπτώσεις. Ναι, όμως ξέρετε ότι λένε ότι πρέπει να αγοράσεις το εισιτήριο πολύ νωρίτερα; Δηλαδή, στην ουσία να χρηματοδοτήσεις εμμέσως τις κινήσεις των ακτοπλόων. Αυτά θέλουμε; Και ξέρετε ότι σε όλα αυτά η απουσία της Ρυθμιστικής Αρχής, η αδράνεια της Επιτροπής Ανταγωνισμού έχει οδηγήσει ουσιαστικά σε εναρμονισμένες πρακτικές και μονοπωλιακές καταστάσεις. Συνεννοούνται μεταξύ τους για να κάνουν κινήσεις. Ξέρουμε πολύ καλά πως δουλεύουν και πώς σας δουλεύουν οι ακτοπλόοι, αφού σας βρήκαν μπόσικο στα συγκεκριμένα ζητήματα. Αυτή είναι η πραγματικότητα. 
      Πάμε στο τρίτο θέμα: η ηλικία των πλοίων. Τι θα γίνει με το θέμα των υπερήλικων, κύριε Υπουργέ; Θα μας απαντήσετε, ναι ή όχι; Γιατί εγώ εκφράζω το φόβο -και ο Θεός να με βγάλει ψεύτη, η πράξη να με βγάλει ψεύτη, το εύχομαι για το καλό των πολιτών- ότι το καλοκαίρι πάλι θα έχουμε εικοσιτετράωρα σε σαπιοκάραβα και πάλι θα έχουμε βλάβες. Και μετά θα λέμε «βλάβη είναι τι να κάνουμε»; Μα τι να κάνουμε όταν βγάζεις ένα υπερήλικο πλοίο είκοσι τέσσερις ώρες το εικοσιτετράωρο; Υπάρχει μια στατιστική περίπτωση να μην υπάρξει βλάβη; Τι κάνατε στον τομέα αυτό; Τι προετοιμασία έχετε κάνει για τα υπερήλικα που θα αποσυρθούν αύριο; 
      Να σας πω εγώ τι προετοιμασία έχετε κάνει; Έχετε αφήσει ελπίδες στους κακούς ακτοπλόους -γιατί υπάρχουν και ορισμένοι καλοί ακτοπλόοι, δεν είναι όλοι ίδιοι- στους εραστές του αθέμιτου ανταγωνισμού και της αισχροκέρδειας ότι θα τα κάνετε, ότι θα τους ρυθμίσετε τα θέματα, ότι θα πάρουν παράταση, με την επίκληση της σύμβασης της Στοκχόλμης. Ποιας σύμβασης της Στοκχόλμης; Θα τηρήσουν αυτοί τη σύμβαση της Στοκχόλμης; Ξέρετε ότι η μετασκευή των πλοίων σύμφωνα με την σύμβαση της Στοκχόλμης στοιχίζει πιο ακριβά από ό,τι στοιχίζει να αγοράσουν πολλές φορές ένα καινούργιο; Και θα πάνε αυτοί οι κύριοι; Ποιοι; Αυτοί οι περιβόητοι, οι οποίοι δεν πληρώνουν τα πρόστιμα και οι οποίοι σας κοροϊδεύουν και οι οποίοι οδηγούν στην υπερεκμετάλλευση των πολιτών; Θα πάνε αυτοί να προσαρμοστούν και να δώσουν χρήματα από την τσέπη τους; Γι’ αυτούς μιλάτε; Και περιμένετε αυτοί να κάνουν αυτά που λέτε; Τους «κλείνετε το μάτι», κύριε Υπουργέ. Τους «κλείνετε το μάτι» και τους δίνετε ελπίδες ότι θα αποσυρθούν, ότι θα έχουν τα πλοία τους, ότι θα μείνουν τα σαπιοκάραβά τους, ότι θα συνεχιστεί η ίδια κατάσταση ασυδοσίας και του χρόνου. Και μετά λέτε ότι πάνε και ζητάνε δάνεια για ορισμένες εταιρείες από την Ευρωπαϊκή Τράπεζα. Δικαίωμά τους. Θα ζητήσουν την άδειά σας; Ιδιωτικός τομέας είναι. Εταιρεία είναι. Επιχείρηση. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι. Με την εγγύηση του Υπουργείου Εμπορικής Ναυτιλίας. 
      ΧΡΗΣΤΟΣ ΠΡΩΤΟΠΑΠΑΣ: Να δώσετε και εγγύηση, αν είναι. Αλλά είναι άλλο το αρχικό σχέδιο, άλλο αυτό. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πρέπει να ξέρετε πώς λειτουργεί η Ευρωπαϊκή Τράπεζα Επενδύσεων. Γι’ αυτό παίρνουν και προνομιακά επιτόκια. Αλίμονο αν δεν το ξέρετε εσείς αυτό. 
      ΧΡΗΣΤΟΣ ΠΡΩΤΟΠΑΠΑΣ: Και τέταρτο και τελευταίο. Υπάρχει ένα θέμα με την σχέση και την ενημέρωση του καταναλωτή. Εδώ γίνεται κυριολεκτικά το όργιο. Διαβάζω από μεγάλη ημερήσια εφημερίδα. Φαντάζομαι ότι αυτό σας το έχει δώσει το γραφείο Τύπου σας. Σε διαφημιστικά φυλλάδια  των ακτοπλοϊκών εταιρειών αναφέρεται ότι παιδιά ως τεσσάρων ετών έχουν 100% έκπτωση. Ωστόσο με εξαίρεση ορισμένα ταχύπλοα, τα παιδιά δεν πληρώνουν εισιτήριο  στα πλοία ως την ηλικία των πέντε ετών, λέει η εφημερίδα. Τι έχετε  να πείτε γι’ αυτό; Το ψάξατε; Εγώ θα το ερευνήσω, σας το λέω. Εσείς το ψάξατε που είστε ο αρμόδιος Υπουργός; 
      Το ίδιο ισχύει και στις διαφημιζόμενες ως εκπτώσεις 50% σε παιδιά ηλικίας από πέντε-δέκα χρονών, οι οποίες ισχύουν από δεκαετίες. Τους «δουλεύουν» τους πολίτες. Ότι είναι καινούριο, ότι είναι τωρινές εκπτώσεις. Του λέει «πλήρωσε 20% παραπάνω το ναύλο αλλά για το παιδί θα έχεις έκπτωση». Μα η έκπτωση προβλεπόταν εδώ και χρόνια. Προτού αυξηθεί ο ναύλος για τον οποίο μας είχατε διαβεβαιώσει ότι δεν θα αυξηθεί κ.λπ. 
      Και αυτό αν θέλετε να σας το δώσω για να δείτε τι τρικ, τι κόλπα και τι αθέμιτη διαφήμιση και παραπλανητική διαφήμιση γίνεται σήμερα από τις ακτοπλοϊκές εταιρείες και εσείς δεν τα βλέπετε, δεν θέλετε να τα δείτε, δεν μπορείτε να τα δείτε. Τι απ’ όλα ισχύει; Γιατί το ότι δεν ισχύουν, ισχύει. Ή δεν τα βλέπετε διότι δεν μπορείτε, ή δεν τα βλέπετε διότι δεν θέλετε να τα δείτε. Μπορείτε να επιλέξετε. Αυτό το αφήνω σε εσάς. 
      Εδώ όμως μου δημιουργείται μια γενικότερη απορία, πριν προσέλθω σε ορισμένα άλλα ζητήματα. Διάβασα προχθές ότι η Υπουργός Εξωτερικών, η κ. Μπακογιάννη -προφανώς αναλαμβάνει και τις δικές σας ευθύνες- είπε ότι η Κυβέρνηση μελετά την εφαρμογή στα υπό ελληνική σημαία πλοία συνθέσεων ασφαλείας και όχι υποχρεωτικών συνθέσεων, όπως ισχύει μέχρι σήμερα. Αναφέρθηκε ήδη ο κ. Κατσιφάρας. Δεν απαντήσατε. Ή μάλλον απαντήσατε αλλά θέλω από αβρότητα να σας ρωτήσω. Εξέλαβα καλά την απάντησή σας ότι ήταν το περίφημο «δεκαπέντε χρόνια ανερμάτιστες πολιτικές»; Είπατε, ή εγώ κάνω λάθος, στην κ. Μπακογιάννη ότι και την εποχή διακυβέρνησης Μητσοτάκη υπήρχαν ανερμάτιστες πολιτικές;
      Γιατί αυτό είπατε. Το είπατε από λάθος, οπότε να το ανακαλέσετε, ή όπως πιστεύω ήταν η απάντησή σας προς την Υπουργό Εξωτερικών; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτά είναι σοφιστείες δεν είναι σοφίες.
      ΧΡΗΣΤΟΣ ΠΡΩΤΟΠΑΠΑΣ: Και ρωτώ ποιος καθορίζει την πολιτική στα θέματα ναυτιλίας, ο Υπουργός Εμπορικής Ναυτιλίας ή ο Υπουργός Εξωτερικών; Εκτός εάν ο Υπουργός Ναυτιλίας δεν έχει κουράγιο, δεν ανακαλύπτει την πραγματική ατζέντα της Νέας Δημοκρατίας, δεν έχει κουράγιο να μας πει τα πραγματικά κρυφά σχέδιο της Νέας Δημοκρατίας και βάζει την κ. Μπακογιάννη, που είναι πιο τολμηρή, να τα αποκαλύψει. 
      Τι από όλα ισχύει; Ρωτήσαμε και δεν πήραμε απάντηση. Επαναφέρω λοιπόν το σχετικό ερώτημα και απαιτούμε απάντηση για να ξέρουν και οι ναυτικοί τι τους μέλλει. 
      Νομίζετε ότι φοβούνται οι εφοπλιστές με αυτά που λέτε; Με τα Παλούκια Σαλαμίνας ασχολείστε; Με αυτούς τους εφοπλιστές; Με τους άλλους τι γίνεται, αυτούς οι οποίοι κοροϊδεύουν και γελάνε πίσω από την πλάτη σας εις βάρος σας, αυτούς οι οποίοι γελάνε μερικές φορές μπροστά σας; Ξέρετε τι σας είπανε; Σας είπαν ότι θα πάρουν το νόμο στα χέρια τους και εσείς δεν απαντήσατε… 
      ΠΡΟΕΔΡΕΥΩΝ (Ιωάννης Τραγάκης): Ποιος το είπε αυτό; Στη Σαλαμίνα; Άκουσα Σαλαμίνα, γι’ αυτό ρωτώ. 
      ΧΡΗΣΤΟΣ ΠΡΩΤΟΠΑΠΑΣ: Μην ασχολείστε, κύριε Πρόεδρε, ήταν θετικό…
      ΠΡΟΕΔΡΕΥΩΝ (Ιωάννης Τραγάκης): Είπαν στον Υπουργό τέτοιο πράγμα; 
      ΧΡΗΣΤΟΣ ΠΡΩΤΟΠΑΠΑΣ: Είπε «τα Παλούκια Σαλαμίνας» ο κύριος Υπουργός πριν. Δεν τον ακούσατε; 
      ΠΡΟΕΔΡΕΥΩΝ (Ιωάννης Τραγάκης): Δεν άκουσα. 
      ΧΡΗΣΤΟΣ ΠΡΩΤΟΠΑΠΑΣ: Να ακούτε άλλη φορά, κύριε Πρόεδρε, με όλη τη συμπάθεια που σας έχω. Μια και είστε Ολυμπιακός να ακούτε καλύτερα. 
      ΠΡΟΕΔΡΕΥΩΝ (Ιωάννης Τραγάκης): Είπατε Σαλαμίνα, γι’ αυτό ρώτησα… 
      ΧΡΗΣΤΟΣ ΠΡΩΤΟΠΑΠΑΣ: Συγκινηθήκατε όταν ακούσατε για τη Σαλαμίνα, το σέβομαι και τιμώ και τη Σαλαμίνα και την περιφέρειά σας και εσάς. Απάντησα εγώ σε κάτι που είπε ο κύριος Υπουργός.
      Σας είπαν μπροστά στα μάτια σας οι ακτοπλόοι, κύριε Υπουργέ, ότι θα πάρουνε το νόμο στα χέρια τους. Αυτό υπήρξε και πρωτοσέλιδο στις εφημερίδες. Δεν πιστεύω να μην το είδα και αυτό. Αλλά εσείς δεν απαντήσατε. Δεν είχατε το κουράγιο να απαντήσετε και να τους πείτε ποιος κάνει κουμάντο εδώ πέρα; Κουμάντο κάνει η Ένωση Ακτοπλόων ή εσείς; 
      Υπάρχει Κυβέρνηση στην Ελλάδα στο χώρο της Εμπορικής Ναυτιλίας ή δεν υπάρχει; Αυτό είναι το ζητούμενο, κύριε Κεφαλογιάννη σήμερα.
      (Χειροκροτήματα από την πτέρυγα του ΠΑ.ΣΟ.Κ.)
       Κύριε Κεφαλογιάννη, οι λίγοι ισχυροί, αυτοί οι μεγάλοι που κάνουν κουμάντο ακολουθούν και εναρμονισμένες πολιτικές και το ξέρετε πολύ καλά. Και μπορεί να απειλείτε με τους μικρούς που πάνε στη Σαλαμίνα –αυτό είπα κύριε Πρόεδρε- ότι θα τους στείλετε στην Επιτροπή Ανταγωνισμού, αλλά δεν έχετε το κουράγιο, τη δύναμη και τη θέληση να στείλετε τους μεγάλους που μπροστά στα μάτια σας κοροϊδεύουν κάνοντας εναρμονισμένη πολιτική. Και όλοι μαζί συνεννοημένοι με αποφάσεις της ένωσής τους δεν καταθέτουν για παράδειγμα προγραμματισμούς. Δεν καταθέτουν δηλώσεις. Αυτό δεν είναι εναρμονισμένη πολιτική; Αυτό δεν αποτελεί παραβίαση των όρων του ανταγωνισμού; Σε αυτό γιατί κλείνετε τα μάτια και κάνετε ότι δεν το βλέπετε; Γιατί σας λοιδορούν και κάνετε πως δεν καταλαβαίνετε; Είναι Υπουργείο αυτό; Είναι πολιτική ελληνικής Κυβέρνησης αυτή; Είναι πολιτική που πείθει τον πολίτη; Όταν σας λέμε ότι σας κοροϊδεύουν, σας κοροϊδεύουν. Και εσείς τι κάνετε; Θα υποβάλλουμε λέτε πρόστιμα. Ποια πρόστιμα; Τα πρόστιμα που δεν πληρώνουν; Τα πρόστιμα για τα οποία γελάνε; Τα πρόστιμα που μένουν στα χαρτιά;
      Κύριε Υπουργέ, τον πολίτη τον διακατέχει αυτήν τη στιγμή ανασφάλεια, αβεβαιότητα και φόβος για το καλοκαίρι. Δεν ξέρουν οι ασχολούμενοι με την τουριστική δραστηριότητα τι θα κάνουν. Δεν ξέρουν οι νησιώτες τις θα τους ξημερώσει. Φοβόμαστε όλοι για νέο 2005. Και σας ειδοποιούμε και σας ζητάμε και σας πιέζουμε και αγωνιζόμαστε για να κάνετε κάτι και να το διορθώσετε, γιατί μας ενδιαφέρουν οι πολίτες. Αποφασίστε τι θα κάνετε.
      Είστε μέχρι τώρα, κύριε Υπουργέ, υπαίτιος για 3-4 κρίσεις στο χώρο της εμπορικής ναυτιλίας. Και δεν έχω καμιά διάθεση να σας κάνω προσωπική επίθεση… 
      ΠΡΟΕΔΡΕΥΩΝ (Ιωάννης Τραγάκης): Την κάνετε όμως…
      ΧΡΗΣΤΟΣ ΠΡΩΤΟΠΑΠΑΣ: Με συγχωρείτε, αλλά υπάρχει πραγματικότητα και το δημόσιο πρόσωπο κρίνεται, κύριε Πρόεδρε. Είμαστε όλοι δημόσια πρόσωπα και κρινόμαστε. 
      Μέχρι τώρα, κύριε  Υπουργέ, είστε υπεύθυνος για τρεις-τέσσερις κρίσεις στο χώρο της εμπορικής ναυτιλίας, εκ των οποίων η τελευταία ήταν η γνωστή ιστορία με την απεργία. 
      Εγώ εκτιμώ ότι δεν είστε μόνο εσείς υπεύθυνος. Διότι αν ήσασταν μόνο εσείς σημαίνει ότι θα έπρεπε στον ανασχηματισμό να σας είχε βγάλει ο κ. Πρωθυπουργός. Εκτιμώ πλέον ότι υπάρχει ένας άλλος πρώτος υπεύθυνος γι’ αυτήν την ιστορία, για το 2005 και γι’ αυτό που έγινε, για την κρίση στα λιμάνια και αυτό που έγινε, για τις απεργίες και αυτά που ακολούθησαν με τις επιστρατεύσεις. Ονομάζεται Κωνσταντίνος Καραμανλής. Και να ξέρετε ότι αυτός θα είναι ο υπεύθυνος και σ’ αυτόν θα καταλογιστούν, μαζί με εσάς βεβαίως γιατί και εσείς έχετε ευθύνη, αν αυτά που θα γίνουν το καλοκαίρι, δυστυχώς, μας οδηγήσουν πάλι σε τραγικές καταστάσεις στο χώρο της εμπορικής ναυτιλίας.
      Κρούομεν τον κώδωνα του κινδύνου. Δείτε το έργο του Γκολντόνι. Δεν μπορεί να είστε υπηρέτης δύο αφεντάδων. Διότι αν είστε υπηρέτης δύο αφεντάδων και προσπαθείτε να τα έχετε καλά με όλους, στο τέλος θα φάτε ξύλο από όλους. Ή με το λαό ή με τα συμφέροντα. Μέχρι τώρα είστε με τα συμφέροντα. Σας καλούμε να αλλάξετε τακτική, αν μπορείτε βεβαίως να το κάνετε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, ειλικρινά ο τρόπος με τον οποίο ετέθησαν τα ερωτήματα με αφήνει άναυδο. Ποιος κάνει κουμάντο; Ποιος κάνει κουμάντο σ’ αυτόν τον τόπο; Τολμάτε να ρωτάτε; Τολμά να ρωτά το ΠΑ.ΣΟ.Κ για την ακτοπλοΐα ποιος κάνει κουμάντο; Πέρασαν ανεπιστρεπτί οι εποχές που έμπαιναν οι εφοπλιστές στα γραφεία των Υπουργών, εκβίαζαν κανονικά τις δρομολογήσεις τους, υπέγραφαν τις αγοροπωλησίες τους στο γραφείο των συσκέψεων, επέβαλαν τους όρους του ανύπαρκτου τότε ανταγωνισμού. Και έχετε βαρύτατες ευθύνες. Και όταν μιλάτε για το ποιος κάνει κουμάντο, για το ποιος υπηρετεί τα συμφέροντα ιδιαίτερα στον τομέα της ακτοπλοΐας, είστε βαρύτατα πολιτικά εκτεθειμένοι. Και θα έπρεπε αυτό να το σκέπτεστε πάρα πολύ, πριν προσπαθήσετε να εκστομίσετε φράσεις, οι οποίες θεωρώ ότι ήταν βαρύτατες. 
      Όμως, το παρελθόν είναι παρελθόν και για αυτό έχετε κριθεί, θα κρίνεστε, θα απολογείστε στο διηνεκές, γιατί οι πράξεις έχουν μείνει καταγεγραμμένες στη μνήμη όλων των Ελλήνων. Αυτό όμως που δεν μπορείτε σήμερα να στοιχειοθετήσετε είναι ότι υπάρχει έστω και κατ΄ ελάχιστον μία πολιτική, η οποία ταυτίζεται με α΄, β΄ ή γ΄ συμφέροντα. Αυτό το οποίο αποδεικνύεται από όλες αυτές τις κρίσεις είναι ότι όντως το Υπουργείο Εμπορικής Ναυτιλίας βρίσκεται απέναντι στους ναυτεργάτες, απέναντι στους εφοπλιστές, απέναντι στα λιμάνια προσπαθώντας να χαράξει μία διαφορετική πολιτική, προσπαθώντας να «σπάσει αυγά», άλλοτε περισσότερο πετυχημένα άλλοτε λιγότερο. Όμως, προσπαθεί να κάνει αυτό το πράγμα. 
      Και αυτό φαίνεται από τις κρίσεις στις οποίες αναφέρθηκε ο κ. Πρωτόπαπας πριν από λίγο. Δεν μπορείτε να κατηγορείτε την Κυβέρνηση ότι είναι υποτελής των συμφερόντων, όταν λέτε ότι τα ίδια τα συμφέροντα αντιμάχονται τον Υπουργό Εμπορικής Ναυτιλίας. Δεν μπορείτε να λέτε ότι η Κυβέρνηση δεν έχει αποφασίσει αν είναι με τα συμφέροντα ή με τους ναυτεργάτες, όταν έχει συγκρουστεί και με τους δύο. Νομίζω ότι θα έπρεπε να έχετε μία σοβαρότερη αντιμετώπιση στα θέματα της ακτοπλοΐας στα οποία, αν υπάρχει κάποιος ψόγος, είναι ότι ακριβώς δεν έχει αλλάξει το καθεστώς που μας κληροδοτήσατε έγκαιρα, ότι η απελευθέρωση ακριβώς για να μην υπάρξουν αναταράξεις στην αγορά, προχωρά αργά αλλά σταθερά, ότι με την απελευθέρωση των ναύλων και πέρσι και φέτος, που έγινε σε δύο φάσεις,  επωφελείται ο καταναλωτής. 
      Ξέρετε ότι το παζλ της ακτοπλοΐας είναι πολύ δύσκολο, γιατί έχει τρεις βασικές παραμέτρους -τις τιμές, τα δρομολόγια, το δίκτυο- και για να εξυπηρετηθούν όλα αυτά, χρειάζονται καράβια. Και αυτήν την ακτοπλοΐα που μας κληροδοτήσατε είναι μία κληρονομιά λειψή σε καράβια. Οι επενδύσεις που έγιναν, οι παραγγελίες που δόθηκαν για σύγχρονα καράβια βασισμένες στο νόμο Παπουτσή, στο νόμο 2932/2001, και με την προοπτική εφαρμογής αυτού του καθεστώτος ήταν μηδέν. Κανένα καινούργιο καράβι δεν φτιάχτηκε με την προοπτική του νόμου Παπουτσή και αυτό δείχνει την αποτυχία του, ότι τελικά δεν ήταν ένας νόμος για τον οποίο έβλεπε η αγορά ότι θα μπορούσε να την εξυπηρετήσει και να δημιουργήσει νέες επενδύσεις. Με το προηγούμενο καθεστώς, αυτό το οποίο διατηρήσατε επί εννέα χρόνια παρανόμως –παρανόμως εντός εισαγωγικών, γιατί είχατε την κατεύθυνση από την Ευρωπαϊκή Επιτροπή με τον κοινοτικό κανονισμό του 1992- δημιουργήθηκαν καράβια και ήρθε μία αναγέννηση στην ακτοπλοΐα, μπήκαν τα υπερταχύπλοα. Μετά τίποτα. 
      Και σήμερα απολογούμαστε, γιατί δεν φτιάχτηκαν καράβια όλο το προηγούμενο διάστημα; Μα για να φτιαχτεί ένα καράβι, χρειάζονται διαπραγματεύσεις για κανένα χρόνο, να βρεθεί το ναυπηγείο, να βρεθεί η χρηματοδότηση, να βρεθούν οι γραμμές, να βρεθεί ή ράδα μέσα στο ναυπηγείο, ποιο ναυπηγείο είναι ελεύθερο και να φτιαχτεί το καράβι που θέλει κανένα χρόνο. Δεν φτιάχνονται τα καράβια σε ένα βράδυ.
      Και όταν ερχόσαστε και λέτε ότι θα πρέπει να διατηρήσουμε το όριο ηλικίας των τριάντα ετών, σε ποιους απευθύνεστε; Υπάρχουν καράβια τα οποία μπορούν να διατηρηθούν στη ζωή μέσα από την υπαγωγή τους στη Συνθήκη της Στολκχόμης, υπάρχουν  καράβια τα οποία πρέπει να αποσυρθούν, γιατί όντως κοστίζει η μετασκευή πολύ περισσότερο. Αλλά υπάρχουν καράβια τα οποία μπορούν να εξελιχθούν. 
      Τα τελευταία όμως χρόνια δεν είχε γίνει ούτε μια παραγγελία νέου καραβιού. Και τα τελευταία χρόνια εφαρμόστηκε ο 2932. Φέτος αρχίζει να φαίνεται το  νέο καθεστώς. Και φέτος φαίνονται οι ευεργετικές, αν θέλετε, επιπτώσεις που υπάρχουν στον καταναλωτή. Όταν ανοίγει ο ανταγωνισμός, υπάρχουν. Την Τρίτη, την Τετάρτη, την Πέμπτη οι τιμές είναι πάρα πολύ χαμηλές. Δεν ικανοποιούν το νησιώτη οι τιμές της Τρίτης, Τετάρτης και Πέμπτης; Πρέπει δηλαδή όλοι οι Έλληνες να ταξιδεύουν την Παρασκευή το απόγευμα και να επιστρέφουν την Κυριακή το απόγευμα; Αυτό θα πρέπει να είναι; Θα πρέπει να υπάρχει μία υπερεπένδυση για δέκα Σαββατοκύριακα του καλοκαιριού και για ένα δεκαπενθήμερο τον Αύγουστο; Μα, δεν γίνεται αυτό. 
       Βεβαίως, τις περιόδους της  μεγάλης ζήτησης οι τιμές θα αυξάνονται, όπως αυξάνονται και στα αεροπορικά εισιτήρια. Δεν είναι λογικό; 
      Τις περιόδους όμως της χαμηλής ζήτησης –και αυτό ενδιαφέρει τον νησιώτη, γιατί ο νησιώτης δεν είναι αυτός που εγκαταλείπει το νησί του το Σαββατοκύριακο, δεν είναι αυτός ο οποίος εγκαταλείπει το νησί του τον Δεκαπενταύγουστο-  είναι αυτός που μένει εκεί. Είναι αυτός που παράγει, που υποδέχεται τουρίστες. Λοιπόν; Τότε μπορεί, ενδεχομένως, να πληρώσει ο  μη οργανωμένος ταξιδιώτης περισσότερα λεφτά, αλλά υπάρχει και αυτός ο οποίος προνοεί, οργανώνει τις διακοπές του, βάζει κάτω τον προϋπολογισμό του και ικανοποιείται. 
      Κυρίες και κύριοι συνάδελφοι, νομίζω ότι αυτοί οι τίτλοι οι οποίοι δόθηκαν  περί ακινησίας, περί μονοπωλίων και περί καθεστώς επιδοτήσεων, δεν ταιριάζουν στην πραγματικότητα. Μόνο ακινησία δεν υπάρχει. Σήμερα τα πλοία λειτουργούν κανονικά, δεν υπάρχουν έκτακτες δρομολογήσεις, καταργήθηκε αυτό το προς όφελος των εφοπλιστών καθεστώς, που έμπαιναν έκτακτες δρομολογήσεις στους τρείς μήνες του καλοκαιριού, με παράθυρα του νόμου Παπουτσή. Για δύο-τρεις μήνες κάναμε την αρπακτή, φεύγαμε, καταστρέφαμε τον ανταγωνισμό, βουλιάζαμε το άλλο το καράβι που τακτικά εξυπηρετούσε το νησί, με αποτέλεσμα ούτε το νησί να εξυπηρετείται ούτε οι επισκέπτες να εξυπηρετούνται και ο μόνος ο οποίος εξυπηρετείτο ήταν ένας εφοπλιστής ο οποίος είχε μία καλή πρόσβαση στο Υπουργείο Εμπορικής Ναυτιλίας. Τελείωσαν αυτά. 
      Δεύτερον,  μονοπώλια. Που υπάρχει μονοπώλιο; Σε ποια γραμμή; Πείτε μας μια γραμμή που υπάρχει μονοπώλιο. Δεν μπορείτε να εκστομίζετε εκφράσεις περί μονοπωλίου, βεβαρημένοι από το παρελθόν σας αφενός, αλλά από την άλλη  αφετέρου να μη μπορείτε να στοιχειοθετήσετε έστω και  μια κατηγορία. 
      Και βεβαίως, οι επιδοτήσεις. Οι επιδοτήσεις έχουν αυξηθεί. Από 6.000.000.000 δραχμές που τις παραλάβαμε, τις έχουν πάει στα 60.000.000 ευρώ. Γιατί πιστεύουμε ότι θα πρέπει να επιδοτούνται οι γραμμές στη θάλασσα. Όπως το κράτος επιδοτεί  τις οδικές συγκοινωνίες, τις οδικές αρτηρίες φτιάχνοντας δρόμους δημιουργώντας προϋποθέσεις, πληρώνοντας έναν ακριβό Ο.Σ.Ε., πληρώνοντας κόστη, θα πρέπει αντίστοιχα να ρίχνει λεφτά στη θάλασσα για να διασφαλίσει αυτούς τους θαλάσσιους δρόμους. Και αυτό κάνει γενναιόδωρα η Κυβέρνηση. 
      Κυρίες και κύριοι συνάδελφοι, στο μόνο  στο οποίο μπορώ να συμφωνήσω από όσα μέχρι τώρα ελέχθησαν από το ΠΑ.ΣΟ.Κ. είναι στην ανάγκη ελέγχου και ενεργοποίησης της Επιτροπής Ανταγωνισμού σε ό,τι αφορά  ιδιαίτερα τις παραπλανητικές διαφημίσεις. Είμαι βέβαιος ότι ο Πρόεδρος της Επιτροπής Ανταγωνισμού κ. Ζησιμόπουλος ο οποίος είχε διατελέσει και πρόεδρος της Ρ.Α.Θ.Ε. και έχει ιδιαίτερη ευαισθησία στα θέματα της ακτοπλοΐας, σε αυτές τις πρόσφατες διαφημίσεις θα κινητοποιηθεί όπως και θα κινητοποιηθεί στις εναρμονισμένες πρακτικές. Άλλωστε είδαμε για πρώτη φορά την Επιτροπή Ανταγωνισμού να βάζει πρόστιμα σε άλλου είδους μονοπώλια και μάλιστα πολύ μεγάλα πρόστιμα τα οποία δεν είχε την τόλμη, ούτε την πολιτική υποστήριξη, επί ημερών ΠΑ.ΣΟ.Κ, να επιβάλει και βεβαίως να εισπράξει.
      Όπως ξέρετε, το θέμα της είσπραξης των δημοσίων εσόδων, το θέμα της είσπραξης ενός προστίμου δεν είναι θέμα του Υπουργού Εμπορικής Ναυτιλίας ή του κάθε Υπουργού. Υπάρχει ένα νομικό σύστημα, που προστατεύει τον κάθε πολίτη, στο οποίο μπορεί και να προσφύγει για κάθε πρόστιμο και αφού ολοκληρωθεί η δικαστική διαδικασία, τότε να πάει μέσα από τον Κώδικα Είσπραξης Δημοσίων Εσόδων. Τι ερώτημα είναι αυτό, «πόσα εισπράξατε»; Ξέρετε εσείς κανέναν στον οποίο επιβάλλεται ένα πρόστιμο και δεν προσφεύγει; Θέλετε να αλλάξουμε τον Κώδικα Πολιτικής Δικονομίας; Θέλετε να αλλάξουμε τις αρχές νομικής προστασίας του κάθε θιγόμενου πολίτη; Για όνομα του Θεού!
      Κυρίες και κύριοι συνάδελφοι, εγώ νομίζω ότι είναι καλό να συζητάμε τα θέματα ακτοπλοΐας, αλλά είναι κακό να τα συζητάμε μόνο με κορώνες και ταμπέλες. Είναι καλό να τα συζητάμε επί της ουσίας και να μας δώσετε πραγματικές απαντήσεις στα βασικά ερωτήματα: Τι θέλετε να κάνουμε με την ηλικία των πλοίων; Πώς πιστεύετε ότι θα πρέπει να διαρθρωθούν οι νέες συνθέσεις; Διότι σήμερα δεν προχωράει αυτό το καθεστώς. 
      Είναι προγραμματική μας διακήρυξη η αναθεώρηση του αναχρονιστικού καθεστώτος των υποχρεωτικών συνθέσεων. Είναι καλό που έχει εισαχθεί σε δημόσιο διάλογο. Περιμένουμε και τις δικές σας προτάσεις. Αν, όμως, θέλετε να μείνετε πίσω από τα κεκτημένα, τότε νομίζω ότι θα χάσετε και το τρένο της ανάπτυξης, αλλά και της επαφής με τον κόσμο.
      Ευχαριστώ πάρα πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
      1. Οι Υπουργοί Δημόσιας Τάξης, Εσωτερικών, Δημόσιας Διοίκησης και Αποκέντρωσης, Δικαιοσύνης, Εξωτερικών, Οικονομίας και Οικονομικών, Πολιτισμού και Υγείας και Κοινωνικής Αλληλεγγύης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος».
      2. Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Περιβάλλοντος, Χωροταξίας και Δημοσίων Έργων, Δικαιοσύνης και Ανάπτυξης κατέθεσαν σχέδιο νόμου: «Κύρωση του πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο».
      Παραπέμπονται στις αρμόδιες Διαρκείς Επιτροπές
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, κυρίες και κύριοι Βουλευτές, με αφορμή την επερώτηση του ΠΑ.ΣΟ.Κ. για την ακτοπλοΐα συζητάμε τις τελευταίες εξελίξεις. Βέβαια, ο κόσμος, που ακούει τη συζήτηση, κρίνει εάν μέσα από την όλη κουβέντα παίρνει απαντήσεις στα προβλήματα που αντιμετωπίζει, ιδιαίτερα ο κόσμος που θίγεται.
      Ποιο είναι το πρόβλημα που υπάρχει αυτήν τη στιγμή; Με βάση τα τελευταία γεγονότα, τις τελευταίες εξελίξεις και όχι μόνο γιατί μπαίνουμε στη θερινή περίοδο –επιδεινώνεται όμως ακόμα παραπάνω- τα μέτρα πάνω στο ακτοπλοϊκό θέμα δεν απαντούν στην ανάγκη για επαρκή σύνδεση της νησιωτικής με την ηπειρωτική χώρα, που να εξασφαλίζει φτηνή, επαρκή και ασφαλή μετακίνηση, η οποία αφορά και ναυτεργάτες και νησιώτες και επιβάτες. Αντίθετα, γίνεται χειρότερα γι’ αυτούς, γιατί ακριβώς ικανοποιούνται οι απαιτήσεις των ακτοπλόων για πλήρη απελευθέρωση και ασυδοσία. Από αυτά που ζήτησαν πήραν τα περισσότερα, σχεδόν όλα. Και αυτό που μένει ανοικτό –και αυτό θα γίνει μετά τη θερινή περίοδο και σταδιακά «ζυμώνεται» από την Κυβέρνηση- είναι η δεκάμηνη υποχρεωτική λειτουργία. Αυτό βάζουν σαν ζήτημα. Βάζουν το όριο ηλικίας. Και βέβαια το πιο καυτό θέμα για τα συμφέροντά τους είναι οι οργανικές συνθέσεις. Αυτό πηγαίνει για αργότερα. Για να είμαστε συγκεκριμένοι και σαφείς. Για να συζητάμε, δηλαδή, επί της ουσίας.
      Οι συνέπειες είναι σημαντικές. Δεν χρειάζεται να βγάζουμε πολλούς λόγους. Τα πράγματα μιλάνε από μόνα τους. Ναυτεργάτες, ανεργία στην καρδιά του καλοκαιριού. Το Γ.Ε.Ν.Ε. έχει, αυτήν τη στιγμή δύο χιλιάδες σαράντα οκτώ εγγεγραμμένους -τα στοιχεία που έχω είναι του Μαΐου- από δύο χιλιάδες εννιακόσιους που ήταν το προηγούμενο διάστημα, τον Απρίλιο. 
      Από αυτούς, κύριε Υπουργέ, επιδοτούμενοι είναι –το γνωρίζετε- οι χίλιοι εκατόν είκοσι τέσσερις. Διότι άνεργος είναι μέχρι έξι μήνες. Μετά δεν είναι άνεργος. Αυτά τα στοιχεία είναι μαγειρεμένα. Διότι δεν μπορούμε να μιλάμε για ακτοπλοϊκή σύνδεση, για ποιότητα, για όλα αυτά τα ωραία και να μην σκεφτόμαστε ποιος είναι αυτός που θα μοχθήσει, που θα δουλέψει, για να φέρει σε πέρας όλη αυτή τη δουλειά. Και αυτοί που φέρνουν σε πέρας τη δουλειά, είναι αυτοί που δουλεύουν μέσα στα καράβια. Τι να κάνουμε; Δεν είναι οι εφοπλιστές, που δίνουν εντολές από τα γραφεία τους.
      Γι’ αυτούς λοιπόν όχι μόνο δεν έχετε κάνει τίποτα, αλλά η κατάστασή τους χειροτερεύει.
      Πώς εκφράζεται αυτό; Χαρακτηριστικά είναι βεβαίως τα ζητήματα που αφορούν τα δρομολόγια και τις τιμές των εισιτηρίων, οι οποίες είναι «φωτιά». Και θα σταθώ αναλυτικά σ’ αυτά. Την ίδια στιγμή που έχουμε αυτές τις εξελίξεις, έχουν εξασφαλίσει τρελά κέρδη οι ακτοπλοϊκές εταιρείες. Ούτε κακομοίρηδες είναι ούτε προβλήματα έχουν ούτε υπερχρέωση έχουν ούτε και οι τιμές του πετρελαίου τους έθιξαν. Έχουν τρελά κέρδη την ίδια στιγμή που οι ναυτεργάτες βρίσκονται σ’ αυτή την κατάσταση. Και βέβαια βρίσκονται τώρα με «μπλε» επιστράτευση, αντικαθιστώντας την «πράσινη» επιστράτευση των προηγούμενων χρόνων. Είχαν βγει για το αυτονόητο δικαίωμα, αλλά πάλεψαν για να είναι μέσα στα καράβια και να έχουν συνθήκες ασφάλειας, για να μπορούν να ζουν τις οικογένειές τους. Απαντήσατε με επιστράτευση, όπως και η προηγούμενη κυβέρνηση.
      Ποια είναι τα τρελά τους κέρδη, από τα επίσημα στοιχεία που δίνουν εκείνοι, τα οποία θεωρούμε «μαγειρεμένα» γιατί έχουν πιο πολλά:
      «HELLENIC SEAWAYS»: Έσοδα: 141,4 εκατομμύρια ευρώ, 11,4%. Είναι οι μόνοι που δεν δηλώνουν επίσημα ποια είναι τα καθαρά κέρδη.
      «ΜΙΝΩΙΚΕΣ»: Έχουν καταφέρει -απ’ ό,τι λένε οι ίδιοι- τον υψηλότερο κύκλο εργασιών. Κέρδη 2005, το κλείσιμο: 94,7 καθαρά κέρδη, 17,6 εκατομμύρια ευρώ από 9.000.000 ευρώ που ήταν την προηγούμενη χρονιά, το 2004.
      «ΑΝΕΚ»: Με αύξηση κύκλου εργασιών, 30% καθαρά κέρδη -αύξηση κερδών- 40,2 εκατομμύρια ευρώ.
      «ATTICA GROUP»: Εμφανίζει τάχα ότι έχει μια απώλεια και δημοσιοποιεί ότι τα κέρδη της ήταν 28,1 εκατομμύρια ευρώ, έναντι 35,6 εκατομμυρίων ευρώ του προηγούμενου χρόνου. Βεβαίως δεν είναι έτσι, γιατί είναι κύριος μέτοχος στην «BLUE STAR», που δηλώνει καθαρά κέρδη 66,4%, τα οποία ανήλθαν στα 17,5 εκατομμύρια ευρώ σε σχέση με το 2004. Άρα, δεν τους οδήγησε η ανάγκη μπροστά στις εξελίξεις της αύξησης της τιμής του πετρελαίου και όλα αυτά για να προχωρήσουν σε αυξήσεις, γιατί ήδη έχουν τρελά κέρδη. Τους οδήγησε η επιθυμία τους να βγάλουν ακόμα περισσότερα και να κερδοσκοπήσουν. Αυτή είναι η συγκεκριμένη κατάσταση, η συγκεκριμένη εικόνα. Βεβαίως υπάρχουν αιτίες. Ο καθένας από τη δική του πολιτική οπτική γωνία είναι φανερό ότι λέει ποιες είναι και οι αιτίες. Και ο κόσμος ας βγάλει τα συμπεράσματά του για το ποιος είναι το κουμάντο. 
      Έγινε συζήτηση. Και είναι ενδιαφέρον αυτό. Και δεν είναι ενδιαφέρον μόνο ποιος είναι το κουμάντο, αλλά  και γιατί είναι το κουμάντο. Δεν πιστεύω να υπάρχει κάποιος πολίτης σ’ αυτή τη χώρα που να μην πιστεύει ότι οι ακτοπλόοι είναι το κουμάντο. Κουμάντο είναι αυτός που είναι ιδιοκτήτης σε ένα μέσον. Είναι ιδιοκτήτες οι ακτοπλόοι στα καράβια; Είναι. Μάλιστα. Είναι από μόνοι τους ιδιοκτήτες; Εμείς δεν λέμε μόνο ούτε και γι’ αυτή την ιδιοκτησία, αν το θέλετε. Ας πούμε επί της ουσίας. Γιατί γίνονται ιδιοκτήτες από τον ίδιο τον κόσμο που δουλεύει, από τις φοροαπαλλαγές, από τις δανειοδοτήσεις και από τα προνόμια που παίρνουν από τις εκάστοτε κυβερνήσεις. Γι’ αυτό γίνονται ιδιοκτήτες των καραβιών και είναι κουμάντο. Επομένως, η αιτία είναι αυτή, η εξουσία που τους στηρίζει. 
      Όμως όλα αυτά τα δεινά –γιατί δεν είναι καινούργια αυτά τα ζητήματα που αντιμετωπίζουμε στην ακτοπλοΐα, έχουν επιδεινωθεί τα τελευταία χρόνια από την απελευθέρωση. Δεν είναι ο νόμος  3577/1992; Και ήρθε εδώ και ο εκπρόσωπος των εφοπλιστών, ο οποίος θα μου μείνει αξέχαστος που είπε ότι «αυτό είναι το ευαγγέλιό μας». Αμφισβητείται από το ΠΑ.ΣΟ.Κ. αυτή η απελευθέρωση; Πείτε το ότι το αμφισβητείτε αυτό το πράγμα και ότι «κάναμε λάθος σε τόσα πράγματα που κάναμε και κάνουμε τώρα». Εμείς δεν κρίνουμε την Αντιπολίτευση για το τι έκανε στο παρελθόν, μόνο, αλλά για το τι λέει τώρα. Και αυτά που λέει και τώρα είναι εξαιρετικά επικίνδυνα. Σπρώχνετε την Κυβέρνηση στο να κάνει ακόμα χειρότερα. Αυτό κάνετε. Συναγωνίζονται δηλαδή το ΠΑ.ΣΟ.Κ. με τη Νέα Δημοκρατία για το ποιος είναι πιο ικανός να εφαρμόσει τη νομοθεσία! Ποια νομοθεσία; Ποιους νόμους; Αυτούς που δίνουν ασυδοσία και ελευθερία στις κινήσεις των ακτοπλόων για να κάνουν πλιάτσικο στις θάλασσες. Η ουσία είναι αυτή. Αν είναι κάτι άλλο, πείτε το μας. Πείτε μας, γιατί συμβαίνει αυτό; Γιατί στα πλαίσια της ανταγωνιστικής οικονομίας –και είναι λογικό- δεν μπορεί να γίνει διαφορετικά, παρά να λειτουργήσει η απελευθέρωση για να είναι κανείς συμβατός με αυτά που λέει και με αυτά που σκέφτεται. 
      Γι’ αυτό κι εμείς διαφωνούμε και στην απελευθέρωση και στο ζήτημα της ουσίας, που είναι οι ιδιοκτήτες, οι εφοπλιστές. Και λέμε ότι για να αντιμετωπιστεί το ζήτημα της ακτοπλοΐας, που είναι ζήτημα ζωής για τη χώρα μας, μια χώρα νησιωτική, η οποία ενδεχομένως να είναι και η μοναδική περίπτωση σε όλο τον κόσμο που έχει τέτοιο μεγάλο νησιωτικό σύμπλεγμα, δεν μπορεί παρά να λειτουργήσει προς όφελος του λαού μόνο όταν η ακτοπλοϊκή σύνδεση είναι κοινωνικό αγαθό, μόνο όταν είναι κοινωνική δημόσια υπηρεσία. Βεβαίως, η λαϊκή εξουσία θέλει άλλες συνθήκες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ζητώ την κατανόησή σας, κύριε Πρόεδρε και για τη δική μου περίπτωση.
      Υπάρχουν όμως αυτές οι συνθήκες για να έχουμε τέτοιες ριζικές αλλαγές; Όχι, δεν υπάρχουν. Αυτό είναι ζήτημα άλλων συσχετισμών. Εμείς όμως τώρα λέμε ότι είναι υποχρεωμένη η Κυβέρνηση να πάρει κάποια μέτρα.
      Και αυτό όχι μόνο για να κρατήσει τα προσχήματα. Γιατί εδώ υπάρχουν ζητήματα ζωής, ανάπτυξης των ίδιων των νησιών. Υπάρχουν ζητήματα της μεταφοράς εκατομμυρίων ανθρώπων στη θάλασσα και υπάρχει και κόσμος ο οποίος ζει από αυτό και ζει μέσα στα καράβια. Γι’ αυτό ζητάμε να ρυθμιστούν συγκεκριμένα ζητήματα. Τα έχουμε θέσει πολλές φορές και τώρα θα γίνουμε πιο σαφείς.
      Εδώ έχουμε ένα συγκεκριμένο πρόβλημα. Πόσα καράβια έχουμε στον ακτοπλοϊκό στόλο; Από τα τελευταία στοιχεία που έχω εδώ στα χέρια μου, τα καράβια είναι εβδομήντα επτά για να βγάλουν σε πέρας την κατάσταση. Νομίζω ότι είναι λιγότερα κατά τριάντα, σαράντα από το προηγούμενο διάστημα. Αντικειμενικά τον επόμενο χρόνο θα είναι λιγότερα, το μεθεπόμενο ακόμη λιγότερα εάν βεβαίως τηρηθεί η ιστορία με την ηλικία των πλοίων. Επομένως, εδώ το πράγμα πιέζει. Αυτό είναι τώρα που δημιουργεί το πρόβλημα και με τα δρομολόγια. Αν είχες εκατόν πενήντα καράβια θα έφτιαχνες πιο καλά δρομολόγια φαντάζομαι. Βεβαίως αυτό είναι αφαιρετικό. 
      Εμείς εδώ τι πρόβλημα εντοπίζουμε και θέλουμε να το δει η Κυβέρνηση; Έχουμε απελευθέρωση των δρομολογίων. Έχουν κρατηθεί ορισμένα προσχήματα και έχουν κρατηθεί τα πράγματα. Τώρα που έχουμε λιγότερα καράβια τα καράβια πιάνουν περισσότερα λιμάνια. Αυτό έβγαλε η έρευνά μας.
      Να πω ένα παράδειγμα. Πήγαινε ας πούμε το καράβι από Πειραιά Σύρο-Ικαρία-Σάμο και τώρα πάει Σύρο-Τήνο-Μύκονο-Ικαρία-Σάμο ή Σύρο-Πάρο-Νάξο-Ικαρία-Σάμο. Αυτή είναι η κύρια τάση στις δύσκολες περιπτώσεις. Δεν μιλάω για τα νησιά «φιλέτο» που είναι τα κοντινά και έχουν συχνά καράβια «ασχέτως» αν έχουν υψηλές τιμές. Αυτό σημαίνει μεγαλύτερη ταλαιπωρία του κόσμου γιατί ταξιδεύει περισσότερες ώρες με μεγαλύτερη εντατικοποίηση του δυναμικού των ναυτεργατών μέσα στα καράβια γιατί είναι υποχρεωμένοι να δουλεύουν πάρα πολλές ώρες για να τα βγάλουν εις πέρας. 
      Ξέρετε πολύ καλά, κύριε Υπουργέ, ότι δεν υπάρχουν αυξήσεις στις οργανικές συνθέσεις. Οι ακτοπλόοι ασχολούνται με τα δρομολόγια αλλά τα μακρινά ταξίδια παραμένουν μια «Οδύσσεια».
      Στα εισιτήρια οι τιμές είναι φωτιά και μιλάμε για την τρίτη θέση. Ξαναλέω ότι εμένα αυτή η συζήτηση δεν μου αρέσει καθόλου. Πιάνουμε την τρίτη θέση που και αυτή απελευθερώθηκε. Όταν πάει η λαϊκή οικογένεια διακοπές ή έρχεται κάποιος στην πρωτεύουσα σε γιατρούς, θα πάει να κοιμηθεί αν είναι πολλές οι ώρες. Άρα το θέμα δεν είναι μόνο για το κατάστρωμα που έχει τρομερή αύξηση. Ο κόσμος θα κλείσει και κρεβάτι και θα ταλαιπωρηθεί συνολικά και από το δρομολόγιο και από το εισιτήριο. 
      Το εισιτήριο της Ικαρίας παραδείγματος χάρη ήταν 21,50 ευρώ και πήγε στα 24,00 ευρώ, δηλαδή αύξηση 11,62%.
      ΠΡΟΕΔΡΕΥΩΝ (Ιωάννης Τραγάκης): Θα ολοκληρώσετε παρακαλώ με αυτό;
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, θα συντομεύω. Ευχαριστώ για την κατανόηση.
      Για τη Μυτιλήνη το εισιτήριο ήταν 14,60 ευρώ και πήγε στα 29,60 ευρώ, δηλαδή αύξηση 102,7%.
      Θα αναφέρω και άλλα δύο κρίσιμα ζητήματα. Και δεν μιλάμε απλώς για ακτοπλοϊκή σύνδεση, αλλά για αστική συγκοινωνία και αναφέρομαι στη Σαλαμίνα και στην Αίγινα.
      Κύριε Πρόεδρε, υπάρχει σοβαρό πρόβλημα με τη Σαλαμίνα. Από την περιοχή είστε και τα γνωρίζετε. Οι αυξήσεις εδώ κάνουν την κατάσταση τραγική σε αυτούς που έρχονται εδώ να δουλέψουν.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Στη Σαλαμίνα θα είναι μηδέν.
      ΕΛΠΙΔΑ ΠΑΝΤΕΛΑΚΗ: Ακούστε τι είναι το μηδέν που είπατε. Αυτό που θα τους κάνετε είναι να τους κόψετε μια παρανυχίδα. Γιατί ήδη τι έχουν κάνει; Το εισιτήριο με μηχανάκι από 1,15 ευρώ πήγε στα 1,60 ευρώ δηλαδή αύξηση 39% …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε;
      ΕΛΠΙΔΑ ΠΑΝΤΕΛΑΚΗ: Θα πάρετε το λόγο μόλις τελειώσω. 
      Ο επιβάτης που μεταφέρεται απέναντι -αν έχει αυτοκίνητο είναι απαγορευτικό- θέλει 200 ευρώ το μήνα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Επιτρέψτε μου την κατανόησή σας μισό λεπτό, κύριε Πρόεδρε.
      Τι γίνεται με την Αίγινα; Τι πλιάτσικο είναι αυτό που υπάρχει με το εισιτήριο; Έχει πάει στα 7 ευρώ, δηλαδή 7 ευρώ συν 7 ευρώ σύνολο 14 ευρώ. Ξέρετε ότι υπάρχει κόσμος που δουλεύει και πηγαινοέρχεται. Τα 14 ευρώ την ημέρα είναι 280 ευρώ το μήνα δηλαδή το 46,5% του βασικού μισθού. Έλεος!
      Εμείς λέμε –και το λέμε σοβαρά και είναι ρεαλιστικό- ότι πρέπει να μειωθούν τα εισιτήρια στο 50%.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      ΕΛΠΙΔΑ ΠΑΝΤΕΛΑΚΗ: Δεν μπορεί να τα βγάλει πέρα ο κόσμος, είναι αδύνατον. Και μιλάτε μετά για μηδέν αυξήσεις;
      Ήδη έχουν ρημάξει τον κόσμο. Είναι ασύδοτοι πλέον. Τώρα κάντε κάτι. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Κύριε Υπουργέ, θέλετε να κάνετε μια παρέμβαση; Ορίστε. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, να μιλήσουμε και εμείς πρώτα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό που θα πω μπορεί να διευκολύνει και εσάς, κύριε Δραγασάκη. 
      Θέλω να παρακαλέσω τους αγαπητούς συναδέλφους να διαβάσουν την κοινή υπουργική απόφαση για την απελευθέρωση στα ναύλα. Θα δείτε μέσα ότι υπάρχουν δύο παράμετροι. Πρώτα απ’ όλα, για να γίνει η απελευθέρωση, πρέπει να υπάρχουν τριακόσιες χιλιάδες επιβάτες μίνιμουμ, αν είναι μία εταιρεία, όπως παραδείγματος χάριν στα Χανιά ή στη Σάμο, ή δύο εταιρείες και εκατόν πενήντα χιλιάδες μεταφορικό έργο. Εμείς παρακολουθούμε, διότι είναι υποχρεωμένοι με  βάση την κοινή υπουργική απόφαση να μας καταθέτουν τις οποιεσδήποτε μεταβολές στις αυξήσεις ή μειώσεις των τιμών, ακόμα και στις μειώσεις. Εάν παρατηρήσουμε ότι υπάρχει καρτέλ και το παρατηρούμε ότι υπάρχει στα Παλούκια που αναφέρατε με τη Σαλαμίνα...
      ΕΛΠΙΔΑ ΠΑΝΤΕΛΑΚΗ: Το μεγαλύτερο πορθμείο της χώρας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ...έχουμε το δικαίωμα, το οποίο θα εφαρμόσουμε άμεσα και το δήλωσα προ ολίγου στην πρωτολογία μου, να αποσύρουμε εν μέρει την απελευθέρωση και σε οποιαδήποτε άλλη γραμμή. Δηλαδή δεν ισχύει η απελευθέρωση από αύριο στη συγκεκριμένη γραμμή ή ενδεχομένως στις δυτικές Κυκλάδες που παρατηρείται ένα φαινόμενο πολύ περιφερειακό, πολύ περιθωριακό, στη μεταφορά των φορτηγών. Έχουμε τη δυνατότητα, πρώτον, να παρακολουθούμε, γιατί είναι υποχρεωμένοι να μας καταθέτουν και, δεύτερον, να παρεμβαίνουμε. Τους πηγαίνουμε στο προηγούμενο καθεστώς, όπου ορίζει η πολιτεία ποια θα είναι η αύξηση, δηλαδή εκεί που δεν ισχύει ο ανταγωνισμός και τους παραπέμπουμε στην Επιτροπή Ανταγωνισμού, με κίνδυνο να επιβληθούν ποινές που μπορεί να φτάσουν μέχρι το 10% του τζίρου της συγκεκριμένης γραμμής για τη συγκεκριμένη εταιρεία. 
      Η πολιτεία, λοιπόν, έχει θεσμικό πλαίσιο, το οποίο θα εφαρμόσει απολύτως. Ήδη πέρασε ένα μήνυμα και σας λέω ότι στη συγκεκριμένη γραμμή, την οποία αναφέρατε, οι αυξήσεις θα είναι μηδέν. 
      ΕΛΠΙΔΑ ΠΑΝΤΕΛΑΚΗ: Από πότε; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Από χθες. 
      ΕΛΠΙΔΑ ΠΑΝΤΕΛΑΚΗ: Μα, δεν φτάνει αυτό. Ήδη είναι φωτιά αυτές που υπάρχουν. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ συγκρίνω με πέρυσι. Σε σχέση με πέρυσι η αύξηση θα είναι μηδέν. 
      ΕΛΠΙΔΑ ΠΑΝΤΕΛΑΚΗ: Δεν φτάνει αυτό, κύριε Υπουργέ!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μα, τώρα αν θέλετε να μειώσουμε τις τιμές, ας κάνουμε...
      ΕΛΠΙΔΑ ΠΑΝΤΕΛΑΚΗ: Είναι αστική συγκοινωνία! Λεωφορείο είναι!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κοιτάξτε, εγώ με πολύ σεβασμό ακούω τις απόψεις του Κομμουνιστικού Κόμματος Ελλάδας. Δεν συμφωνώ με τις απόψεις αυτές. Είναι μια άλλη προσέγγιση. Εμείς, όμως, είμαστε υποχρεωμένοι να κάνουμε ένα ρεαλιστικό προγραμματισμό και μια πραγματιστική προσέγγιση. Η προσέγγισή μας λέει τι υπήρχε πέρυσι, τι υπάρχει φέτος. Μέχρι πέρυσι ήταν ορισμένα τα τιμολόγια από την πολιτεία, έλεγε δηλαδή κάθε χρόνο ότι θα αυξηθούν 3%, 4%, 2,2%, την εποχή του ΠΑ.ΣΟ.Κ. αυξήθηκαν 9% παραδείγματος χάριν το 2002, αλλά αυτό είναι ένα άλλο θέμα. Σας λέω ότι σε σχέση με πέρσι θα είναι μηδέν. 
      Σας διαβεβαιώ και θέλω να σας το πω πολύ καθαρά ότι, όπου υπάρξει εναρμονισμένη τακτική ή όπου προσπαθήσει κάποιος να δημιουργήσει μονοπωλιακή κατάσταση, ο πέλεκυς θα πέσει βαρύς. Όλα τα άλλα, τα οποία είπατε εσείς και νομίζω τα είπε και ο κ. Πρωτόπαπας ότι αυτές είναι οι αυξήσεις, αυξήσεις δεν υπάρχουν για φέτος. 
      ΕΛΠΙΔΑ ΠΑΝΤΕΛΑΚΗ: Οι αυξήσεις είναι οφθαλμαπάτη!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ...γιατί είναι άλλες οι τιμές, οι οποίες θα είναι το χειμώνα. Το χειμώνα, παραδείγματος χάριν, οι τιμές ορίζονται με βάση το χαμηλότερο κόμιστρο. 
      ΠΡΟΕΔΡΕΥΩΝ (Ιωάννης Τραγάκης): Θέλετε να τα πείτε στη δευτερολογία σας; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τελειώνω. Δεν θα δευτερολογήσω. 
      Είναι το χαμηλότερο κόμιστρο, το οποίο θα υπάρχει κατά τη διάρκεια της περιόδου από Απρίλιο μέχρι Σεπτέμβριο -αυτό θα είναι το τιμολόγιο του χειμώνα- και υπάρχει διαφοροποιημένη τιμή σε όλα τα επίπεδα ανάλογα με τη χρονική περίοδο, αν δηλαδή είναι Μάιος ή αν είναι Ιούλιος ή αν είναι Δεκαπενταύγουστος, αν είναι Δευτέρα με Πέμπτη, αν κάποιος κάνει μια κράτηση νωρίτερα. Οι τιμές δεν έχουν λογική με αυτά τα οποία κατέθεσε ο κ. Πρωτόπαπας. Οι τιμές είναι διαφοροποιημένες και τα πακέτα των εκπτώσεων ισχύουν και θα εφαρμοσθούν, διότι είναι δηλωμένα στο Υπουργείο Εμπορικής Ναυτιλίας. 
      Ευχαριστώ. 
      ΕΛΠΙΔΑ ΠΑΝΤΕΛΑΚΗ: Αυτά χρυσώνουν το χάπι! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Κύριε Δραγασάκη, μας συγχωρείτε.
      Ορίστε, έχετε το λόγο. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, εγώ σας συγχωρώ, αλλά δυστυχώς, κύριε Υπουργέ και κυρία Εκπρόσωπε του Κ.Κ.Ε., το πρόβλημα δεν είναι διαχειριστικό. Εδώ δεν έχουμε να λύσουμε κάποια θέματα ρυθμίσεων κ.λπ.. 
      Κύριε Υπουργέ, μιλάμε για έναν τομέα, στον οποίο δεν υπάρχει στρατηγική. Μιλάμε για έναν τομέα που, ενώ προσφέρει κοινωνική υπηρεσία, τον αντιμετωπίζετε και εσείς και οι προηγούμενες κυβερνήσεις ως ένα κοινό οικονομικό κλάδο και προσπαθείτε να δημιουργήσετε συνθήκες κερδοφορίας για το κεφάλαιο, το οποίο θα επενδύσει σε αυτόν τον κλάδο. Αυτό είναι το πρόβλημα. 
      Και σήμερα η συζήτηση εδώ ήταν διαφωτιστική. Το ΠΑ.ΣΟ.Κ. σας κατηγορεί, κύριε Υπουργέ, ότι έχετε παραδώσει την ακτοπλοΐα στα συμφέροντα και σεις κατηγορείτε το ΠΑ.ΣΟ.Κ. ότι οι δικές του κυβερνήσεις το είχαν κάνει αυτό. ‘Αρα, συμφωνείτε και συμφωνούμε, ότι σ’ αυτόν τον κλάδο κυριαρχούν τα συμφέροντα. Δεν κυριαρχεί η ανάγκη των κατοίκων ή των χρηστών και το πώς θα ικανοποιήσουμε αυτήν την ανάγκη.
      Ακούσαμε και άλλα ενδιαφέροντα πράγματα πολύ σημαντικά που πρέπει να τα εμπεδώσει ο κόσμος. Ακούσαμε από εσάς και πιο αναλυτικά από τον κ. Βαρβιτσιώτη ότι αν θες να κυκλοφορείς φθηνά τότε ταξίδεψε Τρίτη, Τετάρτη, Πέμπτη. Αν ταξιδέψεις Παρασκευή, Σαββάτο, Κυριακή και Δευτέρα, θα πληρώνεις ακριβό εισιτήριο. Συνειδητοποιείτε τι σημαίνει αυτό που το λέτε τόσο απλά; Αν έχεις λεφτά, είσαι ελεύθερος να ταξιδεύεις όποτε θέλεις. Αν έχεις οικονομική ανέχεια και μετράς και το κάθε ευρώ, δεν είσαι ελεύθερος να ταξιδέψεις όποτε θέλεις. Πρέπει να ψάξεις να βρεις την ημέρα που θα έχει φθηνό εισιτήριο. Και αν το ανακαλύψει αυτό ο κόσμος και ταξιδεύουν Τρίτη, Τετάρτη και Πέμπτη, τότε Τρίτη, Τετάρτη και Πέμπτη θα γίνει ακριβό το εισιτήριο και το Σαββατοκύριακο θα γίνει φθηνό.
      ‘Αρα, εδώ δεν συζητάμε μόνον για ακτοπλοΐα. Συζητάμε για το μοντέλο της κοινωνίας. Δηλαδή, έχεις οικονομική άνεση; Θα ταξιδεύεις μέσω της Αττικής Οδού. Δεν έχεις οικονομική άνεση; Θα κάνεις τη διαδρομή περνώντας μέσα από στενούς δύσβατους δρόμους και θα χρειάζεσαι τον τριπλάσιο ή και τον πενταπλάσιο χρόνο. ‘Εχεις οικονομική άνεση; Θα πας σε ιδιωτικό καλό νοσοκομείο. Δεν έχεις οικονομική άνεση; Θα κάτσεις στην ουρά στο δημόσιο νοσοκομείο. Έχεις οικονομική άνεση; Θα ταξιδεύεις όποτε θέλεις ελεύθερα. Δεν έχεις οικονομική άνεση; Πρέπει να κοιτάς το ημερολόγιο για να βλέπεις πότε οι εφοπλιστές έχουν φθηνό εισιτήριο.
      Και αυτό εμφανίζεται εδώ ως εκσυγχρονισμός, ως απελευθέρωση, σαν να μην υπάρχει καν συνείδηση σε τι δρόμους οδηγούν όλα αυτά τα μέτρα. Εδώ υπάρχει ένα θεμελιώδες ερώτημα. Μπορεί, κύριε Υπουργέ, ο ανταγωνισμός όπως εσείς τον περιγράφετε, να θεωρηθεί ότι μπορεί να λύσει το πρόβλημα της ακτοπλοΐας; Κατά την γνώμη μου όχι, γιατί σκοπός του ανταγωνισμού δεν είναι η εξυπηρέτηση του πελάτη. Δηλαδή, όταν δύο τράπεζες λένε ότι θα ανταγωνιστούν μεταξύ τους ο στόχος τους δεν είναι πώς θα εξυπηρετηθεί ο πελάτης καλύτερα, αλλά πως θα αυξηθούν τα κέρδη τους. Και γι’ αυτό βλέπετε ότι, πολλές φορές, ο ανταγωνισμός μεταξύ των τραπεζών, είναι στο πώς θα βρουν τρόπο να εξαπατήσουν τον πελάτη και όχι να τον εξυπηρετήσουν. 
      Υπάρχει κάτι διαφορετικό στην ακτοπλοΐα; ‘Όχι βεβαίως. Και εκεί το ίδιο είναι. Αν μια εταιρεία θέλει να κατακτήσει μερίδιο αγοράς, μπορεί να ρίξει τις τιμές, μπορεί να δώσει και ειδικά πακέτα και προσφορές στους πελάτες της για να τραβήξει κόσμο. Εάν όμως κατακτήσει αυτό το μερίδιο αγοράς που θέλει, μετά θα τους τσακίσει με ακριβά εισιτήρια, με πανάκριβα κυλικεία, με ασυνέπεια κ.λπ.. Αυτός είναι ο ανταγωνισμός. Δεν είναι κάτι αγαθό που έχει ως αποστολή και στόχο την εξυπηρέτηση του κόσμου. Ο ανταγωνισμός έχει μέσα του και το στοιχείο της εξυπηρέτησης σε συγκεκριμένες περιόδους, αλλά και το στοιχείο της εξαπάτησης. Γι’ αυτό και εσείς υποχρεώνεστε να απειλείτε από εδώ τους εφοπλιστές και τους ακτοπλόους ότι θα τους αλλάξετε τα φώτα αν δεν πληρούν τους κανόνες κ.λπ.. 
      Το δικό μου επιχείρημα είναι ότι υπάρχει βαθύτερο πρόβλημα. Ο εποπτευόμενος τρέχει πιο γρήγορα από τον εποπτεύοντα. Ποια είναι η λύση; Η λύση είναι να υπάρξει μια απόφαση –και θα περίμενα από το ΠΑ.ΣΟ.Κ. να είναι πιο σαφές σ’ αυτό- ότι οι ακτοπλοϊκές συγκοινωνίες από άποψη ουσίας, αρχών, αποτελούν κοινωνικό αγαθό. 
      ΙΩΑΝΝΗΣ ΔΙΑΜΑΝΤΙΔΗΣ: Δεν ήμασταν σαφείς σε αυτό; ‘Ημασταν σαφέστατοι. 
      ΙΩΑΝΝΗΣ ΔΡΑΓΑΣΑΚΗΣ: Τι διαφέρει δηλαδή το να πάει κάποιος με λεωφορείο από ένα σημείο της Αθήνας σ’ ένα άλλο -το οποίο θεωρούμε ως μια δημόσια υπηρεσία την οποία προσπαθούμε να κρατάμε σε χαμηλές τιμές και ασφαλή κ.λπ.- από το  να έλθει ο κάτοικος της Καλύμνου στην Αθήνα, στον Πειραιά; Είναι συγκοινωνία, είναι ανάγκη! 
      Εάν λοιπόν είναι δημόσιο αγαθό, κοινωνικό αγαθό, κύριε συνάδελφε, πρέπει να συζητήσουμε πώς το αντιμετωπίζουμε και πώς το ικανοποιούμε. Αυτό είναι το θέμα! Μάλιστα, και το Ευρωπαϊκό Σοσιαλιστικό Κόμμα, στο οποίο το ΠΑ.ΣΟ.Κ. είναι μέλος, κατέθεσε πρόσφατα ένα σχέδιο οδηγίας στην Ευρωπαϊκή Ένωση με την οποία προσπαθεί να κάνει αυτό που πάντα εμείς λέγαμε, δηλαδή να οριστεί θετικά όχι τι δεν πρέπει να ιδιωτικοποιηθεί, αλλά το ανάποδο. Δηλαδή, να οριστούν θετικά εκείνες οι υπηρεσίες οι οποίες δεν μπορούν να λειτουργούν ως εμπόρευμα, δεν μπορούν να λειτουργούν με όρους αγοράς. Αυτή είναι η ουσία!
      Δημόσιο ή κοινωνικό αγαθό είναι κάτι το οποίο δεν λειτουργεί με όρους αγοράς. Δεν λειτουργεί με όρους προσφοράς και ζήτησης, δεν λειτουργεί με βάση το νόμο του κέρδους. Μπορεί να προσφέρεται με τρόπο που να είναι και βιώσιμος οικονομικά και να έχει και κέρδη. Όμως, το κέρδος δεν είναι σκοπός, όπως είναι σήμερα. Σήμερα ο σκοπός είναι το κέρδος και το μέσο είναι η μεταφορά των επιβατών, των οχημάτων κ.λπ.. 
      Επομένως αυτό σημαίνει κατ’ ελάχιστον, κύριε συνάδελφε του ΠΑ.ΣΟ.Κ. επειδή με ρωτήσατε, μικτό σύστημα. Σημαίνει ότι πρέπει να δούμε και δημόσιους φορείς και συνεταιριστικούς -οι εταιρείες λαϊκής βάσης στην πρώτη φάση, πριν «μπλέξουν» με το Χρηματιστήριο κ.λπ., έσωσαν την Κρήτη και εγώ είμαι από την Κρήτη- και δημοτικές επιχειρήσεις και ιδιώτες και τα πάντα. 
      Όμως, θα πρέπει να έχει και ρυθμιστικά εργαλεία και βάσεις να ελέγξεις. Εγώ δεν θα πρότεινα να κάνουμε δημόσια επιχείρηση στα υδροπλάνα, αλλά το να έχεις ένα δημόσιο φορέα που να επιτρέπει στην εκάστοτε κυβέρνηση να ξέρει τι γίνεται στην αγορά και να παρεμβαίνει ρυθμιστικά, νομίζω ότι στέκει. Γίνονται αυτά μέσα στην Ευρωπαϊκή Ένωση; Γίνονται! Υπάρχουν χώρες της Ευρωπαϊκής Ένωσης, όπως η Φιλανδία και άλλες χώρες, που έχουν κατ’ εξοχήν δημόσιους φορείς ή δημόσιους και ιδιωτικούς φορείς,.
      Εδώ έχει περάσει μια αντίληψη και από τα «Δεξιά» και από τα «Αριστερά» –και το Κ.Κ.Ε καμιά φορά σιγοντάρει αυτήν την άποψη- ότι τίποτα δεν γίνεται, διότι είμαστε στην Ευρωπαϊκή Ένωση. Εμείς διαφωνούμε με την πολιτική της Ευρωπαϊκής Ένωσης. Όμως, αυτό δεν σημαίνει ότι δεν μπορείς να διεκδικήσεις, να απαιτήσεις, να διαπραγματευθείς και να αντιγράψεις ακόμη άλλα πρότυπα που υπάρχουν. 
      Επομένως γι’ αυτό είπα στην αρχή ότι και εμάς μας απασχολεί –έχουμε κάνει και εμείς ερωτήσεις και σωστά συζητούμε το θέμα εν όψει του καλοκαιριού για να αποφύγουμε καταστάσεις χαοτικές που δημιούργησαν και στο παρελθόν τεράστια προβλήματα- αυτή η πλευρά, η άμεση, η συγκεκριμένη και η διαχειριστική. Θεωρούμε, όμως, ότι υπάρχει ένα ζήτημα συνολικότερης στρατηγικής σε ό,τι αφορά την ακτοπλοΐα και την αντιμετώπιση των προβλημάτων αυτών. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Θα ήθελα να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Οργάνωση και λειτουργία της δευτεροβάθμιας επαγγελματικής εκπαίδευσης και άλλες διατάξεις». 
      Επίσης, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης «Ρύθμιση θεμάτων αρμοδιότητας Υπουργείου Δικαιοσύνης και άλλες διατάξεις».
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 1 Ιουνίου 2006 και της Παρασκευής 2 Ιουνίου 2006 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Πέμπτης 1 Ιουνίου 2006 και της Παρασκευής 2 Ιουνίου 2006 επικυρώθηκαν. 
      Το λόγο έχει ο συνάδελφος κ. Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Ευχαριστώ, κύριε Πρόεδρε.
      Κύριε Πρόεδρε, πρώτα απ’ όλα θέλω να πω ότι ο κύριος Υπουργός Εμπορικής Ναυτιλίας έχει ένα χάρισμα, μπορεί να κάνει το άσπρο-μαύρο. Διότι αυτά που ακούστηκαν από το στόμα του σήμερα ως υπεύθυνου Υπουργού Ναυτιλίας, δίνουν την εντύπωση ότι δεν επερωτάται η Κυβέρνηση και ο Υπουργός, αλλά το ΠΑ.ΣΟ.Κ.!
      Προφανώς ο κύριος Υπουργός σαν Υπουργός Ναυτιλίας δεν έχει πάει, ως όφειλε να κάνει, σε πολλά λιμάνια, σε μικρά νησιά, όπου εκεί, κύριε Υπουργέ, θα ακούγατε το λαϊκό άσμα που λένε: «Κάθε λιμάνι και καημός, κάθε καημός και δάκρυ». Φαίνεται ότι δεν έχετε επαφή με τον κόσμο για να δείτε τι συμβαίνει στα νησιά.
      Λυπάμαι που το λέω αυτό. Είστε ίσως ο μόνος Υπουργός Εμπορικής Ναυτιλίας που πέρασε από αυτόν το χώρο όλα αυτά τα χρόνια και που δεν έχει πάει να ακούσει τους ανθρώπους από κοντά και να μάθει τι συμβαίνει. Ακούστηκαν απίστευτα πράγματα εδώ πέρα. Από πού να ξεκινήσω; 
      Πρώτα απ’ όλα μας είπατε για το δάνειο. Το έχετε πει εδώ και ενάμιση χρόνο. Κάθε λίγο και λιγάκι επαναλαμβάνετε τα ίδια πράγματα. Εδώ επαναλάβατε τα ίδια πράγματα που είχατε πει και στην προηγούμενη επερώτηση, που είχατε πει σε όλες αυτές τις ενημερώσεις που κάνετε και με αίτημα δικό μας στην επιτροπή. Είναι δυνατόν το Υπουργείο, η κυβέρνηση, το κράτος να δίνει εγγύηση στους ακτοπλόους για το δάνειο αυτό; Είναι δυνατόν να μεσολαβεί να δώσει εγγύηση για να «κτιστούν» καράβια; Από πού και ως πού; Από πού προβλέπεται ότι μπορούν να δοθούν εγγυήσεις κρατικές για να έρθει ο Χ ακτοπλόος να «κτίσει» ένα καινούργιο καράβι; Αυτό είναι το πρώτο. 
      Δεύτερον, μιλήσατε και αμφισβητήσατε την αύξηση των εισιτηρίων που σας κατέθεσε ο κ. Πρωτόπαπας. Προφανώς δεν έχετε μπει σ’ ένα πλοίο για να δείτε τι συμβαίνει. Κοροϊδεύετε δηλαδή το λαό; Δεν υπάρχουν αυξήσεις στα πλοία; Αυτό μας λέτε; Μας είπατε εδώ πέρα ότι δεν υπάρχουν αυξήσεις στα πλοία, όταν οι αυξήσεις φθάνουν στο 38%, με βάση τα επίσημα στοιχεία από τις εταιρείες για τα Χανιά και μας λέτε για τη Χίο που είναι μηδενική. Βεβαίως, είναι μηδενική.  Μακάρι και σε όλα τα υπόλοιπα νησιά να ήταν μηδενικές οι αυξήσεις! Πείτε μας, όμως, για τα άλλα νησιά. Πείτε μας και για τα νησιά τα δικά μας -τα κοντινά- και εμένα και του κυρίου Προέδρου, για τη Σαλαμίνα, που λέτε «μηδενική». Γιατί δεν το είχατε κάνει από την αρχή; 
      Το πορθμείο στη Σαλαμίνα είναι το μεγαλύτερο στην Ελλάδα. Πάνω από έξι εκατομμύρια επιβατών –ίσως είναι και περισσότεροι και κάνω λάθος- διακινούνται κάθε χρόνο. Γιατί δεν παίρνετε μέτρα, να προφυλάξετε αυτόν τον κόσμο;
      Πηγαίνετε στην Αίγινα που είναι και αυτή ένα βήμα, μια ώρα από τον Πειραιά να δείτε τι συμβαίνει. Δεν υπάρχουν εκεί αυξήσεις; Ξέρετε πόσα θέλει μια τετραμελής οικογένεια, για να πάει σε αυτά τα νησιά; Το μισό μηνιαίο προϋπολογισμό. 
      Τρίτον, επαναλάβατε το θέμα των γιατρών, που το είχαμε στηρίξει και εμείς, γιατί είναι ένα σωστό μέτρο. Είχατε πει ότι θα ισχύσει από πέρυσι. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αφού δεν υπήρχε πέρυσι νόμος, κύριε συνάδελφε! 
      ΙΩΑΝΝΗΣ ΔΙΑΜΑΝΤΙΔΗΣ: Σας παρακαλώ πολύ! Θα ανατρέξουμε στα Πρακτικά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να είμαστε σοβαροί εδώ μέσα!
      ΙΩΑΝΝΗΣ ΔΙΑΜΑΝΤΙΔΗΣ: Μα, το είχατε εξαγγείλει!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν υπήρχε νόμος πέρυσι! 
      ΙΩΑΝΝΗΣ ΔΙΑΜΑΝΤΙΔΗΣ: Άλλο λέω. Δεν καταλάβατε ή κάνετε πως δεν καταλαβαίνετε. Το είχατε εξαγγείλει από πέρυσι. Φέρατε ένα χρόνο μετά τη διάταξη του νόμου...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν υπήρχε νόμος πέρυσι σας λέω! 
      ΙΩΑΝΝΗΣ ΔΙΑΜΑΝΤΙΔΗΣ: Μα, το είχατε εξαγγείλει και φέρατε τη διάταξη ένα χρόνο μετά. Ποιον κοροϊδεύετε; Και πάλι ακόμη δεν την έχετε εφαρμόσει. 
      ΠΡΟΕΔΡΕΥΩΝ (Ιωάννης Τραγάκης): Ήρεμα, ήρεμα! Δεν έχει φουρτούνες σήμερα. 
      ΙΩΑΝΝΗΣ ΔΙΑΜΑΝΤΙΔΗΣ: Περιμένετε, λοιπόν, τον Οκτώβριο να κάνετε τον απολογισμό. Θα σας το ζητήσουμε. Να δούμε. Μακάρι να πάνε όλα καλά! 
      Προχωράμε παραπέρα. Λέτε ότι όλα τα κληρονομήσατε από το ΠΑ.ΣΟ.Κ. Ξεχνάτε δηλαδή πως δυόμισι χρόνια κυβερνάτε εσείς; Έχετε πια παρελθόν. Πέρασαν οι εκατό μέρες χάριτος που είθισται όλες οι κυβερνήσεις να ζητούν. 
      Είπατε ότι επί ΠΑ.ΣΟ.Κ. είχαμε μετατρέψει την ελληνική σημαία σε σημαία ευκαιρίας. Από πού και ως πού προκύπτει αυτό; Τα στοιχεία που δίνουν οι διεθνείς οργανισμοί δείχνουν μείωση του ελληνικού στόλου. Αυτό δεν είναι ένα στοιχείο; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς, ως ΠΑ.ΣΟ.Κ., σηκώσατε σημαία ευκαιρίας! 
      ΙΩΑΝΝΗΣ ΔΙΑΜΑΝΤΙΔΗΣ: Σας παρακαλώ, μη διακόπτετε! Κύριε Πρόεδρε, που είμαστε και από την ίδια περιφέρεια, προστατέψτε με λιγάκι από τον κύριο Υπουργό! 
      Τα στοιχεία, λοιπόν, δείχνουν μείωση του στόλου. Αυτό σημαίνει πως δεν πάει καλά η ποντοπόρος ναυτιλία. Το είπε και η κ. Μπακογιάννη στη Ναυτιλιακή Λέσχη. Ο κ. Πρωτόπαπας μίλησε και για συνθέσεις και εκεί, βεβαίως, εσείς δεν είπατε τίποτα. 
      Μιλήσατε, επίσης, για ποινές και πρόστιμα. Να σας θυμίσω, κύριε Υπουργέ, πως πέρυσι περίπου τέτοιον καιρό -το Σεπτέμβριο- τι ντόρος είχε γίνει στα Μέσα Μαζικής Ενημέρωσης. Είχατε μάλιστα κατακρίνει τους δημοσιογράφους για στημένα δημοσιεύματα για τα πρόστιμα. Ποια πρόστιμα; Το να επιβάλλονται πρόστιμα στα λόγια είναι εύκολο. Το δύσκολο είναι να εισπράττονται. Και εσείς δεν εισπράττετε πρόστιμα. 
      Άρα, μην επικαλείστε πως όπου γίνονται παραβάσεις θα επιβάλλονται πρόστιμα. Βλέπετε τι γίνεται στα καράβια. Βλέπετε τις παραβάσεις που κάνει και η Νομαρχία Πειραιά και οι άλλες νομαρχίες, με την ασυδοσία που υπάρχει στους ελέγχους μέσα στα πλοία. Βλέπετε πόσο πολύ υποφέρει ο πολίτης, όταν ταξιδεύει με τα καράβια αυτά. 
      Εν συνεχεία, έχετε ταυτιστεί απόλυτα με τους ακτοπλόους. Στην αρχή κάνετε το δύσκολο, μόλις όμως σας εκβιάζουν ότι θα απεργήσουν, ότι θα δέσουν τα καράβια κ.ο.κ., αμέσως κάνετε πίσω. Δηλαδή, στην ουσία κάνετε ό,τι σας λένε. Το κάνετε, βέβαια, ετεροχρονισμένα, για να φανεί στην κοινωνία, στον πολίτη ότι δεν ενδίδετε.
      Κύριε Πρόεδρε, είπε ο κύριος Υπουργός και τα υδροπλάνα, που βεβαίως είπε ότι δεν είναι το κύριο μέσο, αλλά το θεώρησε σαν ένα πολύ μεγάλο γεγονός. Βεβαίως. Κι εμείς το είπαμε αυτό το πράγμα. Αλλά δεν λύνουν τα θέματα της ναυτιλίας και της ακτοπλοΐας τα υδροπλάνα. Δεν τα λύνουν τα θέματα αυτά. Θέλουμε καράβια. Έχετε συγκεκριμένη πολιτική; Μπορείτε να δώσετε κίνητρα σαν Κυβέρνηση, σαν κράτος, να χτιστούν καράβια;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τι προτείνετε;
      ΙΩΑΝΝΗΣ ΔΙΑΜΑΝΤΙΔΗΣ: Εσείς είστε Κυβέρνηση, εσείς επερωτάστε, θα μας πείτε εσείς τι προτείνετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τα δώδεκα χρόνια.
      ΙΩΑΝΝΗΣ ΔΙΑΜΑΝΤΙΔΗΣ: Και όταν θα έρθει η ώρα να πείτε τι θα κάνετε, θα σας πούμε εμείς αν συμφωνούμε και τι προτείνουμε. Τώρα επερωτάστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τι λέτε για τα δώδεκα έτη;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, σας παρακαλώ.
      ΙΩΑΝΝΗΣ ΔΙΑΜΑΝΤΙΔΗΣ: Τώρα επερωτάστε. Όταν θα έρθει η ώρα, θα απαντήσουμε και για τη δωδεκαετία και για άλλα θέματα.
      Από κει και πέρα, για να ολοκληρώσω, κύριε Πρόεδρε, ο κάθε πολίτης έχει κάποια ερωτήματα και τα θέτει σε σας και ζητάει από σας. Και βλέπει ότι πρώτον, έχουμε ανεπάρκεια και κακό συντονισμό δρομολογίων. Δεύτερον, έχουμε κακής ποιότητας υπηρεσίες με πολλά, παλιά, απαρχαιωμένα συμβατικά πλοία. Τρίτον, έχουμε μεγάλη αύξηση εισιτηρίων και κατάργηση των εκπτώσεων –και εκεί δεν είπατε τίποτα- σε ευπαθείς κοινωνικές ομάδες συμπολιτών, σε Α.Μ.Ε.Α. κ.ο.κ..
      Αυτά είναι αμείλικτα ερωτήματα που τα θέτει ο κάθε πολίτης, ο κάθε νησιώτης που αγωνιά για τη ζωή του, που αγωνιά για το βιος του, που αγωνιά για το πώς θα ζήσει την οικογένειά του, και στα οποία εσείς καλείστε να απαντήσετε. Και οφείλετε να δώσετε απαντήσεις εδώ και όχι στο λιμάνι του Πειραιά.
      Και να σας θυμίσω τι είχατε πει για τι λιμάνι στην επιτροπή, επειδή είμαστε, κύριε Πρόεδρε, και οι δύο Πειραιώτες. Είχατε πει ότι 1η Ιουνίου θα ήταν έτοιμη η γέφυρα. Η γέφυρα σήμερα, στις 16 του μηνός, δεν έχει ξεκινήσει. Στις μελέτες είναι. Μπορεί κάποια στιγμή να γίνει. Μη βιάζεστε όμως να βάλετε χρονοδιαγράμματα, γιατί πέφτουν συνεχώς έξω.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας είπα εγώ 1η Ιουνίου;
      ΙΩΑΝΝΗΣ ΔΙΑΜΑΝΤΙΔΗΣ: Βεβαίως. Τώρα, από κει και πέρα για το λιμάνι του Πειραιά αφήστε…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πότε σας το είπα;
      ΙΩΑΝΝΗΣ ΔΙΑΜΑΝΤΙΔΗΣ: Είχατε πει για Ιούνιο στην επιτροπή Παραγωγής και Εμπορίου πριν τρεις μήνες!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Φέρτε τα Πρακτικά! Ψεύδεστε!
      ΙΩΑΝΝΗΣ ΔΙΑΜΑΝΤΙΔΗΣ: Εγώ ψεύδομαι; Στην επόμενη συζήτηση, κύριε Πρόεδρε, επειδή και οι δύο είμαστε Πειραιώτες, παρακαλώ να ανατρέξετε κι εσείς στα Πρακτικά, να δείτε κι εσείς τι είχε πει στην Επιτροπή.
      ΠΡΟΕΔΡΕΥΩΝ (Ιωάννης Τραγάκης): Εγώ δεν ήμουν παρών στην επιτροπή, δεν έχω θέση.
      ΙΩΑΝΝΗΣ ΔΙΑΜΑΝΤΙΔΗΣ: Κακώς. Εσείς δεν ήσαστε, αλλά μπορείτε κι εσείς, όπως όλοι μας, να ανατρέξετε στα Πρακτικά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να τα φέρετε εδώ για να έχουμε στοιχεία.
      ΠΡΟΕΔΡΕΥΩΝ (Ιωάννης Τραγάκης): Πάντως, τον ακούω αγανακτισμένο τον Υπουργό.
      ΙΩΑΝΝΗΣ ΔΙΑΜΑΝΤΙΔΗΣ: Με αυτά, λοιπόν, τα ερωτήματα καλώ τον Υπουργό να δώσει συγκεκριμένες απαντήσεις και να πάψει να ασκεί επερώτηση στους επερωτώντες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Ρήγας έχει το λόγο για τρία λεπτά.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Έχουμε ήδη πει ότι στο συγκεκριμένο θέμα, το οποίο για πολλοστή φορά συζητάμε, υπάρχει ένα τεράστιο έλλειμμα πολιτικής και στρατηγικής της Κυβέρνησης. Το χειμώνα ήμαστε σ’ ένα τοπίο στην ομίχλη, όσον αφορά την ακτοπλοΐα. Σήμερα υπάρχει μια έντονη αγωνία για το τι θα συμβεί κατά τη διάρκεια της τουριστικής περιόδου.
      Υπήρχε κατά το παρελθόν και προγραμματισμός και νομοθετικό πλαίσιο και βεβαίως, η κατάσταση προφανώς ήταν καλύτερη. Απλώς είχαν λοιδορηθεί από την παράταξη της Νέας Δημοκρατίας κάποιες απόψεις που είχαν διατυπωθεί από το ΠΑ.ΣΟ.Κ. και από Υπουργούς του για το λεγόμενο «μετρό» του Αιγαίου, που ήταν ένας σαφής συμβολισμός ότι οι νησιώτες έχουν το δικαίωμα να μετακινούνται από τον τόπο κατοικίας τους προς την ηπειρωτική Ελλάδα, για να εργαστούν και για να ζήσουν, με τα ίδια μέσα, με την ίδια συχνότητα, με την ίδια οικονομία που έχει και ο κάτοικος της ηπειρωτικής Ελλάδας.
      Αυτό είναι στην πράξη η αναγνώριση της νησιωτικότητας, την οποία η Κυβέρνησή σας πολλές φορές επικαλείται ως διαπίστωση και στα λόγια, στο επίπεδο όμως των πολιτικών οι νησιωτικές πολιτικές απουσιάζουν από το μέχρι σήμερα έργο σας.
      Δεν έχετε, λοιπόν, νησιωτικές πολιτικές, δεν έχετε πολιτική και στρατηγική για την ακτοπλοΐα. Και δεν την έχετε, κύριε Υπουργέ, γιατί η επαφή σας και η γνωριμία σας με το χώρο της ακτοπλοΐας και τα προβλήματά του είναι πολύ πρόσφατη. Γι’ αυτό εμφανίζεστε να προκαλείτε –υποθέτω από άγνοια- τους νησιώτες και τους λέτε -δέκα φορές στην πρωτομιλία σας- ότι είστε περήφανος για την πολιτική σας. 
      Είναι σαν να τους αποδίδετε μομφή, ότι αυτό το πρόβλημα που σήμερα είναι ιδιαίτερα οξυμένο, το διογκώνουν και το εμφανίζουν οι ίδιοι οι νησιώτες, ότι δεν υπάρχει πρόβλημα στο νησιώτικο χώρο. Σας επαναλαμβάνω το εξής. Το πρόβλημα είναι έντονο, θα πρέπει να το κατανοήσετε. 
      Να μην αναζητάτε, λοιπόν, την ύπαρξη καρτέλ στους νησιώτες, γιατί αυτό είπατε προχθές, ότι δηλαδή τα καρτέλ τα φτιάχνουν οι κάτοικοι των νησιών. Να κοιτάξετε, λοιπόν, τα καρτέλ και τις εναρμονισμένες πρακτικές στο χώρο εκείνων που ελέγχουν τα μέσα που διακινούν τους επιβάτες στην ακτοπλοΐα.
      Θα πρέπει, λοιπόν, να θυμηθείτε και κάποια άλλα πράγματα, ότι το δεκάμηνο υποχρεωτικής δρομολόγησης δεν είναι δική σας εφεύρεση. Ο νόμος υπήρχε και ίσχυε πάντα. Από τη στιγμή που κάποιος δρομολογούσε το πλοίο του σε μία δρομολογιακή γραμμή, μπορούσε μόνο για δύο μήνες για τα συμβατικά να το θέσει σε ακινησία για επισκευή. Αυτό ήταν πάγιος κανόνας και νόμος και εσείς τώρα μας λέτε ότι το δεκάμηνο είναι δική σας νομοθετική θέσπιση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Επίσης, το ταχύπλοο μπορούσε πράγματι να έχει μια τετράμηνη ακινησία, το οκτάμηνο που εσείς τώρα πάλι εμφανίζετε ως πρώτη φορά ισχύον. Επίσης….
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έκτακτα έδιναν οι κυβερνήσεις του ΠΑ.ΣΟ.Κ. το καλοκαίρι; 
      ΠΑΝΑΓΙΩΤΗΣ ΡΗΓΑΣ: Βεβαίως. Έκτακτες δρομολογήσεις υπήρχαν.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Δόθηκαν φέτος; Καμία. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ.
      ΠΑΝΑΓΙΩΤΗΣ ΡΗΓΑΣ: Κύριε Υπουργέ, τελειώνω. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Εσείς, προσωπικά, συμφωνείτε με τα έκτακτα για τις Κυκλάδες;
      ΠΑΝΑΓΙΩΤΗΣ ΡΗΓΑΣ: Κύριε Υπουργέ, τελειώνω με το εξής. Οι έκτακτες δρομολογήσεις υπήρχαν και ισχύουν και τώρα…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Δώσαμε καμία εμείς; 
      ΠΑΝΑΓΙΩΤΗΣ ΡΗΓΑΣ: …και ισχύουν και τώρα με διάταξη νόμου. Για να μην διαψεύσετε, λοιπόν, τον εαυτό σας και επειδή μπορεί και εσείς να υποχρεωθείτε να δώσετε έκτακτη δρομολόγηση, ο νόμος σας το επιτρέπει και πιθανόν να το εφαρμόσετε και εσείς. Μην λέτε όμως, ότι καταργήσατε τις έκτακτες δρομολογήσεις.
      Κύριε Πρόεδρε, τελειώνω με το ζήτημα της δωδεκάχρονης δημοπράτησης-προκήρυξης για τις άγονες γραμμές. Ξεχνάτε, κύριε Υπουργέ, ότι στην πρώτη συνάντηση της Επιτροπής Παραγωγής και Εμπορίου αγνοούσατε αυτό το οποίο είχαμε κατορθώσει, με σημαντικότατες παρεμβάσεις επί εποχής του κ. Ανωμερίτη από την Ευρωπαϊκή Ένωση, να μας επιτραπεί να δρομολογούμε ή μάλλον να αναθέτουμε δημόσια υπηρεσία εξάχρονη και δωδεκάχρονη; Μάλιστα   η δωδεκάχρονη για εκείνα τα νησιά τα οποία έχουν λιγότερες από εκατό χιλιάδες αφίξεις. 
      Αυτό δεν είναι πάλι δική σας εφεύρεση. Το ΠΑ.ΣΟ.Κ. κατόρθωσε και πέτυχε αυτό το μέτρο από την Ευρωπαϊκή Ένωση. Άρα, λοιπόν, αφού το πετύχαμε προφανώς και είμαστε σύμφωνοι. Να προσέξετε όμως, να μην δώσετε δωδεκάχρονη δημόσια υπηρεσία στα σαπιοκάραβα που σήμερα εκτελούν αυτά τα δρομολόγια. Επίσης, να μας απαντήσετε για τη Φολέγανδρο, την Ανάφη, τη Σίκινο και τη Κύθνο για τις οποίες σας ρώτησα και δεν δώσατε απάντηση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα απαντήσω από την τελευταία αποστροφή του συναδέλφου κ. Ρήγα. Παρά την ένταση, η προσωπική συμπάθεια δεν λείπει, κύριε Πρόεδρε. Εξάλλου, συζητούμε τα θέματα της ακτοπλοΐας πολύ τακτικά και καμιά φορά η ένταση της φωνής μπορεί να ανεβαίνει, γιατί Κοινοβούλιο είμαστε, αλλά….
      ΠΡΟΕΔΡΕΥΩΝ (Ιωάννης Τραγάκης): Ανεξάρτητα από τις πολιτικές αντιπαραθέσεις, κύριε Υπουργέ, εδώ είμαστε όλοι φίλοι. Αλίμονο! 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ….πέρα από τις πολιτικές αντιπαραθέσεις υπάρχει και το ανθρώπινο στοιχείο.
      Θέλω να απαντήσω επί της ουσίας στα ερωτήματά σας. Πρώτον, όσον αφορά το δεκάμηνο, θέλω να σας πω το εξής. Το δεκάμηνο υπήρχε, αλλά πώς υπήρχε; Αν μία εταιρεία δρομολογούσε ένα πλοίο μέχρι τις 31 Ιανουαρίου κάθε χρόνου, τότε είχε πραγματικά δεκάμηνη υποχρεωτική υπηρεσία. Αν, όπως γίνεται τα τελευταία χρόνια, περνούσε η 31η Ιανουαρίου, τότε το δρομολογούσε εκτάκτως σε κάθε γραμμή. 
      Αυτή ήταν η πρακτική του ΠΑ.ΣΟ.Κ. Πατώντας πάνω σ’ αυτήν την πρακτική των προηγούμενων κυβερνήσεων του ΠΑ.ΣΟ.Κ., οι ακτοπλόοι δεν δήλωσαν μέχρι τις 31/01, βασιζόμενοι και στην προσφυγή της Ευρωπαϊκής Ένωσης για μη εναρμόνιση της νομοθεσίας μας με τον Ευρωπαϊκό Κανονισμό.
      Και ήρθαμε εμείς και τι είπαμε; Ακόμη κι εάν μετά τις 31 Ιανουαρίου του κάθε έτους έρχονται να δρομολογηθούν πλοία, θα δρομολογούνται για δεκάμηνο. Δηλαδή στη δική σας την περιοχή, επειδή με ρωτάτε, δρομολογήθηκαν δύο πλοία, αυτά για τα οποία και οι φορείς ίσως από άγνοια αλλά κι εσείς δεν μου απαντήσατε, κύριε Ρήγα, στην παρουσία σας στο γραφείο μου. Η εταιρία νομίζω ότι είναι η «NEL» για το «ΑΙΟΛΟΣ EXPRESS» και το «EXPRESS ΑΘΗΝΑ», που είναι και από την δική σας περιοχή, τις Κυκλάδες. Έχω γράμματα εδώ και σας τα διάβασα και κατά τη διάρκεια ανάπτυξης δικής σας επίκαιρης ερώτησης στο Κοινοβούλιο, όπου έλεγαν οι φορείς της Σικίνου, της Μήλου, των άλλων νησιών των δυτικών Κυκλάδων να τα δρομολογήσουμε για τρεις μήνες. Και σας ρώτησα: Συμφωνείτε, κύριε Ρήγα; Δεν είπατε τίποτα, που σημαίνει ότι δεν είχατε θέση. Και είπαμε ότι εμείς θέλουμε το δεκάμηνο. Αυτά τα πλοία, με το νομοθετικό καθεστώς του ΠΑ.ΣΟ.Κ. θα δρομολογούνταν μόνο για τρεις μήνες. Με το καθεστώς της Νέας Δημοκρατίας, την διάταξη του νόμου την οποία περάσαμε στη Βουλή, θα δρομολογηθούν για δέκα μήνες. Αυτή είναι η διαφορά μας. 
      Εμείς θεσμοθετήσαμε, λοιπόν, το Νοέμβριο του 2005 το πραγματικό δεκάμηνο. Όποτε και να δρομολογηθεί ένα πλοίο, είτε είναι 31 Ιανουαρίου, είτε είναι 28 Φεβρουαρίου, είτε είναι 30 Ιουνίου ή Ιουλίου, θα λειτουργήσει για ολόκληρο δεκάμηνο. Αυτή είναι η διαφορά μας και πιστεύω ότι κι εσείς συμφωνείτε, για να έχουν τα νησιά μας πλοία και το καλοκαίρι.
      	Χαίρομαι που συμφωνήσατε για τα δώδεκα χρόνια. Χαίρομαι πάρα πολύ. Ελπίζω να το επιβεβαιώσει και ο Κοινοβουλευτικός σας Εκπρόσωπος. Εάν αυτή είναι η θέση σας, θα το κουβεντιάσουμε μέσα στη Κυβέρνηση κι ενδεχομένως θα καταθέσουμε πρόταση νόμου γι’ αυτό. Πάντως, μην επαίρεστε ότι είναι αποτέλεσμα της πολιτικής του ΠΑ.ΣΟ.Κ., διότι μόλις πριν τρεις βδομάδες αποφάσισε η Ευρωπαϊκή Ένωση να αυξήσει στις τριακόσιες χιλιάδες διακινούμενους επιβάτες, το όριο για τη δυνατότητα του κράτους-μέλους να συνάψει συμβάσεις δημόσιας υπηρεσίας. Μέχρι τότε ήταν εκατό χιλιάδες. Αυτή λοιπόν δεν είναι δικιά σας πολιτική. Μην επαίρεστε γι’ αυτό, διότι εκτιθέμεθα όταν τα λέμε αυτά. 
      	Μου λέτε για την Ανάφη και τη Φολέγανδρο. Ξέρετε πολύ καλά ότι μετά από δικό σας προσωπικό αίτημα και ερωτήσεις και των συναδέλφων Βουλευτών των Κυκλάδων, για την Αμοργό αλλάξαμε τα δρομολόγια, για να έχει κάθε μέρα ένα πλοίο η Αμοργός. Αυτό δημιούργησε όντως ένα άλλο θέμα -γι’ αυτό κι εσείς όταν καταθέτετε ερωτήσεις ή όταν θέτετε αιτήματα να βλέπετε και τις παρενέργειες- στη Φολέγανδρο και στην Ανάφη. Επειδή το αναγνωρίζουμε αυτό το πρόβλημα -γιατί θέλαμε να εξυπηρετήσουμε το ένα νησί, αλλά το σύστημα είναι τόσο πολύπλοκο που μπορεί να δημιουργήσει προβλήματα σε κάποιο άλλο- σας λέω επίσημα στη Βουλή, ότι δόθηκε ήδη εντολή στις Υπηρεσίες του Υπουργείου Εμπορικής Ναυτιλίας να μεριμνήσουν για τη δρομολόγηση πλοίου για την Ανάφη, μέσα στη βδομάδα, για την Παρασκευή, που θα είναι επιδοτούμενο από το Υπουργείο Εμπορικής Ναυτιλίας. Γιατί η δική μας η Κυβέρνηση είναι που έβαλε τρίτο πλοίο στην Ανάφη, ενώ μέχρι τότε υπήρχαν μόνο δύο. Μόνο δύο επί ΠΑ.ΣΟ.Κ.! Και τώρα, με το νέο επιδοτούμενο που θα μπει, θα είναι τέσσερα τα πλοία.  Αυτή είναι η διαφορά της πολιτικής μας. Με ποια πλοία; Με τα ελάχιστα πλοία τα οποία μας παραδώσατε, όπως σας είπε και ο Κοινοβουλευτικός μας Εκπρόσωπος.
      	ΠΑΝΑΓΙΩΤΗΣ ΡΗΓΑΣ: Τέσσερα ήταν τα δρομολόγια πάντα.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλω να δώσω και μερικές άλλες απαντήσεις και θα κλείσω με κάποια πολιτικά θέματα. 
      Μιλήσατε για τα ναύλα. Μας καταθέσατε έναν πίνακα. Δεν βλέπω την πηγή σας. Και νομίζω ότι είναι πηγή ΠΑ.ΣΟ.Κ.. Αν είναι πηγή ΠΑ.ΣΟ.Κ., είναι αναξιόπιστη και ψευδεπίγραφη.  
      ΧΡΗΣΤΟΣ ΠΡΩΤΟΠΑΠΑΣ: Ό,τι είναι ΠΑ.ΣΟ.Κ. δηλαδή είναι αναξιόπιστο;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διότι, κύριε Κοινοβουλευτικέ Εκπρόσωπε του ΠΑ.ΣΟ.Κ., εσείς είστε ένας επιμελής Βουλευτής. Πρέπει να γνωρίζετε ότι όλες οι εταιρείες έχουν ανακοινώσει προγράμματα για όλο το έτος ή για το επόμενο διάστημα, για τους επόμενους πέντε-έξι μήνες. Άλλες είναι οι τιμές για το μήνα Ιούνιο και Ιούλιο, άλλες είναι αν κάνεις κράτηση νωρίτερα, άλλες είναι για το Σαββατοκύριακο. Πώς εσείς εκτίθεστε καταθέτοντας ένα πίνακα με συγκεκριμένες τιμές; 
      Και επειδή σας αρέσει να μιλάτε για τιμές, θα σας πω δύο πράγματα. Πρώτον, θα σας θυμίσω ότι τότε που η πολιτεία καθόριζε τις αυξήσεις των τιμών, εσείς το 2002 δώσατε δύο φορές αύξηση των τιμών, ύψους 9,9%. Είστε υπερήφανοι γι’ αυτό; Είστε υπερήφανοι που αυξήσατε το 2002 10% τις τιμές των εισιτηρίων; Και εγκαλείτε εμάς που, με την απελευθέρωση, σας μιλάμε για εκπτώσεις μέχρι 50%; Το 2001 δώσατε 7%. Αυτή είναι η πολιτική σας. 
      Τι δώσαμε εμείς; Δώσαμε 3,5% το 2004, με πετρέλαιο το οποίο αυξήθηκε από 35 ευρώ στα 70 ευρώ, και 6,8% πέρυσι.
      Και χαιρόμαστε που συγκρατούνται οι τιμές με πετρέλαιο 73 δολάρια το βαρέλι σήμερα. 
      	Θέλετε να σας πω και τα υπόλοιπα, αφού συνέχεια τα θέτετε; Πρώτη Φεβρουαρίου 2002, δική σας απόφαση δικών σας Υπουργών, γι’ αυτό και δεν υπογράφουν τις επερωτήσεις σας: Οι αυξήσεις της α΄ θέσης, της β΄ θέσης και της γ΄ θέσης από 80% έως 300%. Αυτή είναι η πολιτική σας.
      	ΙΩΑΝΝΗΣ ΔΙΑΜΑΝΤΙΔΗΣ: Είναι ντροπή να τα λέτε αυτά. Έχετε πάρει απάντηση από τον κ. Ανωμερίτη. Αφήστε τα αυτά.
      	ΠΡΟΕΔΡΕΥΩΝ (Ιωάννης Τραγάκης): Μη διακόπτετε παρακαλώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλετε και άλλα; Γιατί δεν συμφωνείτε ποτέ με το Βουλευτή Επικρατείας του κόμματός σας, τον κ. Ανδρέα Ανδριανόπουλο, ο οποίος στις 24/8/2005 μου κατέθεσε ερώτηση εγκαλώντας με γιατί δεν προχωρώ στην απελευθέρωση που θα βοηθήσει την αγορά, θα δημιουργήσει ποιοτική ακτοπλοΐα και θα βελτιώσει την ποιότητα των παρεχόμενων υπηρεσιών; Αριθμός πρωτοκόλλου ερωτήσεως 1425, 24/8/2005. 
      Αυτή είναι, κυρίες και κύριοι συνάδελφοι, η πολιτική που ασκήσατε εσείς, αυτή είναι η πολιτική που ασκούμε εμείς. Μου θέσατε ένα θέμα. Εγώ δεν θέλω τίποτε να μείνει αναπάντητο. Δεν θα αφήνω το γάντι όταν μου το πετάτε, θα το σηκώνω κάθε φορά. Ρωτήσατε για την ηλικία.
      ΙΩΑΝΝΗΣ ΔΙΑΜΑΝΤΙΔΗΣ: Αυτό είναι δευτερολογία ή τριτολογία; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και τριτολογία και κλείνω μ’ αυτό.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Τον αδίκησα. Έχει δεκατρία λεπτά δευτερολογία, είχε πάρει τριάντα λεπτά στην πρωτολογία του, έπρεπε να του βάλω οκτώ. 
      ΙΩΑΝΝΗΣ ΔΙΑΜΑΝΤΙΔΗΣ: Είχε πει ότι δεν θα έκανε δευτερολογία.
      ΠΡΟΕΔΡΕΥΩΝ (Ιωάννης Τραγάκης): Είναι ενδιαφέροντα αυτά που λέει ο κύριος Υπουργός.
      Συνεχίστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν πραγματικά θέλετε να εγκαλέσετε την Κυβέρνηση, πρέπει να θέλετε να ακούσετε τον Υπουργό για να μπορέσετε μετά να τοποθετηθείτε. 
      Μιλάτε για την ηλικία. Δεν είναι τραγωδία, το ότι μετά την τραγωδία του «ΣΑΜΙΝΑ» όπως έγινε και μετά την τραγωδία του «ΗΡΑΚΛΕΙΟ» στα τέλη της δεκαετίας του 1960 μειώνονται τα όρια ηλικίας, γιατί δυστυχώς έτσι μειώνουμε τα όρια ηλικίας στην Ελλάδα και πρέπει να είμαστε ειλικρινείς μεταξύ μας; Γιατί, κύριοι συνάδελφοι, δεν δείχνουμε την ανάλογη ειλικρίνεια για τα ημερόπλοια τα οποία είναι μέχρι και πενήντα χρονών και κυκλοφορούν στις ελληνικές θάλασσες; Γιατί ποτέ δεν το λύσατε αυτό το θέμα, γιατί ποτέ δεν το θέσατε στην Κυβέρνηση; Άρα είμαστε και λίγο υποκριτές όλοι μας. Επιτρέψτε μου αυτήν τη σκληρή έκφραση. 
      Λέτε για τα όρια ηλικίας. Φέρατε το νόμο το 2001. Πείτε μου τι κάνατε γνωρίζοντας ότι το 2006 και το 2007 θα φύγουν τριάντα πέντε πλοία από τα εβδομήντα επτά για να έλθουν νέα πλοία. Εσείς δεν θα κλαίτε αύριο με κροκοδείλια δάκρυα στα συντρίμμια που εσείς οι ίδιοι δημιουργήσατε; 
      Πείτε μου μία επένδυση που έγινε το 2001. Πείτε μου ένα κίνητρο που έδωσε η δική σας κυβέρνηση από το 2000 έως το 2003. Έρχεστε κι εσείς σήμερα και λέτε ότι υπάρχει αυτό το θέμα, αλλά τι θα κάνετε; Θα έρθετε στο τέλος του χρόνου και θα μας πείτε «γιατί δεν έχουμε πλοία να πάμε στα νησιά, γιατί τα δρομολόγια μειώνονται;».
      Ποια είναι η πραγματικότητα, κυρίες και κύριοι συνάδελφοι; Το 2003 υπήρξε μία διεθνής συμφωνία, η Συμφωνία της Στοκχόλμης -την ανέφερε και ο κοινοβουλευτικός σας εκπρόσωπος- η οποία ορίζει θέματα ασφάλειας. Αυτά τα θέματα ασφαλείας, λοιπόν, εμείς θα τα υιοθετήσουμε, διότι δίνουν τη δυνατότητα σε πλοία της γραμμής να κάνουν τέτοιες υποδομές, ώστε ακόμα και αν πλημμυρίσει το γκαράζ του πλοίου μέχρι 15% δεν βυθίζεται. Αυτό προσφέρει ασφάλεια και ποιότητα. Κάποια πλοία μπορούν να προσαρμοστούν, κάποια άλλα όχι. Όταν, λοιπόν, υπάρξει θέμα ηλικίας θα σας το ανακοινώσουμε. Η Συμφωνία της Στοκχόλμης θα υιοθετηθεί στη χώρα μας πρώτα απ’ όλες τις άλλες χώρες της Ευρωπαϊκής Ένωσης.
      Κλείνω, κύριε Πρόεδρε, με τις εκπτώσεις. 
      ΙΩΑΝΝΗΣ ΔΙΑΜΑΝΤΙΔΗΣ: Τις συνθέσεις δεν μας είπατε.
      ΧΡΗΣΤΟΣ ΠΡΩΤΟΠΑΠΑΣ: Η κ. Μπακογιάννη;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όλα θα σας τα πω, μην στεναχωριέστε. 
      ΠΡΟΕΔΡΕΥΩΝ (Ιωάννης Τραγάκης): Του ζητάτε να απαντά και μετά μου ζητάτε να του σταματήσω το χρόνο!
      ΙΩΑΝΝΗΣ ΔΙΑΜΑΝΤΙΔΗΣ: Δεν μας είπε ότι δεν θα αφήσει τίποτε αναπάντητο;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ξεχάσατε, κύριοι συνάδελφοι, ότι κοροϊδέψατε τον ελληνικό λαό και τους νησιώτες, όταν συμφωνήσατε με τις ακτοπλοϊκές εταιρείες να δώσουν εκπτώσεις σε κάποιους, οι οποίοι είχαν τότε οριστεί με απόφαση του τότε Υπουργού Εμπορικής Ναυτιλίας, υποσχόμενοι ότι θα δώσετε 51.000.000 ευρώ και την τροπολογία την καταθέσατε τρεις μέρες πριν από τις εκλογές με τέσσερις υπογραφές, του κ. Χριστοδουλάκη, του τότε Υπουργού Ανάπτυξης κ. Τσοχατζόπουλου, του τότε Υπουργού Εμπορικής Ναυτιλίας κ. Πασχαλίδη και δεν ψηφίστηκε και αφήσατε «φέσι» -θα μου επιτρέψετε πάλι την έκφραση- στις ακτοπλοϊκές εταιρείες 51.000.000 ευρώ;
      Πώς θα σας πιστέψουν για τις εκπτώσεις; Για τις εκπτώσεις ισχύει αυτό που έχετε εσείς ορίσει από το 2001: είναι υποχρεωτικές εκπτώσεις για συγκεκριμένες κατηγορίες και όπου υπάρχει παραπλανητική διαφήμιση αυτό θα το δει και η Επιτροπή Ανταγωνισμού, θα το μελετήσει και το Υπουργείο Εμπορικής Ναυτιλίας και θα παραπεμφθούν οι παραβάτες στην Επιτροπή Ανταγωνισμού. Να είστε γι’ αυτό απόλυτα σίγουροι. 
      Οργανικές συνθέσεις: Θέμα οργανικών συνθέσεων στα πλοία της ακτοπλοΐας δεν τίθεται. Η κ. Μπακογιάννη, η οποία είναι άριστη γνώστης των θεμάτων της ναυτιλίας ήρθε στη Ναυτιλιακή Λέσχη του Πειραιά αποδίδοντας φόρο τιμής στους ανθρώπους της ναυτιλίας, στους ανθρώπους της ναυτεργασίας και στους ανθρώπους της πλοιοκτησίας, λέγοντας τι δύναμη της δίνει –το οποίο το βλέπει τώρα ως Υπουργός Εξωτερικών- η μεγάλη εμπορική μας ναυτιλία. Και είπε και μερικές σκέψεις δικές της και τις είπε ως υπεύθυνη πολιτικός. 
      Η ελληνική Κυβέρνηση, το Υπουργείο Εμπορικής Ναυτιλίας όπως απάντησα και κατά τη διάρκεια των Ποσειδωνίων, όταν, εάν και εφόσον είναι έτοιμη, τότε επισήμως και με κάθε παρρησία θα ανακοινώσει στη Βουλή. Έχουμε ανοίξει ένα διάλογο στην Επιτροπή Παραγωγής και Εμπορίου, σας έχουν κατατεθεί θέσεις, ήρθαν οι φορείς, ήρθαν οι πλοιοκτήτες, ήρθαν οι ναυτεργάτες, τα έχουμε συζητήσει όλα. Πρέπει να δούμε και το μέλλον της εμπορικής ναυτιλίας, της ποντοπόρου. 
      ΠΡΟΕΔΡΕΥΩΝ (Ιωάννης Τραγάκης): Κλείστε, κύριε Υπουργέ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κύριε Πρόεδρε. 
      Φιλοδοξία της ελληνικής Κυβέρνησης και της πολιτικής ηγεσίας είναι να μην κάνει μπαλώματα και στην ποντοπόρο ναυτιλία. Οι πολιτικές που σε συνεργασία με το ελληνικό Κοινοβούλιο, την Επιτροπή Παραγωγής και Εμπορίου και τα κόμματα θα αποφασιστούν, θα είναι πολιτικές για τα επόμενα τριάντα χρόνια της εμπορικής ναυτιλίας. 
      Έγιναν σωστές κινήσεις με το Σύνταγμα του 1953, με τις πολιτικές του Κωνσταντίνου Καραμανλή μετά το 1974 και σήμερα υπερηφανευόμαστε, μία χώρα 10.000.000 κατοίκων, να έχει τη μεγαλύτερη εμπορική ναυτιλία του κόσμου και να παίζει διεθνή ρόλο σε γεωστρατηγικά παιχνίδια μεγάλων δυνάμεων. Αυτή τη μεγάλη κληρονομιά θα τη διατηρήσουμε αποτείοντας φόρο τιμής και στους ανθρώπους της ναυτεργασίας και στους ανθρώπους της πλοιοκτησίας. 
      Και κλείνω, κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Πάλι, κύριε Υπουργέ; Όλο κλείνετε, αλλά δεν τελειώνετε!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …γιατί δεν θέλω να μείνει τίποτε αναπάντητο. 
      Εμένα, κύριοι συνάδελφοι του ΠΑ.ΣΟ.Κ., δεν θα μου μιλάτε για «αφεντάδες». Τα παιχνίδια στην ακτοπλοΐα, τα συμφέροντα, η πειρατεία, είναι προνόμια των Κυβερνήσεων του ΠΑ.ΣΟ.Κ.. Εμείς ακολουθούμε μία σκληρή πολιτική, δίκαιη όμως προς κάθε κατεύθυνση, προς όφελος των νησιωτών. Και μη μου ξαναπείτε τέτοια πράγματα, γιατί θα σας λέω κάθε φορά για τα χρηματιστηριακά παιχνίδια στον Πειραιά που κάποιοι πλούτιζαν αγοράζοντας τις μετοχές με 1.000 ευρώ, έτοιμοι μέσα από τα αμοιβαία και τις κρατικές τράπεζες να τα πουλήσουν στη «μαρίδα» του Χρηματιστηρίου για 6.000 ευρώ. Το έγκλημα του Χρηματιστηρίου που είναι ευθύνη των Κυβερνήσεων του ΠΑ.ΣΟ.Κ., ακουμπά και την ακτοπλοΐα. Και μερικά από τα τραγικά προβλήματα που αντιμετωπίζουν σήμερα οι Έλληνες πολίτες, οι Έλληνες νησιώτες οφείλονται στα χρηματιστηριακά παιχνίδια και στις υπόγειες διαδρομές, που τα δικά σας στελέχη δημιουργούσαν με τις ακτοπλοϊκές εταιρίες και τους μεγαλοπαράγοντες ακτοπλόους εκείνης της εποχής! 
      Σας ευχαριστώ, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ:  Κύριε Υπουργέ, επειδή δεν πρέπει να είμαστε «τσάμπα μάγκες» στο Κοινοβούλιο, εγώ με χαρά μου θα άκουγα την καταγγελία σας να παίρνει συγκεκριμένο περιεχόμενο –πιστεύω και ο κύριος Πρόεδρος το ίδιο και οι παρακείμενοι συνάδελφοι-  να πείτε ονόματα…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας τα έχω πει με ονόματα εδώ μέσα!
      ΧΡΗΣΤΟΣ ΠΡΩΤΟΠΑΠΑΣ: …διότι εάν δεν πείτε, από εκεί και πέρα τα άλλα είναι για λαϊκή και κατανάλωση! Και ειδικά για το χώρο του ΠΑ.ΣΟ.Κ. είναι για συκοφαντία!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και σας τα έχω πει και σας τα έχω κατονομάσει κιόλας!
      ΧΡΗΣΤΟΣ ΠΡΩΤΟΠΑΠΑΣ: Ονόματα και διευθύνσεις παρακαλώ, αλλιώς σας κατατάσσω στην ίδια μοίρα με τον καθ’ όλα αγαπητό μου, αλλά ατυχήσαντα κ. Κωστόπουλο ο οποίος μπερδεύτηκε και είπε: άλλα έλεγε ο Πρωθυπουργός, άλλα έκανα εγώ, άλλα κάναμε από εδώ, άλλα κάναμε από εκεί και τελικά όταν εκλήθη να δώσει απολογισμό τι εννοούσε για το Χρηματιστήριο και ποιοι ήταν αυτοί που δεν πήγαν στον Εισαγγελέα, τα «μάσαγε» και δεν έλεγε τίποτα. Επειδή, λοιπόν, φροντίζουμε για να μην αποπεμφθείτε, όπως βλέπετε, μία ώρα αρχύτερα, θα σας παρακαλούσα πολύ, όχι «τσάμπα μαγκιές»! 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ, όχι τέτοιες εκφράσεις!
      ΧΡΗΣΤΟΣ ΠΡΩΤΟΠΑΠΑΣ: Ή θα πείτε στο Κοινοβούλιο ποιοι είναι εκείνοι οι οποίοι είτε από το ΠΑ.ΣΟ.Κ. είτε από οποιοδήποτε άλλο κόμμα…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας τα έχω πει!
      ΧΡΗΣΤΟΣ ΠΡΩΤΟΠΑΠΑΣ: …έκαναν παράνομες πράξεις…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μέχρι και σε αυτοκτονίες οδηγήθηκαν κάποιοι λόγω αυτών των θεμάτων…
      ΧΡΗΣΤΟΣ ΠΡΩΤΟΠΑΠΑΣ: …ώστε να επιληφθεί η δικαιοσύνη ή σας παρακαλώ πολύ, κύριε Υπουργέ…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …που στήθηκαν μαζί με σας εκείνη την εποχή!
      ΧΡΗΣΤΟΣ ΠΡΩΤΟΠΑΠΑΣ:  …αυτού του είδους οι εξυπνάδες αλλού και όχι στην Αίθουσα του Κοινοβουλίου και όχι προς το ΠΑ.ΣΟ.Κ.!
      Απευθυνθείτε στο κόμμα σας ή όπου αλλού θέλετε. Ονόματα και διευθύνσεις. Αλλιώς, το παραμύθι έλαβε τέλος. Το ένα είναι αυτό.
      Δεύτερον…
      ΠΡΟΕΔΡΕΥΩΝ (Ιωάννης Τραγάκης): Ποιο «παραμύθι έλαβε τέλος», για να αντιληφθεί και το Προεδρείο;
      ΧΡΗΣΤΟΣ ΠΡΩΤΟΠΑΠΑΣ: Το να κατηγορείς κάποιον χωρίς στοιχεία και χωρίς ονόματα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Νόμιζα ότι λέγατε για το Χρηματιστήριο, γι’ αυτό.
      Ορίστε, συνεχίστε.
      ΧΡΗΣΤΟΣ ΠΡΩΤΟΠΑΠΑΣ: Το να κατηγορείς χωρίς στοιχεία και χωρίς ονόματα. Και το ξέρετε πολύ καλά, κύριε Πρόεδρε, γιατί όλοι ξέρετε πάρα πολύ καλά ότι η παράταξη της Νέας Δημοκρατίας έχει κάνει αυτό το παιχνίδι.
      Από εκεί και πέρα, έρχομαι σε ορισμένα ζητήματα που αναφέρατε. 
      Πρώτο θέμα: χαίρομαι διότι σήμερα όλοι είμαστε υπέρ του νόμου Παπουτσή. Πιστέψτε με ότι πραγματικά χαίρομαι σ’ αυτήν εδώ την Αίθουσα. Θέλω να θυμίσω ότι όταν περνούσε αυτός ο νόμος, ήμασταν μόνο εμείς υπέρ. Δεν ξέρω αν ήταν και ο Συνασπισμός, δεν το θυμάμαι. Θέλω να το θυμίσω.
      Χαίρω όμως πράγματι, διότι καταλάβατε το λάθος σας. Δεν είναι κακό αυτό. Εμείς επιχαίρουμε όταν αναγνωρίζετε μια σωστή πολιτική, την οποία είχαμε εφαρμόσει. Πράγματι, ο νόμος Παπουτσή ήλθε να βάλει τέλος σε πολλές καταστάσεις αρνητικές που είχαν διαμορφωθεί στο χώρο της εμπορικής ναυτιλίας. 
      Αυτός ο νόμος μπορεί να αποτελεί τον οδηγό μας και για τη συνέχεια, αρκεί, κύριε Υπουργέ, να τον εφαρμόζουμε. Και όταν σας λένε οι εφοπλιστές «θα πάρουμε το νόμο τα χέρια μας», θα σας παρακαλούσαμε πάρα πολύ να αντιδράτε και όχι να αντιδράτε μόνο διότι είστε ο Μανώλης Κεφαλογιάννης, αλλά να αντιδράτε διότι είστε ο υπεύθυνος Υπουργός της ελληνικής πολιτείας και δεν μπορεί ο καθένας να λέει –όσο οικονομικά ισχυρός και αν είναι- ότι θα πάρει το νόμο στα χέρια του! Δεν γίνεται αυτό! Το ένα, λοιπόν, είναι αυτό.
      Δεύτερον, βεβαίως είπατε ορισμένες ανακρίβειες. Είπατε, για παράδειγμα, για το 2004. Μα, το 2004 ίσχυαν ακόμα οι άδειες σκοπιμότητας, κύριε Υπουργέ. Αυτές κατήργησε ο νόμος Παπουτσή. Είπατε για μια σειρά ζητήματα με τα δεκάμηνα. Σας το εξήγησα γιατί δεν είναι έτσι. Να σας πω και κάτι; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αφού ψηφίσατε το νόμο!
      ΧΡΗΣΤΟΣ ΠΡΩΤΟΠΑΠΑΣ: Εμείς που ψηφίσαμε τη σχετική τροπολογία σας, τη σχετική αλλαγή του νόμου, όταν φέρατε στη Βουλή το σχετικό άρθρο γιατί καθόριζε κατά πιο ευκρινή τρόπο αυτό το οποίο ήδη ίσχυε –προσέξτε, αυτό το οποίο ήδη ίσχυε, αλλά αν θέλετε το έκανε πιο ευκρινές- σας επισημαίνουμε ότι πρέπει να εφαρμοστεί. Να μη δω κανένα –τυχαίο το παράδειγμα ή μη τυχαίο, δεν ξέρω, πάρτε το όπως θέλετε- «ΑΙΟΛΟΣ» και μετά από τρεις μήνες μας πει ότι, «ξέρετε, έχω επισκευές και αποσύρομαι».
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Άρα, διαφωνείτε να μπει από τη Θεσσαλονίκη. Αυτό μου λέτε;
      ΧΡΗΣΤΟΣ ΠΡΩΤΟΠΑΠΑΣ: Όχι! Δεν είπα ότι διαφωνώ. Είπα να εφαρμοστεί. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να δώσουμε κίνητρα στη Θεσσαλονίκη ή όχι; 
      ΧΡΗΣΤΟΣ ΠΡΩΤΟΠΑΠΑΣ: Είπα να εφαρμοστεί το δεκάμηνο!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να δώσουμε κίνητρα Θεσσαλονίκη-Σποράδες-Κυκλάδες-Κρήτη με το τρίμηνο;
      ΧΡΗΣΤΟΣ ΠΡΩΤΟΠΑΠΑΣ: Εγώ σας λέω να εφαρμοστεί το δεκάμηνο και εσείς μου λέτε άλλα τώρα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι ερώτηση αυτή.
      ΧΡΗΣΤΟΣ ΠΡΩΤΟΠΑΠΑΣ: Εν πάση περιπτώσει, εμείς μαζί μιλάμε και χώρια καταλαβαινόμαστε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να δώσουμε ή όχι; 
      ΧΡΗΣΤΟΣ ΠΡΩΤΟΠΑΠΑΣ: Ακούστε με. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Απαντήστε, αν θέλετε.
      ΧΡΗΣΤΟΣ ΠΡΩΤΟΠΑΠΑΣ: Εγώ θα σας πω τι θα κάνετε ως Υπουργός; Να έρθω στο Υπουργείο σας να το κυβερνήσω. Δεν έχω κανένα πρόβλημα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ποια είναι η θέση σας ως ΠΑ.ΣΟ.Κ.; Να δώσουμε κίνητρο για τη γραμμή Θεσσαλονίκη-Κυκλάδες; 
      ΧΡΗΣΤΟΣ ΠΡΩΤΟΠΑΠΑΣ: Αν επιθυμείτε τόσο πολύ να παραχωρήσετε στο ΠΑ.ΣΟ.Κ. το Υπουργείο Εμπορικής Ναυτιλίας, ευχαρίστως να το παραλάβουμε, κύριε Υπουργέ!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να δώσουμε κίνητρο; Δεν υπάρχει γραμμή. Συμφωνείτε ή όχι; 
      ΧΡΗΣΤΟΣ ΠΡΩΤΟΠΑΠΑΣ: Είπαμε, λοιπόν, τι πρέπει να γίνει.
      ΠΑΝΑΓΙΩΤΗΣ ΡΗΓΑΣ: Να κάνετε αυτό που έγινε στα Δωδεκάνησα και επιδοτήσατε τη γραμμή!
      ΧΡΗΣΤΟΣ ΠΡΩΤΟΠΑΠΑΣ: Να κάνετε αυτό που λέει ο νόμος, κύριε Υπουργέ!
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, να είμαστε λίγο δίκαιοι, όμως. Εσείς του υποβάλατε ερωτήματα και του είπατε «θέλουμε να μας απαντήσετε». Υποβάλλει κι εκείνος ένα ερώτημα. Εάν θέλετε, απαντάτε. Αν δεν θέλετε, δεν απαντάτε. 
      ΧΡΗΣΤΟΣ ΠΡΩΤΟΠΑΠΑΣ: Στην ομιλία του, κύριε Πρόεδρε και όχι με διακοπές! Και να μην απαντά με ερωτήματα. Είναι ο υπεύθυνος Υπουργός και επερωτάται. Όταν ο υπεύθυνος Υπουργός επερωτάται –γνωρίζετε καλύτερον εμού την κοινοβουλευτική πρακτική- οφείλει και κάπου να απαντά και όχι να ρωτά την Αντιπολίτευση!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δηλαδή, κύριε Πρωτόπαπα, δεν έχετε θέση για τη Θεσσαλονίκη!
      ΧΡΗΣΤΟΣ ΠΡΩΤΟΠΑΠΑΣ: Και, εν πάση περιπτώσει, για να τον διευκολύνουμε…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχετε θέση για τη Θεσσαλονίκη, ναι ή όχι;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, σας παρακαλώ!
      ΧΡΗΣΤΟΣ ΠΡΩΤΟΠΑΠΑΣ: …για να τον διευκολύνουμε, έδωσα για τα Πρακτικά της Βουλής…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν έχετε! Εντάξει, ευχαριστώ. 
      ΧΡΗΣΤΟΣ ΠΡΩΤΟΠΑΠΑΣ: …το πλήρες κείμενο των θέσεων του ΠΑ.ΣΟ.Κ. για την ακτοπλοΐα, μήπως και το διαβάσει ο κύριος Υπουργός και καταλάβει σε ποιο δρόμο πρέπει να βαδίσουμε για την ελληνική ακτοπλοΐα.
      Από εκεί και πέρα, διαφωνώ με τον κ. Βαρβιτσιώτη που έκανε μια υπεύθυνη τοποθέτηση –ομολογώ- στα θέματα για τα ναύλα. Δεν καταλαβαίνω. Δηλαδή, λέει ότι το χειμώνα θα είναι πιο φθηνά, το καλοκαίρι πιο ακριβά.
      Καλά, σκέφθηκε ο κ. Βαρβιτσιώτης ότι το καλοκαίρι έχουμε και κάποιο τουρισμό που είναι ανταγωνιστικός με γείτονες χώρες; Σκέφθηκε ότι δεν μπορούμε να επιβαρύνουμε τον τουρίστα που παίρνει πλοίο –άρα, δεν είναι ο τοπ οικονομικά- να πάει σε ένα νησί με πάρα πολύ αυξημένα εισιτήρια με 20% και 30%; Αναλογίστηκε ο κ. Βαρβιτσιώτης ότι πιθανά αυτό το μετρά ο τουρίστας για το αν θα πάει στην Ελλάδα ή στην Τουρκία και το συνυπολογίζει στο συνολικό κόστος του; 
      Ας μην κάνουμε τέτοιες βιαστικές κινήσεις και ας μη λέμε «τουρίστας είναι, δεν πειράζει», γιατί και ο τουρίστας είναι ιδιαίτερα πιεσμένος οικονομικά, ιδιαίτερα ο Έλληνας με την οικονομική πολιτική που ακολουθεί η Κυβέρνηση.
      Έρχομαι στα θέματα της ακτοπλοΐας. Ακούστε. Το έξι έως δώδεκα ήταν στο δικό μας  νόμο. Επομένως, εμάς δεν μας ενοχλεί καθόλου να το εφαρμόσετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν υπήρχε νόμος…
      ΧΡΗΣΤΟΣ ΠΡΩΤΟΠΑΠΑΣ: Εν πάση περιπτώσει, ήταν στη δική μας απόφαση. Πάρτε το έτσι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τη διάταξη νόμου την ψηφίσατε αφού την καταθέσαμε εμείς για έξι χρόνια. Σας λέμε να γίνει δώδεκα χρόνια. Πείτε ναι ή όχι.
      ΧΡΗΣΤΟΣ ΠΡΩΤΟΠΑΠΑΣ: Ήταν στη δική μας απόφαση, που μετά από εισήγησή μας, μετά από αίτημά μας –αφού θέλετε να είμαστε αναλυτικότατοι, να είμαστε αναλυτικότατοι, θα μου δώσετε χρόνο- μας επέτρεψε η Ευρωπαϊκή Ένωση.
      Μας ρωτάτε «να κάνω χρήση ή να μην κάνω;». Να κάνετε, αλλά θα σας πω αυτό που σας είπα στην εξαετία. Σας ξαναλέω, να κάνετε, αλλά μη μου το χρησιμοποιήσετε σαν αιτία για να «βγάλετε off» τα υπερήλικα. Πρέπει δηλαδή να είναι με τέτοιο τρόπο διατυπωμένη η χρήση, ώστε να δώσει κίνητρο για κατασκευή πραγματικά νέων πλοίων και όχι για να διατηρήσει στις γραμμές τα υπερήλικα.
      Φαντάζομαι ότι όταν έλθει η ώρα της διατύπωσης, θα συνεργαστείτε μαζί μας, προκειμένου να είναι η καλύτερη δυνατή.
      Μη μου λέτε ότι δεν έγιναν επενδύσεις επί ΠΑ.ΣΟ.Κ. Τα «High Speed» πότε έγιναν δηλαδή; 
      ΠΑΝΑΓΙΩΤΗΣ ΡΗΓΑΣ: Τα «Blue Star», τα «ΑΙΟΛOS»;
      ΧΡΗΣΤΟΣ ΠΡΩΤΟΠΑΠΑΣ: Τα «Blue Star», όπως μου θυμίζει ο κ. Ρήγας;
      Να είστε, λοιπόν, προσεκτικός, γιατί είστε Υπουργός Εμπορικής Ναυτιλίας και δεν σας αρμόζει να λέτε πράγματα, τα οποία δεν έχουν καμία σχέση με την πραγματικότητα.
      ΙΩΑΝΝΗΣ ΔΙΑΜΑΝΤΙΔΗΣ: Τα «ΜΙΝΟΑΝ» στο Ηράκλειο; 
      ΧΡΗΣΤΟΣ ΠΡΩΤΟΠΑΠΑΣ: Έγιναν πάρα πολλές επενδύσεις επί ΠΑ.ΣΟ.Κ. σε όλες τις γραμμές και αυτές οι επενδύσεις είναι στην ουσία αυτά τα σύγχρονα πλοία, τα οποία έχουμε σήμερα.
      Μας θέσατε το θέμα των ηλικιών των πλοίων. Θέλω να θυμίσω ότι ο κ. Καραμανλής, ο σημερινός Πρωθυπουργός, όταν ήταν αρχηγός της αξιωματικής αντιπολίτευσης, μιλούσε για «νεκροφόρες». Εγώ θα υιοθετήσω τις προτάσεις του κ. Καραμανλή, να μην κυκλοφορούν δηλαδή «νεκροφόρες» στο Αιγαίο. Και επειδή δεν θέλουμε να κυκλοφορούν «νεκροφόρες» στο Αιγαίο, κάναμε αυτόν το νόμο για την τριακονταετία. 
      Ο νόμος είναι σωστός ή λάθος; Εγώ θα περίμενα να τον επικροτείτε. Εγώ λέω ότι είναι σωστός, εγώ λέω να εφαρμοστεί. Τον ψηφίσατε. Τον επικροτείτε; Εάν συνεχίζετε να τον επικροτείτε, εάν θέλετε να είστε συνεπείς με αυτά που λέγατε προεκλογικά δια του Αρχηγού σας, σας παρακαλώ πολύ να μην θέτουμε σε αμφισβήτηση το νόμο για την τριακονταετία. 
      Η Σύμβαση της Στοκχόλμης που ανέλυσα τι λέει –και με την οποία σοβαρά αμφιβάλλω αν θα προσαρμοστούν αυτοί οι κύριοι, αυτό είναι ένα άλλο ζήτημα- δεν αναιρεί τη δυνατότητα να ψηφίσει η ελληνική πολιτεία ένα νόμο, δεν αναιρεί την επιπλέον διασφάλιση. Όπως γνωρίζετε πολύ καλά, ουδεμία κοινοτική οδηγία –οι κοινοτικές οδηγίες είναι το πάτωμα- δεν σου στερεί τη δυνατότητα να κτίσεις και να βελτιώσεις εκεί πάνω. Αλλιώς, θα είχαμε πάει όλες τις κοινοτικές οδηγίες και θα είχαμε θέσει σε αμφισβήτηση, για παράδειγμα, σοβαρά δικαιώματα των εργαζομένων. Αυτό δεν συμβαίνει. 
      Όσον αφορά τώρα τα ναύλα, μην αμφισβητείτε αυτό που λέμε.
      ΠΡΟΕΔΡΕΥΩΝ (Ιωάννης Τραγάκης): Κύριε Πρωτόπαπα, μ' αυτό ολοκληρώστε, σας παρακαλώ. 
      ΧΡΗΣΤΟΣ ΠΡΩΤΟΠΑΠΑΣ: Δουλέψαμε και το μαζέψαμε, σας λέω, από εταιρείες και πρακτορεία. Στείλαμε ανθρώπους να ρωτήσουν πόσο κάνει. Σας παρακαλώ, κάντε το και εσείς και μη μου λέτε ότι υπάρχουν εκπτώσεις για το χειμώνα. Τώρα θέλει ο άλλος να πάει στην Πάρο και στη Νάξο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τώρα υπάρχουν εκπτώσεις, κύριε συνάδελφε. 
      ΧΡΗΣΤΟΣ ΠΡΩΤΟΠΑΠΑΣ: Τώρα θέλει να βάλει το αυτοκίνητό του και να πάει τα παιδιά του διακοπές. Τώρα έρχεται ο ξένος τουρίστας στο Ελευθέριος Βενιζέλος και τώρα πάει στον Πειραιά, στο λιμάνι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το χειμώνα είναι ορισμένες οι τιμές. 
      ΧΡΗΣΤΟΣ ΠΡΩΤΟΠΑΠΑΣ: Σας παρακαλώ πάρα πολύ να το ελέγξετε, θα δείτε ότι έτσι είναι. Έχουμε αυξήσεις 15%, 20%, 25%. Επιτέλους, κάποιοι πρέπει να πάνε στην Επιτροπή Ανταγωνισμού για εναρμονισμένες πρακτικές. 
      Κλείνω λέγοντας, κύριε Πρόεδρε, το εξής: Σήμερα σας κτυπήσαμε καμπανάκι. Θέλω να το λάβετε σοβαρότατα υπ' όψιν και να κινηθείτε σ’ αυτήν την κατεύθυνση, όχι για σας ή εμάς, αλλά γιατί αυτός που θα την «πατήσει» –επιτρέψτε μου την έκφραση- αν κάτι δεν πάει καλά, αυτός που θα υποφέρει και αυτός που θα ταλαιπωρηθεί δεν είστε ούτε εσείς ούτε εμείς. Είναι ο απλός Έλληνας πολίτης. Εάν στον απλό Έλληνα πολίτη και στα συμφέροντά του μπορούμε να συμφωνήσουμε –και πιστεύω ότι θα έπρεπε να μπορούμε να συμφωνήσουμε- σας παρακαλούμε πολύ να πάρετε πολύ σοβαρά υπ’ όψιν αυτά που ειπώθηκαν εδώ σήμερα και να δουλέψετε, για να μην έχουμε άλλη μία τραγωδία το 2006, όπως το 2005. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ.
      Κυρίες και κύριοι συνάδελφοι, θα ήθελα να ανακοινώσω προς το Σώμα ότι ο συνάδελφος Βουλευτής κ. Κυριάκος Μητσοτάκης ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Ενεκρίθη η ζητηθείσα άδεια.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για να κλείσουμε τη συνεδρίαση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, θα ήθελα να πω μόνο μία φράση.
      ΠΡΟΕΔΡΕΥΩΝ (Ιωάννης Τραγάκης): Αν είναι μία, τότε καλώς!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλω να διαβεβαιώσω τους συναδέλφους της Αξιωματικής Αντιπολίτευσης και όλο το Κοινοβούλιο ότι δεν περιμέναμε να μας «κτυπήσει καμπανάκι» η Βουλή ή η Αξιωματική Αντιπολίτευση παραμονές καλοκαιριού. Τα μέτρα τα σχεδιάζαμε από πέρυσι το Σεπτέμβριο και τα υλοποιούμε με μία πληρότητα την οποία θα διαπιστώσετε, αν κατέβετε και εσείς στο λιμάνι του Πειραιά. 
      Αυτό το νόημα είχε η χθεσινή πρόσκληση για να σας ενημερώσουμε εκεί, μέσα στο χώρο του λιμανιού, σχετικά με το ποια είναι τα μέτρα που έχουμε λάβει.
      ΠΡΟΕΔΡΕΥΩΝ (Ιωάννης Τραγάκης): Έπρεπε να καλέσετε και τους Βουλευτές του Πειραιά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχετε απόλυτο δίκιο, κύριε Πρόεδρε. Θα κάνουμε ξεχωριστή συνάντηση. Άλλωστε, έχετε αναλάβει ήδη μία πρωτοβουλία εσείς προσωπικά…
      ΠΡΟΕΔΡΕΥΩΝ (Ιωάννης Τραγάκης): Με δική σας πρόταση κιόλας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …με πρόταση την οποία συζητήσαμε μαζί.
      ΠΡΟΕΔΡΕΥΩΝ (Ιωάννης Τραγάκης): Να επαναλάβουμε, λοιπόν, τη συζήτηση εδώ τώρα;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η πρόταση είναι ανοιχτή για την άλλη εβδομάδα για όλους τους Βουλευτές του Πειραιά. Σας λέω ότι προτίθεμαι να καλέσω και τους εκπροσώπους της τοπικής αυτοδιοίκησης οι οποίοι έχουν ήδη εκδηλώσει το ενδιαφέρον τους.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός μας καλεί σε γεύμα την επόμενη εβδομάδα. Αναλαμβάνω εγώ την υποχρέωση να ενημερώσω τους συναδέλφους.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το τραπέζι δικό μου, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Δεν χρειάζεται. Έχει αναλάβει, όμως, και μια άλλη δέσμευση ο κύριος Υπουργός. Στο καινούριο Υπουργείο Εμπορικής Ναυτιλίας θα διαθέτει ένα γραφείο για όλους τους Βουλευτές του Πειραιά όλων των κομμάτων και αυτό είναι πολύ σημαντικό. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, το Υπουργείο Εμπορικής Ναυτιλίας δεν είναι μόνο του Πειραιά. Είναι και του Πειραιά και όλης της Ελλάδας. 
      ΠΡΟΕΔΡΕΥΩΝ (Ιωάννης Τραγάκης): Προηγούμεθα οι Πειραιώτες.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εντάξει, ο Πειραιάς έχει το προβάδισμα.
      Εγώ σας κάλεσα και για ένα άλλο λόγο, κύριε Πρόεδρε, αλλά δεν μου έκαναν την τιμή οι συνάδελφοι του ΠΑ.ΣΟ.Κ. να έρθουν. 
      ΠΑΝΑΓΙΩΤΗΣ ΡΗΓΑΣ: Αν το κάνατε αύριο, θα ερχόμασταν. 
      ΠΡΟΕΔΡΕΥΩΝ (Ιωάννης Τραγάκης): Θα έρθουν τώρα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς θέλουμε να διαλέξουμε και τα έπιπλα μαζί, να σας τα διαλέξουμε σε χρώμα που να αρέσει σε όλες τις παρατάξεις. Έτσι όπως βρεθήκαμε χθες, μάλλον μπλε μου είπαν να τα κάνω όλα και να βάλω και λίγο κόκκινο! Εγώ θέλω να σας βάλω ένα χρώμα τέτοιο που να το βλέπουν τα στελέχη του ΠΑ.ΣΟ.Κ. πράσινο, τα στελέχη της  Νέας Δημοκρατίας μπλε, να μην αλλάζει η επίπλωση! 
      ΠΡΟΕΔΡΕΥΩΝ (Ιωάννης Τραγάκης): Εδώ ταιριάζει εκείνη η φράση της ελληνικής ταινίας «είμαστε μια πολύ ωραία παρέα».
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλω να κλείσω με το εξής: Έχει δίκιο ο κ. Πρωτόπαπας -για να κλείσουμε και κάπως συναινετικά- όταν λέει ότι «βεβαίως, να πάμε στη δωδεκαετία, αφού συμφωνείτε και εσείς» –και χαίρομαι που συμφωνείτε, γιατί είναι και η δική μας θέση αυτή- «αλλά θα μπουν ποιοτικά κριτήρια». Έχετε απόλυτο δίκιο σ’ αυτό. Θέλω, λοιπόν, να σας διαβεβαιώσω ότι, αν προχωρήσουμε σε νομοθετική ρύθμιση και η Βουλή αποδεχθεί αυτήν την πρόταση, να επεκτείνουμε από τα έξι στα δώδεκα χρόνια, τα ποιοτικά κριτήρια που θα μπουν για τα νέα πλοία της άγονης γραμμής, θα είναι για νεότευκτα πλοία. 
      ΙΩΑΝΝΗΣ ΔΙΑΜΑΝΤΙΔΗΣ: Στην πρότασή μου δεν απαντήσατε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επειδή βιαζόμαστε να το εφαρμόσουμε άμεσα, δηλαδή από την επόμενη χρονιά, επειδή έχουμε κάνει και μια έρευνα αγοράς εάν διεθνώς υπάρχουν έτοιμα πλοία να έρθουν, θα βάλουμε ένα όριο ηλικίας οκτώ ετών, ούτως ώστε με την δωδεκαετία να μην υπερβαίνει σε καμία των περιπτώσεων τα είκοσι έτη. 
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κηρύσσεται περαιωμένη η συζήτηση επί της υπ’ αριθμόν 69/42/30-5-2006 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.42΄ λύεται η συνεδρίαση για την προσεχή Δευτέρα 19 Ιουνίου και ώρα 18.00΄, με αντικείμενο εργασιών του Σώματος: συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως εξήντα έξι Βουλευτών από το Πανελλήνιο Σοσιαλιστικό Κίνημα και πέντε Βουλευτών από το Συνασπισμό Ριζοσπαστικής Αριστεράς, που κατέθεσαν από κοινού, με αντικείμενο τη διερεύνηση παραβίασης ή όχι θεμελιωδών ανθρωπίνων δικαιωμάτων Πακιστανών που διέμεναν στην ελληνική επικράτεια νομίμως τον Ιούλιο του 2005, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ 16.6.06                                                                   σελ. 102



