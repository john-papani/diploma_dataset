
ΣΥΝΕΔΡΙΑΣΗ ΝΕ' 
Πέμπτη 16 Νοεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ανακοινώνεται ότι τη συνεδρίαση παρακολουθούν μαθητές, από το 32ο Δημοτικό Σχολείο Περιστερίου, το 2ο Δημοτικό Σχολείο Καματερού Αττικής και το Δημοτικό Σχολείο Λεονταρίου Καρδίτσας,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Παρασκευής 17
Νοεμβρίου 2000,
4. Συζήτηση επικαίρων ερωτήσεων:
α) Προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης να ρυθμίσει σε νομοθετικό και διοικητικό επίπεδο την πολιτική για τη μετανάστευση,
β) Προς τον Υπουργό Δημόσιας Τάξης, σχετικά με τη λήψη μέτρων για την καταστολή της εγκληματικότητας και της διακίνησης ναρκωτικών στους δήμους Αχαρνών και Ζεφυρίου Αττικής,
γ) Προς τον Υπουργό Περιβάλλοντος, Χωροταξίας και Δημοσίων 'Εργων,
i) σχετικά με τις ζημιές που υπέστη ο Νομός Κέρκυρας από τις πρόσφατες πλημμύρες, την αποζημίωση των πληγέντων κλπ., ,
ii) σχετικά με την επίλυση του κυκλοφοριακού προβλήματος της
Θεσσαλονίκης, ,
iii) σχετικά με την πορεία του έργου της Ζεύξης
Πρέβεζας - Ακτίου,
Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου του Υπουργείου Μεταφορών και Επικοινωνιών: "Οργάνωση και λειτουργία των τηλεπικοινωνιών και άλλες διατάξεις",
ΟΜΙΛΗΤΕΣ
Α. Επί των επικαίρων ερωτήσεων:
ΑΛΕΥΡΑΣ Α.,
ΒΡΕΤΤΟΣ Κ.,
ΚΟΣΙΩΝΗΣ Π.,
ΞΗΡΟΤΥΡΗ Α.,
ΠΟΛΥΔΩΡΑΣ Β.,
ΤΖΑΝΗΣ Λ.,
ΤΡΥΦΩΝΙΔΗΣ Γ.,
ΧΡΥΣΟΧΟΙΔΗΣ Μ.,
Β. Επί του σχεδίου νόμου του Υπουργείου Μεταφορών και Επικοινωνιών: ΑΜΠΑΤΖΟΓΛΟΥ Γ.,
ΒΕΡΕΛΗΣ Χ.,
ΒΟΥΛΓΑΡΗΣ Α.,
ΚΑΛΟΓΙΑΝΝΗΣ Σ.,
ΚΑΡΑΜΑΝΛΗΣ Κ.,
ΚΟΝΤΟΜΑΡΗΣ Ε.,
ΛΟΒΕΡΔΟΣ Α.,
ΜΑΝΤΕΛΗΣ Α.,
ΠΑΠΑΚΩΣΤΑ ΑΙΚ.,
ΠΑΠΑΛΗΓΟΥΡΑΣ Α.,
ΠΑΥΛΙΔΗΣ Α.,
ΣΑΛΑΓΙΑΝΝΗΣ Ν.,
ΣΓΟΥΡΙΔΗΣ Π.,
ΣΚΟΠΕΛΙΤΗΣ Σ.,
ΣΠΥΡΙΟΥΝΗΣ Κ.,
ΣΠΥΡΟΠΟΥΛΟΣ Ρ.,
ΣΤΥΛΙΑΝΙΔΗΣ Ε.,
ΤΡΥΦΩΝΙΔΗΣ Γ.
Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΝΕ'
Πέμπτη 16 Νοεμβρίου 2000
---------

Αθήνα, σήμερα στις 16 Νοεμβρίου 2000, ημέρα Πέμπτη και ώρα 10.45' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Βύρωνα Πολύδωρα, Βουλευτή Β' Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 17 Νοεμβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου. ('Αρθρο 130 παρ.2&3 Καν.Βουλής) 
1. Η με αριθμό 292/14.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Ανάπτυξης, σχετικώς με την καθυστέρηση στις διαδικασίες οριοθέτησης της "Περιοχής Ολοκληρωμένης Τουριστικής Ανάπτυξης" στο Νομό Μεσσηνίας.
2. Η με αριθμό 290/14.11.2000 επίκαιρη ερώτηση της Βουλευτού της Νέας Δημοκρατίας κ. Θεοδώρας Μπακογιάννη προς τον Υπουργό Εθνικής 'Αμυνας, σχετικώς με την πτώση του μαχητικού αεροσκάφους F-16, τη διερεύνηση των αιτίων για τις συχνές πτώσεις πολεμικών αεροσκαφών κλπ.
3. Η με αριθμό 301/15.11.2000 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Παιδείας και Θρησκευμάτων, σχετικώς με τη λήψη των αναγκαίων μέτρων για την αντιμετώπιση λειτουργικών προβλημάτων των Ινστιτούτων Επαγγελματικής Κατάρτισης (Ι.Ε.Κ.).
4. Η με αριθμό 288/14.11.2000 επίκαιρη ερώτηση της Βουλευτού του
Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εθνικής 'Αμυνας, σχετικώς με την κύρωση από την ελληνική Βουλή της σύμβασης της Οτάβας για την απαγόρευση των ναρκών.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2&3 Καν.Βουλής)
1. Η με αριθμό 294/14.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Εθνικής Παιδείας και Θρησκευμάτων, σχετικώς με τη δυνατότητα διδασκαλίας στη Δευτεροβάθμια Εκπαίδευση της αντιστασιακής και κοινωνικής δράσης, κατά τη χρονική περίοδο 1941-1944, των Μητροπολιτών Αντωνίου Ηλείας και Ιωακείμ Κοζάνης.
2. Η με αριθμό 291/14.11.2000 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Υγείας-Πρόνοιας, σχετικώς με τα κρούσματα σπογγώδους εγκεφαλοπάθειας σε χώρες της Ευρωπαϊκής 'Ενωσης, τα μέτρα ελέγχου στη χώρα μας κλπ.
3. Η με αριθμό 302/15.11.2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Γεωργίας, σχετικώς με τις ενέργειες για την ανάπτυξη της εγχώριας βοοτροφίας, τη μη επιβολή προστίμων κλπ.
4. Η με αριθμό 286/14.11.2000 επίκαιρη ερώτηση του Ανεξάρτητου
Βουλευτή κ. Γεωργίου Καρατζαφέρη προς τον Υπουργό Εξωτερικών, σχετικώς με την εκ νέου οριοθέτηση της συνοριακής γραμμής με την Αλβανία κλπ.
Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία σαράντα δύο μαθητές και δύο συνοδοί τους από το 32ο Δημοτικό Σχολείο Περιστερίου.
Τους καλωσορίζουμε στο Κοινοβούλιο.
(Χειροκροτήματα απ'όλες τις πτέρυγες)
ΠΡΟΕΔΡΟΣ (Απόστολος Κακλαμάνης) Κύριοι συνάδελφοι, εισερχόμαστε στην συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 265/9.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τους Υπουργούς Εθνικής Οικονομίας, Ανάπτυξης, σχετικώς με δημοσίευμα στον Τύπο αναφερόμενο σε εξωχρηματιστηριακές δραστηριότητες της εταιρείας "ΑΣΠΙΣ ΠΡΟΝΟΙΑ" κλπ., δεν θα συζητηθεί λόγω κωλύματος των Υπουργών, όπως μας εγνώρισαν.
Δεύτερη είναι η με αριθμό 278/13.11.2000 επίκαιρη ερώτηση του
Βουλευτή της Νέας Δημοκρατίας κ. Βύρωνα Πολύδωρα προς την Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις 
προθέσεις της Κυβέρνησης να ρυθμίσει σε νομοθετικό και διοικητικό επίπεδο την πολιτική για τη μετανάστευση.
Η επίκαιρη ερώτηση του κ. Πολύδωρα έχει ως εξής:
"Η χώρα μας, έτσι όπως εξελίχθηκαν τα διεθνή (ευρωπαϊκά και βαλκανικά) πολιτικά και οικονομικά γεγονότα των τελευταίων χρόνων, από χώρα εξαγωγής μεταναστών έγινε χώρα υποδοχής μεταναστών (νομίμων και παρανόμων). Υπολογίζεται ότι στη χώρα μας βρίσκονται περισσότεροι από 1.200.000 μετανάστες. Πρόκειται για έναν αριθμό δυσβάστακτο, ανυπόφορο. Δεν τον αντέχει ο τόπος και ο υπάρχων πληθυσμός. Δεν τον αντέχει οικονομικά, κοινωνικά, πολιτισμικά, εγκληματολογικά. Απαιτείται η σχεδίαση και η εφαρμογή, επιτέλους, μιας σταθερής και μακροχρόνιας μεταναστευτικής πολιτικής, που θα λαμβάνει υπόψη τις ανάγκες του έθνους, τα νέα δεδομένα, τις ευρωπαϊκές δεσμεύσεις (Συνθήκη του 'Αμστερνταμ). Αυτή η πολιτική θα επιδιώκει την εξεύρεση μηχανισμών για την προστασία και τη βοήθεια προς τους μετανάστες και τους πρόσφυγες, αλλά θα λαμβάνει βεβαίως υπόψη της και τις ανάγκες της ελληνικής κοινωνίας. Η ασάφεια και η εκκρεμότητα, η νομοθετική και η διοικητική, δεν πρέπει να πάρει άλλο μήκος χρόνου. Δεν μπορεί να συνεχίζεται η εθνοκτόνος πολιτική πρακτική του "ξέφραγου αμπελιού" και του "μπάτε σκύλοι αλέστε και αλεστικά μη δίνετε".
Κατόπιν των ανωτέρω ερωτάται η Υπουργός Εσωτερικών, Δημόσιας
Διοίκησης και Αποκέντρωσης: πότε θα γίνει πραγματικότητα σε νομοθετικό και διοικητικό επίπεδο μια ολοκληρωμένη πολιτική για τους μετανάστες και τους πρόσφυγες;"
Ο Υφυπουργός Εσωτερικών, Δημόσιας Διοίκησης και Αποκέντρωσης κ. 
Λεωνίδας Τζανής έχει το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, όπως είναι γνωστό η χώρα μας μέχρι το πρόσφατο παρελθόν αποτελούσε παραδοσιακή χώρα αποστολής μεταναστών σε άλλες χώρες. Τα γεγονότα τρέχουν, οι καιροί αλλάζουν, τα δεδομένα διαφέρουν σήμερα απ' αυτά του χθες, με αποτέλεσμα η Ελλάδα σήμερα να έχει μετατραπεί σε μια χώρα υποδοχής μεταναστών.
Η αντιστροφή αυτής της μεταναστευτικής ροής έγινε σαφώς αισθητή στις αρχές της δεκαετίας του 1990. Αυτό οδήγησε την Κυβέρνηση στη μελέτη ενός νέου νομοθετικού πλαισίου, δεδομένου ότι το υφιστάμενο νομοθετικό πλαίσιο περί αλλοδαπών, κυρίως ο ν. 1975/91, αποδείχτηκε στην πράξη ανεπαρκές. 
'Ετσι, λοιπόν, εδώ και ένα χρόνο περίπου ξεκίνησε η διαδικασία της
σύνταξης ενός νέου νόμου, που να καλύπτει τα, ολοένα και περισσότερο φλέγοντα, θέματα που αναδείκνυε η αθρόα είσοδος μεταναστών στη χώρα μας. 
Ξεκίνησε η διαδικασία αυτή εδώ και ένα χρόνο, η Κυβέρνηση απέστειλε
το κείμενο του σχεδίου νόμου σε όλα τα πολιτικά κόμματα και σε φορείς, συγκέντρωσε τις απόψεις φορέων, όπως για παράδειγμα της ύπατης αρμοστείας του ΟΗΕ, το νομοσχέδιο έτυχε επεξεργασίας από την Κεντρική Νομοπαρασκευαστική επιτροπή, αλλά δυστυχώς -και το επισημαίνω με λύπηαπό την πλευρά της Αξιωματικής Αντιπολίτευσης δεν διατυπώθηκαν απόψεις για το περιεχόμενο που έπρεπε να έχει το συγκεκριμένο νομοσχέδιο.

Εν πάση περιπτώσει, η διαδικασία του νομοσχεδίου έχει ολοκληρωθεί. "Πέρασε", όπως λέμε στη κοινοβουλευτική ορολογία, από την ΚΕΝΕ και σε
δέκα μέρες κατατίθεται στη Βουλή, προκειμένου να υποβληθεί στην κοινοβουλευτική διαδικασία.
Βασικά στοιχεία αυτού του νομοσχεδίου είναι η θέσπιση κανόνων για την είσοδο και παραμονή των μεταναστών στη χώρα, η ανάθεση στο Υπουργείο Εσωτερικών του συντονισμού της μεταναστεύσεως πολιτικής, η παροχή της
δυνατότητας σύστασης γραφείων ευρέσεως εργασίας στις ελληνικές προξενικές αρχές, η αρμοδιότητα χορήγησης άδειας παραμονής παύει πλέον να ασκείται από τις αστυνομικές αρχές και περιέρχεται στο Γενικό Γραμματέα της Περιφέρειας κ.λ.π. Η δημιουργία σε κάθε περιφέρεια επιτροπής μετανάστευσης που καλεί τον αλλοδαπό σε συνέντευξη και γνωμοδοτεί για την προσωπικότητά του και για την ακινδυνότητα της προσωπικότητάς του, η κατοχύρωση των δικαιωμάτων των μεταναστών και η παροχή της δυνατότητας ένταξής τους στην ελληνική κοινωνία και η αυτεπάγγελτη δίωξη σχετικών πράξεων που κατά το παρελθόν με βάση το ισχύον νομικό πλαίσιο διώκονταν κατ' έγκληση, είναι ακόμη μερικά από τα κύρια στοιχεία του νομοσχεδίου. 
Προσδιόρισα περίπου στα πλαίσια του λίγου χρόνου μου τους βασικούς
άξονες του νομοσχεδίου, το οποίο πολύ σύντομα θα είναι στην κρίση του Σώματος, ώστε μέσα από μία γόνιμη συζήτηση να καταλήξουμε στο καλύτερο δυνατόν κείμενο νόμου.
ΠΡΟΕΔΡΟΣ (Απόστολος Κακλαμάνης): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ; Κύριε Πρόεδρε, το θέμα που εγείρεται με την ερώτησή μου, σε συνδυασμό με το δημογραφικό, συνθέτουν την κορωνίδα των πολιτικών προβλημάτων της χώρας το μεταναστευτικό -όπως εξελίσσονται τα πράγματα με τους αριθμούς, με την ποιότητα, με την υφή του θέματος- και το δημογραφικό. Δεν είναι ζήτημα πώς θα εφησυχάζουμε μόνιμα ή πώς θα καθησυχάζουμε αλλήλους. Είναι ζήτημα αν έχουμε απόφαση να αντιμετωπίσουμε ή όχι το πρόβλημα και είναι τώρα καιρός. 'Ετσι είναι και επίκαιρη η ερώτηση ή μάλλον είναι διαρκώς επίκαιρη.
Κύριε Πρόεδρε, έχω μια πρώτη παρατήρηση-ένσταση. Αρνούμαι ότι
κοινοποιήθηκε νομοσχέδιο στη Νέα Δημοκρατία. Και εγκαλώ την Κυβέρνηση να μην επικαλείται αυτό το επιχείρημα, διότι από τις 9 Απριλίου μέχρι σήμερα είναι επτά μήνες. Γιατί δεν το έδωσε στο κάτω-κάτω στη νέα Βουλή; Εγώ είμαι αρμόδιος στον τομέα αυτόν. Γιατί, λοιπόν, αφού είσαστε έτοιμοι και ώριμοι δεν μου το δώσατε;
Πάνω από το 10% του πληθυσμού είναι μετανάστες. Γύρω στο 12% εδώ, νόμιμοι-παράνομοι. Γιατί η επιχείρηση να τους καταγράψουμε και να τους νομιμοποιήσουμε, η από τριετίας άρξασα από το ΠΑΣΟΚ, δεν ευδοκίμησε; Κάπου πληροφορήθηκα ότι κατά κάποιον τρόπο έχουν καταγράψει γύρω στις εκατόν πενήντα χιλιάδες. Ουσιαστικά, δηλαδή, όλη αυτή η επιχείρηση για να δούμε πόσοι είναι εδώ πέρα και πού βρίσκονται έχει πέσει στο κενό. Αποτυχία πλήρης.
Το EUROSTAT στις άλλες χώρες της κοινότητας της Ευρωπαϊκής 'Ενωσης
έχει καταγράψει μάξιμουμ 6% του πληθυσμού στη Γαλλία. Και είναι συσσωρευμένος πληθυσμός όχι μόνο της τελευταίας δεκαετίας. Πρόκειται περί εισβολής. Και μπαίνουν τα ερωτήματα.

Δεν είναι μόνο το νομοθετικό, κύριε Πρόεδρε. Είναι και το διοικητικό. Γιατί μπορεί να φτιάξουμε εδώ ένα νομοθετικό πλαίσιο και να είμαστε πάλι
μετέωροι. Η γραμμή των σκέψεών μου είναι έκκληση προς εσάς, δηλαδή προς την Εθνική Αντιπροσωπεία, να απαντήσουμε νομοθετικά και διοικητικά αν 
αποδεχόμαστε την αλλοίωση της πληθυσμιακής σύνθεσης και σε πόσο βαθμό. Δεν μιλώ για τις ελληνοποιήσεις που είναι αυτοτελές θέμα, αλλά είναι

συγγενές θέμα. Η εθνική ομοιογένεια που είχαμε σ' αυτόν τον τόπο έχει την αξία της αρετής; Αντέχει η ελληνική κοινωνία να υποδεχθεί τόσο κόσμο και πόσο;
Εμείς δεν θέλουμε να πάμε στις παρυφές ούτε καν σε απόσταση από τις έννοιες που είναι αποκρουστέες της ξενοφοβίας και του ρατσισμού, αλλά θέλουμε να δούμε....
ΠΡΟΕΔΡΟΣ (Απόστολος Κακλαμάνης): Λέτε ενδιαφέροντα πράγματα, αλλά
πρέπει να κλείσετε.
ΒΥΡΩΝ ΠΟΛΥΔΩΡΑΣ: Τελειώνω.
Αλλά θέλουμε λοιπόν να δούμε, μπορεί να ισχύσει αυτό που έλεγε ο Ανδρέας Παπανδρέου "η Ελλάδα ανήκει στους 'Ελληνες"; Ισχύει αυτό; 'Η είναι αποσυνάγωγος έννοια;
Αυτά είναι τα ερωτήματα και παρακαλώ, κύριε Πρόεδρε, να τα δούμε και στην πράξη.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Κύριε Πρόεδρε, επιτρέψτε μου να απαντήσω στον κ. Πολύδωρα με μία αναφορά της χήρας Μιτεράν κατά τη διάρκεια ημερίδας που έγινε στις 26.1.98 και την οργάνωσε το ΙSTAME.
"Αυτό που είναι πιο σοβαρό, είναι οι λόγοι" -και δεν αφορά εσάς, κύριε
Πολύδωρα, και κανέναν σας και το διευκρινίζω αυτό-" των δημαγωγών που παρασύρουν όλες τις πολιτικές συμπεριλαμβανομένης και αυτής των σοσιαλιστών.
Οι λαοί μαζικά εκφράζουν μια δυσφορία, μια αγωνία για το μέλλον. Δεν αισθάνονται ασφαλείς. Και το ρατσιστικό πνεύμα λέει: "Ο ξένος είναι η ανασφάλεια". Οι πολιτικοί μας, ασυνείδητα ασφαλώς, έκαναν αυτόν τον απλό συλλογισμό. Αν διώξουμε τους ξένους, οι ομοεθνείς θα αισθανθούν ότι κινδυνεύουν λιγότερο. Ξέρουν ωστόσο ότι το πρόβλημα δεν βρίσκεται εκεί. Αυτό που τρομάζει τους ανθρώπους, νέους και ενήλικες, είναι η ανεργία, η εξουσία του χρήματος, που εξαναγκάζει τον άνθρωπο σε ανυπαρξία.
Θα ήθελα να μείνω μόνο σ' αυτά. Και είμαι απόλυτα βέβαιος ότι και ο κ. Πολύδωρας συμερίζεται την καρδιά αυτού του συλλογισμού. Πρέπει να προσέχουμε πολύ όταν μιλούμε για τον ξένο πληθυσμό σε σχέση με την αλλοίωση του δικού μας εθνικού στοιχείου.
Αλλά επειδή αναφέρθηκε ο κ. Πολύδωρας σ' αυτό, στο λίγο χρόνο που έχω στη διάθεσή μου θα θυμίσω ότι το 50% των ελληνοποιήσεων -όρος που για μένα είναι προσβλητικός για τους ομογενείς παλιννοστούντες- έγινε επί των ημερών της Νέας Δημοκρατίας. 'Ενα αυτό.
ΠΡΟΕΔΡΟΣ (Απόστολος Κακλαμάνης): Κύριε Υφυπουργέ, με συγχωρείτε, αλλά δεν είστε μέσα στο θέμα. Το θέμα μας είναι -και ο κ. Πολύδωρας κακώς έκανε παρέκβαση από αυτό- τι θα γίνει ώστε να αντιμετωπιστεί άμεσα αυτό το πρόβλημα. Δεν συζητούμε για τις ελληνοποιήσεις, για το ρατσισμό, αλλά για το πρόβλημα. Δώστε στη Βουλή κάποια πληροφορία.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Κύριε Πρόεδρε, ο κ. Πολύδωρας έθεσε θέμα.
Πάντως εκείνο που έχω να πω είναι ότι από την πλευρα της Κυβέρνησης η αντιμετώπιση του προβλήματος των λαθρομεταναστών έγινε με το θεσμό των συνοριακών φρουρών όπου τρεισήμησι χιλιάδες άνθρωποι ήδη βρίσκονται στα σύνορα προσπαθώντας να αποτρέψουν τη λαθραία είσοδο μεταναστών και πάντως η καλύτερη απάντηση στο πρόβλημα -δεν μπορεί να είναι άλλη κοινοβουλευτικά- είναι η κατάθεση του νομοσχεδίου σε δέκα μέρες στη Βουλή.
ΠΡΟΕΔΡΟΣ (Απόστολος Κακλαμάνης): Ωραία. Αυτή είναι μια απάντηση.
ΒΥΡΩΝ ΠΟΛΥΔΩΡΑΣ: Επί χάρτου.
ΠΡΟΕΔΡΟΣ (Απόστολος Κακλαμάνης): Να δούμε τι θα λέγει αυτό το
νομοσχέδιο και ασφαλώς θα κοιτάξουμε, όπως είπατε και σεις, να μην είναι επί χάρτου, αλλά να είναι συγκεκριμένα μέτρα, διότι το πρόβλημα υπάρχει και από ό,τι κατάλαβα το αναγνωρίζει και η Κυβέρνηση. 'Ολοι το αναγνωρίζουμε.
Κύριοι συνάδελφοι, επειδή ματαιώθηκε η πρώτη ερώτηση του πρώτου
κύκλου του Βουλευτή του ΠΑΣΟΚ, θα έπρεπε να προηγηθεί η αντίστοιχη πρώτη ερώτηση του δευτέρου κύκλου. 'Αλλωστε πρέπει να θυμίσω ότι οι ερωτήσεις του δευτέρου κύκλου είναι προς αναπλήρωση κενών από τις ερωτήσεις του πρώτου κύκλου. 'Ομως έχουμε προχωρήσει και κάνουμε σχεδόν πάντοτε και τις ερωτήσεις του δευτέρου κύκλου.
Από τις ερωτήσεις, λοιπόν, του δευτέρου κύκλου πρώτη είναι η με
αριθμό 266/10.11.2000 του Βουλευτή του ΠΑΣΟΚ και Γ'Αντιπροέδρου της Βουλής κ. Κωνσταντίνου Βρεττού προς τον Υπουργό Δημόσιας Τάξης, σχετικώς με τη λήψη μέτρων για την καταστολή της εγκληματικότητας και της διακίνησης ναρκωτικών στους Δήμους Αχαρνών και Ζεφυρίου Αττικής.
Η επίκαιρη ερώτηση του κ. Βρεττού έχει ως εξής:
"Σε χθεσινή συγκέντρωση στο Δήμο Αχαρνών" -αναφέρεται στην 9η
Νοεμβρίου- "συζητήθηκε το μεγάλο θέμα της αυξημένης εγκληματικότητας στην περιοχή και ιδιαίτερα της εκτεταμένης εμπορίας και διακίνησης ναρκωτικών στους καταυλισμούς των τσιγγάνων.
Ερωτάται ο κύριος Υπουργός: ποια είναι τα μέτρα που έλαβε και κυρίως τι θα κάνει το Υπουργείο Δημόσιας Τάξης στο άμεσο μέλλον ώστε να χτυπηθεί στη ρίζα του το κακό που πλήττει τους Δήμους Αχαρνών και Ζεφυρίου;"
Ο Υπουργός Δημόσιας Τάξης κ. Μιχάηλ Χρυσοχοίδης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, κύριοι συνάδελφοι, η ερώτηση του συναδέλφου κ. Βρεττού μας δίνει την ευκαιρία να αναφερθούμε σε ένα ιδιαίτερα ευαίσθητο ζήτημα που αφορά την πραγματικότητα η οποία έχει διαμορφωθεί τα τελευταία χρόνια στην περιοχή της δυτικής Αττικής και ιδιαίτερα στους Δήμους Ζεφυρίου, Αχαρνών και Λιοσίων με αφορμή την εγκατάσταση πάρα πολλών κοινωνικών ομάδων, οι οποίες εγκαταστάθηκαν πρόσφατα στην περιοχή αυτή.
Πρέπει να πω και να τονίσω ότι η Ελληνική Αστυνομία ήταν η μόνη
υπηρεσία του δημοσίου η οποία είχε αυτή την έντονη παρουσία όλη αυτή την περίοδο. Και το τονίζω αυτό, κύριε Πρόεδρε, διότι το πρόβλημα της περιοχής δεν είναι αμιγώς αστυνομικό πρόβλημα και δεν έχει να κάνει μόνο με την εγκληματικότητα. 'Εχει να κάνει με μια σειρά από ζητήματα που αφορούν υποδομές, την ενσωμάτωση των κατοίκων αυτών στην ελληνική κοινωνία, κοινωνικές πολιτικές κατασκευής μιας σειράς από υποδομές, προκειμένου αυτοί οι άνθρωποι εκεί να ζουν κάτω από ανθρώπινες συνθήκες. Αυτό εάν δεν λυθεί, δεν πρόκειται να λυθούν και τα αστυνομικά προβλήματα, τα οποία ασφαλώς είναι έντονα και οξυμένα.
Και επειδή ακριβώς μια σειρά από επαφές με τους τοπικούς παράγοντες οδήγησε σε αυτό το αποτέλεσμα, πρέπει να πω και να διακηρύξω ταυτόχρονα ότι αυτή η συνεργασία πρέπει να συνεχιστεί,έτσι ώστε να εξαλείψουμε όλα αυτά τα δυσάρεστα φαινόμενα που περιγράφει ο συνάδελφος στην ερώτησή
του.
Πρέπει να σας πω χαρακτηριστικά ότι πέρα από τους τακτικούς ελέγχους που κάνει το αστυνομικό τμήμα της περιοχής, το Αστυνομικό Τμήμα Αχαρνών, αυτό το διάστημα περίπου των οκτώ μηνών, που υπάρχει ισχυρή αστυνομική παρουσία στην περιοχή του Μενιδίου, πραγματοποιήθηκαν εκατόν πενήντα ειδικές εξορμήσεις, ελέγχθησαν όλο αυτό το οκτάμηνο εξήντα χιλιάδες άτομα από τις αστυνομικές δυνάμεις, πενήντα ένα χιλιάδες οχήματα. 'Εχουν προσαχθεί στο αστυνομικό τμήμα δεκαεξίμιση χιλιάδες άτομα, έχουν εξυχνιαστεί πάρα πολλά αδικήματα, κλοπές, διαρρήξεις, διακίνηση ναρκωτικών και συνελήφθησαν τελικά περίπου τρισίμιση χιλιάδες άτομα για παραβάσεις. Ακόμα έχουν κατασχεθεί μεγάλες ποσότητες ναρκωτικών στην περιοχή. Αλλά δεν σταματάμε εκεί. Προχωράμε σε νέες υποδομές στην περιοχή σε ό,τι αφορά την Ελληνική Αστυνομία. Ξέρετε ότι ιδρύθηκε ένα νέο αστυνομικό τμήμα στους Δήμους Ζεφυρίου και Μενιδίου. Τώρα με την αναδιάρθρωση ιδρύθηκε τρίτο αστυνομικό τμήμα στο Δήμο Λιοσίων. 'Ετσι, λοιπόν, όλη η περιοχή, ο κάθε δήμος, θα έχει το δικό του αστυνομικό τμήμα. Εμείς θα συνεχίσουμε. Θα έλθω και εγώ σύντομα, κύριε συνάδελφε, στην περιοχή, να συζητήσουμε όλοι μαζί με τους τοπικούς παράγοντες, έτσι ώστε να δώσουμε τελεσίδικες λύσεις στο πρόβλημα. Ευχαριστώ.
ΠΡΟΕΔΡΟΣ (Απόστολος Κακλαμάνης): Κύριε Υπουργέ και η περιοχή
Καματερού, όπως ξέρετε, εντάσσεται στο μείζον πρόβλημα. Στη σύσκεψη αυτή να καλέσετε και το Καματερό, το οποίο νομίζω προσπαθήσατε να ενισχύσετε και με αστυνομικούς.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Βρεττός έχει το λόγο. ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Ευχαριστώ, κύριε
Πρόεδρε.
Δεν θα έκανα την ερώτηση, κύριε Πρόεδρε, αν δεν ήταν επίκαιρη
και γενικότερου χαρακτήρα γιατί δεν αφορά μόνο το Μενίδι, το Ζεφύρι τα Λιόσια και το Καματερό, όπως πολύ σωστά προσθέσατε, αλλά ολόκληρη την πρωτεύουσα, αφού στις περιοχές που προανέφερα γίνεται η εκτεταμένη διακίνηση και η εμπορία ναρκωτικών. Και από τα στατιστικά που έδωσε ο κύριος Υπουργός, καταλαβαίνετε πόσο μεγάλο είναι το πρόβλημα, πρόβλημα που παραμένει εκεί, δεν έχει φύγει.
Κατανοώ απόλυτα τον κύριο Υπουργό. Ξέρω ότι έχει κάνει μεγάλες προσπάθειες και τον ευχαριστώ γι'αυτό. 'Ομως θεωρώ ότι επειδή η κατάσταση χειροτερεύει, θα πρέπει να εντείνουμε τις προσπάθειές μας όλοι μας, πολιτεία, τοπικές αυτοδιοικήσεις, πολίτες.
Κύριε Υπουργέ και κύριε Πρόεδρε, δεν θα ήθελα σε καμία περίπτωση να μου αποδοθούν τατσιστικές διαθέσεις. Ξέρετε πολύ καλά τις πεποιθήσεις μου πάνω στα θέματα ανθρωπίνων δικαιωμάτων θεωρώ ότι οι τσιγγάνοι είναι μια κατηγορία συνανθρώπων μας που πρέπει να τύχουν της υποστήριξης του κράτους. Αλλά δυστυχώς στις περιοχές των τσιγγάνων, των δήμων που προανέφερα, υπάρχει μεγάλο πρόβλημα εγκληματικότητας. Μικρά παιδάκια έχουν στρατολογηθεί για τη διακίνηση και την εμπορία των ναρκωτικών. Μπορεί κανείς να πάει εκεί και με βεβαιότητα να βρεί
οποιοδήποτε ναρκωτικό, με οποιοδήποτε μέσο και αν φθάσει, είτε με το τρένο είτε με το αυτοκίνητο είτε με τα πόδια. Μερικοί από τους χρήστες δεν προλαβαίνουν να απομακρυνθούν, διότι κάνουν την ένεσή τους και πέφτουν αναίσθητοι μπροστά στα σπίτια μας. Μάλιστα πριν από μερικές εβδομάδες μου τηλεφώνησε μία γυναίκα έντρομη και μου είπε "έχει πεθάνει
κάποιο παιδάκι και δεν τολμώ να ειδοποιήσω κανέναν διότι με παρακολουθούν".
Προχθές έγινε μία έφοδος της αστυνομίας και μετά από αυτό, κύριε Υπουργέ, με πυροβολισμούς μας προειδοποίησαν ότι "εδώ είμαστε εμείς, θα συνεχίσουμε να κάνουμε την ίδια δουλειά". Μικρά παιδάκια, μικρές κοπέλες, παρά το γεγονός ότι πληρώνουν, γίνονται αντικείμενα βιασμού πριν πάρουν τη δόση τους, κύριε Υπουργέ. Τα ξέρετε όλα αυτά, δεν είναι ανάγκη να σας τα πω. 'Ομως εδώ σε αυτή την Αίθουσα θέλω να επισημάνω πόσο μεγάλο είναι το πρόβλημα και πως όλοι μας πρέπει να δουλέψουμε ώστε να το αντιμετωπίσουμε αποτελεσματικά. Οι κάτοικοι των περιοχών μας τον απαιτούν και κινητοποιούνται για να το πετύχουν.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, πρέπει να δώσουμε ριζικές λύσεις στο πρόβλημα αυτό. Και οι ριζικές λύσεις θα δοθούν σε δύο κατευθύνσεις. Η μία κατεύθυνση είναι η κοινωνική ένταξη, το γκρέμισμα των παραγκών, των παράνομων παραγκών, των κτισμάτων εκεί που αποτελούν ορμητήρια για την παρανομία και τη διακίνηση ναρκωτικών. Αυτό σημαίνει ότι η αυτοδιοίκηση θα πρέπει να πάρει σκληρές αποφάσεις και οι τοπικοί φορείς. Και από την άλλη πλευρά το μήνυμα είναι αποφασιστικό 
επίσης, ότι η Αστυνομία δεν πρόκειται να ανεχθεί όλα αυτά τα φαινόμενα. Αλλά παρακαλώ πολύ, κύριε συνάδελφε, να γίνει μία σύσκεψη, όλοι μαζί και

τα υπόλοιπα Υπουργεία, για να δημιουργήσουμε υποδομές, έτσι ώστε να ζουν και οι άνθρωποι αυτοί κάτω από ανθρώπινες συνθήκες. Ευχαριστώ πολύ. 
ΠΡΟΕΔΡΟΣ (Απόστολος Κακλαμάνης): Επανερχόμεθα στις επίκαιρες
ερωτήσεις πρώτου κύκλου.
Τρίτη είναι η με αριθμό 276/13-11-2000 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε' Αντιπροέδρου της Βουλής κ. Παναγιώτη Κοσιώνη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τις ζημιές που υπέστη ο Νομός Κέρκυρας από τις πρόσφατες πλημμύρες, την αποζημίωση των πληγέντων κλπ.
Η επίκαιρη ερώτηση του κ. Κοσιώνη έχει ως εξής:
"Πολύ μεγάλες ζημιές προκλήθηκαν από την πρόσφατη πλημμύρα στις
31/10/2000 και 1/11/2000 στο Νομό Κέρκυρας. Συνολικά πάνω από χίλια σπίτια και επιχειρήσεις, πολλά νοικοκυριά και μικροεπιχειρήσεις,υπέστησαν ζημιά. Σοβαρές ζημιές υπέστη και το εθνικό, επαρχιακό και αγροτικό οδικό δίκτυο του νομού.
Η Κυβέρνηση φέρει βαρύτατες ευθύνες και γιατί μέσω της αδιαφορίας των αρμόδιων κρατικών οργάνων συγκάλυψε παρανομίες, όπως π.χ. περιορισμός κοίτης χειμάρρου στο 16ο χιλιόμετρο της εθνικής οδού Παλαιοκαστρίτσας από τους αδελφούς Μπούα, περιορισμός εκβολών ποταμού Μεσογγής από ξενοδοχειακή μονάδα κ.α., αλλά και γιατί αδιαφόρησε σε επανειλημμένα αιτήματα των δήμων του νομού και του Ν.Σ. Κέρκυρας για συγκεκριμένα αντιπλημμυρικά έργα.
Ερωτάται ο κύριος Υπουργός:
Αν θα πάρει έκτακτα μέτρα για να προχωρήσουν και να ολοκληρωθούν άμεσα οι καταγραφές των ζημιών και να δοθεί άμεσα αποζημίωση για την πραγματική ζημιά και για το σύνολο των καταστροφών που υπέστησαν οι πληγέντες.
Αν θα ικανοποιήσει ομόφωνο αίτημα του Ν.Σ. Κέρκυρας για άμεση χρηματοδότηση με 500 εκατομμύρια δραχμές της νομαρχίας και των δήμων που επλήγησαν για να προχωρήσουν σε άμεσες επισκευές στο εθνικό-επαρχιακόαγροτικό οδικό δίκτυο και τον καθαρισμό των χειμάρρων καθώς και αν θα δώσει έκτακτη επιχορήγηση στους δήμους και τη νομαρχία για την ολοκληρωτική αποκατάσταση των ζημιών".
Το λόγο έχει ο Υφυπουργός Περιβάλλοντος, Χωροταξίας και Δημοσίων
'Εργων κ. Αθανάσιος Αλευράς.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, πράγματι στα τέλη του μηνός Οκτωβρίου και στις αρχές του μηνός Νοεμβρίου η περιοχή του Νομού της Κέρκυρας υπέστη σημαντικές ζημιές από ισχυρές βροχοπτώσεις.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Θέλω να τονίσω στον ερωτώντα συνάδελφο ότι το ΥΠΕΧΩΔΕ είναι αρμόδιο για την αποζημίωση των πληγέντων, εφόσον υπέστησαν ζημιά τα κτίριά τους. Και όταν αναφερόμαστε σε ζημιές κτιρίων, αναφερόμαστε σε ζημιές των
δομικών στοιχείων των κτιρίων. Μέχρι στιγμής από τις αρμόδιες υπηρεσίες, είτε της Νομαρχίας είτε της Περιφέρειας, δεν έχει υποβληθεί κάποιο αίτημα σε σχέση με αποζημίωση πληγέντων κατοίκων της περιοχής που να έπαθαν ζημιά τα σπίτια τους. Πρώτο αυτό.
Δεύτερον, από τη Νομαρχία Κέρκυρας γίνεται αυτή τη στιγμή ο έλεγχος με αυτοψίες από τα συνεργεία της, προκειμένου να διακριβωθούν οι ζημιές που υπέστησαν οι κάτοικοι της περιοχής και να εξατομικευθούν. Με βάση αυτή την καταγραφή η αποκατάσταση των σεισμοπλήκτων μπορεί να περιλαμβάνει προνοιακά επιδόματα άμεσης βοήθειας των διακοσίων χιλιάδων δραχμών (200.000) ή το προνοιακό επίδομα για την αντικατάσταση της κατεστραμμένης οικοσκευής μέχρι δύο εκατομμύρια (2.000.000) δραχμές. Επίσης, εφόσον υπάρχει θέμα για τη λειτουργία των επιχειρήσεων, προβλέπεται από το Υπουργείο Οικονομικών η παροχή ορισμένων ευνοϊκών ρυθμίσεων όσον αφορά στην εξόφληση χρεών.
Τα συγκεκριμένα, λοιπόν, μέτρα μπορεί να τα λάβει η Κυβέρνηση εφόσον υποβληθούν συγκεκριμένα αιτήματα. Και τα συγκεκριμένα αιτήματα προαπαιτούν μια εκκαθάριση και εξατομίκευση των ζημιών.
Το επόμενο και τελευταίο ερώτημα που τίθεται έχει να κάνει με την αντιπλημμυρική προστασία του νομού. Το ΥΠΕΧΩΔΕ από το 1995 έχει διαθέσει τετρακόσια ογδόντα εκατομμύρια (480.000.000) για την αντιπλημμυρική προστασία του νομού και πρόσφατα μετά τις καταστροφικές πυρκαγιές του καλοκαιριού διαθέσαμε άλλα εκατό εκατομμύρια (100.000.000) προκειμένου να γίνουν επείγοντα έργα αντιπλημμυρικής προστασίας.
Επισημαίνετε ορισμένα προβλήματα σε περιοχές του νομού για καταπατήσεις ρεμάτων, για οικοπεδοποιήσεις, τα οποία είναι προβλήματα ενδεχομένως υπαρκτά, αλλά δεν υπάγονται στην αρμοδιότητα του ΥΠΕΧΩΔΕ.
Η ευθύνη για την τήρηση των πολεοδομικών διατάξεων έχει περάσει εδώ
και χρόνια στις αρμόδιες κατά τόπους νομαρχίες, οι οποίες έχουν τις υπηρεσίες, οι οποίες είναι εντεταλμένες από το νόμο, προκειμένου να προχωρήσουν στην πιστοποίηση των αυθαιρεσιών και στην κατεδάφιση όσων αυθαιρέτων κτισμάτων υπάρχουν σε κοίτες ποταμών, σε κοίτες χειμάρρων ή σε παράνομα μπαζωμένες περιοχές.
Ολοκληρώνοντας, κύριε Πρόεδρε, τονίζω ότι η Κυβέρνηση με ευαισθησία
θα εξετάσει κάθε αίτημα που θα υποβληθεί, εφόσον συνδέεται με συγκεκριμένες μελέτες και έργα και βεβαίως θα αντιμετωπίσει τα
προβλήματα που έχουν δημιουργηθεί και στο οδικό δίκτυο. Το μεν ΥΠΕΧΩΔΕ θα διαθέσει ογδόντα εκατομμύρια άμεσα, προκειμένου να αποκατασταθούν οι βλάβες στο οδικό δίκτυο του νομού, για δε τα υπόλοιπα αρμόδιες είναι οι υπηρεσίες της νομαρχίας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Αντιπρόεδρος της Βουλής κ.
Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Πρόεδρε, αποδέχομαι το πρώτο μέρος της παρατήρησης του κυρίου Υφυπουργού. 'Ισως είναι και θέμα αρμοδιότητας κάποιου άλλου Υπουργείου, αλλά θα μπορούσε να ξέρει ο κύριος Υφυπουργός σε ποιο στάδιο βρίσκεται η καταγραφή των ζημιών, ώστε να πληροφορήσουμε και τους κατοίκους της περιοχής, οι οποίοι αναμένουν όλο αυτό το χρονικό διάστημα.
Για τη δεύτερη ερώτηση όμως νομίζω ότι είναι απόλυτης αρμοδιότητας του ΥΠΕΧΩΔΕ, διότι σε αυτήν τη συγκεκριμένη περίπτωση των πλημμυρών δεν ήταν τα ακραία καιρικά φαινόμενα μονάχα, είχαν προηγηθεί ορισμένα πράγματα, στα οποία το ΥΠΕΧΩΔΕ δεν έχει συμμετοχή, με την έννοια της προϊστορίας, αλλά της αποκατάστασης μετά. Τριάντα χιλιάδες στρέμματα σ' εκείνες τις περιοχές που επλήγησαν έχουν καεί και δεν είχαν γίνει τα αντιπλημμυρικά έργα. Και το οδικό δίκτυο έχει καταστραφεί και έχουν μπαζωθεί χείμαρροι και τα άλλα, στα οποία δεν έχει γίνει μέχρι τώρα τίποτα, ανεξάρτητα από το αν οι κατά τόπους αρχές έχουν κάνει συγκεκριμένες μελέτες γι' αυτό. Πρέπει να πάρουμε κάποια μέτρα, γιατί όπως λέει και η ΕΜΥ, δεν μπορεί να ξέρει κανείς ποιες θα είναι οι εκδηλώσεις των καιρικών φαινομένων. Μπορεί να έχουμε μετά από λίγο καινούριες πλημμύρες, χωρίς να έχει ληφθεί πρόνοια. Είδατε τι έγινε στην Κέρκυρα τον Οκτώβριο.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε Πρόεδρε, επιτρέψτε μου να ολοκληρώσω την προηγούμενη απάντησή μου λέγοντας ότι η νομαρχία αυτή τη στιγμή προχωρεί στην
καταγραφή των ζημιών. Μας έχει ήδη πει ότι θα μας ενημερώσει ως συναρμόδιο Υπουργείο, αλλά βεβαίως και τα άλλα Υπουργεία, γιατί όπως πληροφορούμαστε προφανώς δεν υπάρχουν ζημιές στα δομικά στοιχεία των κτιρίων, που να αφορούν το δικό μας Υπουργείο, αλλά έχουν πληγεί σπίτια, έχουν καταστραφεί οικοσκευές και υπάρχουν πολλά προβλήματα σε μικρομεσαίες επιχειρήσεις.
Τώρα, από εκεί και πέρα θέλω να πω για το κομμάτι της αντιπλημμυρικής προστασίας ότι υπάρχουν δυστυχώς σε όλη τη χώρα πολλά προβλήματα. Αυτά τα προβλήματα για να τα αντιμετωπίσουμε θα χρειαζόμασταν πιθανότατα -στον τομέα της αντιπλημμυρικής προστασίας αναφέρομαι- πάρα πολλά δισεκατομμύρια. Εμείς έχουμε συνάψει ένα δάνειο το 1995, εβδομήντα πέντε δισεκατομμυρίων δραχμών, προκειμένου να χρηματοδοτήσουμε ορισμένα έργα αντιπλημμυρικής προστασίας. Μέσα από αυτό το δάνειο χρηματοδοτήσαμε έργα και στην περιοχή του Νομού της Κέρκυρας. Αλλά για να γίνει ένα έργο χρειάζεται ολοκληρωμένη μελέτη και βεβαίως να έχουμε ξεκαθαρίσει και ορισμένα ιδιοκτησιακά προβλήματα, που ανακύπτουν κάθε φορά, μπαζώματα, οικοπεδοποιήσεις ή παραβιάσεις της πολεοδομικής νομοθεσίας.
Η αρμόδια υπηρεσία της νομαρχίας είναι υπεύθυνη να προχωρήσει στην
αποκατάσταση, εφόσον έχουν γίνει ζημιές. Και βεβαίως εμείς είμαστε στη διάθεση και της νομαρχίας και του νομού, προκειμένου να συνδράμουμε με όλους τους διαθέσιμους δυνατούς πόρους αυτή την προσπάθεια και νομίζω ότι και το Υπουργείο Εθνικής Οικονομίας θα σταθεί με ιδιαίτερη ευαισθησία 
στην αποκατάσταση ορισμένων ζημιών, που προκάλεσε η πρόσφατη πλημμύρα. ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό

279/13.11.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικώς με την επίλυση του κυκλοφοριακού προβλήματος της Θεσσαλονίκης.
Η επίκαιρη ερώτηση της κυρίας συναδέλφου έχει ως εξής:
"Μέσα από την πόλωση για τα μεγάλα έργα της Θεσσαλονίκης, τα οποία απαράδεκτα καθυστερούν, εγκαταλείπονται μία σειρά έργων και ρυθμίσεων που άμεσα θα έδιναν λύσεις σε πολλά προβλήματα της περιοχής, μεταξύ των οποίων και το κυκλοφοριακό.
Ιδιαίτερα οι ατυχείς χειρισμοί στο θέμα του μετρό με τη μακρά φάση
των αντιπαραθέσεων, της αναμονής και σήμερα της επ'αόριστον παράτασης της χρηματοδότησής του, περιέπλεξαν την κατάσταση και μπλόκαραν κάθε άλλη δραστηριότητα.
Είναι γνωστό ότι το κυκλοφοριακό πρόβλημα της Θεσσαλονίκης μπορεί να ανακουφισθεί με μικρότερα έργα και ρυθμίσεις.
Για τις επεμβάσεις αυτές πρέπει να ενισχυθούν, αντί να αποδυναμώνονται, οι τοπικές υπηρεσίες και οι φορείς και να συνδεθούν αποτελεσματικά με την Αυτοδιοίκηση στο σχεδιασμό και στην υλοποίηση έργων μέσα από το Περιφερειακό Συμβούλιο, την επαναλειτουργία του Οργανισμού Ρυθμιστικού και τη σύσταση ενιαίων φορέων. Αποφεύγονται έτσι οι καθυστερήσεις και οι συχνά ατυχείς παρεμβάσεις του κέντρου.

Ερωτώνται οι κύριοι Υπουργοί:
1. Θα προχωρήσουν στη σύνδεση Περιφέρειας και Αυτοδιοίκησης με
ενίσχυση των συμβουλίων τους και του προσωπικού τους στην ενεργοποίηση του Οργανισμού Ρυθμιστικού, καθώς και στη σύσταση του Ενιαίου Φορέα Συγκοινωνιών Θεσσαλονίκης, που θα ελέγχεται από την Αυτοδιοίκηση;

2. Ποιο συγκεκριμένο πρόγραμμα άμεσων έργων και ρυθμίσεων θα
υλοποιήσει το Υ.ΠΕ.ΧΩ.Δ.Ε. με τις τοπικές του υπηρεσίες και τους φορείς, ώστε να προχωρήσει στην επίλυση του κυκλοφοριακού προβλήματος, όταν μάλιστα συνεχίζεται η ασάφεια για το έργο του Μετρό;"
Ο Υφυπουργός Περιβάλλοντος, Χωροταξίας και Δημοσίων 'Εργων κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η ερώτηση της αγαπητής συναδέλφου θα απαιτούσε προφανώς μία ολόκληρη συνεδρίαση για να απαντηθεί.
ΠΡΟΕΔΡΕΥΩΝ (Κωνσταντίνος Γείτονας): Μόνο για το Μετρό -το λέω από την εμπειρία μου στο ΥΠΕΧΩΔΕ- θα μπορούσατε να μιλάτε δεκαεπτά ημέρες. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Γνωρίζετε και εσείς πολύ καλά, κύριε Πρόεδρε, ότι δεν είναι
μόνο τα πολλά θέματα τα οποία θέτει η κυρία συνάδελφος στην ερώτησή της, αλλά είναι και το πλούσιο έργο το οποίο έχει να επιδείξει η Κυβέρνηση
στην περιοχή της Θεσσαλονίκης και το οποίο βεβαίως θα χρειαζόμασταν τουλάχιστον τις ώρες μιας συνεδρίασης για να το αναλύσουμε.
Θα μου επιτρέψετε εν τάχει να αναφερθώ σε δύο-τρία θέματα από αυτά τα οποία τίθενται και να ολοκληρώσω στη δευτερολογία μου.
'Οσον αφορά το μετρό της Θεσσαλονίκης, κακώς δημιουργείται η εντύπωση ότι υπάρχει κάποια απαράδεκτη καθυστέρηση ή ότι υπάρχει κάποιο ζήτημα. Ο ίδιος ο Υπουργός, ο κ. Λαλιώτης, έχει δηλώσει κατ'επανάληψη ότι το μετρό είναι ένα έργο ζωτικής σημασίας για την πόλη, ένα έργο το οποίο η Κυβέρνηση έχει εγγυηθεί ότι θα προχωρήσει.
Η σύμβαση αντιμετωπίζει ορισμένα προβλήματα στο κομμάτι της χρηματοδότησης. Και αυτά τα προβλήματα της χρηματοδότησης αυτή τη στιγμή αντιμετωπίζουμε με την Ευρωπαϊκή Τράπεζα Επενδύσεων, προκειμένου το ταχύτερο δυνατό να προχωρήσουμε στην έναρξη των εργασιών για την κατασκευή του έργου.
Είμαστε αισιόδοξοι. Δεν χρειάζεται κανενός είδους κινδυνολογία για το μετρό της Θεσσαλονίκης. Είναι ένα έργο το οποίο στηρίζεται απόλυτα από τις προτεραιότητες της Κυβέρνησης.
Τώρα όσον αφορά το θέμα της Περιφέρειας και της Αυτοδιοίκησης, την
ενίσχυση των συμβουλίων και του προσωπικού τους, παρ'ότι δεν είμαι αρμόδιος, θα ήθελα να πληροφορήσω την κυρία συνάδελφο ότι τα Περιφερειακά Συμβούλια επιτελούν το ρόλο τους όπως προβλέπεται από το νόμο. Και βεβαίως στην Περιφέρεια της Κεντρικής Μακεδονίας, όπως μας ενημερώνει το Υπουργείο Εσωτερικών, υπάρχει επάρκεια τεχνικού προσωπικού. Διακόσιοι είκοσι πέντε μηχανικοί στο Νομό της Θεσσαλονίκης.
'Οσον αφορά τώρα τα θέματα του Οργανισμού Ρυθμιστικού Θεσσαλονίκης, ο Οργανισμός αυτός σε συνεργασία με την Περιφέρεια και τους αρμόδιους συγκοινωνιακούς φορείς εκπονούν τη μελέτη για τον Ενιαίο Φορέα, η οποία έχει χρηματοδοτηθεί από το Υ.ΠΕ.ΧΩ.Δ.Ε. 'Εχει χρηματοδοτηθεί για την πρώτη της φάση με διακόσια πενήντα εκατομμύρια (250.000.000) δραχμές και πρόκειται να χρηματοδοτηθεί με άλλα εκατό εκατομμύρια (100.000.000) δραχμές για τη δεύτερη φάση, προκειμένου σε ένα χρόνο να έχει ολοκληρωθεί η μελέτη η οποία θα καταλήξει και σε πρόταση για τη θεσμοθέτηση και τη σύσταση του Ενιαίου Φορέα για τις συγκοινωνίες.
Τώρα όσον αφορά τα πολλά και μεγάλα έργα τα οποία εκτελεί ή σχεδιάζει το Υπουργείο, όσον αφορά το θέμα των χώρων στάθμευσης, αυτή τη στιγμή είμαστε έτοιμοι να προχωρήσουμε στη δημοπράτηση των δύο υπογείων χώρων στάθμευσης -ο ένας είναι κοντά στο ΙΠΠΟΚΡΑΤΕΙΟ νοσοκομείο και ο άλλος κοντά στο Μέγαρο Μουσικής- οι οποίοι θα προσφέρουν περίπου χίλιες εκατό υπόγειες θέσεις στάθμευσης.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Ολοκληρώνοντας, κύριε Πρόεδρε, θα ήθελα να πω ότι η κατασκευή τους θα διαρκέσει περίπου δύο χρόνια, το δε κόστος τους θα φθάσει στα τέσσερα δισεκατομμύρια (4.000.000.000) δραχμές και η κατασκευή τους θα γίνει με αυτοχρηματοδότηση.
Στη δευτερολογία μου θα προσθέσω τα υπόλοιπα.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Υπουργέ,
κατανοητό Θα εφαρμόσουμε από την επόμενη εβδομάδα, όπως γνωρίζετε, με απόφαση και της Διάσκεψης των Προέδρων, το νέο Κανονισμό -που είναι πλέον αυστηρός- για τις επίκαιρες ερωτήσεις.
Η κ. Ασημίνα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εγώ θα ήθελα μία αυστηρότητα και στις απαντήσεις επί της ουσίας, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Αυτό είναι θέμα δικό σας και της Κυβέρνησης. Εγώ αναφέρομαι, ως Προεδρείο, στον Κανονισμό.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Οι ερωτήσεις μου δεν ήταν για να μου απαντήσουν για τα επι μέρους έργα, αλλά υπάρχει ένα διαπιστωμένο πρόβλημα ότι τα μεγάλα έργα καθυστερούν απαράδεκτα. Εκτός όμως από τα μεγάλα έργα, η λογική όλων μας ακόμα και των μη ειδικών είναι ότι υπάρχουν οι άμεσες, οι βραχυπρόθεσμες και οι μεσοπρόθεσμες ρυθμίσεις, οι οποίες σε πόλεις όπως τη Θεσσαλονίκη, η οποία δομήθηκε άναρχα, η οποία αναπτύσσεται ραγδαία, η οποία έχει προοπτικές περαιτέρω ανάπτυξης, θα πρέπει καθημερινά, κάθε χρόνο, να αποφασίζονται, να εκτελούνται, ούτως ώστε να μπορέσει η πόλη να συνεχίσει τους ρυθμούς της, να υπάρχει ποιότητα ζωής για τους κατοίκους.
Αυτό επί πολλά χρόνια δεν γίνεται στη Θεσσαλονίκη. Δεν υπάρχει μια
αποτελεσματική παρέμβαση πέρα από τα μεγάλα έργα που σας είπα και επίσης το μεγάλο πρόβλημα που θα συζητούσαμε πάρα πολύ εδώ είναι γιατί οι χειρισμοί για τα έργα αυτά είναι ατυχείς και γιατί ευτυχείς χειρισμοί υπάρχουν για την Αθήνα. Ούτε αυτοχρηματοδότηση για το μετρό της Αθήνας, ούτε για άλλα έργα. 'Ολα αυτά μεταφέρονται στη Θεσσαλονίκη και μάλιστα με ατυχείς συμβάσεις.
Από εκεί και πέρα γι' αυτά τα έργα εμείς λέμε ότι πρέπει πάλι να επαναδραστηριοποιηθούν όργανα και φορείς, οι τοπικές υπηρεσίες, οι οποίες με τραγικό τρόπο έχουν αποδυναμωθεί και για την πόλη της Θεσσαλονίκης όπως και για τις άλλες περιφέρειες. Η Νομαρχιακή Αυτοδιοίκηση με τα θεσμικά προβλήματα που έχει δεν μπορεί να παίξει το ρόλο της. Ο περιβόητος ενιαίος φορέας συγκοινωνιών, που όλοι τον θέλαμε και η παράταξή σας τον ήθελε και τον διεκδικούσε στη Θεσσαλονίκη, δεν λειτουργεί, ούτε καν είναι στις προοπτικές και εν' όψει της καινούριας σύμβασης με τον ΟΑΣΘ με εικοσαετή πλέον σύμβαση τριτοκοσμική που επιχειρείται και ούτω καθ' εξής.
'Οσον αφορά τον Οργανισμό Ρυθμιστικού, βρίσκεται πολύ πίσω από εκείνον το σχεδιασμό που είχαμε κάνει. Μου λέτε ότι τώρα θα ξεκινήσουν δύο parking. Κύριε Πρόεδρε, το ξέρετε πάρα πολύ καλά από το ΥΠΕΧΩΔΕ και από τη συνεργασία που είχαμε, πριν από είκοσι και είκοσι πέντε χρόνια ποιος ήταν ο προγραμματισμός μας για τη Θεσσαλονίκη. Ακούτε τώρα ότι τα δύο αυτά έργα θα ξεκινήσουν μετά από λίγο και αν θα ξεκινήσουν. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Δεν μου επιτρέπεται να μπω επί
της ουσίας, όπως ξέρετε. Θα μπορούσα, βέβαια, να πω πολλά.
Ο Υφυπουργός Περιβάλλοντος, Χωροταξίας και Δημοσίων 'Εργων κ. 
Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η συνάδελφος με φέρνει σε δυσκολότερη θέση και αυτό διότι, όταν ξεκινάμε να δίνουμε απαντήσεις για τα συγκεκριμένα θέματα στα οποία ερωτηθήκαμε, επιστρέφουμε στα μεγάλα έργα και μάλιστα διανθισμένα με τη σχετική φιλολογία περί της αντιπαράθεσης Θεσσαλονίκης-Αθήνας.
Για το μετρό της Θεσσαλονίκης και το μετρό της Αθήνας, γνωρίζει πολύ καλά η κυρία συνάδελφος ότι το ΥΠΕΧΩΔΕ το 1993, όταν ανέλαβε η κυβέρνηση του ΠΑΣΟΚ, βρήκε ήδη μια σύμβαση, βρήκε ορισμένα δεδομένα σε σχέση με την κατασκευή του μετρό της Αθήνας και τη χρηματοδότηση του έργου. Είναι πολύ λογικό βεβαίως στα τέλη της τελευταίας δεκαετίας του 20ου αιώνα να έχουν αλλάξει τα μοντέλα χρηματοδότησης των δημοσίων έργων και να είμαστε ανοιχτοί και περισσότερο ώριμοι σε καινούριες ιδέες σε σχέση με τη χρηματοδότηση της κατασκευής δημοσίων έργων. Αυτό δεν είναι κακό, είναι καλό για την πόλη και για τους πολίτες.
Δεν θα πρέπει σε καμία περίπτωση να καλλιεργούμε -εμείς περισσότερο
που πολιτευόμαστε υπεύθυνα στο ελληνικό Κοινοβούλιο- την εσφαλμένη εντύπωση περί μιας ριγμένης Θεσσαλονίκης προς όφελος μιας ωφελημένης Αθήνας. Δεν υπάρχει αυτό το μοντέλο, όταν έργα τεράστιας εθνικής 
σημασίας, τεράστιων πόρων, εκτελούνται αυτή τη στιγμή στη βόρειο Ελλάδα. Θα αναφέρω το κορυφαίο έργο της Εγνατίας με 1,2 τρισεκατομμύρια. Την επόμενη εβδομάδα θα γίνουν τα εγκαίνια του βιολογικού καθαρισμού της πόλης, που θα δώσει μια ανάσα σε ολόκληρη την πόλη. Η κυρία συνάδελφος θα κληθεί να μας τιμήσει με την παρουσία της.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μην αναφέρεστε στο βιολογικό
καθαρισμό, κύριε Υπουργέ. 'Ελεος!
ΠΡΟΕΔΡΕΥΩΝ (Κωνσταντίνος Γείτονας): Κυρία Ξηροτύρη, υπάρχει ο λόγος και ο αντίλογος με τους οποίους προάγεται η δημοκρατία. Ακούσαμε το λόγο σας, ας ακούσουμε ανεμπόδιστα και τον αντίλογο του κυρίου Υπουργού. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Χίλια συγγώμη.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): 'Οσον αφορά το θέμα του κυκλοφοριακού, όπως γνωρίζετε πολύ καλά κυκλοφοριακές μελέτες έχουν υποχρέωση να κάνουν οι δήμοι. Υπάρχουν δήμοι στο ευρύτερο συγκρότημα της Θεσσαλονίκης, όπως ο Δήμος Συκεών για παράδειγμα, ο οποίος έχει κατασκευάσει υπόγειο χώρο στάθμευσης.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.

ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Ο Δήμος Θεσσαλονίκης δεν έχει δραστηριοποιηθεί. Δεν μπορεί η Κυβέρνηση και η κεντρική διοίκηση να φορτώνεται μονίμως τις ανεπάρκειες ή τις αδυναμίες άλλων φορέων.
ΠΡΟΕΔΡΕΥΩΝ (Κωνσταντίνος Γείτονας): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία σαράντα έξι μαθητές και δύο συνοδοί-δάσκαλοι από το 2ο Δημοτικό Σχολείο Καματερού Αττικής.
Και εδώ προηγουμένως είχαμε συζήτηση -αναφέρθηκε και ο Πρόεδρος της
Βουλής- για το Καματερό.
Η Βουλή τους καλοσωρίζει.
(Χειροκροτήματα)
Επίκαιρες ερωτήσεις δεύτερου κύκλου:
Η πρώτη επίκαιρη ερώτηση έχει συζητηθεί.
Δεύτερη είναι η με αριθμό 277/13.11.2000 επίκαιρη ερώτηση του
Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την πορεία του έργου της ζεύξης Πρέβεζας-Ακτίου.
Η επίκαιρη ερώτηση του κυρίου συναδέλφου έχει ως εξής:
"Για πολλοστή φορά το έργο της ζεύξης Πρέβεζας-Ακτίου είναι σταματημένο, με σημαντικές χρονικές και οικονομικές υπερβάσεις.
Οι κάτοικοι της περιοχής ανησυχούν για την τύχη του κυρίως έργου αλλά και για το θέμα των προσβάσεων από τη μεριά της Πρέβεζας, όπου η μελέτη της οδού (σε επίχωμα μέχρι 4 μέτρων ύψους), συγκρούεται με τις αποφάσεις των νομαρχιακών και δημοτικών συμβουλίων.
Ερωτάται ο κύριος Υπουργός:
Θα ενημερώσει τη Βουλή για την τύχη του έργου;
Εάν προτίθεται να αναθέσει απευθείας το έργο των προσβάσεων στον
εγκατεστημένο εργολάβο της ζεύξης"
Βλέπω, κύριε Τρυφωνίδη, ότι έχετε προσαρμοστεί εσείς τουλάχιστον,
ακριβώς στον τύπο της ερώτησης που επιβάλλει ο νέος Κανονισμός.
Επειδή ο Προεδρεύων σεμνύνεται να πει ότι έχει υπογράψει αυτή τη σύμβαση και έχει θεμελιώσει αυτό το έργο, θα ήθελα και εγώ να ακούσω με ενδιαφέρον την απάντησή σας, κύριε Υφυπουργέ. Πότε θα εγκαινιαστεί; 
Ορίστε, κύριε Υφυπουργέ, έχετε το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το έργο της ζεύξης Ακτίου-Πρέβεζας είναι πράγματι ένα έργο τεράστιας σημασίας, όχι μόνο για την ευρύτερη περιοχή της δυτικής Ελλάδας αλλά και για την ομαλή ανάπτυξη ολόκληρου του εθνικού δικτύου.
Γνωρίζετε βεβαίως, κύριε Πρόεδρε, γιατί χάρη και στη δική σας συμβολή αυτό το μεγάλο έργο μπήκε σε τροχιά υλοποίησης, ότι το έργο αυτό ανατέθηκε με τη σύμβαση κατασκευής του στις 15.12.94 στην κοινοπραξία "CΗRISTIAN & NIELSEN" και στην τεχνική εταιρεία γενικών κατασκευών την "ΤΕΓΚ". 'Ομως υπήρξαν αρκετά προβλήματα από τότε μέχρι σήμερα. Το πρώτο ήταν ότι μετά από αίτημα των τοπικών αρχών και φορέων της περιοχής, προκειμένου το έργο να ενταχθεί αρμονικότερα στο περιβάλλον της περιαστικής περιοχής της πόλης της Πρέβεζας, επεκτάθηκε κατά δυόμιση περίπου χιλιόμετρα και το συνολικό του μήκος είναι πλέον 4.710 μέτρα, με αύξηση του υποθαλάσσιου τμήματός του σε 1.570 μέτρα. Λόγω αυτής της μεταβολής αυξήθηκε ο προϋπολογισμός του έργου σε 28 δισεκατομμύρια και ο χρόνος αποπεράτωσης περίπου κατά ένα χρόνο.
Εν συνεχεία υπήρξε σειρά προσφυγών, όπως γνωρίζει ο κύριος συνάδελφος, από κατοίκους της περιοχής της Πρέβεζας λόγω της επίγειας πρόσβασης προς τη μεριά της Πρέβεζας. Λόγω των προσφυγών προς το Συμβούλιο της Επικρατείας υπήρξε αναστολή των επιτάξεων και οι εργασίες για τις προσβάσεις δεν μπόρεσαν να προωθηθούν. Βεβαίως αντιμετωπίστηκαν και αρκετά άλλα προβλήματα σε σχέση με τη λειτουργία της αναδόχου κοινοπραξίας.
Στο χρονικό διάστημα των τελευταίων μηνών η κοινοπραξία, η οποία είχε αναλάβει την κατασκευή του έργου, αντιμετώπισε σειρά προβλημάτων με αποτέλεσμα το εργοτάξιο να υπολειτουργεί, να μην έχουν πληρωθεί οι εργαζόμενοι και να αντιμετωπίζονται σοβαρά προβλήματα για την ολοκλήρωση του έργου.
Θέλω να τονίσω στο σημείο αυτό ότι το έργο έχει ολοκληρωθεί κατά το
90%. Και με συνεχείς παρεμβάσεις του Υπουργείου πιστεύουμε ότι έχουμε

δρομολογήσει πλέον την οριστική ομαλή έκβαση για την ολοκλήρωση του έργου. Πληροφορηθήκαμε από την κοινοπραξία ότι έχουν αρχίσει ήδη να πληρώνονται οι εργαζόμενοι. Το Υπουργείο θα λάβει βεβαίως όλα τα από το νόμο προβλεπόμενα μέτρα για την αντιμετώπιση της κοινοπραξίας. 
Πιστεύουμε ότι με την επίλυση ορισμένων προβλημάτων, που είχε η
κοινοπραξία στη χρηματοδότηση της κατασκευής και την ολοκλήρωση της κατασκευής, θα είμαστε έτοιμοι σύντομα να παραδώσουμε το έργο μέσα στους επόμενους μήνες.
ΠΡΟΕΔΡΕΥΩΝ (Κωνσταντίνος Γείτονας): Ο κ.Τριφωνίδης έχει το λόγο.

ΓΕΩΡΓΙΟΣ ΤΡΙΦΩΝΙΔΗΣ: Κύριε Πρόεδρε, να κρατήσετε λίγο το χρόνο για να κάνω και εγώ μια παρατήρηση.
ΠΡΟΕΔΡΕΥΩΝ (Κωνσταντίνος Γείτονας): Ευχαρίστως.
ΓΕΩΡΓΙΟΣ ΤΡΙΦΩΝΙΔΗΣ: Απαιτούμε οι ερωτήσεις των Βουλευτών να είναι σύντομες, αλλά θα πρέπει και οι απαντήσεις των Υπουργών να είναι σχετικές με αυτά που τους ρωτάμε.
Κύριε Υπουργέ, αναφερθήκατε στην ιστορία του έργου. Εγώ σας ρώτησα
συγκεκριμένα πράγματα και δεν μου απαντήσατε.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Σας απάντησα.
ΓΕΩΡΓΙΟΣ ΤΡΥΦΩΝΙΔΗΣ: Τώρα το θέμα είναι το εξής: Για το θέμα των προσβάσεων η μελέτη που έχει γίνει συγκρούεται με τη μελέτη των περιβαλλοντικών επιπτώσεων. Πάνω σε αυτό το θέμα τι θα κάνετε;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Πού αναφέρεσθε, κύριε συνάδελφε;
ΠΡΟΕΔΡΕΥΩΝ (Κωνσταντίνος Γείτονας): Θα τα πείτε στη δευτερολογία σας, κύριε Υπουργέ. Αφήστε τον κύριο συνάδελφο να ολοκληρώσει.
Ολοκληρώστε, κύριε Τρυφωνίδη.
ΓΕΩΡΓΙΟΣ ΤΡΥΦΩΝΙΔΗΣ: Είπατε ότι το έργο έχει ολοκληρωθεί κατά 90%.
Αυτό δυστυχώς δεν ισχύει.
Σας είπε η κοινοπραξία ότι πληρώνει τους εργαζομένους. Μεγάλο ψέμα!
Ακόμα είναι απλήρωτοι και έχουν κάνει επίσχεση εργασίας. Χρωστούν εκατοντάδες εκατομμύρια στο Ι.Κ.Α., χρωστούν μισθούς και δώρα πολλών μηνών, να μην πω ετών, στο προσωπικό, δεν υπάρχει ένα κιλό τσιμένο κι ένα κιλό σίδερο για να προχωρήσει το έργο και σεις είστε αισιόδοξος. Προς Θεού! Δεν σας έχουν ενημερώσει για την κατάσταση εκεί;
Οι κάτοικοι και όλη η περιοχή αγωνιούν γι' αυτό το έργο, το οποίο γίνεται με παράβαση του Γενικού Πολεοδομικού Σχεδίου της Πρέβεζας και έρχεται σε σύγκρουση με αποφάσεις του Νομαρχιακού και του Δημοτικού Συμβουλίου, γιατί λένε ότι οι προσβάσεις του έργου -άλλο το έργο και άλλες οι προσβάσεις- πρέπει να εντάσσονται στο Γενικό Πολεοδομικό Σχέδιο της πόλεως.
Και κάτι άλλο: Είπατε ένα ψέμα, κύριε Υπουργέ. Το έργο δεν έχει
σταματήσει λόγω προσφυγής στο Συμβούλιο της Επικρατείας. Αυτό αφορά στις προσβάσεις. Το κυρίως έργο έχει σταματήσει από οικονομική αδυναμία της Κοινοπραξίας. Πάνω σ' αυτό πρέπει να μας απαντήσετε, γιατί ή θα πρέπει να κηρυχθεί έκπτωτη ή να εφαρμόζετε τη νομοθεσία περί δημοσίων έργων.
Δεν μας είπατε τίποτα στην Αίθουσα για τις προθέσεις σας, αν θα
εφαρμόσετε τη νομοθεσία περί δημοσίων έργων.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Περιβάλλοντος,
Χωροταξίας και Δημοσίων 'Εργων κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, επιτρέψτε μου να κάνω την εξής παρατήρηση: Ορισμένα πράγματα νομίζω ότι πρέπει να ερωτώνται σαφώς, αν θέλετε να λαμβάνετε και σαφείς απαντήσεις.
'Οσον αφορά στο έργο, κύριε συνάδελφε, εγώ ανέφερα ορισμένες τελευταίες εξελίξεις. Ε, αυτές, φαντάζομαι, θα πρέπει να τις ακούτε με καλή προαίρεση. Σας είπα ότι η ενημέρωση την οποία έχει το Υπουργείο το οποίο εμπλέκεται σε συνεχείς διαπραγματεύσεις και συζητήσεις με την Κοινοπραξία για την τύχη του έργου -ήμουν απολύτως σαφής κατά το λεκτικό της απαντήσεώς μου- είναι ότι η Κοινοπραξία έχει ξεκινήσει να πληρώνει τους εργαζομένους.
ΓΕΩΡΓΙΟΣ ΤΡΥΦΩΝΙΔΗΣ: Αυτά είναι σημερινά.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Θα το βεβαιώσουμε τις επόμενες ημέρες, κύριε συνάδελφε, κι εσείς κι εμείς θα δούμε ποια είναι η αλήθεια.
Με απόλυτη προσοχή στα λεγόμενά μου, σας είπα ότι το Υπουργείο μελετά

όλες τις ενέργειές του με βάση την κείμενη νομοθεσία σε σχέση με την έκπτωση και όλα τα προβλήματα, τα οποία έχουν παρατηρηθεί από τη συμπεριφορά της Κοινοπραξίας, η οποία έχει αναλάβει το έργο.
Με βάση την ενημέρωση και τα δεδομένα τα οποία εμείς έχουμε αυτήν τη στιγμή, μπορούμε να είμαστε αισιόδοξοι. Αυτή η αισιοδοξία δεν μπορεί να μεταφραστεί τούτη την ώρα σε βεβαιότητα, αλλά πιστεύουμε, από τις συζητήσεις που έχουμε κάνει και την ευαισθησία που έχουμε δείξει προκειμένου να βρεθεί μία λύση ότι η πρόοδος του έργου θα είναι ικανοποιητική.
ΓΕΩΡΓΙΟΣ ΤΡΥΦΩΝΙΔΗΣ: Θα αναθέσετε το έργο της πρόσβασης στην
εταιρεία;
ΠΡΟΕΔΡΕΥΩΝ (Κωνσταντίνος Γείτονας): Υπήρχε πράγματι ερώτημα γραπτό,
γι' αυτό.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Ναι, για την απευθείας ανάθεση των προσβάσεων. Οι προσβάσεις υπάγονται στο συμβατικό αντικείμενο, το οποίο έχει δοθεί. Δεν υπάρχει θέμα, λοιπόν απευθείας αναθέσεως των προσβάσεων, γιατί υπάγονται στο συμβατικό αντικείμενο, το οποίο έχει ήδη ψηφισθεί με σύμβαση στην ελληνική Βουλή.
ΓΕΩΡΓΙΟΣ ΤΡΥΦΩΝΙΔΗΣ: 'Οχι, κύριε συνάδελφε.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Το ζήτημα του επιχώματος της πρόσβασης, που είπατε ότι έχει φτάσει σε τέσσερα μέτρα ύψος, δεν είναι τέσσερα μέτρα. Τα τέσσερα μέτρα είναι το σημειακό ύψος, το οποίο αναφέρατε, είναι δυόμισι μέτρα από το φυσικό έδαφος.
ΠΡΟΕΔΡΕΥΩΝ (Κωνσταντίνος Γείτονας): Η με αριθμό 275/13.11.2000
επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Εμπορικής Ναυτιλίας, σχετικώς με τη λήψη μέτρων για την επίλυση συνταξιοδοτικών αιτημάτων των ναυτεργατών κλπ., διαγράφεται λόγω κωλύματος του κυρίου Βουλευτή.
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου
νόμου του Υπουργείου Μεταφορών και Επικοινωνιών: "Οργάνωση και λειτουργία των τηλεπικοινωνιών και άλλες διατάξεις".
Στη χθεσινή συνεδρίαση συζητήθηκαν και ψηφίσθηκαν τα άρθρα 1 έως 10. Απομένουν τα άρθρα 11 έως και 15 (είναι το ακροτελεύτιο).
Υπάρχουν επίσης τέσσερις τροπολογίες Βουλευτών εμπρόθεσμες και τέσσερις εκπρόθεσμες. Θα προχωρήσουμε στη συζήτηση της ενότητας των άρθρων 11 έως και 14.
Το λόγο έχει ο εισηγητής της Πλειοψηφίας κ. Σαλαγιάννης.
ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, τα άρθρα 11 και 12 αναφέρονται
στις κυρώσεις που είναι αυστηρές και έχουν σαν στόχο να περιφρουρήσουν τη διαδικασία της λειτουργίας της αγοράς τηλεπικοινωνιών. 'Εχουν σχέση με τις υποχρεώσεις απέναντι στους χρήστες και στους πολίτες, αλλά και με την προστασία της εχεμύθειας και του απορρήτου των επικοινωνιών. Πιστεύουμε ότι με τη συνολική εποπτεία, που ασκεί μία ισχυρή επιτροπή τηλεπικοινωνιών, δεν θα χρειάζεται να επιβάλλονται διοικητικές και ποινικές κυρώσεις και ότι η αγορά θα λειτουργεί πιο ομαλά. Προβλέπονται αυστηρές διοικητικές και ποινικές ποινές.
Στο άρθρο 13 περιλαμβάνονται όλες οι μεταβατικές διατάξεις για να μπορεί να λειτουργήσει η αγορά χωρίς εμπλοκές μέχρι την ισχύ του νόμου. Χαρακτηριστικό αυτών των διατάξεων είναι το εδάφιο που επιτρέπει στον ΟΤΕ να παρέχει το δικαίωμα σταθερής τηλεφωνίας μέχρι 31.12.2000 όταν πέφτει και η τελευταία προστατευτική μπάρα και δεν υπάρχει καμία υπηρεσία, που έχει μονοπώλιο. Επίσης προβλέπεται και η υποχρέωσή του να παρέχει την καθολική υπηρεσία όπως αυτή ορίζεται, προς τους 'Ελληνες πολίτες όπου και αν βρίσκονται αυτοί μέχρι 31.12.2001.
Παραμένουν σε ισχύ όλες οι διατάξεις, που αφορούν στη συγκρότηση και τη λειτουργία της Επιτροπής Τηλεπικοινωνιών για να μην υπάρχει κενό.
Στο άρθρο 14 περιλαμβάνεται διάταξη με την οποία τα ΕΛ.ΤΑ περνάνε από το καθεστώς του δημοσίου τομέα στους κανόνες της ιδιωτικής οικονομίας για να μπορέσει να αναπτυχθεί, για να γίνουν επενδύσεις και να εξελιχθεί με
βάση τις νέες συνθήκες, οι οποίες επικρατούν στην αγορά των ταχυδρομείων. Ακόμη υπάρχει αναφορά στη λειτουργία του Ταχυδρομικού Ταμιευτηρίου
και στη δυνατότητα του Υπουργού Μεταφορών να συνάπτει συμβάσεις με τον πρόεδρο και τον αντιπρόεδρο του Ταχυδρομικού Ταμιευτηρίου, που θα ορίζουν τα δικαιώματά τους, αλλά και τις υποχρεώσεις και τις λειτουργίες που πρέπει να επιτελέσουν για να υπάρχει ένας έλεγχος και μια εποπτεία στη λειτουργία τους.
Στο άρθρο 14 υπάρχει επίσης διάταξη, η οποία ορίζει τη δυνατότητα σύστασης εντός δύο μηνών θυγατρικής εταιρείας της "ΑΤΤΙΚΟ ΜΕΤΡΟ" που θα 
αναλάβει τη μελέτη, επίβλεψη, κατασκευή, δημοπράτηση, προμήθεια του τραμ. Είναι μια από τις κορυφαίες επιλογές μας στα χρόνια που έρχονται, ώστε να μπορέσουμε να αναβαθμίσουμε στην Αθήνα τη ζωή μας, μέσα από την κυκλοφοριακή αποσυμφόρηση. Στην εταιρεία αυτή δίνονται σημαντικές αρμοδιότητες σαν αυτές που έχει η "ΑΤΤΙΚΟ ΜΕΤΡΟ" σήμερα, ώστε να μπορεί, εκτός των άλλων, να εφαρμόζει και απαλλοτριώσεις, όπως γίνεται στην εκτέλεση των ολυμπιακών έργων για να επιταχυνθούν οι διαδικασίες. Ακόμη έχει τη δυνατότητα να προβαίνει σε απαλλοτριώσεις ιδιοκτησιών για να δημιουργεί χώρους στάθμευσης λεωφορείων αστικών και υπεραστικών για να υπάρξει μια ενιαία αντιμετώπιση στη λειτουργία των συγκοινωνιών στο Νομό Αττικής.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης έχει το λόγο. ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, δύο κουβέντες θα πω μονάχα για το
άρθρο 13.
Χθες, στη συζήτηση επί της αρχής, μιλήσαμε γενικά για τη φιλοσοφία

που διέπει και αυτό το άρθρο, με την οποία εμείς είμαστε αντίθετοι, αλλά πήρα το λόγο για να πω μια κουβέντα σε σχέση με το ζήτημα που συζητήθηκε και χθες -μπήκε σαν πρόβλημα- που αφορά τα άρθρα 10, 11 και 12.
Με το συγκεκριμένο, λοιπόν, άρθρο, κύριε Υπουργέ, ενώ κατοχυρώνεται ο τίτλος του μηχανικού σε νέα αντικείμενα, που αφορούν την πληροφορική και τις τηλεπικοινωνίες, δεν προβλέπεται η δημιουργία αντίστοιχου επαγγελματικού κλάδου που θα περιλαμβάνει τους πτυχιούχους της πληροφορικής. Είναι ένα θέμα, επαναλαμβάνω, που διατυπώθηκε και χθες. 
'Ετσι, για μας δημιουργούνται προβλήματα αποκλεισμού επιστημόνων από
την άσκηση των επαγγελματικών τους δικαιωμάτων, αφού δεν είναι δυνατόν στις διατάξεις προεδρικών διαταγμάτων, που θα εκδοθούν, να ορίζονται επαγγελματικά δικαιώματα για έναν κλάδο, ο οποίος δεν έχει προηγούμενα συσταθεί με νόμο.
Δίκαια, λοιπόν, διαμαρτύρονται οι επιστήμονες αυτού του κλάδου, αυτού του χώρου, ζητώντας να γίνει σχετική τροποποίηση, ώστε να αποτραπεί ο αποκλεισμός τους.
Σε σχέση με το άρθρο 14 είχαμε τονίσει και στην αρμόδια επιτροπή, αλλά και χθες ότι με το άρθρο αυτό ξεμπερδεύετε με τον ΕΛ.ΤΑ. μια και καλή, αφού με την έναρξη του παρόντος νόμου παύουν να ισχύουν γι' αυτόν και για τις θυγατρικές του εταιρείες οι διατάξεις που ισχύουν για τις υπηρεσίες, που ανήκουν στο δημόσιο τομέα. Ουσιαστικά για μας πρόκειται για ένα βήμα παραπέρα στην ιδιωτικοποίηση του οργανισμού, που θα δημιουργήσει προβλήματα και στην εξυπηρέτηση του κοινού, αλλά και στους εργαζόμενους σ' αυτόν τον οργανισμό.
'Οσον αφορά το τραμ και την ανάθεση σε εταιρεία για την κατασκευή
του, εμείς διαφωνούμε και σε σχέση με τον τρόπο ανάθεσης και στον παραμερισμό του Ο.Σ.Ε. και στις δικαιοδοσίες που δίνετε σ' αυτήν την εταιρεία, χωρίς βέβαια αυτό να σημαίνει ότι έχουμε αντίρρηση με την αναγκαιότητα της λειτουργίας αυτού του τραμ. 'Ομως διαφωνούμε με τον τρόπο που προτείνετε να αντιμετωπιστεί και να δημιουργηθεί. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλογιάννης έχει το λόγο. ΣΤΑΥΡΟΣ ΚΑΛΟΓΙΑΝΝΗΣ: Στο άρθρο 13, στις τελικές και μεταβατικές
διατάξεις, συγκεκριμένα στην παράγραφο 2 αναφέρεται ότι "ο Ο.Τ.Ε. είναι υπόχρεος για παροχή καθολικής υπηρεσίας έως 31.12.2001". Είναι ένα θέμα το οποίο θίξαμε και χθες στο άρθρο 8, παράγραφος 5.
Καθορίζεται, κύριε Πρόεδρε, στο σχέδιο νόμου ότι ο Ο.Τ.Ε. υποχρεούται για έναν ακόμη χρόνο να παρέχει καθολικές υπηρεσίες. Από εκεί και πέρα, δεν υπάρχει καμία απολύτως δέσμευση ούτε για τον Ο.Τ.Ε. ούτε ασφαλώς για τους νέους τηλεπικοινωνιακούς οργανισμούς, για παροχή καθολικής υπηρεσίας. Αναφέρεται απλώς στο σχέδιο νόμου ότι η Ε.Ε.Τ.Τ με κάποιο κανονισμό που θα εκδώσει, θα υποχρεώνει ορισμένους τηλεπικοινωνιακούς

οργανισμούς στην παροχή καθολικής υπηρεσίας. Παρακαλούμε πολύ να ξεκαθαρίσει αυτό το θέμα, γιατί είναι εξαιρετικά σημαντικό.
Θα πρέπει να υπάρχει εκ του νόμου η υποχρέωση των Τηλεπικοινωνιακών
Οργανισμών να παρέχουν καθολική υπηρεσία και μετά την 1.1.2002.
Στην παράγραφο 5 αναφέρεται ότι με προεδρικό διάταγμα ρυθμίζεται ο τρόπος έκδοσης μέσω της Ε.Ε.Τ.Τ. όλων των αδειών ή εγκρίσεων άλλων φορέων του ευρύτερου δημόσιου τομέα, που απαιτούνται για την άσκηση τηλεπικοινωνιακών δραστηριοτήτων. Δεν γίνεται καμία αναφορά στο χρόνο έκδοσης του συγκεκριμένου προεδρικού διατάγματος, είναι το μεγάλο θέμα, που έχει να κάνει με τη ΔΕΗ και αναφερθήκαμε στη συζήτηση επί της αρχής. Ο Κοινοβουλευτικός μας Εκπρόσωπος θα αναφερθεί αναλυτικότερα επί του θέματος.
Στις παραγράφους 10α' και 10β' γίνεται αναφορά στην άσκηση επαγγέλματος των διπλωματούχων μηχανικών. 'Εχουμε να κάνουμε μία συγκεκριμένη παρατήρηση. Η τελευταία παράγραφος αναφέρεται στις ανώτατες τεχνικές σχολές. Είναι ένα θέμα που το συζητήσαμε και στη Διαρκή
Επιτροπή, προσωπικά το ζήτησα και από τον εκπρόσωπο του Τ.Ε.Ε., ο οποίος είχε προσέλθει, δυστυχώς όμως δεν ήταν πολύ σαφής. Για να μην υπάρχουν παρανοήσεις παρακαλούμε να αναγράφεται στο σχέδιο νόμου ανώτατα εκπαιδευτικά ιδρύματα.
Στην παράγραφο 11 αναφέρεται ότι με προεδρικό διάταγμα, που εκδίδεται εντός οκτώ μηνών, ρυθμίζονται θέματα που αφορούν στην κατάρτιση, εκτέλεση συμβάσεων, εκτέλεση δημοσίων έργων, παροχής υπηρεσιών στους τομείς τηλεπικοινωνιών και πληροφορικής. Στο ίδιο χρονικό διάστημα θα

καθοριστούν και οι προδιαγραφές για όλα αυτά τα έργα. Αρχικά αναφερόταν ένας χρόνος, ήταν πρόταση δική μας να μειωθεί και ο κύριος Υπουργός έκανε το αίτημά μας δεκτό και μείωσε το χρόνο σε οκτώ μήνες. Επειδή όμως το νομοσχέδιο αυτό είναι έτοιμο εδώ και ένα χρόνο θα μπορούσαμε να έχουμε μικρότερες προθεσμίες.
'Αρθρο 14. Ρυθμίσεις θεμάτων ΕΛΤΑ. Στην παράγραφο 1 αναφέρεται μέσα
σε μία γραμμή μόνο, ότι από την έναρξη ισχύος του παρόντος τα ΕΛΤΑ και οι θυγατρικές της εταιρείες παύουν να υπάγονται στις διατάξεις, που ισχύουν για τις επιχειρήσεις που ανήκουν στο δημόσιο τομέα. Δεν αναφέρεται όμως τίποτα απολύτως για το πλαίσιο μέσα στο οποίο θα κινηθούν τα ΕΛΤΑ από την 1.1.2001, από ποιες διατάξεις θα διέπεται η λειτουργία τους, πώς θα μπορέσουν να εκσυγχρονιστούν, να αναπτυχθούν σε μία απελευθερωμένη αγορά και κυρίως δεν γίνεται καμία αναφορά στο ρόλο της Ε.Ε.Τ.Τ. στην ανάπτυξη των ΕΛΤΑ.
Στην παράγραφο 2, σχετικά με το Ταχυδρομικό Ταμιευτήριο αναφέρεται ότι μεταξύ του Υπουργού Μεταφορών και του προέδρου και των αντιπροέδρων του Ταχυδρομικού Ταμιευτηρίου συνάπτονται συμβάσεις με τις οποίες προσδιορίζονται δικαιώματα και υποχρεώσεις, που απορρέουν από την ισχύουσα νομοθεσία. Πολύ γενικόλογο και γεμάτο αοριστίες. Σε ποιες συμβάσεις αναφέρεται το σχέδιο νόμου, ποιες θα καταγγέλλονται; Είναι εντελώς αόριστα και δεν ξέρουμε τι κρύβεται πίσω από αυτά.
'Οσο για τον "ΑΤΤΙΚΟ ΜΕΤΡΟ", με την παράγραφο 3β', προστίθεται ένα

ολόκληρο άρθρο στον ν. 2669/98 περί οργάνωσης και λειτουργίας του ΟΑΣΑ. Ορίζεται ότι θα συγκροτηθεί μία θυγατρική εταιρεία της" Αττικό Μετρό
Α.Ε.", η οποία θα αναλάβει τη μελέτη, κατασκευή, οργάνωση, διαχείριση, εκμετάλλευση του αθηναϊκού τραμ. Τονίζω πώς είναι αδύνατον εντός τριετίας από σήμερα, αφού το τραμ των Αθηνών είναι υποχρέωσή μας και για τους Ολυμπιακούς Αγώνες, να μελετηθεί, να κατασκευαστεί και να λειτουργήσει. Θα επανέλθω αναλυτικότερα επ' αυτού στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Αμπατζόγλου. ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, οι παρατηρήσεις μας αφορούν σε
τέσσερα σημεία. Το πρώτο θέμα αφορά το άρθρο 13, στο οποίο αναφέρθηκαν και άλλοι συνάδελφοι και σχετίζεται με τη διεύρυνση του περιεχομένου του επαγγέλματος του μηχανολόγου και πιο συγκεκριμένα τροποποίησης του ν. 6422/34. Με τέτοια νομοθεσία ασκούνται ακόμα τα επαγγέλματα.
Στο συγκεκριμένο θέμα δεν έχουμε πρόβλημα. 'Ομως, στο άρθρο 4 παράγραφος 3, στο ειδικό επιστημονικό προσωπικό, που πρόκειται να προσληφθεί, αναφέρεται ότι εξήντα θέσεις θα καλυφθούν από διάφορες κατηγορίες μηχανικών ή μηχανικών πληροφορικής ή πληροφορικής ή φυσικοί. Αυτή η διατύπωση πιστεύω ότι είναι ατυχής. Εξαιρεί έναν ολόκληρο κλάδο
πληροφορικών, που προέρχονται από το πανεπιστήμιο και προτείνω -η πρότασή μας είναι- το αίτημα του συλλόγου, το οποίο έχει υποβληθεί και στον κύριο Υπουργό και σε όλα τα μέλη του Κοινοβουλίου να ενσωματωθεί ότι τον τίτλο του πληροφορικού δικαιούνται να φέρουν και οι απόφοιτοι των αντιστοίχων σχολών του πανεπιστημίου Αθηνών.
Σε ό,τι αφορά τα ΕΛ.ΤΑ. επισημάναμε και στη συζήτηση στο σύνολο του

νομοσχεδίου ότι προκύπτουν σοβαρά ερωτηματικά, τα οποία δεν ρυθμίζονται. Ποιοι νόμοι και διατάξεις θα παύσουν πλέον να ισχύουν; Πώς θα ορίζεται ο
διευθύνων σύμβουλος; Θα υπογράφει ο διευθύνων σύμβουλος το συμβόλαιο διαχείρισης με τον εποπτεύοντα Υπουργό; Θα καταθέτουν τα ΕΛΤΑ τριετές επιχειρησιακό πρόγραμμα στη Βουλή; Εξακολουθεί να ισχύει απαραίτητα η σύμφωνη γνώμη του συνδικάτου για τις αλλαγές των κανονισμών προσωπικού και των εργασιακών σχέσεων; Και τέλος, με τι θα αντικατασταθεί το άρθρο 2414/96 σχετικά με τις υποχρεώσεις αυτής της ΔΕΚΟ προς τον πολίτη; Είναι ερωτήματα στα οποία μέχρι σήμερα δεν είχαμε απάντηση.
Σε ό,τι αφορά το άρθρο 14 την παράγραφο 3, που σχετίζεται με την
"ΑΤΤΙΚΟ ΜΕΤΡΟ", ο ν. 2669/98 στο άρθρο 7 παράγραφο 2 προέβλεπε εντός τριών μηνών η "ΑΤΤΙΚΟ ΜΕΤΡΟ" να ιδρύσει θυγατρική εταιρεία για τις γραμμές 2 και 3. Επεκτείνεται αυτό μέχρι το τέλος αυτού του έτους. Στην παράγραφο 3 όμως είχε επισημανθεί ότι η θυγατρική εταιρεία θα συγχωνευθεί με τον ΗΣΑΠ.
Εδώ έρχεται μια νέα πρόταση. Ο κύριος Υπουργός τη δικαιολόγησε ότι βρήκε νερό, φως, τηλέφωνο έτοιμο, γιατί να μην την αξιοποιήσει. Η εικόνα είναι κάπως διαφορετική. Ο κύριος Υπουργός μ'αυτήν την τροπολογία παραδίδει γη και ύδωρ στην "ΑΤΤΙΚΟ ΜΕΤΡΟ" και τη μετατρέπει σε έναν παράλληλο με τον ΟΟΣΑ υπερσυγκοινωνιακό μεταφορέα. Αντί να κινηθούμε προς την κατεύθυνση της συγχώνευσης και της ενιαίας λειτουργίας των τριών γραμμών, μια κατεύθυνση με την οποία θα μπορούσαν να επιτευχθούν η μέγιστη δυνατή αξιοποίηση του ανθρώπινου δυναμικού, αλλά και η πραγματοποίηση σημαντικών οικονομιών κλίμακας, μέσω της ενιαίας εκμετάλλευσης του τροχαίου υλικού των εγκαταστάσεων και των υποδομών, οδηγούμαστε σε μια πολυδιάσπαση και τον κατακερματισμό των συγκοινωνιακών φορέων, με αποτέλεσμα την υπέρογκη αύξηση του λειτουργικού κόστους. Πολύ φοβόμαστε ότι με την τροπολογία αυτή ο κύριος Υπουργός αντί να επιτύχει το στόχο της ελαχιστοποίησης του κόστους και των υποδομών κινείται στην αντίθετη κατεύθυνση.
Και τέλος, θα ήθελα να πω ότι συμφωνώ με την τροπολογία, που έχει
καταθέσει και ο κ. Μαντέλης, που αφορά ειδικές αρχές κοστολόγησης τηλεπικοιωνιακών υπηρεσιών για τα άτομα με ειδικές ανάγκες.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχουν τελειώσει οι εισηγητές. Είναι τρεις συνάδελφοι εγγεγραμμένοι για να μιλήσουν. Θέλετε να προηγηθούν οι συνάδελφοι και μετά να τοποθετηθείτε;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών):
Μάλιστα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Πολύ ωραία.
Ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος έχει το λόγο. ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, θέλω να σταθώ σε ένα σημείο, που
εντοπίστηκε από τους προλαλήσαντες εισηγητές και της Νέας Δημοκρατίας και του Κομμουνιστικού Κόμματος και του Συνασπισμού.
Κύριε Υπουργέ, πιστεύω ότι την παράγραφο 10 του άρθρου 13, που με
βάση αυτή υπάρχουν και αντιπροτάσεις και διαμαρτυρίες, θα πρέπει να την ξαναδείτε. Και νομίζω ότι το πιο σωστό θα ήταν να αποσύρετε την παράγραφο αυτή, να υπάρξει μια πιο ουσιαστική και ενδελεχής μελέτη, από τις υπηρεσίες του Υπουργείου προκειμένου τα προβλήματα τα οποία δημιουργούνται, που θεωρώ ότι είναι προβλήματα που προήλθαν από αβλεψία, να συμπεριληφθούν σε ένα συναφές προσεχές νομοσχέδιο του Υπουργείου Συγκοινωνιών ή συναρμόδιου Υπουργείου.
Νομίζω ότι σαφώς θέλει διόρθωση. Η διόρθωση σήμερα θα είναι ελλειπής και σωστότερη διαδικασία είναι η απόσυρση της παραγράφου 10.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λοβέρδος έχει το λόγο.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, νομίζω ότι το άρθρο 12 δικαιώνει με την περίπτωση δ' της παραγράφου 1 το όλο σχέδιο νόμου στο μέτρο που προβλέπει την αρμοδιότητα της ανεξάρτητης αρχής που το άρθρο 3 ιδρύει, να ανακαλεί ακόμα και τις άδειες στον τομέα τηλεπικοινωνιών -φαντάζομαι και τις γενικές και τις ειδικές- Και με τη διάταξη αυτή που επισημάνουμε
γίνεται αντιληπτό πως αυτό το σχέδιο νόμου που αφορά αυτήν τη μεγάλη θεματολογία πρέπει να ψηφιστεί από τη Βουλή των Ελλήνων.
Με αυτό το σκεπτικό και κοιτώντας και αυτήν την αρμοδιότητα, αλλά και το άρθρο 3 δεν μπορεί κανείς να αντιληφθεί για ποιο λόγο έγινε η οξύτατη κριτική των πρώτων ημερών, όταν συζητούσαμε επί της αρχής, από την πλευρά της Αξιωματικής Αντιπολίτευσης. Επειδή έγινε αναφορά, κύριε Πρόεδρε, στην Αναθεώρηση του Συντάγματος και σε ενδεχόμενες μη συμβατές σχετικές διατάξεις, εγώ ενημερώνω πως στην Επιτροπή Αναθεώρησης και αύριο στην Ολομέλεια, ως προς τις ανεξάρτητες διοικητικές αρχές καθιερώσαμε ορισμένα πράγματα.
Πρώτον, την κατ' εξαίρεση προσφυγή των Υπουργείων στις ανεξάρτητες αρχές. 'Ομως μια εκ των πέντε ήδη γνωστών είναι αυτή η αρχή που το άρθρο 3 εγκαθιδρύει.
Δεύτερον, κοινοβουλευτικός έλεγχος των ανεξάρτητων διοικητικών αρχών δια του Υπουργού, κάτι που θα συμβεί και στην περίπτωση της προκείμενης. 
Τρίτον, η διαδικασία διορισμού των Προέδρων και των λοιπών μελών των
αρχών αυτών από τη Διάσκεψη των Προέδρων.
Και τέταρτον, αυτό που και το άρθρο 12 ολοκληρώνει, τη μεταβίβαση στις αρχές αυτές ουισαστικότατων αρμοδιοτήτων και τη μη παρέμβαση εν προκειμένω των αρμοδίων Υπουργών, οι οποίοι απλά και μόνο εποπτεία, υπό την έννοια της μέριμνας, θα ασκούν.
Αυτά είναι τα μεγάλα προβλήματα σχετικά με τις ανεξάρτητες αρχές. Στο πλαίσιο αυτών των μεγάλων θεμάτων, όπως η Αναθεώρηση θα ρυθμίσει, κινείται και το σχέδιο νόμου και ειδικά με τις διατάξεις του άρθρου 12. Και δράττομαι απλώς της ευκαιρίας, κύριε Πρόεδρε, μια και μιλώ για θέματα τέτοια, να κάνω μια αναφορά σε σχέση με την Αναθεώρηση για θέμα όμως έτερο και ειδικά αυτό του άρθρου 4, παρ' ότι χθες συζητήθηκε, σχετικά με τη διαδικασία ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ ...
ΑΝΔΡΕΑΣ ΛΟΒΕΡΔΟΣ: Ξέρω τι θα μου πείτε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Συζητούμε την
ενότητα των άρθρων 11 έως 15.
ΑΝΔΡΕΑΣ ΛΟΒΕΡΔΟΣ: Σαφώς.
ΠΡΟΕΔΡΕΥΩΝ (Κωνσταντίνος Γείτονας): Να μην παρεκκλίνουμε. Κατανοώ την ανάγκη να θέλετε να πείτε τις γενικότερες απόψεις σας.
ΑΝΔΡΕΑΣ ΛΟΒΕΡΔΟΣ: Δεν θέλω να πω καμία άποψη, κύριε Πρόεδρε. Επειδή όμως με την ευκαιρία του άρθρου 12 αναφέρθηκα στην Αναθεώρηση επισημαίνω, ότι στο άρθρο 103 του Συντάγματος όπως το διαμορφώνουμε με την Αναθεώρηση και ειδικά σχετικά με μια άλλη ανεξάρτητη αρχή, αυτή του ΑΣΕΠ, έχουμε προσθέσει, κύριε Πρόεδρε, διάταξη σύμφωνα με την οποία απαγορεύεται και συνταγματικά η τροποποίηση των συμβάσεων εργασίας είτε οι ορισμένου χρόνου να γίνονται αορίστου είτε οι αορίστου να μονιμοποιούνται. Εν όψει αυτού που θα γίνει πραγματικότητα, αφού υπήρξε καθολική συμφωνία των κομμάτων, μετά από λίγους μήνες, πρέπει να ξαναδούμε τις διατάξεις του άρθρου 4 που προβλέπουν είτε μετατροπή συμβάσεων ορισμένου χρόνου σε αορίστου είτε μονιμοποιήσεις.
Παρακαλώ τον παριστάμενο κύριο Υπουργό να δει αυτό το θέμα και
ενδεχομένως να απαλειφθεί αυτή η διάταξη.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλίδης έχει το λόγο. ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, δηλώνω κατ' αρχήν ότι συμφωνώ
απόλυτα με την τελευταία παρατήρηση του συναδέλφου κ. Λοβέρδου. ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι δυνατό να καθορίζεται το θέμα αυτό
καθ' ον τρόπο καθορίζεται στο Σύνταγμα και σε κάποιο νόμο, που θέλουμε δεν θέλουμε πρέπει να συνάδει τουλάχιστον προς το Σύνταγμα, η Βουλή να ψηφίζει άλλο τι. Είναι χρήσιμο ό,τι πρότεινε ο κ. Λοβέρδος να το δούμε και αναλόγως να ρυθμίσουμε, κατά την ψήφιση του νομοσχεδίου στο σύνολό του, τη σχετική διάταξη.
'Ομως, κύριε Λοβέρδο, νομίζω ότι θα απογοητευθείτε γι' αυτά που
είπατε περί ανακλήσεως αδειών. Ξέρετε τι έγινε εδώ χθες βράδυ; Οι ειδικές άδειες "περιορισμού", όπως αποκαλούνται, προεβλέπετο αρχικά, ότι επί δύο χρόνια δεν μπορούσαν να μεταβιβασθούν. Τώρα, αντί να γίνει ανάκληση -εάν δηλαδή κάποιος πάρει την άδεια, και δεν μπορεί να την πραγματοποιήσει για κάποιους λόγους, αντί να του πούμε ότι την παίρνουμε πίσω γιατί μας δεσμεύει συχνότητες, σε εννιά μήνες μέσα γίνεται μεταβίβαση, μεταπώληση δηλαδή αντί για ανάκληση.
ΑΝΔΡΕΑΣ ΛΟΒΕΡΔΟΣ: Εγώ είπα για τις κυρώσεις.
ΑΡΙΣΤΟΤΕΛΗΣ ΠΑΥΛΙΔΗΣ: Ξεκινώ από τις κυρώσεις, γιατί μία κύρωση είναι και η ανάκληση.
Κύριε Πρόεδρε, στο άρθρο 13 επιχειρείται ένας βάναυσος παραγκωνισμός Ελλήνων πολιτών, οι οποίοι με άδεια της πολιτείας απέκτησαν πτυχίο ηλεκτρονικού, τηλεπικοινωνιολόγου, τηλεπικοινωνιακού, πληροφορικού. Η Βουλή μας τα εψήφισε αυτά, το κράτος μας τα έκαμε. Είναι πολλά τα Ελληνόπουλα που σπούδασαν αυτήν την επιστήμη. 'Ερχεται, λοιπόν, ο κύριος Υπουργός, ανασύρει από το βάθος του χρόνου νόμο του 1934, τον τροποποιεί, το διευρύνει και επιτρέπει σε ναυπηγό να έχει δικαίωμα να υπογράφει άδειες, που έχουν σχέση με το αντικείμενο του νομοσχεδίου. Σε ναυπηγό, παρακαλώ! Και δεν έχει άδεια ο συνάδελφός μας των πανεπιστημίων, ο οποίος έχει πέντε χρόνια σπουδών, κατ' ελάχιστο, έχει ειδικότητα και ο άνθρωπος περιμένει να ζήσει μέσα στον επαγγελματικό χώρο που τώρα εσείς, οι εκσυγχρονιστές -και καλώς κάνετε, τολμώ να πω- δημιουργείτε.
Δεν νομίζω ότι οι Βουλευτές -εγώ προσωπικά τουλάχιστον δεν μπορώ-
μπορούμε να δεχθούμε αυτόν τον αποκλεισμό των Ελλήνων, οι οποίοι εσπούδασαν την επιστήμη των τηλεπικοινωνιών, διά της ηλεκτρονικής εξυπηρετουμένων, των λεγομένων πληροφορικών. Δηλαδή, ο της πολυτεχνικής σχολής έχει περισσότερες γνώσεις και μπορεί να υπογράφει και δεν μπορεί ο των πανεπιστημίων μας; Τι σόι λογική είναι αυτή; Πιο συντεχνιακή επέμβαση δεν έχω δει.
Το πνεύμα Λιάσκα ίπταται και εδώ μέσα. Για όνομα του Θεού! Κάναμε αμάν και πώς να το ξεφορτωθούμε, όχι μονάχα η Κυβέρνηση αλλά και εμείς, από τους Ολυμπιακούς Αγώνες. Τώρα το φέρνουμε εδώ στις τηλεφωνίες και στα παρόμοια; Είναι ευθεία η καταγγελία. Μη μορφάζετε, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Δεν μορφάζω, αλλά η αναφορά σε
απόντες και μάλιστα χωρίς να υπάρχει σχετικό θέμα, στα άρθρα νομίζω ότι δεν είναι σωστή.
ΑΡΙΣΤΟΤΕΛΗΣ ΠΑΥΛΙΔΗΣ: Θα παρακαλέσω τον κύριο Πρόεδρο να περιορισθεί στα καθήκοντά του. Γίνεσθε συνήγορος του Λιάσκα.
ΠΡΟΕΔΡΕΥΩΝ (Κωνσταντίνος Γείτονας): Εγώ, κύριε Παυλίδη, ακριβώς μέσα στα καθήκοντά μου είμαι. Σας παρακαλώ πολύ, συζητούσε συγκεκριμένα άρθρα. 
ΑΡΙΣΤΟΤΕΛΗΣ ΠΑΥΛΙΔΗΣ: 'Εχω δικαίωμα να αναφέρω ονόματα. Σε άλλες

συνεδριάσεις φωνάζουν για τον Κόκκαλη, για τον έναν και για τον άλλον. Ποια είναι αυτή η ευαισθησία για το Λιάσκα;
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη. Προχωρήστε.
ΑΡΙΣΤΟΤΕΛΗΣ ΠΑΥΛΙΔΗΣ: Είναι φως φανάρι...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, προχωρήστε.

ΑΡΙΣΤΟΤΕΛΗΣ ΠΑΥΛΙΔΗΣ: 'Εχει εκλογές στο Τεχνικό Επιμελητήριο... ΠΡΟΕΔΡΕΥΩΝ (Κωνσταντίνος Γείτονας): Μη συσχετίζετε άσχετα
με τα συζητούμενα άρθρα πράγματα και πρόσωπα.
ΑΡΙΣΤΟΤΕΛΗΣ ΠΑΥΛΙΔΗΣ: Είναι φίλοι μας, είναι Ελληνόπουλα οι μηχανικοί των πολυτεχνικών σχολών, αλλά είναι και των πανεπιστημίων. 'Ολη η Βουλή επαναστατεί, ακόμη και ο Κοινοβουλευτικός Εκπρόσωπος του ΠΑ.ΣΟ.Κ., του κυβερνητικού κόμματος ο εισηγητής του. Μπορεί η Κυβέρνηση να αδρανεί; Ποια είναι αυτή η ισχύς του Υπουργού που ξεπερνάει τη Βουλή; Διακομματικά μάλιστα, συμφωνούσαν επί του συζητουμένου ζητήματος.
Το τελευταίο θέμα που θέλω να θίξω, κύριε Υπουργέ, είναι ότι εσείς
εδώ νομίζετε πως οι Βουλευτές έχουν βαθιά μεσάνυχτα. Γίνονται διαδικασίες επί διαδικασιών σ' ένα νομοσχέδιο, που δεν ξέρω ποιοι το συνέταξανα άλλα αντ' άλλων.
Δειγματοληπτικά σας λέγω: "Με κοινή απόφαση του Υπουργού Μεταφορών και Επικοινωνιών και Ανάπτυξης μπορεί να καθορισθεί η νομική μορφή". Τι θα πει "μπορεί να καθορισθεί"; 'Η καθορίζεται ή δεν καθορίζεται η νομική μορφή. 'Η έχετε το δικαίωμα ή δεν έχετε το δικαίωμα να καθορίσετε νομική μορφή. Ποιος θα το κάνει, αν δεν το κάνετε εσείς;

Παρακάτω: "Ο τρόπος της οικονομικής διαχείρισης της Ε.Ε.Τ.Τ. καθορίζεται με κανονισμό, που εκδίδεται με κοινή απόφαση που
δημοσιεύεται... . Μέχρι τη δημοσίευση αυτή εξακολουθεί να εφαρμόζεται, εν

ισχύϊ η σχετική υπουργική απόφαση". Τι θα κάνετε; Χρησιμοποιείστε ή υπουργικές αποφάσεις ή νόμους. Διαλέξτε. Εμείς θα ψηφίσουμε ό,τι είναι πιο σωστό. Διαλέξτε τι θα κάνετε, αλλά πάντως μη μας θεωρείτε και αφελείς.
Κύριε Πρόεδρε, χθες επρόκειτο να συνεδριάσει η Ε.Ε.Τ.Τ., προκειμένου να γίνει ακρόαση των εταιρειών "PANAFON" και "TELESTET", γιατί χρησιμοποιούν φάσμα συχνοτήτων που πλειστηριάζεται τη Δευτέρα.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Ανεβλήθη η συνεδρίαση για τη Δευτέρα πιθανώς, για να τακτοποιηθεί το θέμα στο Κοινοβούλιο.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ. ΑΡΙΣΤΟΤΕΛΗΣ ΠΑΥΛΙΔΗΣ: Αυτά τα οποία βγάζουμε στον αέρα, ώστε να τα
παραχωρήσει -είναι προνόμιο του κράτους- σε ιδιώτες, ήδη τα χρησιμοποιούν. Ερχόμαστε, λοιπόν, να νομοθετήσουμε επί αυτών, τα οποία έχει παραχωρήσει, υποψιάζομαι και με την υπογραφή του, το αρμόδιο Υπουργείο;
Θέλω να πω, κύριε Προέδρε, ότι χρησιμοποιείται το Κοινοβούλιο για να καλυφθεί εκ των υστέρων η Κυβέρνηση. Διαμαρτύρομαι και καταγγέλλω αυτήν την πρακτική της.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στυλιανίδης έχει το λόγο. ΕΥΡΥΠΙΔΗΣ ΣΤΥΛΙΑΝΙΔΗΣ: Κύριε Πρόεδρε, θα ήθελα να περιορίσω τις
επισημάνσεις μου στο άρθρο 14. Εδώ γινόμαστε μάρτυρες μιας νοοτροπίας, η οποία νομίζω ότι κατά βάση θίγει την ποιότητα της δημοκρατίας μας.

Το λέω αυτό, διότι εντελώς διαφορετικές ήταν οι προγραμματικές
δηλώσεις της Κυβέρνησης για τα ΕΛ.ΤΑ. και οι διαβεβαιώσεις που έδινε και στο κοινό, αλλά και στους εργαζόμενους και εντελώς διαφορετική η πολιτική που πάει να εφαρμόσει με την αιφνιδιαστική τροπολογία του καλοκαιριού και με το άρθρο 14 του συγκεκριμένου νομοσχεδίου. Ορίζεται τι δεν είναι τα ΕΛ.ΤΑ., αλλά δεν ορίζεται τι είναι.
Η Κυβέρνηση με το παρόν νομοσχέδιο δρα αιφνιδιαστικά και οι εξαγγελίες, τις οποίες κάνει μέσα από το νομοσχέδιο ή μάλλον οι εφαρμογές στις οποίες προχωρά, είναι εντελώς αντιφατικές με αυτά τα οποία έλεγε πριν τις εκλογές.
Δεν διασφαλίζεται επαρκώς η διαφάνεια, διότι γίνεται μόνο μία 
επιγραμματική αναφορά στα ΕΛ.ΤΑ. Δεν διευκρινίζεται ο ρόλος της Ε.Ε.Τ.Τ. Δεν ξεκαθαρίζει ο στρατηγικός σχεδιασμός των ΕΛΤΑ. Δεν διασφαλίζεται ο κοινωνικός ρόλος των ΕΛ.ΤΑ. και η διασπορά του δικτύου των ΕΛ.ΤΑ. σε όλη

τη χώρα, το οποίο έχει και κοινωνικό χαρακτήρα, διότι εξυπηρετεί και πάρα πολλές απομακρυσμένες και ευαίσθητες περιοχές. Επιδεικνύεται αλαζονεία έναντι των ενδεκάμισι χιλιάδων εργαζομένων στα ΕΛ.ΤΑ., γιατί δεν έχουν γίνει μέτοχοι αυτής της εξέλιξης ούτε συμμετείχαν σε κάποια συζήτηση γι' αυτήν την εξέλιξη και είναι λογικό οι άνθρωποι που εργάζονται εκεί να νιώθουν ότι αυτό είναι το σπίτι τους και αν πάει καλά αυτή η επιχείρηση θα πάνε καλά και οι ίδιοι.
Παρ όλα αυτά η Κυβέρνηση αδιαφορεί γι αυτούς, δεν μιλάει για το
εργασιακό τους μέλλον, δεν μιλάει για τα ασφαλιστικά και συνταξιοδοτικά τους δικαιώματα, δεν μιλάει για τη σημερινή κατάσταση των αμοιβών, η οποία δεν είναι καλή, δεν εξηγεί προς τα που θέλει να πάει.
Αυτό το οποίο επίσης η Κυβέρνηση κάνει με την τροπολογία, που ακολουθεί το παρόν νομοσχέδιο, είναι κάτι που νομίζω πως δείχνει μία αλαζονεία, μια έπαρση και βεβαίως μια κακή ποιότητα διοίκησης. Από τη μία πλευρά έχουμε τις φοβερές ελλείψεις σε προσωπικό, τις φοβερές ελλείψεις σε υλικοτεχνική υποδομή, τους ταχυδρομικούς υπαλλήλους, οι οποίοι από την τσέπη τους και με τα δικά τους μέσα πολλές φορές εξυπηρετούν τις ανάγκες της υπηρεσίας και από την άλλη η Κυβέρνηση δίνει πολυτελή αυτοκίνητα ή δικαίωμα χρήσης αυτοκινήτων, με την τροπολογία που συνοδεύει το νομοσχέδιο, στα διευθυντικά στελέχη.
Είναι μία αντίφαση και ένας παραλογισμός, ο οποίος δεν υπακούει σε καμία λογική. Δεν μπορεί ο τελευταίος ταχυδρομικός υπάλληλος σήμερα να στηρίζει τις ανάγκες της υπηρεσίας των ΕΛ.ΤΑ. με το δικό του αυτοκίνητο, με το δικό του μηχανάκι, με το δικό του ποδήλατο και η Κυβέρνηση να αγνοεί αυτήν την πραγματικότητα, να μη σέβεται τον εργαζόμενο, ο οποίος συμμετέχει με δικές του θυσίες στην προσπάθεια εκπλήρωσης του κοινωνικού έργου των ΕΛ.ΤΑ. και από την άλλη να παρέχει πολυτελή αυτοκίνητα στους διευθύνοντες της συγκεκριμένης υπηρεσίας.
Θεωρώ ότι όλα αυτά δείχνουν ένα πρόσωπο το οποίο είναι πρόχειρο, ένα πρόσωπο μιας Κυβέρνησης η οποία δεν ξέρει προς τα πού θέλει να πάει αυτή η συγκεκριμένη υπηρεσία και, εν πάση περιπτώσει, μια τέτοια πολιτική σίγουρα δεν εξυπηρετεί το κοινωνικό και εθνικό συμφέρον.
Νομίζω ότι ρεαλιστική, σύγχρονη και ποιοτική στάση θα ήταν μια πολιτική προς την κατεύθυνση που φέρεται ότι αποφασίζετε, αλλά κατόπιν συνεννόησης με τους εργαζόμενους, μετά από διευκρίνιση της στρατηγικής

στόχευσης, στην οποία θα πρέπει όλοι να είναι στρατευμένοι και μετά από διασφάλιση και της ποιότητας παροχής υπηρεσιών και του κοινωνικού ρόλου των ΕΛ.ΤΑ., αλλά βέβαια και των δικαιωμάτων των εργαζομένων σε αυτήν την υπηρεσία, οι οποίοι με μεγάλη ευαισθησία έχουν στηρίξει αυτά τα χρόνια και έχουν υποστεί θυσίες για να επιβιώσουν τα ΕΛ.ΤΑ. και να βελτιώσουν τις επιδόσεις και τις αποδόσεις τους.
Τουλάχιστον μέχρι το 2002 είχαν δεσμευθεί οι εργαζόμενοι ότι θα συμμετέχουν σε αυτήν την προσπάθεια. Αυτή η στάση, αντί να εκτιμηθεί από την πλευρά της Κυβέρνησης, αντιθέτως αντιμετωπίστηκε αρνητικά και θα έλεγα ότι και μέσα από αυτήν την κυβερνητική στάση για ακόμη μία φορά επιδείχθηκε μία αλαζονεία και μία συμπεριφορά, η οποία, όπως είπα και στην αρχή, προσβάλλει τη δημοκρατία μας και θίγει την ποιότητά της. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, έχετε το λόγο και παρακαλώ να μας πείτε, αν έχετε κάποιες τροποποιήσεις, απαντώντας σε όσα είπαν και οι συνάδελφοι.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Γείτονας): 'Εχει το λόγο ο κύριος Υφυπουργός, κύριε Μαντέλη. Ζητήσατε να εγγραφείτε πριν λίγο. Με τον Κανονισμό έχετε ήδη εγγραφεί αλλά για προτασσόμενη δευτερολογία. Να τελειώσουν οι πρωτολογίες, λοιπόν, πρώτα.

Ορίστε, κύριε Υφυπουργέ, έχετε το λόγο.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, κύριοι συνάδελφοι, θα αναφερθώ σε ορισμένες επισημάνσεις των συναδέλφων για τα άρθρα, τα οποία συζητούμε σήμερα.
'Οσον αφορά την καθολική υπηρεσία, θα ήθελα να σταθώ σε μία παρατήρηση, που έκανε ο κ. Καλογιάννης. 'Εγινε μία εκτεταμένη συζήτηση και στην κοινοβουλευτική επιτροπή. Σίγουρα, όπως αναφέρθηκε και στην κοινοβουλευτική επιτροπή, η καθολική υπηρεσία είναι ένα σημαντικό κομμάτι των παρεχόμενων τηλεπικοινωνιακών υπηρεσιών, γιατί καλύπτει το δικαίωμα όλων των πολιτών, σε οποιοδήποτε μέρος της χώρας και αν βρίσκονται, απομακρυσμένο, δυσπρόσιτο, να έχουν τις ίδιες παροχές με όλους τους πολίτες της χώρας.
Με το σχέδιο νόμου, το οποίο συζητούμε σήμερα, κατοχυρώνεται
ουσιαστικά η παροχή της καθολικής υπηρεσίας, όχι μόνο από τον Οργανισμό Τηλεπικοινωνιών Ελλάδας, που έχει αυτήν την υποχρέωση μέχρι το τέλος του 2001, αλλά και από το 2001 και μετά, όπου βέβαια θα έχουν δικαίωμα, σύμφωνα με το νόμο, αλλά και υποχρέωση, -και την υποχρέωση αυτή θα την καθορίσει η Εθνική Επιτροπή Τηλεπικοινωνιών και Ταχυδρομείων-, και ιδιωτικές επιχειρήσεις να παρέχουν καθολική υπηρεσία.
'Οπως, λοιπόν, αναφέραμε και στη Διαρκή Επιτροπή, θα ήθελα να επισημάνω ξανά και στη συνεδρίαση της Ολομέλειας της Βουλής, ότι η καθολική υπηρεσία μετά την 1.1.2002 κατοχυρώνεται από το άρθρο 1 παράγραφος 4, 5, το άρθρο 8 παράγραφος 5 και από το άρθρο 3 παράγραφος 14ια'. Η Εθνική Επιτροπή καθορίζει, λοιπόν, την υποχρέωση για μετά την 1.1.2002, για την παροχή καθολικής υπηρεσίας, σύμφωνα με το συνδυασμό αυτών των διατάξεων.
Για το θέμα αυτό Θα αναφερθώ μόνο στο άρθρο 1 παράγραφος 4 και 5, κύριε Πρόεδρε, όπου στην παράγραφο 4δ' έχουμε τις βασικές αρχές, που διέπουν την οργάνωση και λειτουργία του τομέα των τηλεπικοινωνιών, που είναι οι εξής: "Η παροχή καθολικής υπηρεσίας για όλες τις περιοχές και όλους τους κατοίκους της χώρας, κατά τους ορισμούς του παρόντος". 
Επομένως, από 1.1.2002, μετά από απόφαση της Εθνικής Επιτροπής
Τηλεπικοινωνιών και Ταχυδρομείων και με βάση το σχέδιο απόφασης, το οποίο μοιράστηκε χθες ως ένα κομμάτι της δευτερογενούς νομοθεσίας, που πρέπει να είναι έτοιμο για την καθολική υπηρεσία, έχουμε και το περιεχόμενο της καθολικής υπηρεσίας, αλλά και την υποχρέωση, η εταιρεία η οποία δραστηριοποιείται στις τηλεπικοινωνίες, να παρέχει τη συγκεκριμένη καθολική υπηρεσία.
Ορισμένοι συνάδελφοι αναφέρθηκαν στη διάταξη της παραγράφου 10 του άρθρου 13, που αναφέρεται στην προσθήκη στο νόμο του 1934, που διέπει την άσκηση επαγγέλματος από συγκεκριμένες κατηγορίες μηχανικών, την προσθήκη ορισμένων κατηγοριών μηχανικών, αναφέρω αποκλειστικά, μηχανικών ηλεκτρονικών υπολογιστών ή ηλεκτρολόγου μηχανικού ηλεκτρονικών υπολογιστών, ηλεκτρονικού μηχανικού ο οποίος έχει πτυχίο στους ηλεκτρονικούς υπολογιστές.
Αυτό δεν συμπλέκει με οποιοδήποτε δικαίωμα άλλου εργαζομένου σ' αυτόν τον τομέα, ο οποίος δεν είναι μηχανικός, έχει αποφοιτήσει από ανώτατο εκπαιδευτικό ίδρυμα πανεπιστημιακού επιπέδου, ή έχει αποφοιτήσει από τεχνολογικό ίδρυμα. Επειδή όμως, υπάρχουν αυτές οι αντιρρήσεις οι οποίες διατυπώθηκαν από τους συναδέλφους, θέλουμε να ξαναδούμε αυτήν τη διάταξη και να την επαναφέρουμε σε ένα νομοσχέδιο του Υπουργείου μας, που εκτιμούμε ότι σύντομα θα καταθέσουμε στη Βουλή και που αφορά κυρίως τον τομέα των μεταφορών. Γι' αυτόν το λόγο, μετά και από τη συμφωνία του Υπουργού, η διάταξη της παραγράφου 10 του άρθρου 13 αποσύρεται. 
ΠΡΟΕΔΡΕΥΩΝ (Κωνσταντίνος Γείτονας): Επαναλάβετέ το, για να μη γίνει
κανένα λάθος.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Η διάταξη της παραγράφου 10 του άρθρου 13 αποσύρεται. Θα επανεξεταστεί από το Υπουργείο και θα επανέλθει σε νομοσχέδιο, που θα καταθέσει το Υπουργείο σύντομα για τα θέματα του τομέα μεταφορών.
ΠΡΟΕΔΡΕΥΩΝ (Κωνσταντίνος Γείτονας): Νομίζω ότι πράττετε το σωστό. ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
Πρόεδρε, κυρίες και κύριοι συνάδελφοι, έγινε μια κριτική για τη διάταξη την οποία φέραμε ως τροπολογία στο σχέδιο νόμου, αλλά συζητήσαμε λεπτομερώς και αναλυτικά, για το τραμ της Αθήνας. Είναι ένα έργο που είναι όνειρο πολλών ετών, το οποίο έχουν υποστηρίξει πάρα πολλοί επώνυμοι δήμαρχοι και Υπουργοί σ' όλα τα χρόνια που πέρασαν, μεταξύ των οποίων και ο αείμνηστος Αντώνης Τρίτσης. Αυτό το όνειρο, λοιπόν, αυτών των πολιτικών που αγωνίστηκαν για να γίνει το τραμ της Αθήνας, σήμερα υλοποιείται διότι εξασφαλίζονται οι απαραίτητοι πόροι από το Υπουργείο Μεταφορών. Για να προχωρήσει όμως η κατασκευή του απαιτείται μια διάταξη νόμου, την οποία φέραμε και εντάξαμε στο σχέδιο νόμου που συζητούμε σήμερα.
Θεωρούμε, λοιπόν, ότι αυτή η διάταξη κατοχυρώνει πλέον και την υλοποίηση του τραμ της Αθήνας με τη συγκεκριμένη διαδρομή, στην οποία αναφέρθηκε και ο κύριος Υπουργός στη Διαρκή Επιτροπή και πιστεύουμε ότι όλες οι παρατάξεις θα στηρίξουν αυτή την προσπάθεια να αποκτήσει η Αθήνα το τραμ, ένα όνειρο πάρα πολλών Αθηναίων και επώνυμων και ανώνυμων. 
ΚΥΡΙΑΚΟΣ ΣΠΥΡΙΟΥΝΗΣ: Και για τη Θεσσαλονίκη να γίνει κάτι, κύριε
Υπουργέ.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Βεβαίως, κύριε συνάδελφε, και για τη Θεσσαλονίκη έχει ξεκινήσει η διαδικασία.
Για τα Ελληνικά Ταχυδρομεία θα ήθελα να πω δυο λόγια, κύριε Πρόεδρε, και να ολοκληρώσω την τοποθέτησή μου.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε όσο μπορείτε σε ένα
λεπτό.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): 'Οσον αφορά τα Ελληνικά Ταχυδρομεία, όπως αναφέρθηκα και χθες, το Υπουργείο που βρίσκεται σε συνεχή επαφή με τους εργαζόμενους και με τη διοίκηση των Ταχυδρομείων, προχωρεί σε ένα καλύτερο οργανωτικό σχήμα με στρατηγικό σύμμαχο, και η προκήρυξη θα βγει εντός των ημερών, για να μπορέσουν τα Ταχυδρομεία να αποκτήσουν ένα εκτεταμένο αεροπορικό δίκτυο, ώστε να προχωρήσουν ακόμα καλύτερα στις δυνατότητες της διακίνησης των ταχυδρομικών δεμάτων και γραμμάτων. Και η διάταξη αυτή, την οποία έχουμε φέρει σήμερα, είναι αντίστοιχη εκείνης που ισχύει στον Οργανισμό Τηλεπικοινωνιών Ελλάδας, σύμφωνα με την περίπτωση ε' του άρθρου 2 του ν. 2257/94. Και χρειάζεται αυτή η διάταξη, διότι οι ταχυδρομικές υπηρεσίες έχουν μπει κι αυτές στον ελεύθερο ανταγωνισμό, οπότε τα Ελληνικά Ταχυδρομεία για να μπορέσουν να ανταγωνιστούν αυτές τις ιδιωτικές επιχειρήσεις, δεν θα πρέπει να δεσμεύονται από ορισμένες, θα έλεγα, όχι τόσο σημαντικές δεσμεύσεις, οι οποίες πρέπει να καταργηθούν και καταργούνται με τη διάταξη αυτή.
Η διάταξη αυτή προτείνεται και από τη διοίκηση...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υφυπουργέ, θα έχετε τη δυνατότητα και μετά να τοποθετηθείτε.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): 'Ετσι
θα μπορέσουν τα Ελληνικά Ταχυδρομεία να μπουν πιο δυνατά και πιο δυναμικά στην ελεύθερη αγορά πια, αφού που για ορισμένες κατηγορίες ταχυδρομικών υπηρεσιών υπάρχει ελεύθερος ανταγωνισμός.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Μισό λεπτό, κύριε Πρόεδρε, γιατί αναφέρθηκε ο κ. Παυλίδης σε κάτι
σοβαρό.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Ο κ. Παυλίδης αναφέρθηκε σε μια συνεδρίαση της Εθνικής Επιτροπής Τηλεπικοινωνιών και Ταχυδρομείων, και για καταγγελία, που γίνεται για συγκεκριμένες εταιρείες. Η συνεδρίαση αυτή, σύμφωνα με το νόμο, επειδή ζητήθηκε παράταση, θα γίνει στις 20 Νοεμβρίου, αλλά το Υπουργείο έχει ήδη κινηθεί και θα ενημερωθείτε εντός της σήμερον για τις ενέργειες, στις οποίες έχει προχωρήσει το Υπουργείο. Το Υπουργείο έχει κάνει τους απαραίτητους ελέγχους και θα ενημερωθείτε για όλα τα ζητήματα, που αφορούν ποινές για συγκεκριμένες εταιρείες που έχει διαπιστωθεί ότι υπάρχει παράβαση νόμου. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Μαντέλης έχει το λόγο για προτασσόμενη δευτερολογία.
ΑΝΑΣΤΑΣΙΟΣ ΜΑΝΤΕΛΗΣ: Κυρία Πρόεδρε, κύριοι συνάδελφοι, το πρώτο που θα ήθελα να πω -μια και απαλείφθηκε η διάταξη αυτή που δημιουργούσε τα προβλήματα των επαγγελματικών προσανατολισμών- είναι ότι έχει γίνει και μια σοβαρότατη παράλειψη στη σύνθεση της Ε.Ε.Τ.Τ.
Κύριε Υπουργέ, έχετε παραλείψει τους ραδιοηλεκτρολόγους, τους ραδιοφυσικούς και έχετε βάλει μόνο μηχανικούς. Θα πρέπει να σας πω ότι το 70% και πλέον αυτών που ασχολούνται με τις τηλεπικοινωνίες είναι ραδιοφυσικοί. Ο σημερινός πρόεδρος και διευθύνων σύμβουλος του Ο.Τ.Ε. είναι ραδιοφυσικός, ο προηγούμενος είναι ραδιοφυσικός. Οι ραδιοφυσικοί είναι και οι πιο εξειδικευμένοι στα θέματα των συχνοτήτων. Οι ραδιοφυσικοί είναι εκείνοι, οι οποίοι μπορούν να ελέγξουν την ιοντίζουσα ακτινοβολία των κεραιών. Οι μηχανικοί δεν μπορούν να το κάνουν.
Επομένως είναι παράλειψη αυτή, κύριε Υπουργέ, και σας παρακαλώ να την αντιμετωπίσετε ως παράλειψη και να το διορθώσετε, έστω και εκ των υστέρων στη συζήτηση επί του συνόλου, βάζοντας και τους ραδιοφυσικούς. Είναι πολύ μεγάλο λάθος να αποκλειστούν οι ραδιοφυσικοί.
Δεύτερο ζήτημα, που ήθελα να θίξω, είναι το Τραμ: Είναι πολύ
σημαντικό το βήμα που γίνεται. Πιστεύω ότι θα υπάρχει η συμπαράσταση όλων των πτερύγων της Βουλής για να γίνει το τραμ. Θα ήθελα, λοιπόν, να κάνω ένα μικρό σχόλιο. Πιστεύω και η Κυβέρνηση να υποστηρίξει το τραμ διότι ήταν από τα πράγματα που συναντούσαν αντιδράσεις. Χαίρομαι που ξεπεράστηκαν αυτές οι αντιδράσεις -είναι σημαντικό βήμα αυτό- με το γεγονός ότι έχει προβλεφθεί στο Γ' Κοινοτικό Πλαίσιο Στήριξης. Για να προβλεφθεί, δόθηκαν ομηρικές μάχες, όπως γνωρίζετε, κύριε Υπουργέ... 
ΙΩΑΝΝΗΣ ΒΑΡΒΙΤΣΙΩΤΗΣ: Πού δόθηκαν οι ομηρικές μάχες;
ΑΝΑΣΤΑΣΙΟΣ ΜΑΝΤΕΛΗΣ: Εσωτερικής φύσεως.
ΙΩΑΝΝΗΣ ΒΑΡΒΙΤΣΙΩΤΗΣ: Ενδοκυβερνητικές, πείτε, λοιπόν.

ΑΝΑΣΤΑΣΙΟΣ ΜΑΝΤΕΛΗΣ: Δεν είναι τόσο ενδοκυβερνητικές. Η πραγματικότητα είναι ότι από κάτω είναι οι τεχνοκρατικές αντιλήψεις που έρχονται και βάζουν τις καινοτομίες τους, ιδιαίτερης μορφής και καμιά φορά μπλοκάρουν κάποια πράγματα. Εδώ ξεμπλοκάρονται. Θα πρέπει, λοιπόν, να υποστηριχθεί αυτό το ξεμπλοκάρισμα.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Μισό λεπτό, κυρία Πρόεδρε.
Θα ήθελα μόνο να παρατηρήσω το εξής. Προχωρούμε σε ένα τραμ που θα ανήκει στην "ΑΤΤΙΚΟ ΜΕΤΡΟ" δηλαδή 100% στο κράτος. Η αρχική πρόβλεψη που υπάρχει στο Γ' Κοινοτικό Πλαίσιο Στήριξης προβλέπει διαδικασία παραχώρησης, με 65% συμμετοχή ιδιωτικών κεφαλαίων και 35% συμμετοχή του κράτους, κερδοφορία από την πρώτη χρονιά λειτουργίας και βέβαια, εντός δύο χρόνων μπορεί να λειτουργήσει.
Θα ήθελα να σκεφθεί το ενδεχόμενο η Κυβέρνηση και να εξετάσει το γεγονός -τώρα είναι υποχρεωμένη να προχωρήσει με γρήγορα βήματα, γιατί χρειάζεται και για τους Ολυμπιακούς Αγώνες- να μην προχωρήσουμε τώρα που φτιάχνουμε το τραμ, σε μια λειτουργία συγκοινωνιακή, η οποία θα εμπλακεί στο γνωστό δαίδαλο που αγωνιζόμαστε να διορθώσουμε τόσα χρόνια. 
Υπάρχουν, λοιπόν, οι προοπτικές και πιστεύω να τύχει της γενικής
υποστήριξης αυτή η πρωτοβουλία.
ΙΩΑΝΝΗΣ ΒΑΡΒΙΤΣΙΩΤΗΣ: Πάντως χαίρομαι για την αυτοκριτική σας. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, έχουν
ζητήσει το λόγο για προτασσόμενη δευτερολογία ο κ. Σπυριούνης και ο κ. 

Σγουρίδης.
Συμφωνεί το Σώμα να τους δώσουμε το λόγο για δύο λεπτά;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το Σώμα συμφωνεί.
Ο κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Υπουργέ, επί του θέματος της τροπολογίας που ενσωματώθηκε στο νομοσχέδιο και έγινε το άρθρο 14 και συγκεκριμένα για το άρθρο 7Α' και το άρθρο 14 στην παράγραφο αυτή, έχω να πω τα εξής:
Η αρχική σκέψη όλων μας ήταν ότι ο ΗΣΑΠ, η "ΑΤΤΙΚΟ ΜΕΤΡΟ", με τη
θυγατρική εταιρεία την οποία θα δημιουργήσει για την εκμετάλλευση της "ΑΤΤΙΚΟ ΜΕΤΡΟ", θα μπορούσε να αποτελέσει τον υπόγειο σιδηρόδρομο, το μετρό δηλαδή της Αθήνας. Και παράλληλα θα ήταν όλες αυτές οι επιχειρήσεις κάτω από τον έλεγχο του ΟΑΣΑ, για να μπορεί να υπάρχει ένα πλήρες δίκτυο στην πρωτεύουσα αστικών συγκοινωνιών και μετρό και να υπάρχει πλήρης ανταπόκριση.
Βλέπουμε τώρα όμως εδώ ότι δημιουργείται μια θυγατρική εταιρεία για
την κατασκευή του τράμ, η οποία όχι μόνο θα το κατασκευάσει, αλλά προσέξτε, βάζετε και τη λέξη ότι θα το διαχειριστεί και θα το εκμεταλλευτεί. Εν τοιαύτη περιπτώσει αυτή η θυγατρική εταιρεία, την οποία δημιουργείτε, θα είναι μια εταιρεία που όχι μόνο θα κατασκευάσει το τράμ, αλλά παράλληλα θα μπορεί ανεξάρτητα να το εκμεταλλευτεί.
Στο ίδιο άρθρο μέσα δίνεται παράταση για εκείνο το οποίο το ψηφίσαμε σε προηγούμενο νομοσχέδιο, ότι η "ΑΤΤΙΚΟ ΜΕΤΡΟ" θα δημιουργήσει θυγατρική εταιρεία, η οποία θα εκμεταλλευτεί το μετρό.
Εδώ, λοιπόν, υπάρχει ένας δαίδαλος και, όπως είπε και ο κ.Μαντέλης προηγουμένως, ενώ πάμε αυτό το δαίδαλο των αστικών συγκοινωνιών να τον αναμορφώσουμε, να τον βάλουμε κάτω από τη αιγίδα του ΟΑΣΑ, για να υπάρχει ένα πλήρες δίκτυο εξυπηρέτησης των πολιτών της Αθήνας, βλέπουμε ότι ο καθένας από μόνος του θα κρατά ένα κομμάτι, θα το εκμεταλλεύεται, θα το μεταχειρίζεται χωρίς να υπάρχει και κάποια σχετική ανταπόκριση μεταξύ τους.
Θα έλεγα, λοιπόν, το εξής: Ας αφήσουμε στην ψήφιση του άρθρου αυτού
την κατασκευή και ας βγάλουμε από μέσα την εκμετάλλευση, την οποία εκμετάλλευση και διαχείριση να την κάνει μια εκ των υστέρων εταιρεία, η οποία θα βρίσκεται σε αγαστή συνεργασία, αν θέλετε, και σύμπλευση με τον ΗΣΑΠ, τη θυγατρική της "ΑΤΤΙΚΟ-ΜΕΤΡΟ" και την "ΤΡΑΜ ΕΚΜΕΤΑΛΛΕΥΣΗ". 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Σπυριούνης έχει το λόγο. ΚΥΡΙΑΚΟΣ ΣΠΥΡΙΟΥΝΗΣ: Ευχαριστώ, κυρία Πρόεδρε.
Χαίρομαι γιατί βελτιώνονται οι όροι οι κοινωνικοί, οι περιβαλλοντολογικοί, οι συγκοινωνιακοί της Αθήνας, η οποία αριθμεί πάνω από τριάμισι εκατομμύρια κατοίκους και είναι το 1/3 της πατρίδας μας. Αλλά προκαλείται μια αντήχηση, η οποία ερεθίζει την πικρία της Θεσσαλονίκης, γιατί πέρασαν χρόνια και χρόνια, ακούστηκαν υποσχέσεις υποσχέσεων και στην ουσία δεν έχει γίνει μέχρι τώρα απολύτως τίποτα. 
ΙΩΑΝΝΗΣ ΒΑΡΒΙΤΣΙΩΤΗΣ: Στον κ. Σημίτη να τα πείτε αυτά.
ΚΥΡΙΑΚΟΣ ΣΠΥΡΙΟΥΝΗΣ: Εκφράζω, λοιπόν, την κραυγή μου, την κραυγή της πικρίας του βορειοελλαδικού Ελληνισμού, του προμαχώνα της πατρίδας που τελεί κάτω από την απορία, γιατί όλα στο αθηνοκεντρικό κράτος;
Είναι μια επισήμανση που μπορεί να περιλαμβάνει και την υπερβολή χωρίς να παραβλέπω την εκτίμηση του γεγονότος ότι είναι ανάγκη στην Αθήνα να γίνουν έργα, που θα ξαναφέρουν την ατμόσφαιρα στην προ των πενήντα ετών κατάσταση. Θα ήταν μια ευρύτερη τιμή και ανακούφιση για όλους μας.
Η βόρεια Ελλάδα έχει την ιστορία της, τους ανθρώπους της, τα
προβλήματά της. Θα πρέπει με την ίδια τουλάχιστον ευαισθησία να αντιμετωπίσουμε και τα βορειοελλαδικά προβλήματα. Κραυγή μου, λοιπόν, κάτι και για τη Θεσσαλονίκη.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Στο σημείο αυτό να επαινέσουμε, κύριε Σπυριούνη, και μια ωραία έκδοση του ΟΑΣ Θεσσαλονίκης για τα παλιά τράμ της Θεσσαλονίκης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για τα λεωφορεία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Και τα τράμ, έχει και τράμ
μέσα. Είναι πολύ ωραία έκδοση.
Εισερχόμαστε στο στάδιο των δευτερολογιών.
Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ πολύ, κυρία Πρόεδρε.
Θα ήθελα στο άρθρο 14 να επιμείνω και να κάνω δύο συγκεκριμένες
παρατηρήσεις.
Κατ' αρχήν, στην παράγραφο 3α αναφέρεται ότι παρατείνεται η προθεσμία σύστασης θυγατρικής εταιρείας, της "ΑΤΤΙΚΟ-ΜΕΤΡΟ Α.Ε.", η οποία θα εκμεταλλεύεται τις γραμμές 2 και 3 του μετρό. Η παράταση αυτή δίνεται για δύο μήνες ακόμα.
Η εταιρεία αυτή σύμφωνα με το ν. 2669/98 θα έπρεπε να είχε ιδρυθεί τουλάχιστον πριν από δεκαπέντε μήνες. Υπάρχει μια εξαιρετικά μεγάλη καθυστέρηση. Και ως Υπουργείο έχετε καθυστερήσει, κύριε Υπουργέ, και ως "ΑΤΤΙΚΟ ΜΕΤΡΟ". Πέρα απ' αυτήΝ τη συγκεκριμένη θυγατρική εταιρεία, έρχεται ένα άλλο άρθρο και αναφέρεται σε μία δεύτερη θυγατρική εταιρεία η οποία θα ασχοληθεί με ένα τεράστιο, ένα κολοσσιαίο έργο, το τραμ των Αθηνών.
Η άποψή μας είναι ότι το τραμ θα έπρεπε να αποτελέσει αντικείμενο
ενός ξεχωριστού σχεδίου νόμου. Δεν μας έχει δώσει ο κύριος Υπουργός κανένα απολύτως στοιχείο γι' αυτό το τραμ. Για ποιο δίκτυο πρόκειται; 'Εκανε μια αναφορά ο κύριος Υπουργός χθες στη Βουλή. Δεν υπάρχει όμως τίποτα γραμμένο. Ποιες περιοχές θα καλύψει. Ποιο είναι το συγκεκριμένο μήκος αυτού του δικτύου. Ποια θα είναι τα χαρακτηριστικά. Ποια θα είναι η συσχέτισή του με τις γραμμές του μετρό και τις γραμμές των αστικών λεωφορείων.
Στη συζήτηση επί της αρχής, κυρία Πρόεδρε, είχα αναφερθεί στο
παράδειγμα της Λυόν. Είναι το τελευταίο τραμ που έχει γίνει στην Ευρώπη σε ένα δίκτυο περίπου δεκαοκτώ χιλιομέτρων. Μόνο για την κατασκευή αυτού του αστικού τραμ χρειάστηκαν τρία χρόνια.
Αναφέρω ένα δεύτερο παράδειγμα. Το τραμ στη Λοζάνη, σ' ένα δίκτυο
δέκα χιλιομέτρων. Χρειάστηκαν τέσσερα χρόνια μόνο για την κατασκευή και την εφαρμογή του. Εδώ δεν έχουν γίνει ακόμα οι μελέτες, δεν υπάρχει προέγκριση χωροθέτησης, δεν υπάρχει καν τεχνική μελέτη, μελέτη περιβαλλοντικών επιπτώσεων. Συζητάμε σήμερα για τη σύσταση της εταιρείας η οποία θα ασχοληθεί με όλα αυτά τα πράγματα.
'Ακουσα χθες βράδυ, σε μία συνέντευξή του, τον Υπουργό Εθνικής Οικονομίας ο οποίος είπε, ότι είναι τόσο ανελαστικοί οι χρόνοι για τα έργα των Ολυμπιακών Αγώνων του 2004, που θα πρέπει το σύνολό τους να έχει παραδοθεί το Δεκέμβριο του 2003. Αν είναι δυνατόν μέσα σε τρία χρόνια από σήμερα να γίνει ένα κολοσσιαίο, επαναλαμβάνω, έργο για το οποίο δεν έχει καν συσταθεί ακόμη η εταιρεία.
Θα παρακολούσαμε τον κύριο Υπουργό να φέρει ένα πλήρες σχέδιο νόμου, για να ξέρουμε επιτέλους τι ακριβώς σκέπτεται το Υπουργείο να κάνει με το συγκεκριμένο θέμα.
Ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Παυλίδης έχει το λόγο για να δευτερολογήσει.
ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, οφείλω να δηλώσω ότι έπραξε ορθά ο κύριος Υπουργός με το να αποσύρει την παράγραφο 10 του άρθρου 13 την αναφερομένη στους επιστήμονες εκείνους οι οποίοι μπορούν επαγγελματικά πλέον να δραστηριοποιηθούν στο χώρο που διανοίγεται με το υπόψη νομοσχέδιο.
Θα ήθελα όμως, κύριε Υπουργέ, να σας ζητήσω κάποια δέσμευση διαλόγου με όλους τους ενδιαφερομένους. Είναι το δημοκρατικώς επιβεβλημένο και έχω την άποψη ότι πρέπει να γίνει, μια και η Βουλή συνήνεσε εις το να αντιμετωπισθεί το θέμα με κάποια ευρύτητα που μέχρι στιγμής δεν είχε δειχθεί.
Θέμα δεύτερο, το μετρό. Κύριε Υπουργέ, τι κάνουμε τώρα; Γιγαντισμός μιας εταιρείας, δηλαδή εγκατάσταση πάλι ενός μονοπωλίου. Σε πάρα πολλές χώρες, π.χ. οι εταιρείες σταθερής και κινητής τηλεφωνίας έχουν εξαιρεθεί από τη δυνατότητα της ιδρύσεως εταιρείας για "σταθερή ασύρματη πρόσβαση", για να αποφευχθούν τα μονοπώλια, να υπάρχει ο ανταγωνισμός, να μη γίνεται ο κλοιός, όπως λέμε, του καταναλωτού.
Eσείς σήμερα εδώ το μέσο μαζικής μεταφοράς το υπέργειο το βάζετε στην ίδια οικογένεια με το υπόγειο, ούτε ανταγωνισμός από πλευράς εισιτηρίων, ούτε ανταγωνισμός στην προσφορά καλύτερων υπηρεσιών. Η περίφημη ιδιωτικοποίηση είναι μια ευκαιρία να αποδειχθεί ότι έχει ουσία.

Ανέφερε ο εισηγητής μας παραδείγματα πόλων ευρωπαϊκών πόλεων όπου εγκατεστάθη το τραμ. 'Εχω να πω από την πείρα όσων πηγαίνουμε στο Συμβούλιο της Ευρώπης, ότι το Στρασβούργο, που είναι υποδειγματικά
οργανωμένη πόλη, έκανε τριάμισι χρόνια για να λειτουργήσει εκεί όπου δουλεύουν με ένα ρυθμό -υποθέτω το γνωρίζετε- εντυπωσιακό.
Καλές οι προσδοκίες αλλά να είμαστε και κοντά στην πραγματικότητα. Αλλά εν πάση περιπτώσει, εγώ διαφωνώ απόλυτα με αυτήν την ανάθεση. Τώρα κάνετε δια νόμου ανάθεση όχι μόνο της εργολαβίας αλλά και της εκμετάλλευσης μιας επιχειρηματικής δραστηριότητας. Αναθέτετε δηλαδή δια της ψήφου της Βουλής, το τραμ των Αθηνών στην εταιρεία "ΑΤΤΙΚΟ ΜΕΤΡΟ". Δεν επιτρέπεται σε κανένα επομένως να υποβάλει πρόταση, η οποία υποθέτω ότι με το πνεύμα του ανταγωνισμού πιθανώς κάτι να παρέχει στο μέλλοντα να χρησιμοποιήσει αυτό το μέσο μαζικής μεταφοράς.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Στυλιανίδης έχει το λόγο. ΕΥΡΥΠΙΔΗΣ ΣΤΥΛΙΑΝΙΔΗΣ: Κυρία Πρόεδρε, νιώθω την ανάγκη να επαναλάβω
μια άποψη που διατύπωσα και στην Επιτροπή Αναθεώρησης του Συντάγματος για τις Ανεξάρτητες Διοικητικές Αρχές. Είπα ότι η λειτουργία των Ανεξάρτητων Δοικητικών Αρχών αποτελεί έμμεσα ή άμεσα εκχώρηση εξουσιών από την παραδοσιακή νομοθετική και εκτελεστική εξουσία προς ένα όργανο, το οποίο δεν είναι απολύτως δημοκρατικά νομιμοποιημένο και εν πάση περιπτώσει μπορεί να αποτελέσει και μάσκα πίσω από την οποία κρύβεται η υπεύθυνη και εκλεγμένη, δημοκρατικά δηλαδή νομιμοποιημένη κυβέρνηση, προκειμένου να μην αναλάβει τις ευθύνες από μια κακή της επιλογή.
Αυτός ο φόβος ή η διαπίστωση, αν θέλετε, επιβεβαιώνεται ακόμα
περισσότερο και μεγαλώνει όταν βλέπουμε την επιδερμική στάση που κρατάει η Κυβέρνηση απέναντι σ' αυτήν τη συγκεκριμένη Ανεξάρτητη Διοικητική Αρχή. 
Μέσα σε δέκα μέρες η Κυβέρνηση άλλαξε τρεις φορές θέση για τον τρόπο
σύνθεσης και επιλογής της Ανεξάρτητης Διοικητικής Αρχής. 'Αλλη ήταν η θέση της όταν κατέθεσε το νομοσχέδιο, άλλη ήταν η θέση της στην επιτροπή, άλλη είναι η θέση της σήμερα. Αυτό και μόνο, αν θέλετε, οξύνει το πρόβλημα και δημιουργεί προβληματισμό ο οποίος, όπως είπα και προηγουμένως, έχει να κάνει με την ποιότητα της δημοκρατίας σ' αυτό τον τόπο.
'Ενα δεύτερο σημείο στο οποίο θα ήθελα να σταθώ, γιατί δεν ένιωσα
ότι ο Υπουργός μου απάντησε, είναι το ζήτημα των εργαζομένων. Η ίδια αυτή Κυβέρνηση πριν από τις εκλογές διαβεβαίωνε για άλλα πράγματα τους εργαζόμενους και με σημαία εκείνες τις διαβεβαιώσεις πήρε τις εκλογές. Σήμερα αλλάζει 100% στάση. Δεν κρίνω την ουσία της στάσης, γιατί η δικιά μας θέση είναι έτσι και αλλιώς δηλωμένη, αλλά κρίνω τη συμπεριφορά, μια συμπεριφορά η οποία σαφώς θίγει την ποιότητα της δημοκρατίας και επιδεικνύει αλαζονεία έναντι των εργαζομένων.
Δεν απάντησε ο Υπουργός τι θα γίνει με τους έντεκα χιλιάδες πεντακόσιους εργαζόμενους στα ΕΛΤΑ. Το άρθρο 14 δεν προσδιορίζει τη μοίρα 
τους. Δεν ξεκαθαρίζει ποια είναι η στρατηγική της Κυβέρνησης για τα ΕΛΤΑ. Δεν λέει κουβέντα για τον κοινωνικό τους χαρακτήρα. Δεν μιλά καθόλου για την κακοδιαχείριση που σε ορισμένα σημεία έχει γίνει. Για τις δηλωμένες αξίες της Ολυμπιακής, τις οποίες χρωστάει η Ολυμπιακή για δέματα τα οποία έχουν χαθεί στα ΕΛΤΑ, δεν λέει τίποτα. Για την ευθύνη των εργαζομένων στα ΕΛΤΑ να πληρώνουν από την τσέπη τους τα μέσα συγκοινωνιών, τα οποία είναι ιδιωτικά και με τα οποία συνήθως διανέμεται το υλικό, δεν λέει επίσης τίποτα. Για την απουσία βασικών στοιχείων λειτουργίας των ΕΛΤΑ η

Κυβέρνηση δεν δίνει απαντήσεις. Γι' αυτό την καθιστά ένοχη στα μάτια όχι μόνο των εργαζομένων αλλά και ολόκληρης της κοινωνίας, η οποία έμαθε τουλάχιστον στα ευαίσθητά της σημεία να εξυπηρετείται από αυτήν την υπηρεσία.
Νομίζω ότι έχει ευθύνη η Κυβέρνηση και για τις παλιννωδίες της πολιτικής της, αλλά κυρίως γιατί βρίσκεται μπροστά σε μία νέα πολιτική και δεν διευκρινίζει ούτε την στρατηγική της στόχευση ούτε τον τρόπο ούτε το δρόμο με τον οποίο θα την υλοποιήσει. Ζητά μια συναίνεση από έναν κόσμο χωρίς να διευκρινίζει πού θέλει να πάει αυτήν την υπηρεσία. Ζητάει τη συναίνεση των πολιτικών δυνάμεων χωρίς να έχει ξεκάθαρο πρόγραμμα. Πιέζεται από τις καταστάσεις, ακολουθεί τα γεγονότα, καθυστερεί τη χώρα και δεν δημιουργεί τις προϋποθέσεις σε όλα τα επίπεδα, ώστε να δημιουργηθεί μία προοπτική καλή και για την ίδια και για το κράτος, αλλά κυρίως και για τους εργαζόμενους οι οποίοι έχουν κάθε λόγο να αγωνίζονται και αυτοί για τα συμφέροντα της υπηρεσίας η οποία τους δίνεί ψωμί. 
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Δεν υπάρχει άλλος συνάδελφος
για να δευτερολογήσει.
Ο κύριος Υπουργός έχει το λόγο.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών):
Ευχαριστώ, κυρία Πρόεδρε.
Στην παρατήρηση του κ. Μαντέλη, για ορισμένη κατηγορία επιστημονικού προσωπικού που θα απασχοληθεί στην ΕΕΤΤ στην περίπτωση που θα δημιουργηθεί κάποιο πρόβλημα, υπάρχει η παράγραφος 4 του άρθρου 4 που δίνει τη δυνατότητα με απόφαση του Υπουργού Μεταφορών και Επικοινωνιών, μετά από σχετική εισήγηση της ΕΕΤΤ, να επιτρέπεται η μεταβολή, μετονομασία ή η συγχώνευση των κλάδων του παρόντος και η μεταβολή κατά κλάδο ή ειδικότητα θέσεων προσωπικού.
Επομένως, εάν δημιουργηθεί κάποιο πρόβλημα, το οποίο θα το διαπιστώσουμε μετά από την δραστηριοποίηση της ΕΕΤΤ για όλες τις αρμοδιότητες από 1.1.2001, υπάρχει αυτή η ασφαλιστική δικλείδα ώστε με την απόφαση του Υπουργού, μετά από εισήγηση στην ΕΕΤΤ, να μπορούν να διορθωθούν κάποια προβλήματα που θα παρουσιασθούν στην κατανομή του προσωπικού.
Αναφορικά με την παρατήρηση του κ. Σγουρίδη, σχετικά με την ίδρυση θυγατρικής εταιρείας στο "ΑΤΤΙΚΟ ΜΕΤΡΟ" και επειδή υπάρχει και κάποια κριτική για το "ΑΤΤΙΚΟ ΜΕΤΡΟ" ότι δήθεν καθυστερήσαμε, θέλω να πω ότι είμαστε υπερήφανοι, κύριοι συνάδελφοι, ως Κυβέρνηση του ΠΑΣΟΚ, διότι παραδώσαμε στους πολίτες της Αθήνας ένα μετρό που είναι από τα καλύτερα του κόσμου. Και αυτό δεν είναι δική μας κριτική. Υπάρχουν ανάλογες κριτικές ξένων και τα δημοσιεύματα τα βλέπουμε καθημερινά, διότι το μετρό της Αθήνας πραγματικά όσον αφορά και το τροχαίο υλικό και τη διαμόρφωση των σταθμών, ακόμη και για την αρχιτεκτονική τους θεωρείται ως ένα από τα καλύτερα του κόσμου. Το μετρό της Αθήνας συνδύασε τη σύγχρονη τεχνολογία με την πολιτιστική μας κληρονομιά. Και γι' αυτό το λόγο, κύριοι συνάδελφοι, είμαστε υπερήφανοι. Δεν έχουμε να πούμε τίποτα ούτε για καθυστερήσεις ούτε να απολογηθούμε για το "ΑΤΤΙΚΟ ΜΕΤΡΟ Α.Ε." που ανήκει κατά 100% στο δημόσιο. Και σε μια εταιρεία που ανήκει κατά 100% στο δημόσιο δημιουργούμε και μια θυγατρική για να κάνουμε και το τραμ της Αθήνας. Θα πετύχουμε και στο τραμ της Αθήνας, γιατί πετύχαμε να κάνουμε και ένα μετρό το οποίο χαίρονται και αξιοποιούν οι πολίτες όχι μόνο της Αθήνας αλλά και όλης της χώρας.
Αναφορικά τώρα με τα στοιχεία στα οποία αναφερθήκατε κύριοι συνάδελφοι, σχετικά με το τραμ της Αθήνας. Εμείς κάνουμε την πρώτη κίνηση. Συστήνουμε αυτήν την εταιρεία στο "ΑΤΤΙΚΟ ΜΕΤΡΟ" που ανήκει κατά 100% στο δημόσιο, η οποία θα κάνει τη μελέτη, την ανάθεση, την κατασκευή, τη διαχείριση και την εκεμτάλλευση του τραμ της Αθήνας. Περιμένετε και
σε λίγες ημέρες θα έχετε μια πλήρη ενημέρωση για όλα τα στοιχεία στα οποία αναφερθήκατε και είπατε ότι λείπουν από το νομοσχέδιο. Δεν είναι δυνατόν στο νομοσχέδιο να αναφερθούμε σχετικά με τη διαδρομή του τραμ. Ο κύριος Υπουργός στη Διαρκή Επιτροπή σας έδωσε τα στοιχεία της διαδρομής και στην πρώτη φάση και στη δεύτερη φάση κατασκευής του τραμ της Αθήνας. 
Και δύο λόγια για τους εργαζόμενους στον ΕΛΤΑ, κύριοι συνάδελφοι.
'Οψιμη η ανησυχία της Νέας Δημοκρατίας για τους εργαζόμενους στον ΕΛΤΑ. 'Εχουμε τονίσει επανειλημμένα ότι αυτή η προσπάθεια που έχει γίνει στα Ελληνικά Ταχυδρομεία, από ένα παθητικό δηλαδή δεκαέξι δισεκατομμυρίων επτακοσίων εκατομμυρίων να περάσουμε σε ένα ενεργητικό δύο δισεκατομμυρίων διακοσίων εκατομμυρίων δραχμών το 1999 και στο τέλος του 2000 εκτιμάται ότι το ενεργητικό θα ξεπεράσει τα πέντε δισεκατομμύρια, οφείλεται σε ένα πολύ μεγάλο ποσοστό και στους εργαζόμενους των Ελληνικών Ταχυδρομείων.
Η Κυβέρνηση προχώρησε σ' εκείνον το σχεδιασμό και τη στρατηγική η οποία υπάρχει και την οποία γνωρίζετε, να συνάψουν δηλαδή τα Ελληνικά Ταχυδρομεία μια στρατηγική συμμαχία με ταχυδρομεία Ευρωπαϊκών ή άλλων χωρών -μάλιστα εντός των άμεσων ημερών θα βγει σχετική διακήρυξη- τα οποία είναι καταξιωμένα και εξοπλισμένα στο χώρο με όλο το απαραίτητο δίκτυο για να μπορέσουν τα Ελληνικά ταχυδρομεία να αναπτύξουν ακόμα μεγαλύτερη και κερδοφόρα δραστηριότητα.
Δεν μίλησε ποτέ κανείς από την Κυβέρνηση για ζοφερό μέλλον των εργαζομένων. Εσείς το λέτε, κύριοι συνάδελφοι της Νέας Δημοκρατίας. Διότι ο σχεδιασμός που υπάρχει για τα Ελληνικά Ταχυδρομεία διατηρεί το δίκτυο
που υπάρχει στην Ελλάδα, το ενισχύει. Και επίσης δίνει τη δυνατότητα να αναπτύξει ακόμη μεγαλύτερες δραστηριότητες, εκμεταλλευόμενος, μέσα από τη στρατηγική συμμαχία που θα συνάψει κυρίως το αεροπορικό δίκτυο που διαθέτουν μεγάλες εταιρείες ευρωπαϊκές, οι οποίες ενδιαφέρονται να μπουν με ένα συγκεκριμένο ποσοστό στα ΕΛΤΑ.
Κύριοι συνάδελφοι, πιστεύω ότι το νομοσχέδιο, αλλά και το άρθρο 14 που αναφέρεται κυρίως στα θέματα του τραμ της Αθήνας, δίνουμε με τη μεγαλύτερη σαφήνεια την πολιτική και τη στρατηγική που θέλει να ακολουθήσει η Κυβέρνηση τόσο στις τηλεπικοινωνίες, όσο και στα μέσα μαζικής μεταφοράς στην Αθήνα.
'Οσον αφορά τα ταχυδρομεία που αναφερθήκατε, κύριοι συνάδελφοι, με
αφορμή την παρ. 1 του άρθρου 14 επειδή το νομοσχέδιο αφορά κυρίως τις επικοινωνίες, θα μας δοθεί η δυνατοτητα στο νομοσχέδιο το οποίο θα φέρει το Υπουργείο Μεταφορών και Επικοινωνιών για τα ταχυδρομεία, για τη βελτίωση και εκσυγχρονισμό των διατάξεων, να αναφερθούμε σε πολύ περισσότερα στοιχεία για το μέλλον τους.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παπαληγούρας.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, τις θέσεις μας για τη
συμμετοχή ΔΕΚΟ και κυρίως της ΔΕΗ στο διαγωνισμό αδειοδότησης, την έχουμε νομίζω πολύ λεπτομερώς καταθέσει κατά τη χθεσινή συζήτηση στην Ολομέλεια. 
Σήμερα θέλω απλώς και μόνο να διατυπώσω το ερώτημα το σχετικό με τη
θέση της Κυβέρνησης, σε σχέση με τη συμμετοχή ή όχι των ΔΕΚΟ στο διαγωνισμό αυτό. Διαβάζω σήμερα στις εφημερίδες ότι συστήνεται κονσόρτσιουμ στο οποίο συμμετέχει ο ΟΣΕ, συμμετέχουν τράπεζες, ιδιωτικές και κρατικές, προκειμένου να λάβει και ο ΟΣΕ μέρος στο διαγωνισμό αυτό. 
Ζητώ να πληροφορηθώ τη θέση της Κυβέρνησης, επιτέλους τι
επιφυλάσσετε στη ΔΕΗ, την οποία κατά τα ψέματα, ελέγχετε, τι επιφυλάσσετε στον ΟΣΕ, τον οποίο κακά τα ψέματα ελέγχετε. Θέλουμε επιτέλους να γνωρίζουμε τη θεση σας. Δεν μπορεί να εξακολουθείτε επί τόσες μέρες, έντεχνα, να την αποκρύπτετε. Θέλουμε να την πληροφορηθούμε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Πρόεδρος της Νέας Δημοκρατίας κ. Κώστας Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, θέλω, πριν απ'όλα, να επαναλάβω τη σαφή και ξεκάθαρη θέση μας για την απελευθέρωση των αγορών. Εμείς σε αντίθεση με την Κυβέρνηση, την Κυβέρνηση που έκρυβε τις θέσεις και τις προθέσεις της, ειδικά πριν τις εκλογές, καταθέσαμε προεκλογικά πλήρες πρόγραμμα για την επιτάχυνση της αναπτυξιακής διαδικασίας, την απελευθέρωση των αγορών, τη τόνωση του ανταγωνισμού και της απασχόλησης, την πραγματική οικονομική και κοινωνική σύγκλιση.
Πιστεύουμε -και το διακηρύσσουμε εδώ και πάρα πολύ καιρό- ότι η
απελευθέρωση των αγορών, η επιτάχυνση των αποκρατικοποιήσεων, επιφυλάσσει πολύ σημαντικές θετικές συνέπειες. Βάζει τέλος στην παραγωγή ελλειμμάτων, που τελικά πάντα μετακυλίονται στις πλάτες των φορολογουμένων. Εξασφαλίζει ένταση του υγιούς ανταγωνισμού, καλύτερης ποιότητας υπηρεσίες και χαμηλότερες τιμές για τους καταναλωτές.

Δημιουργεί χιλιάδες νέες θέσεις εργασίας.
Καταστήσαμε στη συνέχεια σαφές ότι θα στηρίξουμε κάθε πραγματικά φιλελεύθερη επιλογή, στην οποίαν προσχωρεί η Κυβέρνηση, αλλα με μία και απαράβατη προϋπόθεση: ότι οι μεθοδεύσεις, που θα ακολουθούνται, θα διασφαλίζουν απόλυτα το δημόσιο συμφέρον και θα εξασφαλίζουν πλήρη διαφάνεια.
Θεωρούμε λοιπόν επιβεβλημένη την απελευθέρωση των επικοινωνιών και ζητήσαμε πολλές φορές μέχρι σήμερα την επίσπευση των σχετικών διαδικασιών. Η Κυβέρνηση όμως για μία ακόμα φορά επιδεικνύει περίεργη ολιγωρία και ασαφείς προθέσεις. Αφού εξαντλήθηκαν όχι μόνο τα αρχικά κοινοτικά όρια, αλλά και η τριετής μεταβατική περίοδος, μόλις τώρα, ακριβώς στο παραπέντε φέρνει ένα νομοσχέδιο γεμάτο ασάφειες, γεμάτο αοριστολογίες.
Εμφανίζεται τώρα ο αρμόδιος Υπουργός να αναπτύσσει διάλεξη για την απελευθέρωση των αγορών, αλλά δεν εξηγεί γιατί η Κυβέρνηση διέπραττε το ακριβώς αντίθετο μέχρι σήμερα. Ομολογεί ευθέως την υστέρηση της χώρας, αλλά δεν προσεγγίζει τα αίτια, τους παράγοντες, τις δυνάμεις που φέρουν τη σχετική ευθύνη. Προσποιείται ότι μόλις τώρα διέκρινε τις παγκόσμιες εξελίξεις, ενώ είναι ορατές, κυρίες και κύριοι συνάδελφοι, εδώ και πάρα

πολύ καιρό οι ανάγκες της νέας εποχής, οι επιταγές της Κοινωνίας της Πληροφορίας, οι προϋποθέσεις της Νέας Οικονομίας.
Είναι γνωστό εδώ και οκτώ χρόνια ποιο καθεστώς υπαγορεύει η Ευρωπαϊκή 'Ενωση, αλλά η Κυβέρνηση δεν έκανε απολύτως τίποτα. Αναγνωρίζει τώρα ότι το νέο καθεστώς μπορεί να εξυπηρετήσει την αναπτυξιακή διαδικασία, την τόνωση της απασχόλησης, τα συμφέροντα των καταναλωτών. Και ρωτάμε ευθέως: γιατί αρνούνταν ως τώρα τις προτάσεις μας; Γιατί περίμεναν να εξαντληθούν και τα τελευταία όρια ανοχής της Ευρωπαϊκής 'Ενωσης; Γιατί ακόμα και μετά απ' αυτήν την αδικαιολόγητη και δραματική καθυστέρηση φέρνουν ένα νόμο, που ουσιαστικά μεταθέτει την απελευθέρωση μετά την παρέλευση της κοινοτικής προθεσμίας; Γιατί αφήνει τα πάντα την τελευταία στιγμή; Ποια σκοπιμότητα υπηρετεί αυτή η πάγια πια τακτική; Αυτή η κυβερνητική ολιγωρία είναι αποτέλεσμα ιδεολογικών αγκυλώσεων; Εντάσσεται και αυτό στην εξαπάτηση της εκλογικής πελατείας, όπως φαίνεται από την αντίφαση των προεκλογικών εξαγγελιών και των μετεκλογικών αποφάσεών της; Είναι ζήτημα ανεπάρκειας; Υπάρχουν μήπως άλλες σκοπιμότητες; Προτάσσονται άλλα συμφέροντα; Επιτέλους, τι συμβαίνει; Ποιος και με ποια κριτήρια παίρνει τις σχετικές αποφάσεις; Γιατί πέρα από κάθε αμφιβολία αυτή η μεθόδευση δεν είναι τυχαία. Δεν είναι άλλωστε και μοναδική.
Κυρίες και κύριοι συνάδελφοι, σε ό,τι αφορά τα ΕΛ.ΤΑ. το νομοσχέδιο αυτό δεν αποτελεί παρά μόνο μία κραυγαλέα έμπρακτη αυτοδιάψευση της Κυβέρνησης. Και αφού διατείνεται η Κυβέρνηση ότι έχει πρόγραμμα, ας φέρει έστω και ένα προεκλογικό κείμενο, στο οποίο να υπαινίσσεται, έστω, μία τέτοια απόφαση.
Δεν είναι αυτό όμως, που μας ενοχλεί τόσο. Αντίθετα μάλιστα. Εκείνο
που έχει τώρα σημασία είναι τα μεγάλα κενά, που υπάρχουν σε μείζονος σημασίας ζητήματα. Ιδίως μάλιστα σε ό,τι αφορά τους εργαζόμενους, τη διανομή που θα γίνει, τα σχέδια που καταρτίζονται, τη διασφάλιση της παροχής ταχυδρομικών υπηρεσιών σε κάθε γωνιά της πατρίδας μας και κυρίως τις εγκαταλελειμμένες περιοχές της πατρίδας μας.
Αν όμως οι διατάξεις για τα ΕΛ.ΤΑ. αποτελούν μνημείο υποκρισίας, υπάρχουν κι εκείνες, που τεκμηριώνουν την κυβερνητική ανεπάρκεια. 
Αναφέρομαι στο άρθρο για τη σύσταση θυγατρικής εταιρείας της "ΑΤΤΙΚΟ ΜΕΤΡΟ Α.Ε.", στην οποία ανατίθεται η μελέτη, η κατασκευή και εκμετάλλευση του τραμ. Πρόκειται για ένα έργο, η κατασκευή του οποίου αποτελεί συμβατική υποχρέωση της χώρας μας για τους Ολυμπιακούς Αγώνες του 2004.
Πρόκειται για μία εταιρεία, που έπρεπε να υπάρχει από το 1997. Κι
όμως, παρά το θόρυβο που έχει ξεσπάσει, η Κυβέρνηση μόλις τώρα απλώνει τέσσερις αράδες κείμενο σ' ένα χαρτί.
Κυρίες και κύριοι συνάδελφοι, το κύριο σώμα του νομοσχεδίου αυτού αφορά στην απελευθέρωση των τηλεπικοινωνιών. Εντοπίζεται σε αυτό τόσο η υποκρισία, όσο και η ανεπάρκεια της Κυβέρνησης. Εγείρονται, όμως, πολύ σοβαρότερα και πολύ κρισιμότερα άλλα ζητήματα.
Το νομοσχέδιο έρχεται προς συζήτηση μόλις ενάμιση μήνα πριν την άρση του σχετικού μονοπωλίου του Ο.Τ.Ε.. Εάν η Κυβέρνηση υιοθετούσε έγκαιρα τη φιλελεύθερη επιλογή, θα έπρεπε να κινηθεί στην ίδια κατεύθυνση εδώ και πολλά χρόνια. Εάν διέθετε στοιχειώδη υπευθυνότητα, θα έπρεπε το
νομοθετικό πλαίσιο να είναι ήδη σε ισχύ. Εάν σεβόταν το δημόσιο συμφέρον, θα έπρεπε, έστω και τώρα, να φέρει ένα πλήρες και σαφές νομοσχέδιο. Είχε όλο το χρόνο στη διάθεσή της. Δεν το έπραξε όμως. Και δεν μπορεί να υπάρχει αποκλειστικά και μόνο ζήτημα κυβερνητικής ανεπάρκειας και ιδεολογικών αγκυλώσεων.
Η Κυβέρνηση εισάγει ένα νομοσχέδιο γεμάτο ασάφειες, τρύπες και περίεργα κενά, ένα νομοσχέδιο, που αφήνει σχεδόν τα πάντα νεφελώδη και αρρύθμιστα. Παραπέμπει τη ρύθμιση κρίσιμων ζητημάτων στο μέλλον και σε σειρά προεδρικών διαταγμάτων, υπουργικών αποφάσεων και κανονισμών.

Ο ίδιος ο αρμόδιος Υπουργός αναγκάστηκε να ομολογήσει ότι πράγματι υπάρχουν ασάφειες. Οι διορθώσεις, όμως, που κατέθεσε αμέσως μετά την έναρξη της συζήτησης στην Ολομέλεια, δεν είναι ολοκληρωμένη απάντηση. 
Οι προθέσεις της Κυβέρνησης παραμένουν άκρως απόρρητες. Κανένας δεν

ξέρει ποιο μπορεί να είναι το περιεχόμενο των προεδρικών διαταγμάτων και των υπουργικών αποφάσεων, που εκκολάπτονται. Τα πάντα παραμένουν στο χέρι του Υπουργού, τα πάντα παραμένουν στο σκοτάδι.
Η κατεύθυνση η γενική είναι σωστή. Είναι μοναδική άλλωστε. Ο δρόμος,
όμως, είναι και σκοτεινός και ναρκοθετημένος. Η Κυβέρνηση καλεί ουσιαστικά τη Βουλή να ψηφίσει μία εν λευκώ εξουσιοδότηση. Και η εξουσιοδότηση αυτή δεν μπορεί να δοθεί έτσι, γιατί δεν το επιτρέπει η προηγούμενη εμπειρία, γιατί προπαντός δεν μπορεί κανείς εδώ μέσα να γίνει συνυπεύθυνος σε σχέδια, που δεν γνωρίζει. Δεν μπορεί κανείς να δώσει προέγκριση μεθοδεύσεων, που αγνοεί. Δεν είναι δυνατόν να ανοίξει η Βουλή δρόμο εκχωρήσεων σε οργανωμένα οικονομικά συμφέροντα, κάτω από καθεστώς αδιαφάνειας και εν μέσω σοβαρών κινδύνων για το δημόσιο συμφέρον.
Υπάρχει ευθύνη για ό,τι επακολουθήσει. Υπάρχει ζήτημα χρέους έναντι του τόπου. Και το χρέος του καθενός δεν μπορεί να εξαντλείται σε σχόλια εκ των υστέρων. Τώρα είναι η ώρα της ευθύνης για το Κοινοβούλιο, για τα κόμματα, για την καθεμία και τον καθένα μας!
Κυρίες και κύριοι συνάδελφοι, το νομοσχέδιο αυτό τηρεί απόλυτη σιωπή σε μείζονος σημασίας ζητήματα, για την απελευθέρωση της αγοράς των τηλεπικοινωνιών, ιδίως μάλιστα σε ό,τι αφορά τα κριτήρια για τον αριθμό των αδειών, που θα δοθούν.
Το αναγκαίο, πριν την απελευθέρωση, ξεκαθάρισμα του φάσματος των συχνοτήτων, οι αρχές κοστολόγησης και τιμολόγησης των τηλεπικοινωνιακών υπηρεσιών, οι διαδικασίες δημόσιας διαβούλευσης πριν τη χορήγηση των αδειών, η άμεση εθνική περιαγωγή, η παροχή κάποιων ελάχιστων υπηρεσιών, και μάλιστα σε ολόκληρη τη χώρα, από τις εταιρείες που θα πάρουν σχετική άδεια, όλα αυτά -και όχι μόνο- εγκαταλείπονται στο μέλλον, εγκαταλείπονται στο σκοτάδι και σε αποφάσεις αγνώστου περιεχομένου. Διαμορφώνεται ουσιαστικά ένα ακόμα τοπίο, στο οποίο, αντί να επικρατούν σαφείς και ξεκάθαροι κανόνες, κοινοί για όλους, μπορεί να ευδοκιμήσουν τα παζαρέματα, οι πιέσεις και οι συναλλαγές. Δημιουργείται σε τελική ανάλυση, μία ακόμα γκρίζα περιοχή αδιαφάνειας, διαφθοράς και ασυδοσίας. 
Και αυτό είναι σε βάρος και της οικονομίας και της αναπτυξιακής
διαδικασίας. Είναι σε βάρος των συμφερόντων του δημοσίου και των καταναλωτών. Είναι τελικά σε βάρος της ίδιας της δημοκρατίας.
Με το νομοσχέδιο αυτό ανοίγει ο δρόμος, για να αποκτήσουν νομιμότητα προειλημμένες αποφάσεις. Δημιουργείται νομότυπος μανδύας για ουσιαστικά παράνομες μεθοδεύσεις, για πράξεις που μπορεί να βλάπτουν το δημόσιο συμφέρον και να υπηρετούν οργανωμένα συμφέροντα. Και αυτό δεν είναι δικαίωμα κανενός, κυρίες και κύριοι συνάδελφοι, πολύ περισσότερο όταν σε όλους είναι καλά γνωστή η ως τώρα πρακτική της Κυβέρνησης και μάλιστα σε συγκεκριμένο κρίσιμο τομέα του Ο.Τ.Ε. και γενικότερα των τηλεπικοινωνιών.
Αντί λοιπόν να "κοτερολογούν" οι συνάδελφοι, που συγκροτούν ή
στηρίζουν την Κυβέρνηση, ας προσεγγίσουν την ουσία του προβλήματος. Αντί να μεμψιμοιρούν παραπολιτικά εκ των υστέρων, ας αναλάβουν τις ευθύνες τους έγκαιρα, αποτελεσματικά, αποτρεπτικά.
Δεν είναι καθόλου τυχαίο, προφανώς το γεγονός ότι σε έξι χρόνια ο Πρωθυπουργός άλλαξε έξι υπουργούς επικοινωνιών. Προφανώς, δεν είναι τυχαίο ότι σε τρία χρόνια ο ΟΤΕ άλλαξε πέντε διοικήσεις. Προφανώς, δεν είναι τυχαίο ότι στην τελευταία αλλαγή ορίστηκε Πρόεδρος και Διευθύνων Σύμβουλος του Οργανισμού το ίδιο πρόσωπο και μάλιστα πρώην υπάλληλος των συμφερόντων ανταγωνιστή, αλλά και μονοπωλιακού προμηθευτή του Ο.Τ.Ε.. 
Εγείρονται ήδη τεράστιας σημασίας ζητήματα, καθώς φαίνεται ότι οι
αποφάσεις στον Ο.Τ.Ε. δεν λαμβάνονται από την Κυβέρνηση, ότι η Κυβέρνηση έγινε εκτελεστής αποφάσεων που διαμορφώνονται, υποβάλλονται και επιβάλλονται εξωθεσμικά από οργανωμένα συμφέροντα.
Είναι γεγονός και όχι διαπλοκολογία, όπως ένοχα λέγεται, ότι όλες οι προμήθειες του οργανισμού παραδόθηκαν στον ίδιο όμιλο συμφερόντων. Είναι γεγονός και όχι αντιπολιτευτική καταγγελία ότι σχεδόν όλες οι προσπάθειες επενδύσεων του οργανισμού στο βαλκανικό χώρο κατέληξαν σε φιάσκο. Φάνηκε ξεκάθαρα ότι προτάσεται η εξυπηρέτηση των συμφερόντων του ίδιου μονοπωλιακού προμηθευτή και όχι της χώρας.
Είναι κραυγαλέα και πολύ πρόσφατη η περίπτωση του ναυαγίου της εξαγοράς του βουλγαρικού οργανισμού, που προκλήθηκε από την προσπάθεια επιβολής ιδιωτικών συμφερόντων. 'Εφτασαν στο σημείο να προτείνουν μεγάλη αύξηση της προσφοράς, αλλά δεν τόλμησαν να αποστούν ούτε κατ' ελάχιστο από την επιδίωξη επιβολής των συμφερόντων του μονοπωλιακού προμηθευτή. 
'Ηταν έτοιμοι να θυσιάσουν επιπλέον τεράστια ποσά δημοσίου χρήματος, αλλά όχι να αποστούν από τη γραμμή του εξωθεσμικού παράγοντα.
Ματαιώθηκε τελικά η εξαγορά, παραμερίστηκαν τα συμφέροντα της χώρας στο ζωτικό βαλκανικό χώρο και όλα αυτά με άμεση εμπλοκή του ίδιου του Πρωθυπουργού, αφού το θέμα ετέθη κατά την πρόσφατη επίσκεψή του στη Σόφια.
Τεράστιο ζήτημα για τα συμφέροντα και το κύρος της χώρας εγείρεται επίσης με τις έρευνες της ρουμανικής Βουλής για την εκεί επένδυση του Ο.Τ.Ε.. Καταγγέλλεται χρηματισμός και προσάπτεται βαρύτατη μομφή σε βάρος της χώρας. Εκτίθεται διεθνώς η Ελλάδα ως χώρα της μίζας, ως χώρα της διαπλοκής. Διασύρεται και υπονομεύεται ο ρόλος, που δικαιούται και θα έπρεπε ήδη να διαδραματίζει η Ελλάδα στην ευρύτερη περιοχή, στο οικονομικό, στο πολιτικό, στο πολιτισμικό πεδίο.
Ανάλογα φαινόμενα εντοπίζονται και σε πολλές άλλες περιπτώσεις. Στην Αρμενία ζητούν να αλλάξει η συμφωνία που έγινε. Στα Σκόπια επικαλούνται τα προηγούμενα αρνητικά παραδείγματα. Στη Σερβία τηρούν στάση αναμονής.

Η ανεύθυνη πολιτική και η αδιαφανής πρακτική της Κυβέρνησης υπονομεύουν την έξοδο της χώρας στο βαλκανικό χώρο. Και όλα αυτά, επειδή προτάσσονται άλλα συμφέροντα, γιατί η Κυβέρνηση κατάντησε διεκπεραιωτής αποφάσεων, που διαμορφώνονται σε εξωθεσμικά παράκεντρα. Αιχμαλωτίστηκε στο καταστροφικό τρίγωνο της διαπλοκής. Κουράστηκε και κούρασε.
Κυρίες και κύριοι συνάδελφοι, φαίνεται ήδη καθαρά ότι η σχεδιαζόμενη δημοπράτηση των αδειών ασύρματης, σταθερής τηλεφωνίας οδηγείται προσχεδιασμένα σε πεδίο, που ευνοεί τις υπάρχουσες ιδιωτικές εταιρείες κινητής τηλεφωνίας. 'Ηδη οι εταιρείες αυτές έχουν καταλάβει κατά τρόπο πειρατικό και παράνομο τα ασύρματα δίκτυα και δραστηριοποιούνται στην παροχή υπηρεσιών σταθερής, ασύρματης πρόσβασης στην αγορά.
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Πρόκειται για κατάσταση παράνομη, που διαμορφώνεται με ευθύνη της Κυβέρνησης και ήδη απασχολεί την Ευρωπαϊκή 'Ενωση. Δημιουργείται αθέμιτο πλεονέκτημα υπέρ συγκεκριμένων εταιρειών, με ευθύνη της Κυβέρνησης και ναρκοθετείται ουσιαστικά η απελευθέρωση των τηλεπικοινωνιών, πριν ακόμα θεσπιστεί το νέο πλαίσιο. Παρανομούντες δικαιώνονται και επιβραβεύονται από την Κυβέρνηση σε βάρος των ανταγωνιστών τους, σε βάρος του υγιούς ανταγωνισμού, σε βάρος των συμφερόντων του Δημοσίου.
'Ολα αυτά, κυρίες και κύριοι συνάδελφοι, δεν είναι δικαίωμα καμιάς
κυβέρνησης. Η ανοχή στην παρανομία δεν είναι δικαίωμα κανενός. Πολύ περισσότερο δεν είναι δικαίωμα της Κυβέρνησης η επιβράβευση των παρανομούντων - και μάλιστα με βαρύτατο τίμημα σε βάρος του δημόσιου συμφέροντος.
Η απελευθέρωση των αγορών στοχεύει προτίστως στην τόνωση του υγιούς
ανταγωνισμού. Δεν μπορεί λοιπόν να υπονομεύεται ο σκοπός, πριν ακόμα θεσπιστεί το νέο καθεστώς.
Κυρίες και κύριοι συνάδελφοι, αποκαλυπτικά και εξαιρετικά σοβαρά είναι τα διαδραματιζόμενα σε ό,τι αφορά τη συμμετοχή κρατικών εταιρειών -και κυρίως της Δ.Ε.Η.-στη δημοπράτηση των σχετικών αδειών. Είναι γνωστο 
ότι η επιλογή αυτή ήταν ως πρόσφατα δεδομένη για την Κυβέρνηση. Η Δ.Ε.Η. μάλιστα, προετοιμάζοντας την εισαγωγή της στο χρηματιστήριο, είχε συγκροτήσει θυγατρική εταιρεία, για να διεκδικήσει τη μια από τις επτά άδειες.
Σήμερα, η επιλογή εκείνη έχει βυθιστεί στο γκρίζο. Ξέσπασε ανοικτή αντιπαράθεση ανάμεσα στους συναρμόδιους Υπουργούς Εθνικής Οικονομίας, Ανάπτυξης και Επικοινωνιών. Ο πρώτος ζητά να πωληθεί στη Δ.Ε.Η. η μια από τις δύο άδειες, που έχει πάρει ο Ο.Τ.Ε.. Ο δεύτερος ανακοινώνει ότι η Δ.Ε.Η. θα συμμετάσχει στην υπό διαμόρφωση αγορά. Και ο τρίτος, ο Υπουργός Επικοινωνιών, επιχειρεί να φράξει το δρόμο των προηγουμένων. Απέκλεισε με απόφαση του Ο.Τ.Ε. την πρόταση του Υπουργου Εθνικής Οικονομίας. Ακυρώνει πραξικοπηματικά τα σχέδια του Υπουργού Ανάπτυξης και τα σενάρια συνεχίζονται.
Ζημιώνεται έτσι η Δ.Ε.Η., απειλούνται οι αναπτυξιακές δυνατότητές
της, περιορίζεται το πεδίο ανταγωνισμού με δυσμενείς συνέπειες για τα έσοδα του δημοσίου. 'Ολα αυτά, κυρίες και κύριοι συνάδελφοι, θα ήταν ακατανόητα, αν δεν έβρισκαν εξήγηση στην εξυπηρέτηση οργανωμένων συμφερόντων.
Τα συμπεράσματα είναι ήδη ευανάγνωστα. Αποδεικνύεται -πάνω απ'όλα- ότι

δεν γνωρίζει η αριστερά τους τι ποιεί η δεξιά τους, ότι η Κυβέρνηση αυτή δεν έχει κανέναν προγραμματισμό, αφού ό,τι σχεδίαζε χθες αποκλείεται στη συνέχεια και μπαίνει στο λαβύρινθο κατόπιν, ότι δεν έχει κανένα συντονισμό, αφού οι συναρμόδιοι Υπουργοί όχι μόνο δεν κινούνται στην ίδια κατεύθυνση, αλλά επιδίδονται ουσιαστικά σε αλληλοϋπονομεύσεις, ότι προπαντός παραμερίζεται το δημόσιο συμφέρον, ότι σε τελική ανάλυση, αντί απελευθέρωσης, μεθοδεύεται μια ακόμη εκχώρηση σε οργανωμένα οικονομικά συμφέροντα.
Κυρίες και κύριοι συνάδελφοι, ένα σκάνδαλο την ημέρα σκάει στον αμαρτωλό, όπως τον κατάντησε η Κυβέρνηση, Ο.Τ.Ε.. Σήμερα αποκαλύφθηκε νέο ανδραγάθημα της διοίκησής του: αφού πλήρωσαν τρισήμισι δισεκατομμύρια, για να αγοράσουν πιεστήριο, φωτοσύνθεση, ηλεκτρονική στοιχειοθεσία και για να εκπαιδεύσουν σχετικά το προσωπικό, προκειμένου να εκσυγχρονίσουν τη μονάδα εκτύπωσης τηλεφωνικών καταλόγων του Ο.Τ.Ε., αναθέτουν τώρα την εκτύπωση του Χρυσού Οδηγού εκτός του Οργανισμού, γιατί, όπως ψελλίζουν, υπάρχουν αδυναμίες στην υποδομή και δεν υπάρχει διαθέσιμο κίτρινο χαρτί. 
'Ολα αυτά σε απόδειξη της νοοτροπίας και του κλίματος ασυδοσίας,
σπατάλης και περιφρόνησης του δημοσίου χρήματος, που κυριαρχεί πια στην ηγεσία του Ο.Τ.Ε..
Κυρίες και κύριοι συνάδελφοι, θα προσθέσω μόνο δύο φράσεις. Πέρα
απ'όλα αυτά, φαίνεται ξεκάθαρα ότι το κύρος του Ο.Τ.Ε. υφίσταται διαδοχικά πλήγματα. Οδηγείται σταδιακά σε εξαιρετικά δυσχερή θέση. Το γεγονός αυτό αφ'ενός απεικονίζεται στο περιορισμένο ενδιαφέρον στρατηγικών συμμάχων και αφ'ετέρου καταγράφεται με μελανά γράμματα στο διεθνή Τύπο.

Τα σενάρια που προωθούνται από την Κυβέρνηση υποβαθμίζουν τον Ο.Τ.Ε. και προλειαίνουν το έδαφος για την παράδοσή του, κάτω από εξευτελιστικούς
όρους, σε συγκεκριμένα συμφέροντα. Πρόκειται για σενάρια προσχεδιασμένου εγκλήματος των διαπλεκομένων εταίρων. Και τα σενάρια αυτά δεν είναι δυνατόν να περάσουν.
Εάν η ομάδα που κυβερνά έχει υποταχθεί σε παράκεντρα, αν καθοδηγείται από πράκτορες συμφερόντων, δεν μπορεί να συμβαίνει το ίδιο για ολόκληρη τη Βουλή.
(Χειροκροτήματα από την πτέρυγα της Νέας Δημοκρατίας)
Δεν μπορεί προπαντός μία ολόκληρη κοινωνία να υποταχθεί στους αφεντάδες, που έβαλε πάνω από το κεφάλι της μια συγκεκριμένη Κυβέρνηση.
Η ευθύνη ανήκει απόλυτα, αλλά όχι αποκλειστικά στον ίδιο τον
Πρωθυπουργό. Δεν μπορούν να θυσιάζονται και μάλιστα με προκλητικό τρόπο τα συμφέροντα του δημοσίου. Δεν μπορεί να υπονομεύεται η οικονομία και η αναπτυξιακή διαδικασία. Δεν μπορεί να ποδηγετείται η πολιτική από κανέναν εξωθεσμικό παράγοντα. Δεν μπορεί να πλήττεται η δημοκρατία και να φαλκιδεύεται η λαϊκή κυριαρχία από την υποταγή μιας Κυβέρνησης σε οργανωμένα συμφέροντα.
Ο κόμπος, κυρίες και κύριοι συνάδελφοι, έχει φθάσει στο χτένι και
είτε ο κόμπος θα λυθεί είτε το χτένι θα σπάσει.
(Χειροκροτήματα από την πτέρυγα της Νέας Δημοκρατίας)
Δεν αντέχει άλλο ο τόπος καθεστωτικές πρακτικές, διαπλεκόμενες
σχέσεις και παρακμή.
Η διεθνής εμπειρία δεν επιτρέπει αμφιβολίες. Είτε θα αντιδράσουμε τώρα όλοι μαζί είτε θα παρασυρθούμε αύριο σε απελπιστικές για τον τόπο καταστάσεις.
Κυρίες και κύριοι συνάδελφοι, θέλω τέλος να προσθέσω κι αυτό που αφορά ευθέως τον Πρωθυπουργό και έχει γενικότερη σημασία. 'Οχι μόνο ως Αρχηγός της Αξιωματικής Αντιπολίτευσης, όχι μόνο ως πολιτικός, αλλά πάνω απ' όλα ως πολίτης αισθάνομαι ντροπή να βλέπω τον Πρωθυπουργό απαθή και ανεύθυνο μπροστά στην ομολογία της επί της Δημόσιας Διοίκησης Υπουργού του περί διάλυσης του κράτους, περί κράτους αδιαφάνειας, τις επίσημες ομολογίες της μίζας, της "αρπαχτής" και της διαφθοράς.
Ο κ. Σημίτης και το Κόμμα του κυβερνούν τον τόπο σχεδόν για είκοσι
χρόνια. Είναι υπεύθυνοι για το σημερινό κατάντημα. Με το να μην αναλαμβάνουν τις ευθύνες τους αυτός και τα μέλη της Κυβέρνησής του, απλώς επιβεβαιώνουν και την ανευθυνότητα, αλλά και την ευθύνη τους γι' αυτό το κατάντημα.
(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο Υπουργός Μεταφορών και Επικοινωνιών κ. Χρήστος Βερελής έχει το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, είναι η τρίτη ημέρα που διεξάγεται η συζήτηση για το νομοσχέδιο με το οποίο από την 1.1.2001 απελευθερώνεται η αγορά των τηλεπικοινωνιών. Προηγήθηκε βεβαίως και η συζήτηση στην επιτροπή με τρεις συνεδριάσεις.
Σ' όλη αυτήν τη διαδικασία όλο αυτό το οποίο προσωπικά -και πιστεύω
και οι περισσότεροι συνάδελφοι- δεν μπόρεσα να καταλάβω είναι ποιες είναι ακριβώς οι θέσεις της Νέας Δημοκρατίας.
Εμείς έχουμε ένα βασικό στόχο, να οδηγήσουμε σταθερά, ανυποχώρητα την 1.1.2001 την αγορά σε πλήρη απελευθέρωση. Και δημιουργούμε για το σκοπό αυτό ένα θεσμικό πλαίσιο, το οποίο εγγυάται ότι αυτή η αγορά θα ανοίξει χωρίς τριβές, θα ανοίξει με τη δυνατότητα να υπάρξει μία ανάπτυξη της επιχειρηματικότητας στον τόπο.
'Ολη η συζήτηση η οποία έγινε, μου δίνει την εντύπωση ότι υπάρχει μία αμηχανία για πολλούς λόγους. Ο πρώτος λόγος μου είναι απολύτως κατανοητός. Μπαίνουμε σ' ένα πεδίο τελείως νέων εννοιών. Και αυτό το πεδίο είναι κάτι το οποίο σιγά σιγά θα διερευνηθεί και θα υπάρξουν εμπειρίες. Είμαι βέβαιος ότι μετά από ένα διάστημα, όταν θα διεξάγονται στη Βουλή τέτοιου είδους συζητήσεις, θα έχουμε και πολύ μεγαλύτερη άνεση χειρισμού των εννοιών, αλλά θα έχουμε και μία κοινή γλώσσα.
'Εχω την αίσθηση ότι η γενική επίκληση της γνωστής σκανδαλολογίας δεν απαλλάσσει τον οποιονδήποτε από την υποχρέωσή του μέσα στη Βουλή, απ' αυτό το Βήμα, να δίνει εξηγήσεις, να κάνει προτάσεις και να αντικρούει σημείο προς σημείο τα διάφορα θέματα.
Εγώ όμως θα το κάνω. Και θα το κάνω απολύτως συστηματικά.
Θα ξεκινήσω από τα θέματα τα οποία μπήκαν για τον ΕΛΤΑ. Εδώ αντιλαμβάνομαι πλήρως ότι η στάση της Νέας Δημοκρατίας, έτσι όπως εκφράστηκε από πολλούς συναδέλφους, κάνει την απόλυτη προσπάθεια να γεφυρώσει συντεχνιακές απόψεις με μια πολιτική η οποία είναι εξαγγελμένη από το κόμμα της Αξιωματικής Αντιπολίτευσης εδώ και πολλά έτη.
Αυτό το οποίο γίνεται με τη συγκεκριμένη διάταξη σε αυτό το νομοσχέδιο είναι να παραμείνει ο ΕΛΤΑ κατά 51% στο δημόσιο, να καθορίζεται πλήρως η υποχρέωσή του για καθολική υπηρεσία και ταυτόχρονα, όπως έχουμε εξαγγείλει, να είμαστε στη διαδικασία ενός διαγωνισμού για ανεύρεση στρατηγικού συμμάχου για το 15% αυτού του οργανισμού, ενός οργανισμού ο οποίος βεβαίως πρέπει να εκσυγχρονιστεί, βεβαίως πρέπει να αντιμετωπίσει τις επερχόμενες ρυθμίσεις από την Ευρωπαϊκή 'Ενωση, αλλά κυρίως πρέπει να του δώσουμε τη δυνατότητα να ενσωματώσει νέες τεχνολογίες και εμπειρίες μεγάλων εταιρειών που υπάρχουν σήμερα παγκοσμίως.
Κυρίες και κύριοι συνάδελφοι, υπάρχει μια τάση διεθνώς να επέρχονται συγχωνεύσεις στο χώρο των ταχυδρομείων, συγχωνεύσεις με μεγάλες εταιρείες οι οποίες κάνουν ταχυμεταφορές και με εταιρείες που ασκούν το κλασικό ταχυδρομικό έργο. Προσπαθούμε να το κάνουμε αυτό, πρώτον, με το διαγωνισμό για το 15% στο στρατηγικό σύμμαχο και δεύτερον, με τη δημουργία μιας κοινής θυγατρικής εταιρείας πάλι μέσω διαγωνισμού, προκειμένου να αντιμετωπιστούν με τον καλύτερο τρόπο τα θέματα των ταχυμεταφορών που έχουν και μια τεράστια οικονομική σημασία για το μέλλον. Και έχουν μια οικονομική σημασία για το μέλλον, διότι μπαίνουμε σε μια περίοδο ηλεκτρονικού εμπορίου. Μπαίνουμε σε μια περίοδο όπου η μεταφορά θα συνδέεται με την παραγγελία και θα συνδέεται ταυτοχρόνως και με τις πιστώσεις προς τους καταναλωτές.
'Ολο αυτό το πλέγμα θέλουμε να το αντιμετωπίσουμε και το κάνουμε εγκαίρως. Δεν καταλαβαίνω, λοιπόν, πού βρίσκεται το θέμα και σε ποιο σημείο δημιουργείται το πρόβλημα. Καθιερώνουμε με το νόμο τον οποίο σας παρουσιάζουμε την καθολική υπηρεσία που είναι, όπως είχα την ευκαρία να αναπτύξω, μια βαθύτατη πολιτική διαδικασία, δηλαδή είναι ο τρόπος με τον οποίο θα αποφασίσει το ελληνικό κράτος που θα διαθέσει τα χρήματά του για τα επόμενα χρόνια, προκειμένου να καλύψει αυτό το οποίο είναι η μέγιστη ανάγκη που είναι η ισόρροπη ανάπτυξη της χώρας. Το κάνουμε αυτό.
Μάλιστα καταθέσαμε στη Βουλή, παρ'όλο που πιστεύω ότι δεν έγινε
ενημέρωση και γι'αυτό πολλές φορές αναπτύσσονται ολόκληρα διανοήματα εδώ, χωρίς να υπάρχει ενημέρωση, μια σειρά από κείμενα, τα οποία θεωρώ ότι έχουν μια ιδιαίτερη βαρύτητα. Καταθέσαμε για παράδειγμα το περιεχόμενο της καθολικής υπηρεσίας, που προβλέπει το άρθρο 8 παράγραφος 5, ένα

κείμενο σημαντικό το οποίο πιστεύω ότι δεν έτυχε της προσοχής, διότι αλλιώς πώς να εξηγήσω ότι κατηγορούμαστε, διότι φέρνουμε εδώ ένα νόμο και δεν δίνουμε τίποτα, σε σχέση με το παράγωγο δίκαιο και τις προθέσεις μας; 'Εξι κείμενα συγκεκριμένα, ολοκληρωμένα, από διακόσιες σελίδες συνολικά, κατατέθηκαν στη Βουλή.
Καταθέσαμε τον κανονισμό των γενικών αδειών που αναφέρεται στο άρθρο 5 παράγραφος 6.
Καταθέσαμε τον κανονισμό των ειδικών αδειών που αναφέρεται στο άρθρο 6 παράγραφος 7.
Καταθέσαμε το εθνικό σχέδιο αριθμοδότησης, ένα κείμενο το οποίο έχει βγει ήδη σε δημόσια ηλεκτρονική διαβούλευση εδώ και ενάμισυ μήνα. Το καταθέσαμε και αυτό στη Βουλή.
Καταθέσαμε τη διαδικασία της δημόσιας διαβούλευσης, ένας θεσμός ο οποίος θα απασχολήσει στη χώρα αυτή τις παραγωγικές δυνάμεις τα επόμενα χρόνια. Εισάγουμε ένα νέο θεσμό με τον οποίο θα μπορούν οι υπηρεσίες του κράτους να έρχονται σε απ'ευθείας επαφή με τον παλμό μιας συγκεκριμένης λειτουργούσας αγοράς και να λαμβάνουν υπόψη τους ποια είναι τα θέματα, ποιες είναι αυτήν τη στιγμή οι ανάγκες και ποιες είναι οι δυνατότητες. 
Καταθέσαμε, τέλος, και ένα ακόμα σημαντικότατο κείμενο για τις αρχές
κοστολόγησης, για τη διασύνδεση, την πρόσβαση και χρήση του τοπικού βρόχου.
Πιστεύω ότι αν είχαν τύχει τα κείμενα αυτά της προσοχής, εάν είχε γίνει ενημέρωση πάνω σ'αυτά, θα είχαμε μια πολύ πιο παραγωγική κουβέντα για να μπορούμε πραγματικά μέσα στην Αίθουσα αυτή να δίνουμε τη διάθεση και τη διάσταση του δημόσιου διαλόγου, ενός διαλόγου ο οποίος είναι απαραίτητος, ιδιαίτερα στην εποχή στην οποία βρισκόμαστε, όπου η παγκόσμια κοινωνία κατακλύζεται από νέες δυνατότητες, από νέες επιλογές οι οποίες πρέπει να γίνουν.
Εμείς κάνουμε αυτές τις επιλογές και τις κάνουμε σταθερά.
Ειπώθηκε ότι δεν ενημερώνουμε διά του νόμου την Βουλή για τον αριθμό των αδειών τις οποίες κάθε φορά θα δίνουμε. Δεν είναι δυνατόν να δίνεται από το νόμο ο αριθμός των αδειών διότι ο ίδιος ο νόμος περιγράφει μια συγκεκριμένη διαδικασία. Κάθε φορά που διατίθεται ένας πόρος στην αγορά υπάρχει μια διαδικασία με βάση την οποία αποφασίζεται ποιες και πόσες θα είναι οι άδειες που θα διατεθούν. Υπάρχει ένα ολόκληρο κεφάλαιο που περιγράφει αυτά τα πράγματα και έπεται της διαδικασίας της δημόσιας διαβούλευσης.
Γνωρίζετε ότι η τεχνολογία εξελίσσεται διαρκώς και υπάρχουν 
δυνατότητες να δίνονται καινούριοι πόροι με διαγωνιστικές διαδικασίες. Μέσα στο νόμο λέμε ότι οι διαγωνιστικές διαδικασίες μπορεί να είναι και
διαδικασίες πλειστηριασμού. Θα είναι αυτές οι διαδικασίες που θα

ακολουθήσουμε και στις 4 Δεκεμβρίου, όσον αφορά τις άδειες ασύρματης πρόσβασης στο δίκτυο. Στο θέμα αυτό θα επανέλθω.
Ειπώθηκε ότι δεν δίνουμε αμέσως την υποχρέωση προς τις εταιρείες κινητής τηλεφωνίας γι' αυτό το οποίο ονομάζεται εθνική περιαγωγή. 'Οταν φέραμε το νόμο στη Βουλή λέγαμε ότι δίνουμε δύο χρόνια περιθώριο, προκειμένου το σύνολο των εταιρειών που είναι διασυνδεδεμένες και 
κατέχουν φάσμα κινητής τηλεφωνίας, να προχωρήσουν στην εθνική περιαγωγή. Η εθνική περιαγωγή είναι εκείνη η υποχρέωση που πρέπει να έχει ένας πάροχος κινητής τηλεφωνίας προς τους χρήστες, ώστε σε σημεία που δεν καλύπτει γεωγραφικά την υποχρέωσή του αυτομάτως να μετατίθεται η δυνατότητα του χρήστη σε άλλο δίκτυο άλλου παρόχου ο οποίος έχει κάλυψη στο συγκεκριμένο σημείο.
Αυτή είναι μια τεχνική ιστορία η οποία απαιτεί επενδύσεις και χρόνο. Είχαμε, λοιπόν, ορίσει δύο χρόνια. Μετά από πρόταση του εισηγητή της Νέας Δημοκρατίας μειώσαμε το χρόνο αυτό από δύο χρόνια σε ένα χρόνο. Υποχρεώνουμε τις εταιρείες να κάνουν επενδύσεις σε ταχύτερο χρόνο. Αυτό σημαίνει πρόσθετη εκταμίευση σε μικρότερο χρόνο των χρημάτων που απαιτούν αυτές οι επενδύσεις.
'Εγινε αναφορά στο θέμα του τραμ. Γνωρίζετε ότι η Αθήνα είναι μια από τις πόλεις που είχε την ατυχία να καταργηθεί το τραμ. Το έκαναν αυτό και άλλες σαράντα πόλεις σε όλο τον κόσμο. Οι περισσότερες ήδη διαπίστωσαν

ότι χωρίς αυτό το επίγειο μέσο σταθερής τροχιάς η ζωή των πολιτών τους γίνεται πάρα πολύ δύσκολη, διότι σε μεγάλα πολεοδομικά συγκροτήματα δεν είναι δυνατόν να καλύπτεις διαρκώς τη ζήτηση σε δρόμους που έχει ο αυξανόμενος στόλος των ιδιωτικής χρήσεως αυτοκινήτων. Το ιδιωτικής
χρήσεως αυτοκίνητο έχει περιορισμένο μέλλον στα μεγάλα πολεοδομικά συγκροτήματα. Γι' αυτό είναι απαραίτητο να προστεθεί ένα ελαφρό επίγειο μέσο μεταφοράς σταθερής τροχιάς.
Εξήγησα και στην επιτροπή και στην Ολομέλεια ότι αυτό το μέσον στην πρώτη φάση του θα αποτελείται από 20,7 χιλιόμετρα. Περιέγραψα δε απολύτως τη διαδρομή του. Είπα ότι επί δώδεκα χρόνια έγιναν προσπάθειες από το 1988 με συνεχείς μελέτες ώστε να βρεθεί μια αποδεκτή λύση. Αυτή η λύση έχει βρεθεί. 'Ομως, αντί να γίνεται μια θετική συζήτηση πάνω σ' αυτό το θέμα, προσπαθείτε να δείτε πού είναι δήθεν τα γκρίζα σημεία. Δεν υπάρχουν γκρίζα σημεία. Το μόνο γκρίζο σημείο είναι η ταλαιπωρία του αθηναϊκού λαού από τις συνθήκες κυκλοφορίας σε μία πόλη η οποία κάθε δέκα χρόνια διπλασιάζεται ο αριθμός των αυτοκινήτων και όπου δεν είναι δυνατόν να διπλασιαστεί ο αριθμός των οδών.
'Εχουμε το "ΑΤΤΙΚΟ ΜΕΤΡΟ" το οποίο ανήκει κατά 100% στο ελληνικό
δημόσιο. Κάνουμε μια θυγατρική εταιρεία στο "ΑΤΤΙΚΟ ΜΕΤΡΟ" προκειμένου να έχουμε ένα νομικό όχημα έτοιμο για να γίνει γρήγορα αυτή η επένδυση μέχρι το 2003.
Αναπτύχθηκε η άποψη ότι δεν θα έχουμε τελειώσει το 2003. Εγώ δεν
μπορώ να σας αλλάξω την εντύπωση αυτή. Πιστεύω όμως ότι δεν εδράζεται σε γνώση του θέματος και δεν γνωρίζετε ενδεχομένως ότι το τραμ είναι ένα πολύ ελκυστικό μέσο, γιατί απαιτεί πολύ λιγότερες επενδύσεις, είναι ένα ελαφρύ μέσο του οποίου η υποδομή γίνεται πάνω σε δρόμους που ήδη υπάρχουν. Απαιτεί εξάλλου ελαχιστότατες απαλλοτριώσεις ενδεχομένως σε κάποια σημεία για να εγκατασταθούν υποσταθμοί που θα δίνουν ρεύμα και έχουμε τη δυνατότητα να το εγκαταστήσουμε πάρα πολύ γρήγορα. Η απόφασή μας είναι και ας μην μας διευκολύνετε σ' αυτό, στο τέλος του 2003 η Αθήνα να έχει την πρώτη γραμμή τραμ. Σας μίλησα και για τη δεύτερη γραμμή τραμ που θα κάνουμε και θα εξυπηρετήσει πάρα πολύ τον αθηναϊκό λαό.

Το "ΑΤΤΙΚΟ ΜΕΤΡΟ" όπως σας είπα ανήκει 100% στο δημόσιο και η εταιρεία αυτή θα ανήκει 100% στο "ΑΤΤΙΚΟ ΜΕΤΡΟ". 'Εχουμε εγγράψει στο Γ' Κοινοτικό Πλαίσιο μετά από συζητήσεις που είχαν γίνει και στις οποίες γλαφυρά αναφέρθηκε ο κ. Μαντέλης και ο οποίος είναι εδώ, σαράντα πέντε δισεκατομμύρια δραχμές. Αυτά τα χρήματα όμως δεν αρκούν για να χρηματοδοτήσουν πλήρως το ολοκληρωμένο πρόγραμμα του τραμ. Γι' αυτό
έχουμε ανακοινώσει δημόσια, έχουμε κάνει συνεντεύξεις και έχουμε αναφερθεί στα Μέσα Μαζικής Ενημέρωσης ότι το τραμ θα ολοκληρωθεί με ιδιωτικά χρήματα και τα οποία θα βρεθούν όχι με κάποιο παράξενο τρόπο αλλά με μία σύμβαση παραχώρησης που θα υπάρξει μετά από διαγωνισμό. Αυτή τη σύμβαση θα την κάνει η θυγατρική εταιρεία της "ΑΤΤΙΚΟ ΜΕΤΡΟ" μετά από διαγωνιστική διαδικασία. Τι πιο απλό, λογικό και καθαρό;
Πρέπει να σας πω, ότι όλα τα συγκοινωνιακά μέσα μαζικής μεταφοράς που υπάρχουν στην πρωτεύουσα θα υπάγονται και υπάγονται εκ του νόμου στον ΟΑΣΑ. Αυτός κανονίζει, αυτός εγκρίνει τα κοστολόγια των εισιτηρίων και άλλα. Το ίδιο αποφασίσαμε να κάνουμε και για τη Θεσσαλονίκη, μια αρχή δηλαδή συγκοινωνιακή η οποία να συντονίσει τα μέσα μαζικής μεταφοράς που υπάρχουν εκεί. Σε επόμενο νομοσχέδιο θα έχουμε την ευκαιρία που θα κατατεθεί τις επόμενες μέρες και που θα καθορίζει τον ΟΑΣΘ να σας δώσουμε λεπτομέρειες και γι' αυτήν μας την πρωτοβουλία. Είναι μία θετικότατη πρωτοβουλία η οποία θα δημιουργήσει αντίστοιχες συνθήκες προκειμένου να εξυπηρετούνται οι κάτοικοι. Αυτή είναι η ιστορία για το "ΑΤΤΙΚΟ ΜΕΤΡΟ". 
'Ερχομαι στο θέμα που αναφέρθηκε ο κύριος Πρόεδρος της Νέας
Δημοκρατίας για τις επενδύσεις του ΟΤΕ στο εξωτερικό. Κατ' αρχήν απόφασή μας είναι να υπάρξει η βέλτιστη χρήση αυτών των επενδύσεων. Οι επενδύσεις είναι χώροι ανάληψης ενός επιχειρηματικού ρίσκου. Εμένα μου κάνει εντύπωση να ακούω και δεν το καταλαβαίνω, ότι στη Βουλγαρία συμμετείχαμε και είναι σκάνδαλο το ότι δεν δόθηκε αυτή η δουλειά στον ΟΤΕ. Εάν συμμετείχαμε και έπαιρνε ο ΟΤΕ τη δουλειά φοβούμαι πως θα άκουγα πως είναι σκάνδαλο που πήρε ο ΟΤΕ αυτήν τη δουλειά. Για τη Ρουμανία ακούσαμε ότι κάποιοι εκεί λένε ότι τα χρήματα που δόθηκαν για το αντίστοιχο κομμάτι της Ρουμανικής Τηλεπικοινωνιακής Εταιρείας ήταν πάρα πολύ λίγα. 
Εδώ λέμε ότι ήταν πάρα πολλά τα χρήματα αυτά. Ας επιλέξουμε τέλος πάντων. Πάντως το μόνο που ξέρω ότι πρέπει να γίνει είναι όσο γίνεται πιο γρήγορα να αφεθούν οι δημόσιες εταιρείες να κάνουν σωστά τη δουλειά τους. 

Υπάρχουν αυτήν τη στιγμή διαδικασίες, υπάρχει η Βουλή η οποία μπορεί να ελέγχει και υπάρχουν και όλες οι άλλες διαδικασίες.
'Οταν ταλαιπωρούνται δημόσιοι οργανισμοί προκειμένου να πετύχουμε
εμείς σ' αυτήν την Αίθουσα μία παραγωγή εντυπώσεων πολλές φορές, πιο είναι το όφελος για την εθνική οικονομία; Τι πρέπει να σκέφτονται οι πολίτες οι οποίοι με την οικονομική συμμετοχή τους βοήθησαν στο να ανδρωθούν όλες αυτές οι εταιρείες; Αυτό που μπορώ να σας πω είναι, ότι πρόκειται για σταθερή απόφασή μας να έχουμε μία απόλυτη διαδικασία βελτιστοποίησης όλων εκείνων των επενδύσεων που έχει κάνει ο ΟΤΕ στο εξωτερικό.
Ειπώθηκε ακόμα ότι υπάρχουν εταιρείες κινητής τηλεφωνίας, οι δύο που υπάρχουν και που καταγγέλθηκαν δημόσια και ασκούν έργο που είναι παράνομο προκειμένου να διασυνδέουν τα δίκτυά τους με σταθερά δίκτυα.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλή κ. ΚΩΝΣΤΑΝΤΙΝΟΣ ΒΡΕΤΤΟΣ)
Μόλις ήρθε αυτή η καταγγελία κάναμε συγκεκριμένα πράγματα, ερευνήσαμε, επαληθεύσαμε, στείλαμε ήδη στον εισαγγελέα. Πού είναι το πρόβλημα, λοιπόν, το πολιτικό γι' αυτό το οποίο κάνουμε; 'Οτι στείλαμε στον εισαγγελέα, ότι κάναμε χρήση των νόμων, ότι επιβάλαμε το μέγιστο πρόστιμο το οποίο μπορούσε να επιβληθεί; Και αυτό είναι ένα θέμα το οποίο πρέπει και μπορεί να δημιουργεί εντυπώσεις σε αυτήν την Αίθουσα;
Κυρίες και κύριοι συνάδελφοι, θέλω να έρθω με δύο μόνο λέξεις στο
θέμα του εάν οι ΔΕΚΟ μπορούν να ανταγωνίζονται σε διαδικασίες διαγωνιστικές όπως όλοι οι άλλοι ιδιωτικοί οργανισμοί.
Θα πω δύο πράγματα: Το πρώτο, ότι έχουμε μια διακήρυξη την οποία επεξεργάστηκε η Εθνική Επιτροπή Τηλεπικοινωνιών του ταχυδρομείου. Αυτή η διακήρυξη δεν έχει κάποια παγκόσμια πρωτοτυπία. Το αντίθετο θα έλεγα. Παγκόσμια πρωτοτυπία αποτελούν αυτά τα οποία λέγονται σε αυτήν την Αίθουσα. Αυτό το οποίο κάνει αυτή η διακήρυξη είναι πάρα πολύ απλά να ακολουθεί την πεπατημένη των διαγωνισμών που έγιναν σε άλλες χώρες. Και είχα την ευκαιρία προχθές και σας ανέλυσα τι έγινε στην Αυστρία, τι έγινε στη Γερμανία, τι έγινε στην Αγγλία, τι έγινε στη Γαλλία και σας είπα ότι σε όλες αυτές τις περιπτώσεις αυτό το οποίο γίνεται είναι να μην επιτρέπεται στον ίδιο ιδιοκτήτη να μετέχει και σε δεύτερο σχήμα ή και σε τρίτο σχήμα εάν διαθέτει στο σχήμα αυτό περισσότερο από κάποιο ποσοστό. Και στην Ελλάδα το ποσοστό αυτό καθορίστηκε στο 15%, σε άλλες χώρες είναι 
10%, σε άλλες χώρες είναι 5% και σε άλλες χώρες είναι 0%. Εδώ έχουμε αν το θέλετε και το μέγιστο ποσοστό προκειμένου να έχει τη δυνατότητα της προσαρμογής η αγορά.
Δεύτερο το οποίο ήθελα να τονίσω. Σύμφωνα με την κείμενη νομοθεσία, υποχρέωση της Εθνικής Επιτροπής Τηλεπικοινωνιών είναι η προστασία του ανταγωνισμού και η δημιουργία συνθηκών υγιούς ανταγωνισμού σε συνθήκες απελευθέρωσης. Υπήρξε μια απόφαση της Ευρωπαϊκής 'Ενωσης το 1997, η απόφαση 97607 -σημειώστε τη αν θέλετε μπορεί να είναι πάρα πολύ χρήσιμημε την οποία δόθηκε πρόσθετη μεταβατική περίοδος στη Ελλάδα για την 
εφαρμογή της οδηγίας 90388, για την τήρηση δηλαδή του μονοπωλίου του ΟΤΕ. Σε αυτήν την απόφαση αναφέρεται ρητά το γεγονός ότι δεν μπορεί να

αναμένεται ανταγωνισμός μεταξύ του ΟΤΕ και δημόσιων επιχειρήσεων που εκμεταλλεύονται εναλλακτικά δίκτυα. Αυτή είναι η διεθνής εμπειρία, αυτή είναι η διεθνής πρακτική, αυτό είναι αυτό το οποίο κάνουμε. Και αυτό ανάγεται αυτήν τη στιγμή τεχνιέντως και θα έλεγα και με μια διαδικασία και με μια αίσθηση και με μια πρόθεση να μας πουν κάποιοι μπράβο γι αυτή μας την ενέργεια. Ο καθαρός πολιτικός λόγος δεν χρειάζεται μπράβο, κυρίες και 
κύριοι, χρειάζεται ευθύνη για τις δημιουργίες των συνθηκών του μέλλοντος. Και αυτό είναι υποχρέωσή μας. Το να μας πουν μπράβο κάποιες ομάδες αυτό

είναι το πιο εύκολο και το πιο εύκολο χειροκρότημα μπορεί να εισπράξει κανείς από αυτήν τη λειτουργία. Αυτό το οποίο είναι δύσκολο είναι με συνέπεια, με προοπτική να εξασφαλίσει κανείς εκείνες τις συνθήκες που θα οδηγήσουν την αγορά σε ένα πολύ απλό επόμενο. Και το επόμενο αυτό θα είναι να μπορεί να υπάρχει η επιλογή από την πλευρά του χρήστη από την πλευρά του 'Ελληνα πολίτη.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκραίας ο κ. Παπαληγούρας έχει το λόγο.

ΑΝΑΣΤΑΣΗΣ ΠΑΠΑΛΗΓΟΥΡΑΣ: 'Ηταν τουλάχιστον φτωχή η απάντηση, αναιμικές οι εξηγήσεις που θα όφειλε να είχε δώσει ο Υπουργός στην αγόρευση του Αρχηγού της Αξιωματικής Αντιπολίτευσης. 'Ενα προς ένα μερικά σημεία τα οποία έθιξε ο Υπουργός.
ΕΛΤΑ. Μα, ακριβώς, κύριε Βερελή, η αιτίαση αναφέρεται στο αδόκιμο αλλά και στο αδιαφανές, με μια φράση να επιχειρείται η μετάλλαξη μιας δημόσιας επιχείρησης σε ιδιωτική.
Η έμφαση όχι μόνο στο αδόκιμο, κυρίως στο αδιαφανές καθώς διάφορα
σενάρια πολυδιάσπασης, κατατεμαχισμού, διάκρισης των ενδιαφερόντων κομματιών -αυτών που λέμε, φιλέτων-, και των μη ενδιαφερόντων ακούγονται στην αγορά.
Προαστιακός. Μα, η ίδια ακριβώς κριτική. Είναι τουλάχιστον αδόκιμο να επιχειρείται αυτός ο επιπόλαιος και αδιαφανής τρόπος αντιμετώπισης ενός τόσο κρίσιμου έργου. Θέλω, όμως, κυρίως να σημειώσω, γιατί φαίνεται ότι το λησμονούμε, ότι η βασική αιτίαση έγκειται στο γεγονός ότι πανηγυρίζουμε σήμερα για το νέο αεροδρόμιο των Σπάτων χωρίς όμως -οποία πρωτοτυπία! να έχουμε καν εξασφαλίσει, το στοιχειώδες, το αυτονόητο: πρόσβαση, δηλαδή, στο αεροδρόμιο των Σπάτων με μετρό. Διακόπτεται -το καταπληκτικό- η πρόσβαση για κάθε επίδοξο επιβάτη στο μέσον της διαδρομής από το κέντρο μέχρι το αεροδρόμιο που αναγκάζεται να αποβιβασθεί από το Μετρό και να επιβιβασθεί στον Προαστιακό, που Κύριος γνωρίζει πότε πρόκειται να ολοκληρωθεί!
Διερωτάται ο κύριος Υπουργός, πώς ο Αρχηγός της Αξιωματικής Αντιπολίτευσης δεν γνώριζε τάχα τα κείμενα, τα οποία χθες το βράδυ κατέθεσε η Κυβέρνηση και τα οποία υποτίθεται ότι συμπληρώνουν το νομοσχέδιο το οποίο συζητούμε τούτες τις μέρες.
Πρώτον, θέλω να σημειώσω ότι τα κείμενα αυτά δεν αποτελούν μέρος του νομοσχεδίου, δεν είναι δεσμευτικά. Δεύτερον, θέλω να σημειώσω στην παρατήρηση του κ. Βερελή ότι εάν είχαμε πράγματι ενσκύψει στα κείμενα θα γινόταν μια πιο ολοκληρωμένη και χρήσιμη για το Κοινοβούλιο συζήτηση

ότι τα κείμενα αυτά μοιράστηκαν μόλις χθες το βράδυ. Είναι τουλάχιστον αστείο να αιτιάσθε εσείς την Αντιπολίτευση για το γεγονός ότι ήσαστε ανέτοιμοι να νομοθετήσετε. 'Ησασταν ανέτοιμοι το καλοκαίρι όταν ήρθε εκείνο το νομοσχέδιο-τηλεγράφημα της μιάμισης σελίδας περί τηλεπικοινωνιών και τίποτα το ουσιώδες δεν προέβλεπε για την επικείμενη απελευθέρωση των τηλεπικοινωνιών. Είσθε και σήμερα ανέτοιμοι με το
νέο συζητούμενο νομοσχέδιο, ενάμιση μόλις μήνα πριν από την απελευθέρωση, δεδομένου ότι όλο αυτό το δευτερογενές δίκαιο όπως το ονομάσατε δεν περιλαμβάνεται στο νομοσχέδιο και μικρό μόνο μέρος του εμφανίστηκε με τη μορφή των non papers που λάβαμε χθες.
Ρουμανία και Βουλγαρία: Συμπληρώσατε το επιχείρημα που ακούστηκε και από τον κύριο Υφυπουργό χθες. Το επιχείρήμα ήταν: Μα, πώς συμβιβάζεται, η Αξιωματική Αντιπολίτευση να ασκεί κριτική για το γεγονός ότι ματαιώθηκε η εξαγορά του βουλγαρικού ΟΤΕ και συγχρόνως -το περίεργο- τάχα να αιτιάται την Κυβέρνηση διότι τελικά φαίνεται να ολοκληρώνεται -να δούμε πώς- η εξαγορά του 35% του ρουμανικού ΟΤΕ;
Μα, είναι τόσο δυσνόητο; Ζητάμε να ολοκληρώνονται οι χρήσιμες για τον τόπο επενδύσεις, αυτές δηλαδή οι οποίες με βεβαιότητα υπηρετούν το δημόσιο συμφέρον και όχι οι επενδύσεις οι οποίες υπηρετούν και μόνο τα
τα ιδιωτικά συμφέροντα, συμφέροντα εξωθεσμικών παραγόντων που φαίνεται όμως ότι τελευταία είναι αυτά που διαφεντεύουν τον ΟΤΕ. Ζητούμε ακριβώς, ναι, να διεισδύσουμε στα Βαλκάνια, να επεκτείνουμε την οικονομική και την πολιτική μας επιρροή και όχι να είμαστε πρωταγωνιστές στα σκάνδαλα, να διασύρεται ο τόπος μας και να εξάγουμε τη διαπλοκή!
Επιβεβαιώνεται, λοιπόν, μετά από τρεις ημέρες συζήτηση ότι αυτό το σχέδιο νόμου δεν ανταποκρίνεται στην ανάγκη μιας συστηματικής ρύθμισης της απελευθέρωσης της τηλεπικοινωνιακής αγοράς.
Εξακολουθεί με τις αοριστολογίες του, με τις ασάφειές του, τα κενά του και τις τρύπες του να διατηρεί καθεστώς αδιαφάνειας, ασυδοσίας, διαπλοκής. Και να πω ακόμα ότι συνάγεται ως συμπέρασμα από τη συζήτησή μας αυτού του τριημέρου ότι η επικείμενη απελευθέρωση και της αγοράς των τηλεπικοινωνιών και της αγοράς της ενέργειας μεθοδεύεται από τους εκσυγχρονιστές ως μια άλλη εκχώρηση προς διαπλεκόμενους εντολείς. 
(Χειροκροτήματα από την Πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του

ΠΑΣΟΚ κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, άκουσα με προσοχή και την ομιλία του κ. Καραμανλή και βέβαια την παρέμβαση του Κοινοβουλευτικού Εκπροσώπου της Νέας Δημοκρατίας.

Νομίζω ότι είναι πια περισσότερο από βέβαιο ότι η Νέα Δημοκρατία έχει διαπλακεί με την αδυναμία της. Η αδυναμία της να ασκήσει το θεσμικό της ρόλο και να αναλάβει τις ευθύνες της απέναντι στον τόπο και στη χώρα είναι αντίπαλός της.
Ασκεί μια γκρίζα αντιπολίτευση, με γκρίζες εκφράσεις, που βέβαια σε
καμία περίπτωση ούτε προάγουν ούτε βελτιώνουν αυτό που ενδεχομένως επικαλείται, δηλαδή, τη διαφάνεια, τη θεσμική αναβάθμιση, την αξιοπιστία της πολιτικής. 'Εχει αναλάβει εργολαβικά την υποβάθμιση της πολιτικής, την άσκηση γκρίζας πολιτικής. 'Εχει γίνει καθεστώς για τη Νέα Δημοκρατία η άσκηση γκρίζας πολιτικής!
'Οταν ειδικότερα μιλάμε για τηλεπικοινωνίες, όχι μόνο η Νέα Δημοκρατία δεν δικαιούται, αλλά δεν ξέρω αν και εγώ ως Κοινοβουλευτικός Εκπρόσωπος δικαιούμαι να επαναφέρω τη μνήμη του πολιτικού κόσμου για παλαιότερα.
Επειδή γνωρίζω πολύ καλά τις διαχρονικές ευθύνες της Νέας Δημοκρατίας, της παλιάς ΕΡΕ, από τότε που έγινε ο ΟΤΕ μέχρι σήμερα και υπάρχουν βιβλία, που δεν διαψεύδονται, με ιστορικές μαρτυρίες για την ουσιαστική διαπλοκή, για την επιβεβαιωμένη διαπλοκή συγκεκριμένων πολιτικών ανδρών ...
ΑΡΙΣΤΟΤΕΛΗΣ ΠΑΥΛΙΔΗΣ: Τι εννοείτε;
ΡΟΒΕΡΤΟΣ ΣΠΥΡΟΠΟΥΛΟΣ: Εννοώ συγκεκριμένη διαπλοκή...
ΑΡΙΣΤΟΤΕΛΗΣ ΠΑΥΛΙΔΗΣ: Τι συγκεκριμένη;
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε, κύριε Παυλίδη, σας παρακαλώ πολύ.
ΡΟΒΕΡΤΟΣ ΣΠΥΡΟΠΟΥΛΟΣ: Σχεδόν μέχρι μετά τη δεκαετία του '80 λειτουργούσαν ουσιαστικά διαδικασίες προμηθειών στον ΟΤΕ. Ακόμα και η Διεύθυνση Μελετών ήταν σε ξένη χώρα. Με ανάθεση, με εθνική εκχώρηση ουσιαστικά αναπτύχθηκαν οι εθνικές τηλεπικοινωνίες κάποτε από υψηλά ιστάμενο προς τη SIEMENS, που έκανε με ανάθεση όλο τον ΟΤΕ. Και βέβαια αυτή την πολιτική ασκήσατε ως κυβέρνηση είτε ως Νέας Δημοκρατίας είτε ως ΕΡΕ. 'Ερχεστε, λοιπόν, και μιλάτε για σήμερα, που σαφώς βρισκόμαστε σε μια εναγώνια προσπάθεια για να εγκαθιδρύσουμε θεσμούς που επιβάλλουν τη διαφάνεια;
Θα έρθω βέβαια και στο πρόσφατο παρελθόν, στην περίοδο 1990-1993.
Ποια ήταν η προσπάθεια της Νέας Δημοκρατίας για να κάνει το ελάχιστο που θα μπορούσε να κάνει, ώστε να μην οδηγήσει τον ΟΤΕ στη διάλυση, να κάνει δηλαδή, την ψηφιοποίηση του δικτύου; Πέρασε μέχρι και το 1994 και ενώ η Νέα Δημοκρατία είχε ελάχιστη επιχειρησιακή υποχρέωση, εθνική υποχρέωση να προχωρήσει στην ψηφιοποίηση του δικτύου σε ποσοστό 50%, για να μη διαλυθεί ο ΟΤΕ, έκανε μόνο το 3%.
Και βέβαια θα πρέπει να μας πει κάποια στιγμή η Νέα Δημοκρατία τι εννοούν κάποια στελέχη της παράταξής της, όταν μιλάνε για άλλα κορυφαία στελέχη πάλι της παράταξής τους ως αρχιερείς της διαπλοκής. Επιτέλους "στο σπίτι του κρεμασμένου δεν μιλάνε για σκοινί". Δεν νομίζω βέβαια ότι ούτε ο Αρχηγός της ούτε τα άλλα στελέχη της Νέας Δημοκρατίας θα ανακόψουν αυτήν την τακτική. Τους τη χαρίζουμε.
Είναι μία γκρίζα πολιτική, που αντιστοιχεί σε ένα γκρίζο όραμα, σε ένα γκρίζο κόμμα. Η Ελλάδα όμως δεν είναι γκρίζα, η πολιτική τους είναι γκρίζα.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει άλλος ομιλητής.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Βρεττός): Δεν μπορείτε να μιλήσετε, κύριε Παυλίδη. Ευχαρίστως να σας έδινα το λόγο, αλλά δεν προβλέπεται από τη διαδικασία.
ΑΡΙΣΤΟΤΕΛΗΣ ΠΑΥΛΙΔΗΣ: Για να ενημερώσω το Κοινοβούλιο.
ΠΡΟΕΔΡΕΥΩΝ (Κωνσταντίνος Βρεττός): Θα πυροδοτήσετε το Κοινοβούλιο. Εγώ σας ξέρω καλά. 'Ενα λεπτό θα πάρετε και θα κάνουμε ολόκληρο κύκλο. 
Δεν υπάρχει κανένας άλλος συνάδελφος, για να μιλήσει επί της ενότητας
αυτής.
Κηρύσσεται περαιωμένη η συζήτηση επί της ενότητας των άρθρων 11 έως

και 14 και εισερχόμαστε στην ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 14 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Κύριοι συνάδελφοι, εισερχόμαστε στη συζήτηση των τροπολογιών.

Κύριε Υπουργέ, υπάρχουν τέσσερις εμπρόθεσμες τροπολογίες των
Βουλευτών. Θέλετε να πάρετε το λόγο;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Ναι,
κύριε Πρόεδρε.
Κάνουμε αποδεκτή την τροπολογία με γενικό αριθμό 148 και ειδικό 10. Είναι μία τροπολογία, που αναφέρεται σε ρυθμίσεις που αίρουν τους

περιορισμούς κυκλοφορίας στις περιοχές των Αθηνών, της Αττικής και της Θεσσαλονίκης ορισμένης κατηγορίας φορτηγών αυτοκινήτων, πετρελαιοκινήτων, για τις λαϊκές αγορές.
Το δεύτερο σκέλος αναφέρεται σε μία προσαρμογή των διατάξεων, που
αφορούν μεταχειρισμένα φορτηγά αυτοκίνητα που έχουν κυκλοφορήσει σε χώρα μέλος της Ευρωπαϊκής 'Ενωσης και συμμορφωνόμαστε με οδηγία της Ευρωπαϊκής 'Ενωσης.
ΠΡΟΕΔΡΕΥΩΝ (Κωνσταντίνος Βρεττός): Σας ευχαριστώ κι εγώ, διότι είναι 
σοβαρότατο το θέμα αυτό. Το είχαμε συζητήσει και παλιότερα με τον κ. Μαντέλη και το είχε αποφασίσει και εκείνος από τότε. Ολοκληρώνεται τώρα

και είναι πολύ θετικό. Ευχαριστούμε γενικότερα.
Κηρύσσεται περαιωμένη η συζήτηση επί της τροπολογίας με γενικό αριθμό 148 και ειδικό 10.
Ερωτάται το Σώμα: Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό
αριθμό 148 και ειδικό 10 έγινε δεκτή ομοφώνως.
Εισερχόμαστε στη συζήτηση της τροπολογίας με γενικό αριθμό 140 και
ειδικό 7, κατατεθειμένη στις 7.11.2000.
Ο κ. Κοντομάρης έχει το λόγο για δύο λεπτά.
ΕΥΤΥΧΙΟΣ ΚΟΝΤΟΜΑΡΗΣ: Ευχαριστώ πολύ, κύριε Πρόεδρε.
Αυτήν την τροπολογία την έχω καταθέσει άλλες δύο φορές. Η πρώτη φορά ήταν το Φλεβάρη, με την προηγούμενη πολιτική ηγεσία, η δεύτερη φορά ήταν το καλοκαίρι και η τρίτη είναι τώρα.
Η κατ' αρχήν άρνηση του Υπουργείου οφείλεται στο γεγονός ότι δεν έχει γίνει μελέτη, για να προστατεύσει δήθεν -έτσι λέει το Υπουργείο, οι υπηρεσιακοί παράγοντες- τη δημόσια υγεία, την υγεία των πολιτών, η οποία είναι συνδεδεμένη με το αίτημά μας.
Αυτό το αίτημα σημειωτέον, κύριε Πρόεδρε, είναι κοινό αίτημα του Δήμου Κερκυραίων, της Νομαρχικής Αυτοδιοίκησης Κέρκυρας και όλων των
κατοίκων της περιοχής. Υπάρχει μελέτη από το Πολυτεχνείο, από την οποία υπάρχει μεγαλύτερη απόσταση από αυτό που ζητάμε εμείς, που σημαίνει ότι δεν υπερθεματίζουμε τη μελέτη. Απεναντίας, είμαστε και ολιγαρκείς. 
Επίσης, θα πρέπει να τονίσω ότι στη συγκεκριμένη απόσταση, για την
οποία ζητάμε να υπάρχει ευχέρεια, περνάει ο κεντρικός δρόμος από την Κέρκυρα πηγαίνοντας προς το νότο, προς τη Λευκίμη, άρα διέρχονται καθημερινά χιλιάδες αυτοκίνητα, λεωφορεία και φορτηγά.
Η περιοχή εκεί είναι παραγκοποιημένη. 'Ετσι και αλλιώς εργάζονται
εκεί άνθρωποι και υπάρχει, επαναλαμβάνω, η λογική των υπηρεσιακών παραγόντων του Υπουργείου, που λένε ότι από τα ηλεκτρομαγνητικά κύματα της κεραίας, αν δώσουμε τη δυνατότητα αυτή που είχε δοθεί και πέρασε με νόμο της Κυβέρνησης Μητσοτάκη και στα Χανιά από το 1990, που μειώθηκε η απόσταση, τότε κινδυνεύουν οι Κερκυραίοι.
Αυτό είναι πρωτοφανές. Δεν μπορώ να το δεχθώ, κύριε Πρόεδρε. Παρακαλώ και πάλι την πολιτική ηγεσία να δει αυτό το θέμα, να το δει σήμερα με καλή διάθεση, διότι η μελέτη δεν έχει γίνει. Μελέτη από το Φλεβάρη που είχε υποσχεθεί η προηγούμενη πολιτική ηγεσία -η κυβέρνησή μας- δεν έχει ανατεθεί, ούτε πρόκειται να ανατεθεί. Και η μελέτη αυτή δεν πρόκειται να βγάλει απολύτως τίποτε.

Η ίδια η ζωή έχει βγάλει το αποτέλεσμα, ότι ο κόσμος δεν κινδυνεύει. Απλούστατα επειδή είναι και ο χώρος του αεροδρομίου, θέλουμε αυτή η
παραγκοποίηση και η βρομιά που υπάρχει εκεί να φύγει και να δώσει σε μια γειτονιά την αναβάθμιση.
Θα ήθελα ειλικρινά να ακούσω από τον κύριο Υπουργό γιατί δεν μπορεί να το δεχθεί σήμερα. Νομίζω ότι είναι πολιτικό λάθος το ότι δεν κάνουμε δεκτό κάτι, που το θέλουν όλοι οι κάτοικοι, που το θέλει όλος ο κόσμος και που δεν έχει κανένα πρόβλημα.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγιάννης έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, ο συνάδελφος κ.Κοντομάρης θέτει ένα θέμα πάρα πολύ σοβαρό. Πρέπει να ξεκαθαρίσουμε αν για λόγους υγείας πρέπει να έχουμε αυτήν την ακτίνα ή όχι, γιατί δεν μπορούν να συμβαίνουν άλλα για τους Κερκυραίους και άλλα για τους Χανιώτες. Αν υπάρχει θέμα υγείας, υπάρχει θέμα υγείας και για τους Χανιώτες, υπάρχει και τώρα θέμα υγείας στην Κέρκυρα, που ο κόσμος δουλεύει σε μια ακτίνα πολύ μικρότερη από τα τριακόσια μέτρα.
Η μελέτη που υποσχεθήκαμε, πρέπει να προχωρήσει και γι'αυτό συμβουλεύω και παρακαλώ τον κύριο Υπουργό να το προχωρήσει το θέμα, γιατί δεν μπορεί να φαινόμαστε και ανακόλουθοι, αλλά και να υπάρχουν καταστάσεις επικίνδυνες ή καταστάσεις που εμποδίζουν τη λειτουργία μιας κοινωνίας.
ΑΝΑΣΤΑΣΙΟΣ ΜΑΝΤΕΛΗΣ: Να φύγει από τα Χανιά.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριοι
συνάδελφοι, για το ζήτημα αυτό είχαμε μια πολύ αναλυτική συζήτηση στην κοινοβουλευτική επιτροπή. Μ' ένα νόμο του 1955 απαγορεύεται κάθε δόμηση σε ακτίνα τριακοσίων μέτρων από τη βάση κεραίας ραδιοφωνικού σταθμού της ΕΤ, που βέβαια ο νόμος αυτός βασίστηκε στα επισημονικά δεδομένα εκείνης της εποχής.
Από κει και πέρα, έχουμε καταστρατήγηση αυτής της νομοθεσίας σε πολεοδομικό πλέον επίπεδο, γιατί έχουμε κατασκευές σε ακτίνα μικρότερη των τριακοσίων μέτρων. Μιλάμε, δηλαδή, για την αντιμετώπιση μιας αυθαίρετης δόμησης.
Πρέπει όμως η πολιτεία, κύριοι συνάδελφοι, όταν νομοθετεί, να λαμβάνει σοβαρά υπόψη τα ζητήματα, έτσι εκτιμούμε, της προστασίας των πολιτών. Γι'αυτόν το λόγο το Υπουργείο προχώρησε, όπως ανέφερα και στην κοινοβουλευτική επιτροπή, στην ανάθεση μελέτης στο Εθνικό Μετσόβιο Πολυτεχνείο και στην Εθνική Επιτροπή Ατομικής Ενέργειας, προκειμένου να αντιμετωπίσει το πρόβλημα της Κέρκυρας, αλλά και της Ρόδου, γιατί και στη Ρόδο υπάρχουν δύο περιπτώσεις. Η μια μάλιστα είναι κοντά στο ΙΕΚ Ρόδου... 
ΑΡΙΣΤΟΤΕΛΗΣ ΠΑΥΛΙΔΗΣ: Στην Κοσκινού.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Στην
Κοσκινού, όπως συμπληρώνει ο κ. Παυλίδης.
'Εχουμε, λοιπόν, στην Ελλάδα τρεις τέτοιες περιπτώσεις. Γι'αυτό
αναθέσαμε μια μελέτη, όπως ανέφερα πριν, στο Πολυτεχνείο και στην Εθνική Επιτροπή Ατομικής Ενέργειας με συγκεκριμένο χρονοδιάγραμμα. Από τη μελέτη αυτή θα προκύψει ένας εθνικός κανονισμός, δηλαδή ένας κανονισμός που θα
αφορά όλη την Ελλάδα για τέτοιες περιπτώσεις, δηλαδή για τον ορισμό της ακτίνας της δόμησης γύρω από κεραίες, όχι μόνο της ΕΤ, αλλά και άλλων κεραιοσυστημάτων, μια και από το 1955 μέχρι σήμερα, έχουμε μια ραγδαία εξέλιξη της τεχνολογίας και στην κατασκευή των κεραιών, αλλά και στο πλήθος των κεραιών. Γιατί έχουμε και κινητές τηλεφωνίες και τώρα θα έχουμε και κεραιοσυστήματα με την ασύρματη πρόσβαση σε σταθερή τηλεφωνία. 
Γι'αυτό, λοιπόν, με τον κανονισμό αυτό που θα εγκρίνει το Υπουργείο
Μεταφορών και Επικοινωνιών, θα ρυθμιστεί και το θέμα της Κέρκυρας και το θέμα της Ρόδου, αλλά με συγκεκριμένους όμως όρους και προϋποθέσεις για τη δόμηση γύρω απ'αυτές τις κεραίες, που νόμιμα έχουν εγκατασταθεί, το επαναλαμβάνω αυτό, σε συγκεκριμένο μέρος, προκειμένου να αντιμετωπιστεί αυτό το ζήτημα.
Γι' αυτό το λόγο θα παρακαλούσα τους συναδέλφους που προτείνουν αυτήν τη ρύθμιση να περιμένουν, διότι σε συγκεκριμένο χρονικό διάστημα θα έχουμε αυτόν τον κανονισμό και την οριστική ρύθμιση πια με συγκεκριμένους όρους.
Ευχαριστώ, κύριε Πρόεδρε.
ΕΥΤΥΧIOΣ ΚΟΝΤΟΜΑΡΗΣ: Σε πόσο χρονικό διάστημα;
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, με την τροπολογία του συναδέλφου τίθεται ένα μεγάλο ζήτημα το οποίο -όπως παρεδέχθη και ο κύριος Υπουργόςκάθε μέρα θα γίνεται και μεγαλύτερο. Πρόκειται για την εγκατάσταση κεραιών τηλεπικοινωνιών, κεραιών τηλεοράσεως ή άλλων παρομοίων συστημάτων.
Κατ' αρχήν πρέπει να λάβουμε υπόψη μας το θέμα της υγείας, αλλά
μετέπειτα και της προσβολής του περιβάλλοντος.
'Εχει καταντήσει πλέον απελπιστικό το θέαμα των εγκατεστημένων κεραιών οπουδήποτε της Ελλάδος, όπου βολεύει την οποιαδήποτε εταιρεία. Εμείς δεν είμεθα αντίθετοι -εγώ προσωπικώς- προς την εγκατάσταση ενός συστήματος αναπτύξεως δικτύου τηλεπικοινωνιών, αλλά όχι κατά τρόπο αυθαίρετο.
Ξαφνικά στις κορυφογραμμές, σε σημεία όπου κάποιες άλλες υπηρεσίες του κράτους μας -όπως η Αρχαιολογική Υπηρεσία- δεν επιτρέπουν σε έναν ιδιώτη να κάνει οικίσκο για να ζήσει, βλέπουμε να εγκαθίστανται μεταλλικά κατασκευάσματα, τα οποία κάθε άλλο παρά συμβάλλουν στη διαμόρφωση ενός ήπιου τοπίου.
Προτείνω, κύριε Υπουργέ -επειδή υπάρχει το συγκεκριμένο θέμα της
Ρόδου για το οποίο επί χρόνια πασχίζουμε να δούμε πώς θα αντιμετωπισθεί-να καθοριστεί χώρος εγκαταστάσεως κεραιών, χωρίς βεβαίως να παρεμποδίζει η μία τη λειτουργία της άλλης. Τεχνικά γίνεται.
Τώρα πλέον που οι οικισμοί επεκτάθηκαν και τα εκτός οικισμών έχουν
γίνει κέντρο οικιστικών περιοχών, είναι η ώρα να αντιμετωπίσουμε το ζήτημα.
Ιδιαιτέρως στη Ρόδο οι δύο κεραίες που είπατε -τρεις είναι στην
ουσία- υπάρχει δυνατότητα και να απομακρυνθούν. Εγκατεστάθησαν της "Φωνής της Αμερικής" ή της "Ελληνικής Ραδιοφωνίας" πριν από πενήντα χρόνια σε χωράφια, με οικιστικό κενό στον περίγυρό τους. Σήμερα είναι τεχνικά επιτεύξιμο να μετακινηθούν οι κεραίες και όχι οι κάτοικοι των περιοχών. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριε Υφυπουργέ, θα μιλήσετε τώρα; 'Εχει ζητήσει να μιλήσει για ένα λεπτό ο κ. Κοντομάρης.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Ας
προηγηθεί ο συνάδελφος, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ας δώσουμε, λοιπόν, στο συνάδελφο αυτήν τη δυνατότητα και μετά εσείς, κύριε Υπουργέ, θα πάρετε το λόγο. 
Ορίστε, κύριε Κοντομάρη, έχετε το λόγο.
ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, είναι αλήθεια ότι υπάρχει συγκεκριμένη μελέτη από το Πολυτεχνείο, η οποία έχει δοθεί εδώ και ένα χρόνο στο Υπουργείο και τεκμηριώνει την απόσταση των εκατόν πενήντα μέτρων.
Αν αυτή η μελέτη δεν είναι επαρκής, τότε νομίζω ότι το Υπουργείο θα έπρεπε να ανακαλέσει αμέσως αυτό που έχει δοθεί στα Χανιά από το 1990 ως παράνομο. Δεν μπορεί, δηλαδή, η μία πόλη να επωφελείται από μία διάταξη και η άλλη να τιμωρείται.
'Εχω την εντύπωση ότι αυτά που λέμε μερικές φορές εμείς, οι Βουλευτές της επαρχίας -δεν είμαστε Υπουργοί, βέβαια- θα πρέπει να αντιμετωπίζονται
με ένα ιδιαίτερο βάρος από τη μεριά των Υπουργείων. Με το Υπουργείο Εσωτερικών περάσαμε το Κτηματολόγιο της Κω. Ορισμένα θέματα για τη Μαγνησία και την Αιτωλοακαρνανία τα περάσαμε. Επιτέλους, τι κάνουμε; 
Κύριε Πρόεδρε, υπάρχουν και Βουλευτές οι οποίοι νομοθετούν. Επειδή
πρόκειται για την Κέρκυρα λοιπόν;
Και τελειώνοντας, θέλω να ρωτήσω: Θα δεσμευθεί, επιτέλους, ο κύριος Υπουργός τουλάχιστον για συγκεκριμένο χρονοδιάγραμμα; Σε πόσο καιρό θα το κάνει αυτό η Κυβέρνηση;
ΠΡΟΕΔΡΕΥΩΝ (Κωνσταντίνος Βρεττός): Μετά από το σαφές αίτημα του κ. Κοντομάρη, αλλά απ' ό,τι κατάλαβα και του κ. Σαλαγιάννη, του κ. Παυλίδη και γενικά όλων όσων υποστήριξαν αυτό το θέμα, θα παρακαλέσουμε τον κύριο Υπουργό να μας δώσει ένα συγκεκριμένο χρονοδιάγραμμα, για να κλείσει το θέμα.
ΕΥΤΥΧΙΟΣ ΚΟΝΤΟΜΑΡΗΣ: Θα παρακαλούσα και τον Κοινοβουλευτικό μας
Εκπρόσωπο να πάρει θέση σ' αυτά τα θέματα.
ΠΡΟΕΔΡΕΥΩΝ (Κωνσταντίνος Βρεττός): 'Εχει πάρει ήδη θέση με τον τρόπο του.
Ο κύριος Υφυπουργός έχει το λόγο.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
Πρόεδρε, κατ' αρχάς όσον αφορά αυτά που ισχυρίσθηκε ο κ. Κοντομάρης,

θέλω να πω ότι δεν υπάρχει μελέτη από το Εθνικό Μετσόβιο Πολυτεχνείο. Υπάρχει ένα έγγραφο από καθηγητή του Πολυτεχνείου, ο οποίος
αναφέρεται σε ορισμένα ζητήματα για τις αποστάσεις δηλαδή στο μισό του φάσματος, αλλά εν πάση περιπτώσει δεν μπορούμε να νομοθετούμε με έγγραφα. Για να είμαστε συνεπείς απέναντι στο λαό και μάλιστα σε τέτοια ευαίσθητα θέματα που αφορούν την προστασία και την υγεία των πολιτών από
ακτινοβολίες πρέπει να πάρουμε τα πορίσματα της μελέτης που θα κάνει το Πολυτεχνείο και η Εθνική Επιτροπή Ατομικής Ενέργειας -η οποία μάλιστα θα κάνει συνεχείς μετρήσεις για συγκεκριμένο χρονικό διάστημα και στην Κέρκυρα, αλλά και στη Ρόδο που έχουν επισημανθεί τα συγκεκριμένα προβλήματα- να μας παραδώσει την πρότασή της, για να κάνουμε πλέον

εθνικό κανονισμό για όλη την Ελλάδα και όχι για τις συγκεκριμένες περιπτώσεις. Οι συγκεκριμένες περιπτώσεις θα ρυθμισθούν μέσα από τον εθνικό κανονισμό μέσα στο ερχόμενο έτος.
Δεν θυμάμαι, κύριε Πρόεδρε και δεν μπορώ να δεσμευθώ στη Βουλή, όσον
αφορά το χρονοδιάγραμμα της ανάθεσης της μελέτης. Μέσα όμως στο 2001 θα έχουμε τον εθνικό κανονισμό.
Επίσης, θέλω να πω σχετικά με το χώρο εγκαταστάσεως των κεραιών ότι ο
ν.2801/2000, κύριε Παυλίδη, προβλέπει τη δημιουργία πάρκων κεραιών. 'Ενα τέτοιο πάρκο κεραιών ξεκινάμε από την Αττική, γιατί είναι οξυμμένο το πρόβλημα αυτήν τη στιγμή με πληθώρα κεραιοσυστημάτων στον Υμηττό, τα οποία θα μεταφερθούν στον αέρα της Πάρνηθας. Επίσης σε όποια απόφαση εκδίδει το Υπουργείο για ραδιοσυχνότητες, για χρήση ραδιοφωνικών και τηλεοπτικών σταθμών στην επαρχία, καθορίζεται και το σημείο εκπομπής. Επομένως έχουμε και χωροθέτηση του σημείου εκείνου, στο οποίο θα εγκαθίστανται όλες οι κεραίες, είτε αφορούν το ραδιόφωνο είτε αφορούν την τηλεόραση. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Τώρα ανοίξατε άλλο θέμα, αλλά
τέλος πάντων, γιατί θα αρχίσω να μιλάω και εγώ στο τέλος.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
Πρόεδρε, επειδή αναφέρθηκαν ορισμένες περιπτώσεις κατασκευών κεραιοσυστημάτων χωρίς άδεια, ήθελα να πω ότι για τέτοιες περιπτώσεις που έχουν καταγγελθεί στο Υπουργείο έχουν παραπεμφθεί οι εταιρείες στον εισαγγελέα και τους έχει επιβληθεί πρόστιμο. Υπάρχει πλήρης νομοθεσία για το πώς αδειοδοτείται μια κεραία. Μάλιστα, πριν από ενάμιση μήνα εκδόθηκε και μια απόφαση πέντε Υπουργών, σύμφωνα με την οποία καθορίζονται σαφείς όροι και προϋποθέσεις για την προστασία των πολιτών από την ακτινοβολία. Υπάρχει η υποχρέωση των εταιρειών που εγκαθιστούν κεραιοσυστήματα μιας ισχύος και πάνω, να υπάρχει εγκεκριμένη μελέτη από την Εθνική Επιτροπή Ατομικής Ενέργειας, η οποία αναλαμβάνει πλέον, από την απόφαση αυτή που δημοσιεύτηκε φέτος το Σεπτέμβριο, την υποχρέωση και της προσαρμογής των ήδη εγκατεστημένων κεραιών, αλλά και τον έλεγχο, σε περίπτωση καταγγελίας δηλαδή να ελέγχεται η ακριβής υλοποίηση της απόφασης που απαιτεί η εγκεκριμένη μελέτη από την Επιτροπή Ατομικής Ενέργειας.
ΠΡΟΕΔΡΕΥΩΝ (Κωνσταντίνος Βρεττός): Πάντως, σας πληροφορώ ότι επειδή

το θίξατε υπάρχει μεγάλη αντίδραση και αντίρρηση για την εγκατάσταση
κεραιών στην Πάρνηθα. Σε συγκεντρώσεις που συμμετείχα υπήρχαν μεγάλες αντιδράσεις. Θέλω να ξέρετε ότι δεν είναι εύκολο να το περάσετε.
Νομίζω ότι η συζήτηση επί της τροπολογίας αυτής ολοκληρώθηκε. Με αυτά τα οποία μας είπε ο κύριος Υπουργός θα πρέπει πιστεύω να υιοθετήσουμε την άποψη ότι μας δίνει ένα χρονοδιάγραμμα, αφού μίλησε για το 2001 και επομένως ας μην προχωρήσουμε στην ψήφιση της τροπολογίας. Ας μείνουμε, λοιπόν, εδώ και ας προχωρήσουμε στην επόμενη τροπολογία.
Συμφωνείτε, κύριε Κοντομάρη;
ΕΥΤΥΧΙΟΣ ΚΟΝΤΟΜΑΡΗΣ: Ναι, κύριε Πρόεδρε, νομίζω ότι είναι λογικό
αυτό. Μπορούμε να το δεχθούμε.
ΠΡΟΕΔΡΕΥΩΝ (Κωνσταντίνος Βρεττός): Νομίζω ότι η συζήτηση είχε κάποιο αποτέλεσμα.
Προχωρούμε στη συζήτηση της τροπολογίας με γενικό αριθμό 147 και
ειδικό 9 της 13-11-2000.
Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: 'Ακουσα τον κύριο Υπουργό να λέει ότι αυτήν την τροπολογία δεν τη δέχεται. 'Ετσι είμαι υποχρεωμένος να μη στραφώ στην Κυβέρνηση πλέον για να τη δεχθεί, ούτε χρειάζεται η γνώμη της Κυβέρνησης, αλλά να ρωτήσω εάν τη δέχονται οι συνάδελφοι. Αλλά, επειδή έτυχε χθες να έχουμε εδώ την πανήγυρι εκείνη για την οποία όλοι βγάλαμε λόγους και ο Πρωθυπουργός και ο Αρχηγός της Αξιωματικής Αντιπολίτευσης και ο Αρχηγός της Ελλάσσονος Αντιπολίτευσης, για να πούμε, τι καλά είναι τα παιδιά αυτά που αγωνίζονται κάτω από ειδικές συνθήκες, ειδικές ανάγκες και ειδικές δυνατότητες που έχουν, νομίζω ότι ήρθε η ώρα να κάνουμε έργα, κύριε Πρόεδρε.
Δεν είναι μόνο λόγια η ιστορία αυτή. Και εδώ με την τροπολογία αυτή συζητείται ένα πολύ απλό πράγμα που δεν κοστίζει απολύτως τίποτα ούτε στο κράτος θα σημειώσω, αλλά ούτε και στις τηλεπικοινωνιακές επιχειρήσεις. Θα γίνει κάποια στιγμή, εκ των πραγμάτων θα γίνει, θα το κάνει η ΕΕΤΤ και ζητώ να το κάνει η Βουλή, κύριοι συνάδελφοι. Ζητώ ευθέως η Βουλή, επειδή είχε και τη χθεσινή τελετή, να αποδείξει εμπράκτως αν αυτά που λέει και διακηρύσσει είναι διατεθημένη με την ψήφο της να τα υποστηρίξει. Διότι με την τροπολογία αυτή δεν λέμε τίποτε άλλο, παρά μόνο ότι στους συμπολίτες μας που έχουν ανάγκη να επικοινωνούν περισσότερο, ζητάμε να υπάρχει ειδικό κοστολόγιο. Δε λέμε πόσο, γιατί πάντοτε το τιμολόγιο θα στηρίζεται στο κόστος των υπηρεσιών. Δεν πρόκειται να ζημιωθεί κανείς. Θα υπάρχουν όμως ειδικές αρχές κοστολόγησης που θα τις επιβάλει η ΕΤ και θα είναι υποχρεωμένες όλες οι τηλεπικοινωνιακές επιχειρήσεις οποιουδήποτε τομέα, δημόσιου, ιδιωτικού, μεσαίου ή μεικτού, να τις εφαρμόζουν.
Συμπληρώνω την τροπολογία μου, επειδή μου δόθηκε αυτή η ευκαιρία να αναφερθώ όταν μιλούσα επί της αρχής, ότι πρέπει να περιλάβουμε και ειδικό τιμολόγιο, ειδικές αρχές κοστολόγησης και για την παροχή υπηρεσιών διαδικτύου, για νέους έως και είκοσι πέντε ετών που παρακολουθούν οποιασδήποτε βαθμίδας ή περιεχομένου εκπαίδευση.
Επομένως, η τροπολογία έτσι όπως τη συμπληρώνω αυτήν τη στιγμή είναι ότι η Εθνική Επιτροπή Τηλεπικοινωνιών και Ταχυδρομείου στο πλαίσιο της παροχής καθολικής υπηρεσίας υποχρεούται να καταρτίζει και οι τηλεπικοινωνιακοί οργανισμοί να εφαρμόζουν ειδικές αρχές κοστολόγησης τηλεπικοινωνιακών υπηρεσιών για άτομα με ειδικές ανάγκες ως και για την παροχή υπηρεσιών διαδικτύου για νέους έως και είκοσι πέντε ετών που παρακολουθούν οποιασδήποτε βαθμίδας ή περιεχομένου εκπαίδευση.
Κύριοι συνάδελφοι, μπορεί να μην την ψηφίσετε. Στην πραγματικότητα
όμως καταψηφίζοντας αυτήν την τρολογία, καταψηφίζουμε τις φιλολογικές ευαισθησίες τις οποίες κατά καιρούς επιδεικνύουμε προς αυτούς που πρέπει να σταθμούμε δίπλα τους. Και καταψηφίζουμε και τις φιλολογικές διακηρύξεις μας ότι θέλουμε την κοινωνία της γνώσης ότι θέλουμε τα παιδιά μας να μπορούν να έχουν πρόσβαση στην καινούρια κοινωνία που διαμορφώνεται και πρόσβαση δεν μπορούν να έχουν τα παιδιά τα δικά μας και ιδιαίτερα τα παιδιά του λαού. Τα παιδιά του απλού κοσμάκη δεν έχουν τη δυνατότητα πρόσβασης στην πληροφορία και στη γνώση, όταν έχει εκατόν είκοσι δραχμές η ώρα πληρωμής. 'Ηταν διακόσιες σαράντα, ως Υπουργός Μεταφορών το μείωσα στις εκατόν είκοσι, λυπάμαι που δεν μπόρεσα τότε να το πάω ακόμα παρακάτω. 'Ομως, η Βουλή μπορεί όχι να καθορίσει τιμολόγιο, να δώσει ειδική εντολή στην Εθνική Επιτροπή Τηλεπικοινωνιών και να υποχρεώσει τους τηλεπικοινωνιακούς οργανισμούς να εφαρμόσουν ειδικό
τιμολόγιο αν θέλουν να διαμορφώσει η νέα γενιά αυτήν την κοινωνία της διασύνδεσης της ανθρώπινης διανόησης, την κοινωνία της φαντασίας και της δημιουργικότητας. 'Ολα τα άλλα, αν το καταψηφίσουμε θα είναι υποκρισία και φιλολογία.
ΠΡΟΕΔΡΕΥΩΝ (Κωνσταντίνος Βρεττός): Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Κύριε Πρόεδρε, συμφωνούμε απολύτως με όσα είπε ο κ. Μαντέλης. Μόλις χθες, όλη η Βουλή, συγχαρήκαμε αυτά τα άτομα για τις επιτυχίες τις οποίες είχαν. Το ελάχιστο που μπορούμε να τους προσφέρουμε 
είναι ένα ειδικό κοστολόγιο στις τηλεπικοινωνιακές υπηρεσίες. Αποδεχόμαστε την πρόταση αυτή την οποία έχει καταθέσει ο κ. Μαντέλης και
αν δεν κάνω λάθος και ο κ. Κουρουμπλής.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει το λόγο.

ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, από τις σπάνιες στιγμές
εκφράσεως κοινής απόψεως για ένα ζήτημα στο Κοινοβούλιο είναι η στιγμή αυτή.
Ο συνάδελφος ο κ. Μαντέλης έθιξε ένα ιδιαιτέρως σοβαρό ζήτημα. Να ξεφύγουμε από τα λόγια και τις φιλολογικές αναφορές σε διάφορες καλές προθέσεις για να πάμε στην πράξη. Στη Βουλή λοιπόν.
Κύριε συνάδελφε, θέλω να γνωρίζετε ότι αποδέχομαι την πρότασή σας, την ψηφίζω ασθμένως και την ψηφίζω υπό διπλή ιδιότητα, κύριε Πρόεδρε. Ως μέλος του ελληνικού Κοινοβουλίου κατ'αρχήν και μετέπειτα ως νησιώτης Βουλευτής. Υπάρχουν τεχνικές δυσκολίες στην εφαρμογή αυτής της προτάσεως, αλλά δεν είναι αξεπέραστες. Ποιοι είναι οι χρήστες;
Η τεχνολογία μας έχει επιτρέψει να κάνουμε τα πάντα. Και παράλληλα προς τα άτομα με ειδικές ανάγκες μέλη της κοινωνίας μας που πασχίζουμε όλοι να τα ενσωματώσουμε ή να τα κρατήσουμε λειτουργούντα περίπου επί ίσοις όροις με τα μη έχοντα ειδικές ανάγκες, πρέπει να δείξουμε ένα ειδικότατο ενδιαφέρον πρακτικό.
Και αυτή η σκέψη φέρνει στο μυαλό μου και μια άλλη ανάγκη, κύριε Πρόεδρε, την οποία απλώς αναφέρω. Ατυχώς είναι τέτοια η χώρα μας που δεν έχουν τις ίδιες δυνατότητες με τους κατοικούντες σε ηπειρωτικές περιοχές, οι κατοικούντες σε νησιωτικές περιοχές. Πρέπει να γίνει συνείδηση αυτό και κάποια στιγμή τη δυνατότητα πρόσβασης στα σημεία αντλήσεως πληροφοριών και γενικοτέρων γνώσεων να τη δούμε και μέσα από αυτό το πρίσμα. 'Αλλο ο μαθητής ο εγκατεστημένος στο Καστελλόριζο ή στην Κάσο ή στην Αστυπάλαια ή στην Αμοργό και άλλο το Ελληνόπουλο το εγκατεστημένο στο λεκανοπέδιο της Αττικής ή στη Θεσσαλονίκη.
Επί του παρόντος περιορίζομαι στο να εκφράσω την απόλυτη στήριξή μου στην πρόταση του κ. Μαντέλη και για το θέμα που έθιξα τώρα θα επανέλθω αλλά, βεβαίως, κατά την επίκαιρον στιγμή.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης έχει το λόγο. ΣΤΑΥΡΟΣ ΣΚΟΠΕΛΙΤΗΣ: Συμφωνούμε και εμείς με την τροπολογία του
συναδέλφου και με όσα είπε. Εκείνο που θέλω να τονίσω είναι αυτό που είπε ο κ. Μαντέλης ότι ακούσαμε τόσα ωραία λόγια χθες και από τον κύριο Πρωθυπουργό και από τους κυρίους Υπουργούς που βέβαια εκφράζουν και τη δική μας βούληση. Ας αρχίσουμε λοιπόν, εδώ και τώρα, να μπαίνουμε στην εφαρμογή των όσων είπαμε.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο. ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
Πρόεδρε, όσον αφορά την ουσία της προτεινόμενης διάταξης, κανείς δεν μπορεί πραγματικά να κλείσει την πόρτα στα άτομα με ειδικές ανάγκες. Εξάλλου η Κυβέρνηση του ΠΑΣΟΚ έχει επιδείξει ιδιαίτερη ευαισθησία και εγώ προσωπικά όταν ήμουν Γενικός Γραμματέας του ΥΠΕΧΩΔΕ αντίστοιχες διατάξεις προβλέψαμε και στο Γενικό Οικοδομικό Οργανισμό, προκειμένου αυτά τα άτομα να μη θεωρούνται μειονεκτικά στις μετακινήσεις τους στα κτίρια και γενικά στους κοινόχρηστους χώρους. Συμφωνούμε, λοιπόν, όσον αφορά την ουσία. 
Επειδή όμως γνωρίζουμε πολύ καλά ότι η έννοια των ατόμων με ειδικές
ανάγκες περιλαμβάνει πάρα πολλούς, είναι μια ευρεία έννοια, θέλουμε αυτή τη διάταξη να τη μελετήσουμε και να δεσμευθούμε στο επόμενο νομοσχέδιο να έχουμε μια τέτοια διάταξη, λαμβάνοντας υπόψη και το γεγονός ότι μπαίνουμε σε μια απελευθερωμένη αγορά, υπάρχει ανταγωνισμός στις επιχειρήσεις και αυτό το βλέπουμε και στην κινητή τηλεφωνία, ακόμη με παροχή υπηρεσιών με πολύ μικρό κόστος σίγουρα σε τέτοιες κατηγορίες κοινωνικών ομάδων.

Γι' αυτό το λόγο την κρατάμε, θα τη μελετήσουμε και σε επόμενο
νομοσχέδιο θα υπάρξει μια συγκεκριμένη διάταξη.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, μου κάνει εντύπωση το γεγονός ότι έχει η Κυβέρνηση μπροστά της τη σύμφωνη γνώμη τουλάχιστον των τριών κομμάτων και φέρνει αντίρρηση σ' αυτό το ζήτημα επικαλούμενη μία αιτιολογία που θα πρέπει να πω, επικαλούμενος και την ιδιότητά μου ως Υπουργού Μεταφορών και Επικοινωνιών, την οποία τη θεωρώ ανεπαρκή. Και το λέω ευθέως, κύριοι συνάδελφοι.
Διότι πρώτον, εφαρμόζεται σήμερα μόνο από τον ΟΤΕ και στην πραγματικότητα εκείνο που ζητάμε είναι να το εφαρμόσει η PANAFON η TELESTET, η COSMOTE και όλοι οι άλλοι παίκτες που θα μπουν στην αγορά. Δηλαδή δεν κάνουμε διάκριση μόνο σε βάρος του ΟΤΕ, αλλά ζητάμε όλοι οι παίκτες της αγοράς να παίξουν.
Και το δεύτερο, δεν είπαμε εμείς και ούτε θα έλθει ποτέ νόμος εδώ στη Βουλή που να καθορίζει όποιον έχει βαθμό από Α,Β,Γ ή όποιος έχει 
ορατότητα Α,Β,Γ ή όποιος έχει λιγότερα ή περισσότερα κινητικά προβλήματα. Ποτέ δεν θα έλθει στη Βουλή έτσι.
Η Κυβέρνηση δίνει εντολή σε κάποιους αυτά τα πράγματα να τα εξειδικεύουν. Εδώ με την τροπολογία δεν καθορίζουμε εμείς ποια θα είναι
τα άτομα με ειδικές ανάγκες. Λέμε να καθοριστούν ειδικές αρχές κοστολόγησης. Δίνουμε εντολή στην Ε.Ε.Τ.Τ. να καθορίσει ειδικές αρχές κοστολόγησης, εκεί που πρέπει να κάνει αρχές κοστολόγησης.
Επομένως δεν χρειάζεται να μελετήσετε τίποτα. Η Ε.Ε.Τ.Τ. που τhς έχετε δώσει την αντίστοιχη αρμοδιότητα με τα άρθρα 2, 3, 4 και λοιπά του νόμου, θα έρθει να εφαρμόσει τις εντολές που της δίνετε και θα έχει πάρει μόνο ένα μήνυμα από το ελληνικό Κοινοβούλιο και μάλιστα εν όψει και της χθεσινής συνεδρίασης, ότι θα πρέπει μεταξύ των μελετών της άμεσα να κάνει αυτό το οποίο δεν μπορεί να το αποφύγει. Οποιαδήποτε άλλη εντολή της 
δίνουμε μπορεί να την αποφύγει, αλλά αυτή δεν θα μπορεί να την αποφύγει. Αλλά επίσης δίνουμε εντολή και στους τηλεπικοινωνιακούς οργανισμούς, στις

εταιρείες όλες, να εφαρμόσουν αυτές τις ειδικές αρχές τιμολόγησης και κοστολόγησης.
Επομένως, δεν χρειάζεται καμία μελέτη. Χρειάζεται η εντολή και μόνο η εντολή.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Σχετικά με την τροπολογία αυτή τοποθετηθήκαμε προγενέστερα στη σημερινή συνεδρίαση και δηλώσαμε την υποστήριξή μας.
Θα ήθελα και εγώ από την πλευρά μου να εκφράσω την απορία μου τι
αναμένει περισσότερο να μελετήσει το Υπουργείο. Πρέπει να γίνει αμέσως αποδεκτό αυτό για τα άτομα που έχουν ειδικές ανάγκες. Είναι περιορισμένος και καθορισμένος ο κύκλος και δεν πρόκειται να ζημιωθεί από εκεί το κύκλωμα των τηλεπικοινωνιών.
Επίσης και το δεύτερο σκέλος της πρότασης για εξίσου μειωμένο τιμολόγιο στα άτομα τα οποία σπουδάζουν πρέπει να γίνει αποδεκτό. Δηλαδή, μέχρι το εικοστό πέμπτο έτος της ηλικίας τους. Θα συμφωνήσω και με τις δύο αυτές προτάσεις και δεν νομίζω ότι αποτελεί θέμα περαιτέρω διερεύνησης από το Υπουργείο. Είναι απλώς πολιτική βούληση.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε,
δεν νομίζω ότι υπάρχει κάποιος στην Αίθουσα αυτή που πιστεύει ότι μπορεί να μετρηθεί η ευαισθησία του καθενός μας.
Η δήλωσή μας και η δέσμευσή μας ήταν δι' όσων είπε ο κ. Βούλγαρης σαφέστατη. Ναι, θα ζητήσουμε να γίνει το πράγμα αυτό. Φοβάμαι όμως ότι αν το ζητήσουμε με μία τροπολογία για την οποία δεν μπορούμε να είμαστε βέβαιοι ότι καλύπτει μια σειρά από ανάγκες οι οποίες υπάρχουν και νομικές διαδικασίες που πρέπει να αντιμετωπιστούν, δεν θα είναι αποτελεσματικά.

Η Κυβέρνηση λέει ναι, θα προχωρήσει, αλλά προκειμένου να προχωρήσει,
όπως είπε και ο κ. Βούλγαρης, θα πρέπει το θέμα αυτό να μελετηθεί. Βεβαίως, αντιλαμβάνομαι και τη φόρτιση η οποία υπάρχει λόγω και της

χθεσινής τελετής που έγινε εδώ με την οποία τιμήθηκαν οι άνθρωποι αυτοί που έχουν επιδείξει τόση ανταγωνιστικότητα και οι οποίοι δίνουν ελπίδα και στους υπολοίπους που έχουν τέτοια προβλήματα, αλλά δεν πρέπει να ξεχνούμε ότι είμαστε μπροστά σε μία αγορά, η οποία απελευθερώνεται μετά από ενάμιση μήνα. Δεν πρέπει επίσης να ξεχνούμε ότι η δέσμευση την οποία θα επιβάλουμε είναι τέτοια, έτσι ώστε να μην εκφράζεται μέσα σε ένα νόμο
μία ευχή.
Εμείς θέλουμε να εκφράσουμε τη σταθερή απόφαση της πολιτείας, η οποία θα είναι απολύτως τεκμηριωμένη έτσι ώστε αυτό το οποίο λέμε να γίνει και στην πράξη.
Εγώ δεν έχω κάποια ιδιαίτερη ενασχόληση με τη νομική πλευρά των
πραγμάτων αυτής της ιστορίας. 'Ομως, υπάρχουν πρώτον, διάφορες κατηγορίες οι οποίες πρέπει να αντιμετωπιστούν και πρέπει η βαρύτητα να είναι ίδια ανάλογη με την κάθε κατηγορία και δεύτερον, θα πρέπει να υπάρχει μία απόφαση έτσι ώστε αυτή η απόφασή μας να είναι τέτοια έτσι ώστε να ενσωματωθεί ακόμα και μέσα στις διαδικασίες αδειοδοτήσεων.
Πρέπει να ξέρει η αγορά συγκεκριμένα τι είναι αυτό το οποίο θα έχει
να επωμισθεί. Και θα το δώσουμε.
Νομίζω, λοιπόν, ότι η δήλωσή μας αυτή αρκεί πλήρως και πιστεύω ότι
δεν υπάρχει νόημα να συζητήσουμε περαιτέρω.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία τριάντα έξι μαθητές και έντεκα συνοδοί του Δημοτικού Σχολείου Λεονταρίου Καρδίτσης.
(Χειροκροτήματα από όλες τις πτέρυγες)
'Εχουν ζητήσει το λόγο δύο ακόμη συνάδελφοι, ο κ. Καλογιάννης και η
κ. Παπακώστα.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, τι θα γίνει με την τροπολογία; ΠΡΟΕΔΡΕΥΩΝ (Κωνσταντίνος Βρεττός): Θα δώσουμε από ένα λεπτό στους
συναδέλφους και μετά θα κλείσουμε το θέμα.
Ορίστε, κύριε Καλογιάννη, έχετε το λόγο.
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
Εμμένουμε σε αυτά που είπαμε προηγούμενως. Συμφωνούμε με την ουσία της δευτερολογίας του κ. Μαντέλη και παρακαλούμε τον κύριο Υπουργό να το κάνει αποδεκτό. Ασφαλώς θα καθορίσει ποια είναι αυτά τα άτομα με ειδικές ανάγκες τα οποία δικαιούνται μιας ειδικής κοστολόγησης.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Η κ. Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, ευχαριστώ πάρα πολύ που μου δώσατε το λόγο.
Θέλω μόνο να πω και να υπογραμμίσω ότι μια τέτοια τροπολογία ασφαλώς και δεν έρχεται κάτω από τη φόρτιση του χθεσινού γεγονότος. Διότι απ' ό,τι αντιλαμβάνομαι, η Κυβέρνηση και ο κύριος Υπουργός θυμάται τα άτομα με ειδικές ανάγκες κάθε φορά που γίνεται κάποια ειδική τελετή. Ασφαλώς εμείς που συμφωνήσαμε πάνω σε αυτό το αίτημα, δεν συμφωνήσαμε επειδή προέκυψε συγκυριακά το ζήτημα, αλλά επειδή ταλανίζονται ολόκληρες κοινωνικές ομάδες από τέτοιου είδους προβλήματα.
Και επειδή ο κύριος Υπουργός έθεσε το θέμα της ευαισθησίας ενός εκάστου, είναι άλλο πράγμα, κύριε Πρόεδρε, να βιώνει κανείς το πρόβλημα, άλλο πράγμα να έχει κάποιος μέλος στην οικογένειά του άτομο με ειδικές ανάγκες και άλλο γενικώς και ακαδημαϊκά να τοποθετούμεθα για την ευαισθησία ενός εκάστου. Εάν η Κυβέρνηση αυτήν την ώρα, με τον αρμόδιο Υπουργό, στο παρόν νομοσχέδιο δεν κάνει δεκτή τη συγκεκριμένη τροπολογία, επιβεβαιώνει την άποψη των ατόμων με ειδικές ανάγκες -και με την ανάλγητη συμπεριφορά που επέδειξε στο παρελθόν σε βάρος τους- ότι είναι μια Κυβέρνηση η οποία επιθυμεί τον Καιάδα.
Από την ώρα, λοιπόν, που συμφωνούν άπαντες στο θέμα της τροπολογίας, και έχει την "ευαισθησία" ο Υπουργός να συμφωνήσει στην τροπολογία, και το νομικό πλαίσιο επί των λεπτομερειών βρίσκεται αργότερα.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, ολοκληρώθηκε η συζήτηση. Θα ήθελα από την πλευρά του Προεδρείου και ιδιαίτερα εκπροσωπώντας τον Πρόεδρο της Βουλής κ. Κακλαμάνη να σας πω ότι υπάρχει μεγάλη ευαισθησία στο θέμα. Και θα θέλαμε να μπορούσαμε σήμερα να βγάλουμε μια απόφαση. Πλην, όμως, δεν έχουμε αρκετό αριθμό συναδέλφων για να πάρουμε μια τέτοια απόφαση η οποία μας εκφράζει κυριολεκτικά όλους. 
Νομίζω ότι οι απόψεις του κυρίου Υφυπουργού πρώτα και μετά του κυρίου
Υπουργού όπως μας εκτέθηκαν, θα πρέπει να μας καλύψουν με την έννοια ότι πολύ σύντομα θα έχουμε μια πιο οργανωμένη πρόταση, αλλά να είναι παρόντες και περισσότεροι συνάδελφοι εδώ.
Συνεπώς εάν δεν διαφωνείτε να κλείσουμε το θέμα εδώ, να μην το
βάλουμε σε ψηφοφορία διότι δεν υπάρχει ο απαιτούμενος αριθμός συναδέλφων
και να περιμένουμε τον κύριο Υπουργό να μας φέρει την πρότασή του η οποία δεν θα διαφέρει από αυτά τα οποία ειπώθηκαν σήμερα από τον εισηγητή, τον κ. Μαντέλη και από όλους τους συναδέλφους.
'Εκλεισε το θέμα. Τελειώσαμε.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Να υπάρξει δέσμευση του κυρίου
Υπουργού.
ΠΡΟΕΔΡΕΥΩΝ (Κωνσταντίνος Βρεττός): Υπάρχει δέσμευση του κυρίου
Υπουργού, γι'αυτό και το λέω.
ΑΝΑΣΤΑΣΙΟΣ ΜΑΝΤΕΛΗΣ: Υπάρχει και άλλη τροπολογία, κύριε Πρόεδρε. ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι,
ολοκληρώθηκε η συζήτηση επ'αυτής της τροπολογίας.
Υπάρχουν και ορισμένες άλλες εκπρόθεσμες τροπολογίες για τις οποίες πρέπει να ρωτήσουμε τον κύριο Υπουργό εάν τις κάνει δεκτές. Είναι του
κ. Λεβογιάννη, ο οποίος δεν είναι εδώ, του κ. Κουρουμπλή ο οποίος δεν είναι εδώ...
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, με παρακάλεσε ο Αντιπρόεδρος κ. Σγουρίδης, επειδή είναι στη συνάντηση των Προέδρων, να υπερασπισθώ μια τροπολογία που έχει καταθέσει. Είναι η τροπολογία με γενικό αριθμό 145 και ειδικό 8.
ΠΡΟΕΔΡΕΥΩΝ (Κωνσταντίνος Βρεττός): Θα πρέπει να σας διακόψω, κύριε Μαντέλη. Διότι είπαμε και προηγουμένως ότι δεν υπάρχει ο απαιτούμενος αριθμός συναδέλφων για να ψηφίσουμε. Συνεπώς καμία τροπολογία πλέον δεν μπορεί να συζητηθεί ή και να ψηφιστεί.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Τότε γιατί συζητήσαμε την
προηγούμενη;
ΠΡΟΕΔΡΕΥΩΝ (Κωνσταντίνος Βρεττός): 'Ηταν εμπρόθεσμη η τροπολογία και νομίζω πρέπει να συμφωνήσουμε να διευκολυνθεί το Προεδρείο να μη δημιουργηθούν προβλήματα.
Ορίστε, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, συζητάμε αυτές τις τροπολογίες, και καλό είναι η Κυβέρνηση και το Υπουργείο να ακούσει τα ζητήματα που τίθενται γιατί μπορεί να εισπράξει από τη Βουλή. Αυτό που εισέπραξε προηγούμενα το θεωρώ πολύ θετικό. Δηλαδή να έχουμε μια διαβεβαίωση της Κυβερνήσεως ότι είναι θέμα επεξεργασίας, θέμα μελέτης ή ότι το απορρίπτει. Και επειδή και ο συνάδελφος απουσιάζει και μου ανέθεσε να την υπερασπιστώ αυτήν την τροπολογία, νομίζω ότι πρέπει να ακουστεί, γιατί βρίσκω κι εγώ ότι είναι λογικό αυτό. Είναι η τροπολογία με ειδικό αριθμό 8 και αναφέρεται στις αθλητικές εφημερίδες του επαρχιακού Τύπου. 
ΠΡΟΕΔΡΕΥΩΝ (Κωνσταντίνος Βρεττός): Αναφέρεστε στην εμπρόθεσμη
τροπολογία. 'Εχετε το λόγο για δύο λεπτά.
ΑΝΑΣΤΑΣΙΟΣ ΜΑΝΤΕΛΗΣ: Σε αυτήν την τροπολογία, κύριε Πρόεδρε και

κύριοι συνάδελφοι, υπάρχει κάτι το οποίο και εμένα όταν μου το έθεσε ο κ. Σγουρίδης με ξένισε. 'Ολος ο Τύπος καλύπτεται για τα έξοδά του, ΔΕΗ, τηλεπικοινωνιακά, ταχυδρομικά με επιχορήγηση από το Υπουργείο Τύπου και
ΜΜΕ. Νομίζω ότι διατίθεται ένα ποσό πάνω από 800 εκατομμύρια δραχμές προς αυτήν την κατεύθυνση από το Υπουργείο Τύπου για να ενισχυθούν οι εκδοτικές αυτές επιχειρήσεις στη διακίνηση των εντύπων τους. Οι μόνοι που εξαιρούνται είναι οι αθλητικές εφημερίδες του επαρχιακού Τύπου. Και είναι αυτό περίεργο. Είναι περίεργο, διότι από πλευράς κόστους όλο αυτό το κόστος είναι 57 εκατομμύρια δραχμές, θα μπορούσαν να εξευρεθούν ενδεχόμενα με μία εξοικονόμηση μεταξύ των ήδη υφισταμένων κονδυλίων ή και με μία μικρή επαύξηση που είναι της τάξεως του 0,5%, τα 800 να γίνουν 850 εκατομμύρια και να εξυπηρετείται και ο επαρχιακός αθλητικός Τύπος. Αντιλαμβάνεστε, όλη η Ελλάδα να εξυπηρετείται και να διευκολύνεται, εκτός από τις εφημερίδες που εκδίδονται εκτός του λεκανοπεδίου της Αττικής! 
Νομίζω ότι εδώ πρέπει να τύχει ειδικής μέριμνας η περίπτωση αυτή. 
Πρέπει να δοθεί με νόμο -ή αλλιώς δεν γίνεται- η εντολή, οι εφημερίδες αυτές να γίνουν μέλη της Ενώσεως Ιδιοκτητών Επαρχιακού Τύπου, διότι δεν είναι μέλη και αποκλείονται γι' αυτόν το λόγο.
Αυτό, λοιπόν, νομίζω ότι πρέπει να το δούμε, να το προσέξουμε και δεν μπορούμε να αποκλείσουμε μια μικρή αλλά πολύ δυναμική και πολύ σημαντική κατηγορία του Τύπου, γιατί αυτή η διάκριση είναι διάκριση και μάλιστα με γεωγραφικά κριτήρια που είναι η χειρότερη μορφή διάκρισης στο εσωτερικό μιας χώρας.
ΠΡΟΕΔΡΕΥΩΝ (Κωνσταντίνος Βρεττός): Να κλείσουμε το θέμα.
Ορίστε, κύριε Υπουργέ, έχετε το λόγο.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, είναι μια αρμοδιότητα η οποία ανήκει στο Υπουργείο Τύπου και Μέσων Μαζικής Ενημέρωσης. Κάναμε μια συνεργασία, είχαμε μια συζήτηση αλλά δεν γίνεται αποδεκτή από την πλευρά του Υπουργείου Τύπου και έτσι δεν συμφωνούμε.
ΠΡΟΕΔΡΕΥΩΝ (Κωνσταντίνος Βρεττός): Ερωτάται το Σώμα: Γίνεται δεκτό και το ακροτελεύτιο άρθρο, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΚΑΛΟΓΙΑΝΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το ακροτελεύτιο άρθρο έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
Συνεπώς το νομοσχέδιο του Υπουργείου Μεταφορών και Επικοινωνιών
"Οργάνωση και λειτουργία των τηλεπικοινωνιών και άλλες διατάξεις" έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.33' λύεται η συνεδρίαση για αύριο Παρασκευή 17 Νοεμβρίου 2000 και ώρα 10.30', με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τους Υπουργούς Μεταφορών και Επικοινωνιών και Εθνικής Οικονομίας, Βουλευτών της Νέας Δημοκρατίας, σχετικά με το μέλλον της Ολυμπιακής Αεροπορίας.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


