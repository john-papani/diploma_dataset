(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΚΘ΄
Παρασκευή 14 Νοεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτή κ. Σ. Σακοράφα, σελ.
3. Ανακοινώνεται ότι τη συνεδρίαση παρακολουθούν μαθητές από το 20ο Δημοτικό Σχολείο Καλλιθέας, το 2ο Δημοτικό Σχολείο Ξυλοκάστρου, το 4ο Δημοτικό Σχολείο Μεγαλόπολης Αρκαδίας, το 42ο Δημοτικό Σχολείο Πάτρας, το Γυμνάσιο Λεπενούς Αιτολωακαρνανίας, το Δημοτικό Σχολείο Εύας Μεσσηνίας και ο Πρόεδρος της Βουλής των Αντιπροσώπων της Ανατολικής Δημοκρατίας της Ουρουγουάης κ. Αλ. Περντόμο, σελ.
4. Ανακοινώνεται ότι η Επιτροπή του Απολογισμού και του Γενικού Ισολογισμού του Κράτους και Ελέγχου της Εκτέλεσης του Προϋπολογισμού του Κράτους καταθέτει την Έκθεσή της στα σχέδια νόμων του Υπουργείου Οικονομίας και Οικονομικών:
α) «Κύρωση του Απολογισμού του Κράτους  Οικονομικού Έτους 2006», σελ.
β) «Κύρωση του Ισολογισμού του Κράτους  Οικονομικού Έτους 2006», σελ.
5. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 17 Νοεμβρίου 2008, σελ.
4. Συζήτηση επικαίρων ερωτήσεων .
α) Προς τον Πρωθυπουργό, i) σχετικά με την λήψη μέτρων για την στήριξη των ασφαλιστικών ταμείων, την αποζημίωση για τις απώλειές τους κ.λπ., σελ. 
ii) σχετικά με τη μείωση των δαπανών για εξοπλισμούς κ.λπ., σελ.
β) Προς τον Υπουργό Εσωτερικών, σχετικά με την αύξηση των κονδυλίων για τη Γενική Γραμματεία Επικοινωνίας και Ενημέρωσης κ.λπ., σελ.
γ) Προς τον Υπουργό Οικονομίας και Οικονομικών, σχετικά με την καταβολή των δεδουλευμένων στους συμβεβλημένους γιατρούς του Οργανισμού Περίθαλψης Ασφαλισμένων του Δημοσίου, σελ.
δ) Προς τον Υπουργό Απασχόλησης και Κοινωνικής Προστασίας, σχετικά με τα προβλήματα των εργαζομένων σε βιομηχανία οικοδομικών υλικών στο Αγρίνιο κ.λπ., σελ.
ε) Προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Περιφερειακού Νοσοκομείου «Άγιος Ανδρέας» στην Πάτρα κ.λπ., σελ.
5. Συζήτηση επερώτησης των Βουλευτών του Πανελλήνιου Σοσιαλιστικού Κινήματος προς τον Υπουργό Οικονομίας και Οικονομικών, σχετικά με το αναπτυξιακό πρόβλημα στη Θράκη, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής.
 Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Προστασία ανηλίκων από τον καπνό και τα αλκοολούχα ποτά και άλλες διατάξεις», σελ.
2. Κατάθεση Σχεδίου Νόμου.
Οι Υπουργοί Ανάπτυξης, Εθνικής Παιδείας και Θρησκευμάτων και Υγείας και Κοινωνικής Αλληλεγγύης κατέθεσαν σχέδιο νόμου: «Κύρωση της Σύμβασης μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ», σελ.

ΟΜΙΛΗΤΕΣ
Α. Επί Προσωπικού θέματος:
ΣΓΟΥΡΙΔΗΣ Π., σελ.

Β. Επί των επικαίρων ερωτήσεων:
ΑΪΒΑΛΙΩΤΗΣ Κ., σελ.
ΑΛΑΒΑΝΟΣ Α., σελ.
ΚΑΛΑΝΤΖΑΚΟΥ Σ., σελ.
ΚΑΡΑΜΑΝΛΗΣ Κ., σελ.
ΛΕΓΚΑΣ Ν., σελ.
ΜΩΡΑΪΤΗΣ Ν., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΠΑΡΗΓΑ Α., σελ.
ΠΑΥΛΟΠΟΥΛΟΣ Π., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΤΣΟΥΚΑΛΗΣ Ν., σελ.


Γ. Επί της επερώτησης:
ΑΗΔΟΝΗΣ Χ., σελ.
ΑΪΒΑΛΙΩΤΗΣ Κ., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΖΙΩΓΑΣ Ι., σελ.
ΜΠΟΛΑΡΗΣ Μ., σελ.
ΝΤΟΛΙΟΣ Γ., σελ.
ΠΑΠΑΘΑΝΑΣΙΟΥ Ι., σελ.
ΠΕΤΑΛΩΤΗΣ Γ., σελ.
ΣΓΟΥΡΙΔΗΣ Π., σελ.
ΤΖΑΚΡΗ Θ., σελ.
ΤΣΕΤΙΝ Μ., σελ.
ΦΙΛΙΝΗ Α., σελ.
ΧΑΤΖΗ ΟΣΜΑΝ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’
      ΣΥΝΕΔΡΙΑΣΗ  ΚΘ΄
      Παρασκευή 14 Νοεμβρίου 2008΄
      Αθήνα, σήμερα στις 14 Νοεμβρίου 2008, ημέρα Παρασκευή και ώρα 10.13΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής  κ. ΔΗΜΗΤΡΙΟΥ ΣΙΟΥΦΑ. 
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13 Νοεμβρίου 2008 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΚΗ΄ συνεδριάσεώς του, της Πέμπτης 13 Νοεμβρίου  2008 σε ό,τι αφορά την ψήφιση στο σύνολο των σχεδίων νόμου:
1. «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αυστρίας για την αποφυγή της διπλής φορολογίας σε σχέση με προς τους φόρους επί του εισοδήματος και κεφαλαίου».
2. «Κύρωση της Απόφασης Νο 63-2/2008 του Συμβουλίου Διοικητών του Διεθνούς Νομισματικού Ταμείου για την αναμόρφωση των μεριδίων ή ψήφων στο Διεθνές Νομισματικό Ταμείο.».
3. «Κύρωση της τροποποίησης των Άρθρων Συμφωνίας του Διεθνούς Νομισματικού Ταμείου για την διεύρυνση της επενδυτικής αρμοδιότητας αυτού».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Νικόλαο Καντερέ, Βουλευτή Νομού Αττικής, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  οι Συνταξιούχοι του Νομού Φθιώτιδας ζητούν να τους δοθεί επίδομα θέρμανσης 800 ευρώ κ.λπ..
    2) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  η Ομοσπονδία Εμπορικών Συλλόγων Ανατολικής Στερεάς Ελλάδος ζητεί τον καθορισμό συγκεκριμένων όρων χρήσης γης για εμπορική εκμετάλλευση κ.λπ..
    3) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  οι Συνεργαζόμενες Συνταξιουχικές Οργανώσεις Ι.Κ.Α. – ΕΛ.ΤΑ. - ΔΗΜΟΣΙΟΥ – Ο.Σ.Ε. – Τ.Ε.Β.Ε. – Π.Ε.Σ. – Ν.Α.Τ. – Τ.Σ.Α. – Τ.Α.Ε. – Ο.Τ.Α.. ζητούν την καθιέρωση κατώτερης σύνταξης για όλα τα ταμεία στα 1120 ευρώ, την κατάργηση του Φόρου Προστιθέμενης Αξίας στα είδη πρώτης ανάγκης κ.λπ..
    4) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  το Εργατοϋπαλληλικό Κέντρο Εύβοιας ζητεί την επαρκή στελέχωση του Περιφερειακού Υποκαταστήματος Ι.Κ.Α. Χαλκίδας και των Τοπικών Υποκαταστημάτων του Νομού Εύβοιας.
    5) Ο Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  η WWF Ελλάς διαμαρτύρεται για το καθεστώς λειτουργίας λατομείου στην περιοχή Άνω Βιάννου Νομού Ηρακλείου.
    6) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στα θεσμικά και οικονομικά αιτήματα των δικαστικών υπαλλήλων.
    7) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  η Νομαρχιακή Αυτοδιοίκηση Κέρκυρας ζητεί την τακτική συγκοινωνιακή σύνδεση των Παξών με την πόλη της Κέρκυρας.
    8) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  ο Σύλλογος Ερασιτεχνών Αλιέων Κέρκυρας διαμαρτύρεται για την κατάργηση της ερασιτεχνικής αλιείας με δίχτυ.
    9) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ελένη Μιχαλόγλου ζητεί να πληροφορηθεί αν μπορεί να συμμετάσχει στην προκήρυξη 8Κ/2008 του Α.Σ.Ε.Π. για την κατηγορία Δ.Ε. Διοικητικών Γραμματέων.
    10) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Δασικός Αγροτικός Συνεταιρισμός Προμάχων ζητεί την επίλυση προβλημάτων των υλοτόμων της περιοχής του.
    11) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  ο Πανελλήνιος Σύλλογος Εργαζομένων Ο.Τ.Ε. ζητεί την αλλαγή της πολιτικής που ακολουθεί η Διοίκηση του Οργανισμού αυτού.
    12) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Ανδρέας Δέλλιος, κάτοικος Έδεσσας ζητεί την επίλυση  προβλήματος του.
    13) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Ιωάννης Τσαχουρίδης, αθλητής ποδηλασίας ζητεί το διορισμό του.
    14) Ο Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  γονείς μαθητών Ηρακλείου Κρήτης, καθηγητές Φυσικής Αγωγής και ο Σύλλογος Π.Ο.Η. «ΚΑΣΤΡΟ» ζητούν την άμεση πρόσληψη καθηγητών Φυσικής Αγωγής στο τμήμα ποδηλασίας των Τ.Α.Δ. και Ε.Τ.Α.Δ. Ηρακλείου Κρήτης.
    15) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Πανελλήνια Ομοσπονδία Συλλόγων Επαγγελματιών Γεωπόνων  διαμαρτύρεται για το επιχειρησιακό πρόγραμμα που αφορά επενδύσεις στην αιγοπροβατοτροφία.
    16) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αργυρίου Αναστάσιος συνταξιούχος αναπηρίας ζητεί να ενημερωθεί για τις προϋποθέσεις χορήγησης επιδόματος κίνησης.
    17) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Ξενίδης Ελευθέριος ζητεί την επίλυση προβλήματος που αφορά στην επιστροφή της άδειας οδήγησης του γιού του.
    18) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ιωαννίδου Κυριακή  ζητεί να επισπευσθεί η διαδικασία για την επιδότηση της, λόγω αγοράς πρώτης κατοικίας.
    19) Ο Βουλευτής Πρεβέζης κ. ΕΥΑΓΓΕΛΟΣ  ΠΑΠΑΧΡΗΣΤΟΣ  κατέθεσε αναφορά με την οποία  το Θεατρικό Εργαστήρι Πρέβεζας ζητεί την παραμονή του στο χώρο που είναι ήδη εγκατεστημένο, εντός του Ενετικού Κάστρου του Αγίου Ανδρέα.
    20) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμος Καλλονής Λέσβου ζητεί την απομάκρυνση του πεδίου βολής από το Δημοτικό Διαμέρισμα Άγρας.
    21) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμος Μύρινας Λέσβου ζητεί την ένταξη της αεροπορικής σύνδεσης των γραμμών Αθήνα-Λήμνο, Θεσσαλονίκη-Λήμνο στις αεροπορικές γραμμές στις οποίες έχουν επιβληθεί υποχρεώσεις παροχής δημόσιας υπηρεσίας.
    22) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  η Φωτεινή Μαστρογιάννη, κάτοικος Νέας Σμύρνης Αττικής, εργαζόμενης στον Οργανισμό  «ΕΠΑΓΓΕΛΜΑΤΙΚΗ ΚΑΤΑΡΤΙΣΗ ΑΕ» ζητεί τη μετάταξή της στο Τμήμα Κοινωνικής Επιθεώρησης Καλλιθέας ή στον Ο.Α.Ε.Δ. Καλλιθέας.
    23) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  η Πανελλήνια Συνδικαλιστική  Ομοσπονδία Νοσηλευτικού Προσωπικού  διαμαρτύρεται για την καταστρατήγηση εργασιακών δικαιωμάτων των μελών της.
    24) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία  η Πανελλήνια Ομοσπονδία Συλλόγων Επαγγελματιών Γεωπόνων ζητεί τη μη συμμετοχή μελών του στο πρόγραμμα για την αιγοπροβατοτροφία.
    25) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία  ο Σύλλογος Σπουδαστών Αποφοίτων Ι.Ε.Κ. ειδικότητας «Φύλακας Μουσείων και Αρχαιολογικών Χώρων» ζητεί την επίλυση εργασιακού προβλήματος των μελών του.
    26) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Ένωση Πτυχιούχων Τεχνικών Αεροπλάνων της Ολυμπιακής Αεροπορίας διαμαρτύρεται για το κλείσιμο των Ολυμπιακών Αερογραμμών.
    27) Ο Βουλευτής Αιτωλοακαρνανίας κ. ΔΗΜΗΤΡΙΟΣ ΣΤΑΜΑΤΗΣ κατέθεσε αναφορά με την οποία  ο Δήμος Οινιάδων Αιτωλοακαρνανίας διαμαρτύρεται για το επικείμενο κλείσιμο του Ο.Τ.Ε. Νεοχωρίου Αιτωλοακαρνανίας.
    28) Ο Βουλευτής Αιτωλοακαρνανίας κ. ΔΗΜΗΤΡΙΟΣ ΣΤΑΜΑΤΗΣ κατέθεσε αναφορά με την οποία  ο Δήμος Παραβόλας Αιτωλ/νίας ζητεί να χορηγηθούν χρηματοπιστωτικές διευκολύνσεις στους σεισμόπληκτους κατοίκους της περιοχής του.
    29) Ο Βουλευτής Αιτωλοακαρνανίας κ. ΔΗΜΗΤΡΙΟΣ ΣΤΑΜΑΤΗΣ κατέθεσε αναφορά με την οποία  ο Δήμαρχος Αγρινίου ζητεί την κατασκευή κλειστού γυμναστηρίου στο δήμο του κ.λπ..
    30) Ο Βουλευτής Β΄ Πειραιώς κ. ΑΝΑΣΤΑΣΙΟΣ  ΝΕΡΑΝΤΖΗΣ κατέθεσε αναφορά με την οποία  ο Εξωραϊστικός Οικολογικός και Πολιτιστικός Σύλλογος «Ο ΚΡΟΝΟΣ» ζητεί την αναμόρφωση των δασικών χαρτών σύμφωνα με τα οριζόμενα των διατάξεων του Ν.3208/03.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 9541/2.4.08 ερώτηση των Βουλευτών κύριων Ιωάννη Ζιώγα και Σοφίας Καλαντίδου δόθηκε με το υπ’ αριθμ. Φ900α/5826/9610/21.4.08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 9541/2-04-2008 ερώτησης της Βουλής των Ελλήνων, που κατέθεσαν οι Βουλευτές κ. Ιωάννης Ζιώγας και κα Σοφία Καλαντίδου, με θέμα την παραχώρηση εγκαταστάσεων του παλαιού 424 Γ.Σ.Ν.Ε στο Πανεπιστήμιο Μακεδονίας και Θράκης, σας γνωρίζουμε τα ακόλουθα:
      Κατ' αρχήν, το συγκεκριμένο ακίνητο αποτελεί περιουσιακό στοιχείο του Γ.Ε.Σ. και δεν περιλαμβάνεται στον πίνακα των αποδεσμευόμενων στρατοπέδων τα οποία διαχειρίζεται η Υπηρεσία Αξιοποίησης και Μετεγκατάστασης Στρατοπέδων (Υ.Α.Μ.Σ) του ΥΠ.ΕΘ.Α.
      Το Γ.Ε.Σ έχει ήδη απαντήσει στο αίτημα του Πανεπιστημίου Μακεδονίας και Θράκης γνωρίζοντάς του ότι η Στρατιωτική Υπηρεσία, λαμβάνοντας υπόψη τις αυξημένες απαιτήσεις σε υποδομές αλλά και τον χαρακτηρισμό του κτηρίου ως μνημείο, αποφάσισε να διατηρήσει το στρατόπεδο «ΚΑΠ.ΚΩΤΤΑ» για κάλυψη στρατιωτικών αναγκών και περαιτέρω αξιοποίησή του προς όφελος της Υπηρεσίας.
      Πιο συγκεκριμένα, το Γ.Ε.Σ. έχει ξεκινήσει τις διαδικασίες για τη διαμόρφωση των εγκαταστάσεων του παλαιού 424 ΓΣΝΕ σε ξενώνες φιλοξενίας στελεχών για την κάλυψη αναγκών του διερχόμενου στρατιωτικού προσωπικού, του προσωπικού το οποίο φοιτά σε σχολές ή σχολεία με έδρα τη Θεσσαλονίκη (ΑΔΙΣΠΟ, ΣΔΙΕΠ κλπ.) και του προσωπικού των ειρηνευτικών αποστολών που μετακινείται από και προς το εξωτερικό.
      Επιπρόσθετα, μελετάται η ίδρυση Στρατιωτικού Μουσείου του Υγειονομικού Σώματος, καθώς το παλαιό κτήριο του 424 ΓΣΝΕ χαρακτηρίζεται μνημείο.
      Κατά συνέπεια, παρά τη δεδομένη κατανόηση του ΥΠ.ΕΘ.Α. για τις στεγαστικές δυσκολίες που αντιμετωπίζει το Πανεπιστήμιο Μακεδονίας και Θράκης, δεν είναι δυνατή επί του παρόντος η ικανοποίηση του αιτήματός του.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ
      2. Στην με αριθμό 9326/31.3.2008 ερώτηση των Βουλευτών κύριων Περικλή Κοροβέση και Γιάννη Δραγασάκη δόθηκε με το υπ’ αριθμ. 14947/ΕΥΣΑΠ 867/21.4.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και στο πλαίσιο των αρμοδιοτήτων της Γενικής Γραμματείας Επενδύσεων και Ανάπτυξης του ΥΠ.ΟΙ.Ο., η οποία έχει μεταξύ των άλλων την ευθύνη της οργάνωσης και του συντονισμού της διαδικασίας σχεδιασμού και κατάρτισης του αναπτυξιακού προγραμματισμού για την περίοδο 2007-2013, σας γνωστοποιούμε συνοπτικά τα ακόλουθα:
      Η εθνική στρατηγική για την εκπαίδευση και την επαγγελματική κατάρτιση διαμορφώθηκε κατόπιν διαβούλευσης με τους εμπλεκόμενους κοινωνικούς εταίρους και τους αρμόδιους φορείς χάραξης τομεακής και περιφερειακής πολίτικης, και αποτυπώθηκε στο ΕΣΠΑ, και στο ΕΠ «Εκπαίδευση και Δια Βίου Μάθηση». Η στρατηγική αυτή εστιάζει στην ανάπτυξη ενός σύγχρονου, δυναμικού, ανταγωνιστικού, και αποδοτικού συστήματος εκπαίδευσης και επαγγελματικής κατάρτισης και θέτει ως στόχο της την «αύξηση της ποσότητας, της ποιότητας και της αποτελεσματικότητας των επενδύσεων στο ανθρώπινο κεφάλαιο προκειμένου να αναβαθμιστεί το ελληνικό σύστημα εκπαίδευσης και επαγγελματικής κατάρτισης» αναδεικνύοντας την εκπαίδευση σε κρίσιμο αναπτυξιακό παράγοντα.
      Η εν λόγω στρατηγική βρίσκεται σε απόλυτη συμφωνία τόσο με το στρατηγικό στόχο της Ευρωπαϊκής Ένωσης όσο και με τη νέα προσέγγιση προγραμματισμού των διαρθρωτικών ταμείων που απαιτεί προσανατολισμό στη στοχοθεσία της Ευρωπαϊκής Επιτροπής για την Πολιτική της Συνοχής και τη Στρατηγική της Λισσαβόνας.
      Στη βάση αυτή αναπτύχθηκε ο στρατηγικός σχεδιασμός για την προγραμματική περίοδο 2007-2013 που θεμελιώνεται στο τετράπτυχο «Ανάπτυξη - Ανταγωνιστικότητα - Εκπαίδευση - Απασχόληση» και θα χρηματοδοτηθεί, μετά από διαβούλευση με την Ευρωπαϊκή Επιτροπή, από τρεις πυλώνες χρηματοδότησης:
      i. το Ευρωπαϊκό Κοινωνικό Ταμείο (ΕΚΤ), το οποίο θα συγχρηματοδοτήσει το τομεακό Επιχειρησιακό Πρόγραμμα Εκπαίδευσης και Δια Βίου Μάθησης δίνοντας έμφαση
      * στην προώθηση των μεταρρυθμίσεων στο εκπαιδευτικό σύστημα,
      * στην ενίσχυση της δια βίου μάθησης,
      * στην αντιμετώπιση της πρόωρης εγκατάλειψης του σχολείου και
      * στη βελτίωση της ποιότητας και της ελκυστικότητας της επαγγελματικής
      εκπαίδευσης και κατάρτισης
      ii. το Ευρωπαϊκό Ταμείο Περιφερειακής Ανάπτυξης (ΕΤΠΑ), το οποίο θα συγχρηματοδοτήσει τα Περιφερειακά Επιχειρησιακά Προγράμματα υποδομές και εξοπλισμό σε όλες τις βαθμίδες εκπαίδευσης, της αρχικής επαγγελματικής κατάρτισης & της δια βίου μάθησης.
      iii. Αμιγώς εθνικούς πόρους μέσα από το Πρόγραμμα Δημοσίων Επενδύσεων και τον τακτικό προϋπολογισμό.
      Στο πλαίσιο της διαβούλευσης για το Επιχειρησιακό Πρόγραμμα «Εκπαίδευση και Δια Βίου Μάθηση» με την Ευρωπαϊκή Επιτροπή οι δαπάνες για την κάλυψη των πάγιων και λειτουργικών εξόδων δράσεων των βιβλιοθηκών κρίθηκαν ως μη επιλέξιμες για συγχρηματοδότηση. Σχετικά κρίθηκαν επιλέξιμες δαπάνες για τη συγχρηματοδότηση δράσεων καινοτομικού χαραχτήρα.
      Ειδικότερα, μέσω του Επιχειρησιακού Προγράμματος «Εκπαίδευση και Δια Βίου Μάθηση» και στο πλαίσιο των Αξόνων Προτεραιότητας 1,2,και 3 « Αναβάθμιση της ποιότητας της Εκπαίδευσης και προώθηση της κοινωνικής ενσωμάτωσης» προβλέπεται χρηματοδότηση καινοτόμων δράσεων, ιδίως ηλεκτρονικών εφαρμογών ενίσχυσης του θεσμού των Ακαδημαϊκών βιβλιοθηκών. Παράλληλα μέσω του Επιχειρησιακού Προγράμματος «Ψηφιακή Σύγκλιση» θα υποστηριχθούν εξειδικευμένες εφαρμογές για την ανάπτυξη καινοτόμων τεχνολογικών δράσεων που έχουν εφαρμογή στην εκπαιδευτική διαδικασία καθώς και στην ανάπτυξη ψηφιακών υπηρεσιών για παρεμβάσεις στην παιδεία. Επίσης μέσω των ΠΕΠ όπως προαναφέρθηκε προβλέπονται οι χρηματοδοτήσεις εξοπλισμών στην ανώτατη εκπαίδευση.
      Στην παρούσα φάση, είναι πρόωρη η αναφορά για ένταξη συγκεκριμένων έργων στα προγράμματα της Δ΄ Προγραμματικής Περιόδου. Κάτι τέτοιο θα είναι εφικτό μετά την ολοκλήρωση της εξειδίκευσης των συγχρηματοδοτούμενων Επιχειρησιακών Προγραμμάτων (Ε.Π.) από τις αρμόδιες υπηρεσίες καθώς και την έγκριση συγκεκριμένων κριτηρίων ένταξης των έργων από τις Επιτροπές Παρακολούθησης.
      Εφαρμόζοντας συνεπώς τις προβλεπόμενες από τις διατάξεις εφαρμογής των Ε.Π. διαδικασίες και τα εγκεκριμένα κριτήρια ένταξης, οι αρμόδιες Διαχειριστικές Αρχές των Ε.Π. θα είναι δυνατόν να εντάξουν ή μη συγκεκριμένα έργα σε ένα Πρόγραμμα.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
     3. Στην με αριθμό  10105/9.4.2008 ερώτηση του Βουλευτή κ. Κωνσταντίνου Μπαντουβά δόθηκε με το υπ’ αριθμ. 7017/4/8211 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΜΠΑΝΤΟΥΒΑΣ, σε ό,τι μας αφορά, σας γνωρίζουμε ότι δεν υφίσταται θέμα επαναφοράς της λειτουργίας των τυχερών ηλεκτρονικών παιγνίων στην Ελλάδα, καθόσον ουδέποτε επιτρέπονταν η εγκατάσταση, λειτουργία και διενέργεια τυχερών ηλεκτρονικών παιγνίων, εξαιρουμένων των διατάξεων που ισχύουν για τη λειτουργία των καζίνο. Αυτό που συνέβαινε και εξακολουθεί να συμβαίνει, με σκοπό τον εύκολο και παράνομο πλουτισμό, είναι η μετατροπή ψυχαγωγικών τεχνικών ηλεκτρονικών, ηλεκτρομηχανικών και ηλεκτρικών παιγνίων σε τυχερά, καίτοι με τον ισχύοντα ν. 3037/2002 «Περί απαγόρευσης παιγνίων», απαγορεύεται η εγκατάσταση και διεξαγωγή αυτών σε δημόσια εν γένει κέντρα, συμπεριλαμβανομένων και αυτών που διενεργούνται μέσω ηλεκτρονικών υπολογιστών.
      Το ανωτέρω νομοθετικό πλαίσιο καταρτίστηκε λόγω του κοινωνικού προβλήματος που δημιουργήθηκε από την ανεξέλεγκτη διενέργεια τυχερών ηλεκτρονικών παιγνίων σε όλη τη χώρα, το οποίο κορυφώθηκε τα έτη 2001 και 2002. Επισπεύδον Υπουργείο ήταν το Υπουργείο Οικονομίας και Οικονομικών, το οποίο, κατ' αποκλειστικότητα και με δική του πρωτοβουλία, προέβη στην κατάρτιση του ανωτέρω νόμου. Επιπλέον, κατ' εξουσιοδότηση του άρθρου 7 του νόμου αυτού, προέβη στην κατάρτιση της υπ' αριθ. 1107414/1491/Τ. & Ε.Φ. Κ.Υ.Α., με τις διατάξεις της οποίας καθορίστηκαν οι όροι και οι προϋποθέσεις λειτουργίας καταστημάτων-επιχειρήσεων προσφοράς υπηρεσιών διαδικτύου.
      Όπως προαναφέρθηκε, με τις διατάξεις του υπόψη νόμου, απαγορεύτηκε γενικώς η εγκατάσταση και η διεξαγωγή οποιουδήποτε παιγνίου (ηλεκτρονικού, ηλεκτρομηχανικού, ηλεκτρικού), καθώς και αυτών που διεξάγονται μέσω ηλεκτρονικών υπολογιστών. Αποτέλεσμα αυτού ήταν να προσφύγει σε βάρος της χώρας μας η Ευρωπαϊκή Επιτροπή (αριθμός υποθέσεως C-65/05) και να εκδοθεί την 26-10-2006 η επί του θέματος καταδικαστική απόφαση του Δικαστηρίου των Ευρωπαϊκών Κοινοτήτων, με το ακόλουθο σκεπτικό:
      «Η Ελληνική Δημοκρατία εισάγοντας με τα άρθρα 2, παρ. 1 και 3 του ν. 3037/2002 απαγόρευση, επ' απειλή ποινικών ή διοικητικών κυρώσεων προβλεπομένων στα άρθρα 4 και 5 του ίδιου νόμου, εγκαταστάσεως και λειτουργίας όλων των ηλεκτρικών, ηλεκτρομηχανικών και ηλεκτρονικών παιγνίων, συμπεριλαμβανομένων όλων των παιγνίων για ηλεκτρονικούς υπολογιστές, σε κάθε δημόσιο ή ιδιωτικό χώρο, εκτός των καζίνο, παρέβη τις υποχρεώσεις που υπέχει από τα άρθρα 28ΕΚ, 43ΕΚ και 49ΕΚ, καθώς και από το άρθρο 8 της οδηγίας 98/34/ΕΚ του Ευρωπαϊκού Κοινοβουλίου και του Συμβουλίου, της 22ας Ιουνίου 1998, για την καθιέρωση μιας διαδικασίας πληροφόρησης στον τομέα των τεχνικών προτύπων και κανονισμών, όπως τροποποιήθηκε με την οδηγία 98/48/ΕΚ του Κοινοβουλίου και του Συμβουλίου, της 20ής Ιουλίου 1998».
      Το αιτιολογικό της προσφυγής βασίζεται στο γεγονός ότι η Ελλάδα, με την απαγόρευση που εισήχθη, παρέβη τις υποχρεώσεις που υπέχει με τα άρθρα 28, 43 και 49 της Συνθήκης Ε.Κ. και με το άρθρο 8 της οδηγίας 98/34/ΕΚ. Εν ολίγοις, η παραβίαση συνίσταται στο γεγονός ότι, με την απαγόρευση διενέργειας όλων ανεξαιρέτως των παιγνίων (πλην των μηχανικώς διεξαγομένων), καθίσταται εξ αντικειμένου απαγορευτική η εισαγωγή ψυχαγωγικών τεχνικών παιγνίων από χώρες μέλη της Ε.Ε. Η εξέλιξη αυτή συνεπάγεται την υποχρέωση της Ελλάδας να επανεξετάσει τη σχετική με τα παίγνια νομοθεσία στην κατεύθυνση της συμμόρφωσης με την υπόψη απόφαση. Σε αντίθετη περίπτωση προβλέπεται η επιβολή ιδιαίτερα υψηλών χρηματικών κυρώσεων, εξέλιξη η οποία έχει ήδη λάβει χώρα και αναμένεται να οριστεί το ύψος αυτών.
      Με πρωτοβουλία του Υπουργείου Οικονομίας και Οικονομικών, προκειμένου να αποφευχθούν οι προβλεπόμενες για την περίπτωση οικονομικές κυρώσεις, συγκροτήθηκε άτυπη ομάδα εργασίας, η οποία είχε ως έργο την εξέταση του θέματος της τροποποίησης του υφιστάμενου νομοθετικού πλαισίου που διέπει την εγκατάσταση, λειτουργία και διενέργεια των ψυχαγωγικών τεχνικών ηλεκτρικών, ηλεκτρομηχανικών και ηλεκτρονικών παιγνίων στη χώρα. Η ομάδα αυτή, στην οποία συμμετείχαν και δύο αξιωματικοί της Ελληνικής Αστυνομίας, επικεντρώθηκε στην πρόβλεψη νομοθετικών και τεχνικών μέτρων για την αποφυγή της μετατροπής των ψυχαγωγικών τεχνικών παιγνίων σε τυχερά.
      Τέλος σας πληροφορούμε ότι η νομοθετική πρωτοβουλία του όλου θέματος ανήκει στο Υπουργείο Οικονομίας και Οικονομικών, στο οποίο διαβιβάζουμε φωτοτυπία της ερώτησης, προκειμένου να σας ενημερώσει σχετικά.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     4. Στην με αριθμό 9618/3.4.08 ερώτηση του Βουλευτή κ. Φίλιππου Σαχινίδη δόθηκε με το υπ’ αριθμ. Φ1500/9899/261/18.4.2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αριθμ. πρωτ. 9618/03-04-2008 ερώτησης του Βουλευτή κ. Φίλιππου Σαχινίδη, σχετικά με την υπερβολική καθυστέρηση πληρωμής των δικαιούχων σύνταξης Ο.Α.Ε.Ε. (Τ.Ε.Β.Ε.) με διαδοχική ασφάλιση και μετά το αριθμ. πρωτ. Φ31/48/37118/10-04-2008 έγγραφο του Ο.Α.Ε.Ε., σας γνωρίζουμε τα ακόλουθα:
      1. Στις περιπτώσεις εφαρμογής των διατάξεων της διαδοχικής ασφάλισης και ακόμα περισσότερο όταν εφαρμόζονται σε συνδυασμό με τις διατάξεις των Κανονισμών Ε.Ο.Κ., υπάρχει καθυστέρηση στην απονoμή της σύνταξης των ενδιαφερομένων, γιατί οι υποθέσεις είναι πολύπλοκες και οι διαδικασίες χρονοβόρες, αφού πρέπει να συντονιστούν ασφαλιστικά συστήματα περισσοτέρων φορέων, να γίνει η σχετική αλληλογραφία μεταξύ των ασφαλιστικών οργανισμών που έχουν οι ασφαλισμένοι, προκειμένου να ορισθεί ο αρμόδιος για την απονομή της σύνταξης οργανισμός, να βεβαιωθεί ο χρόνος ασφάλισής τους, και να καθορισθεί το ποσό της σύνταξής τους με σχετικές αποφάσεις.
      2. Eιδικά, όσον αφορά στην εφαρμογή των διατάξεων της διαδοχικής ασφάλισης από τον Ο.Α.Ε.Ε., στα πλαίσια και της ενοποίησης των τριών ασφαλιστικών Ταμείων, ΤΕΒΕ, ΤΑΕ, και ΤΣΑ, από 01/01/2007, καταβάλλεται προσπάθεια εκ μέρους των υπηρεσιών συντάξεων ώστε να ανταποκριθούν στις αυξημένες απαιτήσεις της ενοποίησης, (νέες καταστατικές διατάξεις Ο.Α.Ε.Ε. και εσαεί ισχύς των καταστατικών διατάξεων των τριών Ταμείων) αλλά και στην εφαρμογή των διατάξεων της διαδοχικής ασφάλισης με τον καλύτερο δυνατό τρόπο για τον υποψήφιο συνταξιούχο.
      Επιπροσθέτως, κατ΄ εφαρμογή των διατάξεων της παρ. 6 του άρθρου 15 του ν. 3607/2007, ο Ο.Α.Ε.Ε. χορηγεί προσωρινές συντάξεις, σε υποψηφίους συνταξιούχους γήρατος ή δικαιούχους λόγω θανάτου ασφαλισμένου, εφόσον υποβάλλουν σχετικό αίτημα, το ύψος των οποίων ισούται με το εκάστοτε κατώτατο όριο ανά κατηγορία σύνταξης από 01/12/2007 και στους υποψηφίους συνταξιούχους με εφαρμογή των διατάξεων της διαδοχικής ασφάλισης, σύμφωνα με το γ' εδάφιο του άρθρου 15, εφόσον ο ασφαλισμένoς πληροί τις ελάχιστες χρονικές προϋποθέσεις; για συνταξιοδότηση από τον Οργανισμό, σύμφωνα με τους αναφερόμενους χρόνους ασφάλισης στην υπεύθυνη δήλωση του αιτούντος.
      3. Όσον αφορά στις περιπτώσεις που έχει πραγματοποιηθεί χρόνος σε ασφαλιστικούς φορείς ξένων χωρών, σε κράτη μέλη της Ευρωπαϊκής Ένωσης ή σε χώρες που έχουμε συνάψει Διμερείς Συμβάσεις, εφαρμόζονται οι διατάξεις της διαδοχικής ασφάλισης, σε συνδυασμό με τις αντίστοιχες διατάξεων των Κανονισμών ΕΟΚ, 1408/1971 και 574/1972 ή των διμερών συμβάσεων. Η πρώτη ενέργεια που γίνεται σ' αυτές τις περιπτώσεις είναι η εξεύρεση του απονέμοντα φορέα, σύμφωνα με τη διαδικασία του άρθρου 14 του ν. 1902/1990, με βάση μόνο τον ελληνικό χρόνο ασφάλισης. Εφόσον εξευρεθεί απονέμων φορέας, τότε αυτός διεξάγει και την αλληλογραφία, μέσω του ΙΚΑ, το οποίο έχει ορισθεί ως οργανισμός σύνδεσης με τους ξένους φορείς και στέλνει τα σχετικά έντυπα και δικαιολογητικά, ζητώντας το χρόνο του άλλου κράτους. Εάν δεν εξευρεθεί απονέμων φορέας, τότε ο τελευταίος ελληνικός φορέας υποχρεούται να προβεί στη σχετική αλληλογραφία. Στη συνέχεια, και αφού σταλεί από το φορέα του άλλου κράτους ο χρόνος ασφάλισης, ο τελευταίος φορέας αρχίζει εκ νέου τη διαδικασία εξεύρεσης του απονέμοντα φoρέα.
      Τέλος, σας γνωρίζουμε ότι οι προαναφερθείσες διατάξεις της προσωρινής σύνταξης δεν εφαρμόζονται από το Ο.Α.Ε.Ε., στις συνταξιοδοτικές περιπτώσεις που κρίνονται με βάση τους Κοινοτικούς Κανονισμούς και τους Κανονισμούς των Διμερών Συμβάσεων.
      Η ΥΠΟΥΡΓΟΣ
      ΦΑΝΗ ΠΕΤΡΑΛΙΑ-ΠΑΛΛΗ»
      5. Στην με αριθμό 8402/13.3.08 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Β-1055/4.4.08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8402/13-03-2008 που κατατέθηκε στη Βουλή από τον Βουλευτή κ. Θανάση Λεβέντη, σας πληροφορούμε ότι:
      1. Το ΥΜΕ έχει αναθέσει τη λειτουργία των Πάρκων Κυκλοφοριακής Αγωγής στους οικείους Δήμους. Με την αποπεράτωση του κάθε Πάρκου διενεργείται τριήμερη επιμόρφωση από ειδικούς του Αριστοτελείου Πανεπιστημίου Θεσσαλονίκης, σε υπαλλήλους που ο Δήμος υποδεικνύει ως κατάλληλους για εκπαιδευτές των μαθητών. Σύμφωνα με τη σύμβαση που έχει υπογραφεί με την κατασκευή του κάθε Πάρκου με τον Δήμο, το ΥΜΕ αναλαμβάνει την πλήρη χρηματοδότηση του Πάρκου και ο Δήμος έχει την ευθύνη για τη συνεχή και κανονική λειτουργία του.
      2. Το ΥΜΕ αποφάσισε να διενεργήσει και νέα επιμόρφωση σε άτομα που ο Δήμος θα υποδείξει αφού εκφράσει εκδήλωση ενδιαφέροντος προς τους πολίτες τουλάχιστον δευτεροβάθμιας εκπαίδευσης και ιδιαίτερα σε υπαλλήλους της Δ/νσης Μεταφορών και Επικοινωνιών της Νομαρχιακής Αυτοδιοίκησης, Αστυνομικούς και Λιμενικούς, εκπαιδευτικούς Πρωτοβάθμιας και δευτεροβάθμιας εκπαίδευσης, εκπαιδευτές οδηγών , συγκοινωνιολόγους, άτομα από Ινστιτούτα και Φορείς που σχετίζονται με τα θέματα Οδικής Ασφάλειας. Η επιλογή των ατόμων - όπως και παλαιότερα - είναι αρμοδιότητα των Φορέων Τοπικής Αυτοδιοίκησης. Πλην των παραπάνω δεν απαιτείται κανένα άλλο τυπικό προσόν, εκτός φυσικά της κατοχής και της κατάλληλης άδειας οδήγησης.
      Από τις αρμόδιες Υπηρεσίες του Υπ.Μ.Ε προετοιμάζεται νέα εγκύκλιος για τη διεξαγωγή των υπόψη σεμιναρίων, στην οποία περιλαμβάνεται σχετική με την άδεια οδήγησης διευκρίνιση.
      3. Όσον αφορά την εκπαίδευση η οποία θα πραγματοποιηθεί από ειδικούς του ΥΜΕ, της Ελληνικής Αστυνομίας και του Αριστοτελείου Πολυτεχνείου αυτή θα έχει σαν βάση το εγχειρίδιο του Οδηγού Εκπαίδευσης Κυκλοφοριακής Αγωγής που ήδη έχει αποσταλεί μαζί με άλλο έντυπο και ηλεκτρονικό υλικό στους υπόψη Δήμους. Η ενημέρωση - επιμόρφωση δεν αποσκοπεί στο να καταστήσει οδηγούς τους επιμορφούμενους αλλά να τους αναδείξει τα προβλήματα της οδικής ασφάλειας και να τους παρέξει τα εφόδια του θα τους είναι απαραίτητα ώστε να μπορέσουν να διδάξουν και πρακτικά τα παιδιά της πρωτοβάθμιας και δευτεροβάθμιας εκπαίδευσης που σκεφτούν το Πάρκο Κυκλοφοριακής Αγωγής τους κανόνες οδικής συμπεριφοράς.
      Ο Υπουργός
      ΚΩΝΣΤΑΝΤIΝΟΣ ΧΑΤΖΗΔΑΚΗΣ»
      6. Στην με αριθμό 8248/11.3.08 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-1048/4.4.08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8248/11-3-2008 που κατέθεσε στη Βουλή ο Βουλευτής κ. Βασ. Οικονόμου , σχετικά με τον έλεγχο λεωφορείων που αναλαμβάνουν τη μεταφορά μαθητών, κατά το μέρος των αρμοδιοτήτων του Υπ.Μ.Ε., σας πληροφορούμε τα εξής:
      1. Η μεταφορά των μαθητών Α/βάθμιας και Β/βάθμιας Δημόσιας Εκπαίδευσης διενεργείται στο πλαίσιο των διατάξεων της υπ' αριθμ. IΒ/6071/26-8-1998( Β΄ 932) κοινής απόφασης των Υπουργών Οικονομίας και Οικονομικών, Εθνικής Παιδείας και Θρησκευμάτων , Εσωτερικών Δημόσιας Διοίκησης και Αποκέντρωσης και Μεταφορών και Επικοινωνιών και η ανάθεση αυτής υπάγεται την αρμοδιότητα των οικείων Ν.Α. (Δ/νσεις Εκπαίδευσης), στον προϋπολογισμό των οποίων εγγράφονται οι ανάλογες πιστώσεις.
      2. Σε ό,τι αφορά τα θέματα ασφάλειας κατά τη μεταφορά των μαθητών, το Υπ.Μ.Ε. έχει θεσπίσει πλήρες νομοθετικό και κανονιστικό πλαίσιο με το οποίο καθορίζονται οι κανόνες, οι όροι και οι προϋποθέσεις για την ασφαλή μεταφορά των μαθητών όλων των βαθμίδων εκπαίδευσης, με σχολικά λεωφορεία ιδιωτικής ή δημόσιας χρήσης.
      Σε κάθε περίπτωση, η τήρηση της εφαρμογής των ανωτέρω έχει ανατεθεί στα αρμόδια όργανα της Ελληνικής Αστυνομίας αλλά και των Μικτών Κλιμακίων Ελέγχου του ν. 3446/2006 (Α΄ 49) που συγκροτούνται από τις Νομαρχιακές Αυτοδιοικήσεις της χώρας. Ειδικά για τα σχολικά λεωφορεία ελέγχονται και οι παραβάσεις που καθορίζονται με τις διατάξεις της παρ. 11 του άρθρου 5 της υπ΄ αριθμ. Γ5/29480/2304/10-4-2001 (Β΄ 614) ΚΥΑ.
      Σημειώνεται ότι για τον έλεγχο των σχολικών λεωφορείων και γενικά των λεωφορείων που μεταφέρουν μαθητές, έχουν εκδοθεί σχετικές εγκύκλιοι από τις αρμόδιες Δ/νσεις του Υπ.Μ.Ε. για τον αυστηρότερο έλεγχο και οδηγίες για τα σημεία, τα οποία πρέπει να ελέγχουν τα ελεγκτικά όργανα.
      3. Για το θιγόμενο με την παρούσα Ερώτηση θέμα η Ν.Α. Ανατολικής Αττικής, στο πλαίσιο των αρμοδιοτήτων της, απέστειλε το αριθμ. 821119/24-3-2008 έγγραφο, το οποίο και σας διαβιβάζουμε προς ενημέρωσή σας.
      4 Ο Υπουργός Μεταφορών και Επικοινωνιών απέστειλε στις 2/4/2008 εγκύκλιο στα συναρμόδια Υπουργεία και στις ΝΑ, με την οποία ζητά να εντατικοποιηθούν οι έλεγχοι των λεωφορείων με τα οποία θα μετακινηθούν οι μαθητές των σχολείων, εν όψει της περιόδου των σχολικών εκδρομών. Στην εγκύκλιο καταγράφονται όλοι οι όροι και οι προϋποθέσεις που πρέπει να πληρούν τα λεωφορεία ώστε οι μετακινήσεις των μαθητών να πραγματοποιηθούν με ασφάλεια και εφιστάται η προσοχή στο ρόλο των Μικτών Κλιμακίων Ελέγχου και στα σημεία που πρέπει αυτά να ελέγχουν.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»)
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 17 Νοεμβρίου 2008.
    (Στο σημείο αυτό εισέρχεται στην Αίθουσα ο Πρόεδρος της Κυβερνήσεως κ. ΚΩΝΣΤΑΝΤΙΝΟΣ ΚΑΡΑΜΑΝΛΗΣ)
    (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
    Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130, παράγραφος 4 του Κανονισμού της Βουλής)
1. Η με αριθμό 229/10-11-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας- Ελίζας Ξενογιαννακοπούλου προς τους Υπουργούς Οικονομίας και Οικονομικών και Εθνικής Παιδείας και Θρησκευμάτων, σχετικά με το διορισμό των διακοσίων ογδόντα επτά εκλεγέντων καθηγητών στα Ανώτατα Εκπαιδευτικά Ιδρύματα κ.λπ.
2. Η με αριθμό 251/ 11-11-2008 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Δικαιοσύνης, σχετικά με τις φυλακές Κορυδαλλού κ.λπ..
3. Η με αριθμό 253/11-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων προστασίας των ανθρωπίνων δικαιωμάτων στην Βόρεια Ήπειρο κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
1. Η με αριθμό 225/10-11-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αντιμετώπιση της ενδοσχολικής βίας κ.λπ.
2. Η με αριθμό 250/11-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικά με την επιδότηση του καπνού κ.λπ..
3. Η με αριθμό 252/11-11-2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με την προστασία και ανάδειξη της Ακαδημίας Πλάτωνος κ.λπ..
4. Η με αριθμό 242/11-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Εθνικής Παιδείας και Θρησκευμάτων, σχετικά με την επανέκδοση του σχολικού ενημερωτικού βιβλίου, «Μακεδονία, ιστορία και πολιτική» κ.λπ..
ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ 
     Πρώτη είναι η με αριθμό 246/4/11-11-2008 επίκαιρη ερώτηση της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κυρίας Αλέκας Παπαρήγα προς τον Πρωθυπουργό, σχετικά με την λήψη μέτρων για την στήριξη των ασφαλιστικών ταμείων, την αποζημίωση για τις απώλειές τους κ.λπ.
     Η ερώτηση της κ. Παπαρήγα έχει ως εξής:
     «Μετά την οικονομική κρίση που άρχισε να αγγίζει και την Ελλάδα, τη συνεχή πτώση των δειχτών στο χρηματιστήριο και τη μείωση της αξίας των άλλων χρηματοοικονομικών προϊόντων, τα ασφαλιστικά ταμεία που έχουν επενδύσει σε μετοχές, αμοιβαία κεφάλαια, δομημένα ομόλογα κ.ά. έχουν πολύ μεγάλες απώλειες.
     Ήδη τα αποθεματικά τους έχουν σε μεγάλο βαθμό εξανεμισθεί και οξύνεται το πρόβλημα της επιβίωσής τους.
     Υπενθυμίζουμε, τις απώλειες που υπήρξαν από το 1951 μέχρι το 1975, που υπολογίζονται σε 58.000.000.000 ευρώ, τις απώλειες από τα δομημένα ομόλογα και από την πτώση του χρηματιστηρίου το 1999-2002.
     Σημειώνουμε, επίσης, ότι σημερινή και όλες οι προηγούμενες Κυβερνήσεις, δεν κατέβαλλαν στα ασφαλιστικά ταμεία της υποχρεώσεις από θεσμοθετημένους πόρους, αλλά και από κρατικές εργοδοτικές εισφορές. Έχει στοιχίσει ακριβά και παραμένει το πρόβλημα της μεγάλης εισφοροδιαφυγής στον ιδιωτικό τομέα.
     Ερωτάται ο κύριος Πρωθυπουργός:
* Τι μέτρα θα πάρει για την στήριξη των ασφαλιστικών ταμείων και ειδικότερα για την αύξηση της κρατικής χρηματοδότησης.
* Εάν θα αναλάβει το Κράτος να εξαγοράσει από τα ασφαλιστικά ταμεία τις μετοχές και τα άλλα χρηματοοικονομικά προϊόντα στην τιμή αγοράς τους και αν θα τα αποζημιώσει για τις απώλειες που είχαν κατά τη διάρκεια της αξιοποίησης των αποθεματικών τους από τους επιχειρηματίες και τις τράπεζες και εάν θα καταργήσει τις νομοθετικές ρυθμίσεις που επιτρέπουν το «τζογάρισμα» των αποθεματικών.»
Στην ερώτηση της κ. Παπαρήγα θα απαντήσει ο Πρωθυπουργός κ. Κώστας Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβερνήσης): Κυρίες και κύριοι συνάδελφοι, βρισκόμαστε κάτω από το βάρος μιας παγκόσμιας χρηματοπιστωτικής κρίσης, που όμοιά της δεν έχει γνωρίσει ο μεταπολεμικός κόσμος. 
      Είναι γεγονός, όπως επισημαίνει και η κ. Παπαρήγα, ότι, πέραν των άλλων επιπτώσεων, υπήρξε και στη χώρα μας σημαντική πτώση στους δείκτες του Χρηματιστηρίου και μείωση των αξιών σε μια σειρά χρηματοοικονομικά προϊόντα. 
      Σε καμία περίπτωση όμως –και το τονίζω, διότι το βλέπω στην ερώτησή σας- η σημερινή κατάσταση στο Χρηματιστήριο δεν μπορεί να συγκρίνεται με την πτώση που συντελέστηκε στην περίοδο των κυβερνήσεων του ΠΑΣΟΚ.
      Επιδιώχθηκε τότε –και αυτό είναι σε όλους γνωστό- μια πλασματική άνοδος του Χρηματιστηρίου με τη σύμπραξη δημόσιων οργανισμών και ασφαλιστικών ταμείων, που κατέληξε σε ουσιαστική καταστροφή, τόσο για το Δημόσιο, όσο και για τους ιδιώτες επενδυτές. Σκόπιμα και προσχεδιασμένα είχαν γίνει τότε αγορές μετοχών σε πλασματικά διογκωμένες τιμές, γεγονός που είχε το γνωστό σε όλους μας αποτέλεσμα. Δεν έγινε και δεν γίνεται τίποτε παρόμοιο σήμερα. 
      Την αναφορά για «τζόγο» με τα αποθεματικά των ταμείων την απορρίπτουμε· είναι αβάσιμη και άδικη. 
      Θέλω, λοιπόν, από την αρχή να υπογραμμίσω ότι οι φορείς κοινωνικής ασφάλισης είναι αυτόνομοι και αυτοδιοικούμενοι οργανισμοί, με διοικητικά συμβούλια στα οποία συμμετέχουν κατά πλειοψηφία αιρετοί εκπρόσωποι των ασφαλισμένων, των συνταξιούχων και των εργοδοτών. Έχουν οι ίδιοι οι φορείς την αρμοδιότητα της διαχείρισης και της αξιοποίησης των αποθεματικών και, γενικότερα, της περιουσίας τους. Λειτουργούν ως θεσμικοί επενδυτές με κριτήρια μακροπρόθεσμου σχεδιασμού.
      Η χρηματοπιστωτική κρίση αφορά τα ασφαλιστικά ταμεία μόνο στο βαθμό που έχουν επενδύσει σε μετοχές, ομόλογα και αμοιβαία κεφάλαια και μόνο στο βαθμό που είναι υποχρεωμένα να προχωρήσουν σε ρευστοποιήσεις. Τέτοιος λόγος όμως δεν συντρέχει -και αυτό είναι καθοριστικής σημασίας. Ποια είναι, λοιπόν, η πραγματικότητα; 
      Σύμφωνα με τα επίσημα στοιχεία, το ύψος της κινητής και ακίνητης περιουσίας των φορέων της κοινωνικής ασφάλισης ανέρχεται στα 29,2 δισεκατομμύρια ευρώ· από αυτά το 3% είναι ακίνητη περιουσία, το 44% είναι σε καταθέσεις και το 52% σε χρεόγραφα. 
      Για την ακίνητη περιουσία και τις καταθέσεις -το καταλαβαίνουμε όλοι- δεν τίθεται κανένα ζήτημα. Το ίδιο ισχύει και για τα περισσότερα (για τα 2/3) από τα χρεόγραφα των ταμείων, τα οποία είναι εγγυημένα κρατικά ομόλογα.
      Στις διακυμάνσεις του Χρηματιστηρίου υπόκειται μόνο το υπόλοιπο 1/3 των χρεογράφων, δηλαδή οι μετοχές που έχουν τα ταμεία (περίπου 5 δισεκατομμύρια ευρώ).
      Η αποτίμηση όμως, κυρίες και κύριοι συνάδελφοι, που γίνεται τη στιγμή αυτή, είναι καθαρά λογιστική. Αναλυτικότερα:
      Πρώτον, οι φορείς κοινωνικής ασφάλισης δεν έχουν άμεσα στα χαρτοφυλάκιά τους ομόλογα που έχουν παρουσιάσει πρόβλημα. Δεν είναι εκτεθειμένοι, με άλλα λόγια, σε επικίνδυνα, «τοξικά» προϊόντα.
      Δεύτερον, τα πραγματικά οικονομικά αποτελέσματα για τις μετοχές που έχουν οι ασφαλιστικοί φορείς, όπως και για κάθε άλλη περίπτωση, προκύπτουν μόνο κατά τη στιγμή που αποφασίζουν να πωλήσουν τους τίτλους τους. Και οι φορείς κοινωνικής ασφάλισης δεν έχουν λόγο να προχωρήσουν στην πώληση οποιωνδήποτε τίτλων.
      Τρίτον, το Κράτος εγγυάται στο ακέραιο τόσο τις συντάξεις, όσο και τις άλλες παροχές των ταμείων.
      Έρχομαι στην πρόταση που αναπτύσσεται από το Κομμουνιστικό Κόμμα Ελλάδος για εξαγορά από το Κράτος των μετοχών και των χρηματοοικονομικών προϊόντων που βρίσκονται στην κατοχή των ταμείων. Κυρίες και κύριοι συνάδελφοι, δεν μας βρίσκει καθόλου σύμφωνους αυτή η πρόταση. Υποθέτουμε ότι το Κομμουνιστικό Κόμμα αναφέρεται στα προϊόντα που η τιμή τους στην αγορά βρίσκεται σήμερα χαμηλότερα από την τιμή με την οποία αποκτήθηκαν. 
      Και ερωτώ: Εάν σπεύδαμε τη στιγμή αυτή σε μια λογιστική αποκατάσταση των ταμείων, τι θα κερδίζαμε; Είναι ωφέλιμο να μετατρέψουμε μια λογιστική διαφορά σε πραγματική; Είναι ωφέλιμο να βάλουμε, τη στιγμή αυτή, πρόσθετα βάρη στον Προϋπολογισμό και να περιορίσουμε τα περιθώρια που έχει για κοινωνικές και αναπτυξιακές πολιτικές; Ασφαλώς όχι!
      Εάν υιοθετούσαμε την πρόταση του Κομμουνιστικού Κόμματος, δεν θα καταφέρναμε τίποτε άλλο παρά μόνο να μεταθέσουμε στους φορολογούμενους ένα κόστος χωρίς κανένα όφελος! 
      Βεβαίως, τα ταμεία μάς αφορούν όλους· το ίδιο, όμως, μας αφορά και ο Προϋπολογισμός. Και ο Προϋπολογισμός του 2009 όχι μόνο δεν πρέπει να επιβαρυνθεί, αλλά πρέπει να έχει περιθώρια για άμεση στήριξη των οικονομικά ασθενέστερων.
      Σε ό,τι αφορά την αξιοποίηση της περιουσίας των ταμείων: Όπως είναι σε όλους γνωστό, με το νόμο του 2007 θεσπίστηκε νέο πλαίσιο για την καλύτερη διαχείριση και αξιοποίηση της περιουσίας τους· με βάση το νόμο αυτό, εκδόθηκε από τις αρχές Οκτωβρίου –εφαρμόζεται ήδη- υπουργική απόφαση με την οποία θεσπίστηκαν αυστηροί κανόνες σε ό,τι αφορά την επενδυτική συμπεριφορά των φορέων κοινωνικής ασφάλισης. Ειδικότερα:
      1. Καθορίζονται με σαφήνεια τα επενδυτικά μέσα που μπορούν να χρησιμοποιούν, και θεσπίζονται αυστηροί κανόνες, έτσι ώστε να εξασφαλίζεται η ασφάλεια, η ρευστότητα και η αποδοτικότητα των επενδυτικών τους χαρτοφυλακίων. 
      2. Καθορίζεται ο χρονικός ορίζοντας των επενδύσεών τους, αφού ληφθεί υπόψη η αναλογιστική μελέτη, που προσδιορίζει και το ύψος των κεφαλαίων. 
      3. Επιβάλλεται εσωτερική διαδικασία για τη συνεχή μέτρηση των αποδόσεων που έχουν οι επενδύσεις τους. Επιβάλλονται αυστηροί κανόνες στα πρόσωπα που εμπλέκονται στη διαδικασία της διαχείρισης, έτσι ώστε να εξασφαλίζεται η αυτονομία της διαχείρισης και η διαφάνεια στη λήψη των σχετικών αποφάσεων.
      Τα ασφαλιστικά ταμεία λειτουργούν πλέον σ’ ένα αναβαθμισμένο και θωρακισμένο θεσμικό πλαίσιο. Τα ασφαλιστικά ταμεία δεν έχουν σήμερα κανένα λόγο ούτε να ρευστοποιήσουν τις κινητές αξίες τους ούτε να εκποιήσουν τα περιουσιακά τους στοιχεία.
      Σε κάθε περίπτωση –και μ’ αυτό καταλήγω- το Κράτος εγγυάται απόλυτα όλες τις συντάξεις.
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Το λόγο έχει η Γενική Γραμματέας του Κομμουνιστικού Κόμματος Ελλάδος κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Πρωθυπουργέ, αυτά που θα πω δεν έχουν καμμία σχέση με την υπεράσπιση των διοικήσεων των ασφαλιστικών ταμείων. Είναι μία άλλη παράγραφος, που αυτή τη στιγμή –και λόγω χρόνου- δεν μπορώ να την αναπτύξω. 
      Δεν θα συμφωνήσουμε σε αυτό που είπατε, ότι τα ταμεία είναι αυτοδιοικούμενα, αυτά, λοιπόν, κανονίζουν πώς θα αξιοποιήσουν τα αποθεματικά. 
      Τα αποθεματικά των ασφαλιστικών ταμείων, το ταμείο των ασφαλιστικών ταμείων, να το πω έτσι, καθορίζεται από την εισοδηματική πολιτική της εκάστοτε κυβέρνησης –όχι μόνο της δικής σας- από την πολιτική που ακολουθείται στις εργασιακές σχέσεις, από ένα γενικότερο θεσμικό πλαίσιο. 
      Επομένως, ακόμα κι όταν έχουν αυτοδιοίκηση, από τη στιγμή που εξαρτώνται από την εργοδοσία αν θα δώσει τις εισφορές, από το κράτος αν θα δώσει το μερίδιό του, από το πόσοι μισθωτοί έχουν κανονικές σχέσεις απασχόλησης και πόσοι μη κανονικές -άρα οι τρύπες που δημιουργούνται είναι πολλές- η αυτοδιοίκηση για εμάς δεν λέει τίποτα. Χωρίς να σημαίνει, λέω ξανά, ότι τα έχουν καλά καμωμένα οι διοικήσεις των ασφαλιστικών ταμείων, επειδή αποτελούνται από εργαζόμενους κλπ. Αυτό σε εμάς δεν λέει τίποτα, γιατί και αυτές οι διοικήσεις κινούνται στα πλαίσια μιας συγκεκριμένης πολιτικής.
      Να ξεκαθαρίσω το εξής πράγμα: Δεν είπαμε να αγοράσετε στην τιμή που έχουν τώρα, αλλά στην τιμή αγοράς. Να καλυφθούν οι απώλειες –είναι ένα άμεσο μέτρο που μπορούμε να προτείνουμε- στο βαθμό που ισχύει -και το έχουν παραδεχθεί και Υπουργοί της Κυβέρνησης- ότι έχουμε τουλάχιστον 2.000.000.000 απώλειες από την τελευταία οικονομική κρίση.
      Επομένως, εμείς ζητάμε να τα πάρετε στην τιμή αγοράς –όχι στη σημερινή τιμή- να καλύψετε τις απώλειες. Και εμείς για άλλη μία φορά θα πούμε, δεν συμφωνούμε να υπάρχει θεσμικό πλαίσιο που να τοποθετούνται τα αποθεματικά των ταμείων στο Χρηματιστήριο. Διότι το Χρηματιστήριο, όπως ξέρετε, γιατί το ονομάζουμε τζόγο; Διότι αγοράζεις με πρόβλεψη κέρδους. Και επειδή ζούμε σε συνθήκες όπου μέσα στο Χρηματιστήριο κάποιοι χάνουν –δεν μπορούν να κερδίζουν όλοι- δεύτερον, η κρίση δεν είναι κανένα φαινόμενο που έρχεται μία φορά στο τόσο -τα Χρηματιστήρια μάλιστα ανεξάρτητα και την πορεία ανάπτυξης της οικονομίας, μπορεί να έχουν πολλά  πισωγυρίσματα για διάφορους λόγους, φεύγουν επενδυτές, χάνουν κλπ.-επομένως, εμείς είμαστε αντίθετοι. 
      Έχουμε προτείνει –και ισχύει και σήμερα- επειδή υπάρχει ένα θέμα με τα χρηματικά αποθεματικά, να μπορούν να αγοράζουν κρατικά ομόλογα –εγγυημένα δηλαδή από το Δημόσιο- με το ανώτατο επιτόκιο που ισχύει σε κάθε περίοδο και βεβαίως έχοντας και τις εγγυήσεις ότι δεν θα χάσουν λόγω πληθωρισμού -αυτά τα αποθεματικά τα χρησιμοποιεί το Δημόσιο- όχι όπως έχει γίνει από το 1950 και μετά, όπου 58.000.000.000 κυριολεκτικά χρωστάνε οι τράπεζες στα ασφαλιστικά ταμεία. 
      Όχι όπως έγινε επί Κυβέρνησης ΠΑ.ΣΟ.Κ. με 3,5 δισεκατομμύρια απώλειες στο Χρηματιστήριο με τα γνωστά παιχνίδια που έγιναν –δεν έχουμε κανένα πρόβλημα να το πούμε. Άλλωστε,  αποδεικνύεται το εξής πράγμα, εάν δούμε και τα διεθνή χρηματιστήρια. Δημιουργούνται προβλήματα, ανεξαρτήτως κρίσης στα χρηματιστήρια. Όταν έχεις κρίση, βεβαίως εκεί εκδηλώνεται και περισσότερο.
      Επίσης, υπάρχει το εξής ζήτημα, κύριε Πρωθυπουργέ. Ακριβώς επειδή έχουμε μια κρίση η οποία δεν έχει σχέση αποκλειστικά με το τραπεζικό σύστημα, η οποία δεν έχει σχέση αποκλειστικά με τα χρηματιστήρια, αλλά ξεκινά από την παραγωγή, από την υπερσυσσώρευση κεφαλαίων, κερδών και εμπορευμάτων, που στο βάθος βρίσκεται η πιο στυγνή εκμετάλλευση των εργαζομένων, η κερδοφορία έφτασε στα όριά της και έσκασε σαν μπαλόνι. 
      Υπάρχει πραγματικό κεφάλαιο και πάνω σ’ αυτό υπάρχει και το πλασματικό. Το μεν σύστημα θα διορθώσει την κρίση, θα ξεπεραστεί η κρίση. Δεν ξέρουμε τι ανακατατάξεις θα γίνουν διεθνώς, αλλά ένα πράγμα είναι βέβαιο. Απ’ αυτή την κρίση θα βγουν χαμένοι οι εργαζόμενοι σε συνθήκες όπου αυξάνει η ανεργία, έχουμε ελαστικές εργασιακές σχέσεις, αλλάζουν οι σχέσεις μόνιμης και ελαστικής εργασίας παντού, οι ανασφάλιστοι στην ουσία μεγαλώνουν. Υπάρχουν προγράμματα που δεν ασφαλίζουν τους εργαζόμενους, τους δίνουν μόνο κάποιες παροχές υγείας. 
      Επομένως, τα ταμεία, όπως έγινε και με το Ταμείο Πρόνοιας Δημοσίων Υπαλλήλων, χάνουν και από αυτούς τους λόγους. Όταν κάθε χρόνο έφευγαν τρεις, τέσσερις χιλιάδες δημόσιοι υπάλληλοι και τώρα φεύγουν γρήγορα για να μη μπουν στα καινούργια αντιλαϊκά μέτρα δώδεκα χιλιάδες, βεβαίως δημιουργείται πρόβλημα στο Ταμείο. Είναι σύνθετο το ζήτημα. Εμείς βάλαμε μια πλευρά, ακριβώς διότι θέλουμε να χτυπήσουμε τη μεταφορά των αποθεματικών των ταμείων στα χρηματιστήρια και γενικότερα στη χρηματαγορά.
      Με την ευκαιρία αυτή βάζω και το εξής ζήτημα: Καλά, δεν θα υπάρχει κάπου γραμμένο ότι χρωστάει το κράτος, το οποίο έχει διαδοχικές ευθύνες, τα 58.000.000.000; Δεν θα υπάρξουν κάπου γραμμένα τα 3,5 δισεκατομμύρια από τα παιχνίδια του Χρηματιστηρίου; Τα 2.000.000.000 που επίσης είναι χρωστούμενα, όταν άλλαξε το σύστημα; Αυτά δηλαδή κάποτε δεν θα αποδοθούν; Πώς θα γίνει αυτό το πράγμα; Τι θα γίνει με τις εργοδοτικές εισφορές; Τώρα ακριβώς που έχουμε κρίση, θα πουν οι επιχειρηματίες «Δεν μπορούμε να πληρώσουμε». Δηλαδή από πολλές πλευρές τα ασφαλιστικά ταμεία διακινδυνεύουν. 
      Κύριε Πρωθυπουργέ, είπατε: «Τα διασφαλίζουμε». Δεν μας λέει τίποτε αυτό, με συγχωρείτε. Δεν βάζω ζήτημα ηθικής, αλλά λέτε ότι θα τα διασφαλίσετε. Δεν είπατε ότι σε κάθε περίπτωση θα κάνετε κρατική επιχορήγηση. Θα τα διασφαλίσετε. Δεν μας λέει τίποτε, διότι πάνω απ’ όλα αυτό που γίνεται τώρα, είναι να διασφαλιστεί ο κύκλος του επιχειρηματικού κέρδους και υποτίθεται ότι μέσα από εκεί θα διασφαλιστούν και τα ταμεία. Δεν δίνετε καμμία εγγύηση, πέρα απ’ αυτή τη γενική τοποθέτηση. 
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός, κ. Κώστας Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, το είπα και θέλω να το επαναλάβω: Η περιουσία των ασφαλιστικών ταμείων είναι εγγυημένη από την Ελληνική Πολιτεία. Οι συντάξεις είναι απόλυτα εγγυημένες για όλες τις Ελληνίδες και όλους τους Έλληνες. Δεν υπάρχει λόγος ανησυχίας για κανέναν συνταξιούχο, για κανέναν ασφαλισμένο!
      (Χειροκροτήματα από την πτέρυγα της Νέας Δημοκρατίας.)
       Η Κυβέρνηση έχει στηρίξει και στηρίζει  με υπευθυνότητα τη βιωσιμότητα, την εξυγίανση, αλλά και την άρση των αδικιών στην Κοινωνική Ασφάλιση. Το αποδείξαμε -αυτή είναι η θέση μας- με την πρόσφατη Ασφαλιστική Μεταρρύθμιση. Το αποδεικνύουμε με τη συνεχή αύξηση της κρατικής χρηματοδότησης. 
      Ο Κοινωνικός Προϋπολογισμός του 2008 -ο τελευταίος πριν από την Ασφαλιστική Μεταρρύθμιση- παρουσιάζει αναλυτικά τους πόρους που διατίθενται από το Κράτος. Παρά τις δυσμενείς, τις δυσχερείς δημοσιονομικές συνθήκες, το συνολικό ύψος των μεγεθών του Κοινωνικού Προϋπολογισμού για το 2008 θα ανέλθει περίπου στα 52 δισεκατομμύρια ευρώ, έναντι 47,4 δισεκατομμυρίων ευρώ το 2007 (4,5 δισεκατομμυρίων ευρώ περίπου).
      Η κρατική χρηματοδότηση για την Κοινωνική Ασφάλιση του 2008 φτάνει τα 14,3 δισεκατομμύρια ευρώ, έναντι 10,5 δισεκατομμυρίων ευρώ τον προηγούμενο χρόνο και μόλις 8 δισεκατομμυρίων ευρώ το 2003· έχουμε δηλαδή στο διάστημα αυτό αύξηση της κρατικής επιχορήγησης που ξεπερνά το 78%. 
      Η Κυβέρνηση, κυρίες και κύριοι συνάδελφοι, έχει αποδείξει έμπρακτα βαθιά συναίσθηση πολιτικής ευθύνης και κοινωνικής ευαισθησίας. Στα τεσσεράμισι χρόνια που πέρασαν, μειώσαμε το δημοσιονομικό έλλειμμα από το 7,5% του ΑΕΠ σε επίπεδα κάτω του 3% το 2008· διασφαλίσαμε ρυθμούς ανάπτυξης που ξεχωρίζουν σ’ ολόκληρη την Ευρωζώνη· αυξήσαμε σημαντικά τις κοινωνικές μεταβιβάσεις προς όφελος των ασθενέστερων ομάδων του πληθυσμού.
      Συγκεκριμένα, ενώ στην Ευρωζώνη οι κοινωνικές μεταβιβάσεις στο διάστημα αυτό παρέμειναν σταθερές, στην Ελλάδα αυξάνονταν συνεχώς, με αποτέλεσμα να ξεπερνούν σήμερα τον μέσο όρο της Ευρωζώνης. Από το 15,5% του ΑΕΠ που ήταν το 2004, έφτασαν σχεδόν στο 18% το 2008· πρόκειται δηλαδή για αύξηση πάνω από 2 εκατοστιαίες μονάδες του ΑΕΠ.  Συνολικά, από το 2004 έως το 2009, οι κοινωνικές μεταβιβάσεις στη χώρα μας αυξάνονται κατά 68%: από 29 δισεκατομμύρια ευρώ, που ήταν το 2004, φτάνουν στα 49 δισεκατομμύρια ευρώ το 2009.
      Σε ό,τι αφορά, κυρίες και κύριοι συνάδελφοι, την κοινωνική διάσταση του Προϋπολογισμού για το 2009, θυμίζω ότι το Προσχέδιο προβλέπει σημαντικά αυξημένες πιστώσεις για κοινωνικές πολιτικές, που φτάνουν το 18,5% του ΑΕΠ Αυτό είναι το υψηλότερο ποσοστό ανάμεσα στις χώρες της Ευρωζώνης.
      Πιο αναλυτικά, οι πιστώσεις που προβλέπονται για το Υπουργείο Απασχόλησης και Κοινωνικής Προστασίας, προκειμένου να καλύψει χρηματοδοτήσεις επιδομάτων, προγραμμάτων απασχόλησης, αλλά και τη συμμετοχή του Κράτους στο Ασφαλιστικό Σύστημα, είναι αυξημένες κατά 13% σε σχέση με το 2008· επιπλέον, οι πιστώσεις του Υπουργείου Υγείας και Κοινωνικής Αλληλεγγύης, κυρίως για την κάλυψη των αναγκών των νοσηλευτικών ιδρυμάτων σε ιατρικό, νοσηλευτικό και λοιπό προσωπικό, είναι αυξημένες κατά 8,3%.
      Πέρα απ’ όλα αυτά, γνωρίζετε ότι επιδιώξαμε και πετύχαμε να αναγνωριστεί από την Ευρωπαϊκή Ένωση η δυνατότητα αξιοποίησης της ευελιξίας που προβλέπει το Σύμφωνο Σταθερότητας, ώστε να διαθέσουμε ακόμη περισσότερους πόρους στην ανάπτυξη, στην απασχόληση, στη στήριξη των συμπολιτών μας που έχουν τη μεγαλύτερη ανάγκη. Πήραμε και θα συνεχίσουμε να παίρνουμε κάθε εφικτό μέτρο, αξιολογώντας συνεχώς τις -πράγματι πιεστικές- κοινωνικές ανάγκες. 
      Ανάμεσα στ’ άλλα, μετά το ξέσπασμα της χρηματοπιστωτικής κρίσης: 
      1. Αυξήσαμε τη νομική εγγύηση των καταθέσεων στο ποσό των 100.000 ευρώ για κάθε καταθέτη σε κάθε τράπεζα που λειτουργεί στη χώρα μας.
      2. Θεσπίσαμε συγκεκριμένα μέτρα για την προστασία των δανειοληπτών και επεξεργαζόμαστε ειδικά προγράμματα για την περαιτέρω ανακούφιση εκείνων που ενδέχεται να βρεθούν σε δύσκολη θέση. 
      3. Βάζουμε σε εφαρμογή σχέδιο για τη διασφάλιση της ρευστότητας και τη συνέχιση της πιστωτικής επέκτασης, ούτως ώστε να εξασφαλιστούν η χρηματοδότηση των μικρομεσαίων επιχειρήσεων, η χορήγηση στεγαστικών δανείων, αλλά και η αποκλιμάκωση των επιτοκίων.
      4. Φροντίσαμε έτσι ώστε, από την εφαρμογή του σχεδίου αυτού,  όχι μόνο να μην επιβαρυνθούν οι φορολογούμενοι, αλλά και να εξασφαλιστούν επιπλέον έσοδα για την ενίσχυση του Ταμείου Κοινωνικής Συνοχής και των δημοσίων επενδύσεων.
      5. Ασκήσαμε, ασκούμε και θα ασκήσουμε κάθε αναγκαία παρέμβαση για την επίτευξη χαμηλών επιτοκίων και για τον αποκλεισμό των καταχρηστικών όρων των τραπεζών. 
      6. Παρέχουμε, μέσω του Ταμείου Εγγυοδοσίας, τριετή εγγύηση για τη δανειοδότηση μικρών και πολύ μικρών επιχειρήσεων με ποσά που μπορεί να φτάνουν έως και τις 350.000 ευρώ, και επιδοτούμε για το διάστημα αυτό το σύνολο του επιτοκίου. 
      7. Προκηρύσσονται από τον ΟΑΕΔ μέχρι το τέλος του χρόνου πάνω από 50.000 θέσεις εργασίας, και προγραμματίζονται άλλες 140.000 μέσα στο 2009.
      Κυρίες και κύριοι συνάδελφοι, καταλήγω: Η κρισιμότητα της παγκόσμιας συγκυρίας είναι πρωτόγνωρη και η εξέλιξή της απρόβλεπτη. Εντοπίζουμε τους τομείς που πλήττονται περισσότερο από τις συνέπειες της κρίσης και μεθοδεύουμε συστηματικά τις αναγκαίες λύσεις. Ανταποκρινόμαστε με υπευθυνότητα στις ανάγκες που δημιουργούνται και είμαστε σε διαρκή επαγρύπνηση.
      (Χειροκροτήματα από την πτέρυγα της Νέας Δημοκρατίας.)
       ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, η Βουλή των Ελλήνων έχει σήμερα την τιμή και τη χαρά να υποδέχεται τον Πρόεδρο της Βουλής των Αντιπροσώπων της Ανατολικής Δημοκρατίας της Ουρουγουάης, τον κ. Αλμπέρτο Περντόμο. 
      (Χειροκροτήματα από όλες τις πτέρυγες της Βουλής)
      Ο Πρόεδρος Perdomo συνοδεύεται από κοινοβουλευτική αντιπροσωπία, τους Βουλευτές κυρίους Anibal Pereyra, Juan Andres Roballo, Frederico Casaretto και Dianel Bianchi και πραγματοποιεί επίσημη επίσκεψη στην Ελλάδα και στη Βουλή των Ελλήνων.
      (Χειροκροτήματα από όλες τις πτέρυγες της Βουλής)
      Ο συμβολισμός της επίσκεψης είναι μεγάλος. Η πόλη που γεννήθηκε Δημοκρατία και λειτούργησε η πρώτη Βουλή υποδέχεται τον Πρόεδρο και τους Βουλευτές μιας από τις πρώτες Δημοκρατίες της Αμερικανικής ηπείρου. Ένα σύγχρονο πολίτευμα έρχεται στη γη της καταγωγής του. 
      Όμως και η ουσιαστική σημασία της επίσκεψης είναι σημαντική, γιατί ενισχύονται περαιτέρω οι παραδοσιακές φιλικές σχέσεις των δύο χωρών και προωθούνται η κοινοβουλευτική συνεργασία και οι διμερείς σχέσεις.
      Η Βουλή των Ελλήνων καλωσορίζει τη Βουλή των Αντιπροσώπων της Ουρουγουάης.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων είκοσι δύο μαθητές και μαθήτριες και ένας συνοδός δάσκαλος από 20ό Δημοτικό Σχολείο Καλλιθέας.
      Η Βουλή τους καλωσορίζει. Ευχόμαστε στα παιδιά καλή πρόοδο και να είναι καλότυχα.
      (Χειροκροτήματα από όλες τις πτέρυγες της Βουλής)
      Συνεχίζουμε τώρα τη συζήτηση των επικαίρων ερωτήσεων προς τον Πρωθυπουργό.
      Ακολουθεί η τρίτη με αριθμό πρωτοκόλλου 247/5/11-11-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τη μείωση των δαπανών για εξοπλισμούς κ.λπ.
      Η επίκαιρη ερώτηση του κ. Αλαβάνου έχει ως ακολούθως:
      «Η Ελλάδα είναι από τις πρώτες χώρες παγκοσμίως τόσο όσον αφορά στις εισαγωγές όπλων όσο και στις στρατιωτικές δαπάνες ως ποσοστό του Α.Ε.Π. Οι δαπάνες αυτές, μάλιστα, πραγματοποιούνται σε ένα περιβάλλον συνεχούς αύξησης των παγκόσμιων στρατιωτικών δαπανών που, όπως εκτιμά το Ινστιτούτο SIPRI, έχουν αυξηθεί κατά 45% σε σταθερές τιμές κατά την τελευταία δεκαετία.
      Η χώρα μας, σύμφωνα με την έκθεση του ΟΗΕ για την ανθρώπινη ανάπτυξη 2007-2008, είναι 83η στο κόσμο σε δημόσιες δαπάνες για την παιδεία και 56η σε δαπάνες για την υγεία, ενώ σε στρατιωτικές δαπάνες είναι 13η με ποσοστό 4,1% του Α.Ε.Π.
      Η διατήρηση των πολύ υψηλών ποσοστό δαπανών σε σχέση με το Α.Ε.Π. εκ μέρους της Ελλάδας αποτελεί κεντρικό πολιτικό και οικονομικό πρόβλημα για την Ελλάδα, αφαιρεί σημαντικότατους πόρους από κοινωνικούς και αναπτυξιακούς στόχους και σε περιόδους κρίσης εξελίσσεται σε εξαιρετικά αρνητικό παράγοντα. Η άποψη ότι οι αμυντικές δαπάνες δεν πρέπει να λαμβάνονται υπ’ όψιν για την «αξιολόγηση» κάθε χώρας σύμφωνα με τα κριτήρια του Συμφώνου  Σταθερότητας δεν αποτελεί σήμερα λύση, αλλά διευκολύνει μάλλον την παγίωση και την αύξηση των στρατιωτικών δαπανών, οι οποίες για χώρες όπως η Ελλάδα είναι εξόχως αντιπαραγωγικές. 
      Με δεδομένο ότι οι αμυντικές δαπάνες είναι ο κυριότερος συντελεστής επιβάρυνσης του δημόσιου χρέους, το τεράστιο ύψος του οποίου εμποδίζει την Ελλάδα να αναπτύξει αξιόπιστες, φιλολαϊκές και αναπτυξιακές πολιτικές που να απαντούν στην οικονομική κρίση, ερωτάται ο κύριος Πρωθυπουργός:
      Προτίθεται τώρα που συζητείται ο Προϋπολογισμός του 2009 και ο οποίος θα πρέπει να δημιουργεί ασπίδα προστασίας απέναντι στις συνέπειες της οικονομικής κρίσης να μειώσει ριζικά τις στρατιωτικές δαπάνες που στερούν ζωτικούς πόρους από την παιδεία, την υγεία, την κοινωνική ασφάλιση, την οικολογική ανάπτυξη και προστασία;».
      Το λόγο έχει ο Πρωθυπουργός κ. Κωνσταντίνος Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, πρώτ’ απ’ όλα, οφείλω να υπογραμμίσω την επισήμανση με την οποία κλείνει το εισαγωγικό της ερώτησης. Πράγματι, η Ελλάδα επιβαρύνεται σήμερα μ’ ένα δημόσιο χρέος το τεράστιο ύψος του οποίου είναι το πιο σοβαρό εμπόδιο στην άσκηση της αναπτυξιακής και, βεβαίως, κοινωνικής πολιτικής που θέλουμε. 
      Οφείλουμε, όμως, να μη λησμονούμε ούτε πότε ούτε πόσο αυξήθηκε το δημόσιο χρέος. Το 1981 ήταν στο 29,7% του ΑΕΠ, και έφθασε το 2004 στο 98,6% του ΑΕΠ. Υπερτριπλασιάστηκε δηλαδή στη διάρκεια των προηγούμενων κυβερνήσεων -αυτή είναι η πραγματικότητα.
      Το αποτέλεσμα είναι να πληρώνουμε σήμερα πάνω από 11 δις ευρώ μόνο για τους τόκους. Αντιλαμβανόμαστε όλοι μας πόσο διαφορετικά θα ήταν τα πράγματα, εάν δεν είχαμε την έκρηξη αυτή του δημόσιου χρέους στα χρόνια της πολιτικής ανευθυνότητας. Μόνο από τους τόκους η χώρα θα γλίτωνε σήμερα 7 δις ευρώ, ένα τεράστιο ποσό για τη στήριξη της ανάπτυξης, της απασχόλησης και, πάνω απ’ όλα, των συμπολιτών μας που έχουν μεγαλύτερη ανάγκη. 
      Και, βέβαια, δεν ήταν μόνο αυτό. Θυμίζω ότι το 2004 το έλλειμμα ξεπερνούσε το 7,5% του ΑΕΠ. Εάν δεν το μειώναμε κάτω από το 3%, δεν θα είχαμε σήμερα κανένα περιθώριο ευελιξίας.
      Θέλω, ακόμη, να υπογραμμίσω το γεγονός ότι οι αντοχές της οικονομίας μας αποδεικνύονται πολύ ισχυρότερες σε σχέση με άλλες χώρες. Η Ευρωπαϊκή Επιτροπή, ενώ προβλέπει για το 2009 καθήλωση της ανάπτυξης σ’ ολόκληρη την Ευρωζώνη, εκτιμά ότι η ανάπτυξη στην Ελλάδα θα είναι στο 2,5% του ΑΕΠ. Και η εκτίμηση αυτή δεν μπορεί και δεν πρέπει να αγνοείται από κανέναν. Είναι -για να επικαλεστώ μια φράση που χρησιμοποιείται στην ερώτηση που συζητούμε- μια σοβαρή «ασπίδα προστασίας» απέναντι στις συνέπειες της πιο μεγάλης οικονομικής κρίσης που γνώρισε ο μεταπολεμικός κόσμος.
      Έρχομαι τώρα στις αμυντικές και εξοπλιστικές δαπάνες. Πριν απ’ όλα, θέλω να υπογραμμίσω ότι οι Ένοπλες Δυνάμεις έχουν σήμερα έναν επιπλέον καίριο ρόλο, για τον οποίο αισθάνονται –και, πιστεύω, όλοι  αισθανόμαστε- μεγάλη υπερηφάνεια. Αυτός είναι ο κοινωνικός τους ρόλος, η συμμετοχή τους στην έρευνα και στη διάσωση, στην αντιμετώπιση φυσικών καταστροφών, στις αεροδιακομιδές και στα προγράμματα προληπτικής ιατρικής που εφαρμόζουν στα ακριτικά νησιά μας· Είναι δηλαδή, δραστηριότητες που σώζουν ζωές συνανθρώπων μας. 
      Θέλω, λοιπόν, να τονίσω με έμφαση ότι η μονοδιάστατη θεώρηση των αριθμών πίσω από τη φράση «στρατιωτικές δαπάνες» δεν απεικονίζει σε όλες τις διαστάσεις της τη σημερινή πραγματικότητα· αδικεί, και μάλιστα κατάφωρα, τις Ένοπλες Δυνάμεις μας.
      Πέρα απ’ αυτά, υπάρχει ένα ακόμη στοιχείο το οποίο έχει τη δική του αξία. Είναι η στήριξη της εγχώριας αμυντικής βιομηχανίας, για να σταθεί στα πόδια της και να φέρει σε πέρας την αποστολή της, τόσο για τους εργαζόμενους όσο και για την εθνική οικονομία και την άμυνα της χώρας. Είναι αυτονόητο ότι και σ’ αυτήν την περίπτωση απαιτούνται κονδύλια. Το όφελος, όμως, από την αξιοποίησή τους είναι πολλαπλάσιο, γιατί κατοχυρώνουν το εργασιακό μέλλον χιλιάδων ανθρώπων και δημιουργούν μια νέα προοπτική για την ελληνική αμυντική βιομηχανία.
      Έρχομαι στα πιο ειδικά: 
      Πρώτον, ένα από τα πιο σοβαρά προβλήματα που αντιμετωπίζουμε είναι το χρέος από τα εξοπλιστικά του παρελθόντος, ύψους περίπου 9,5 δις ευρώ, το οποίο αφενός χρειάζεται να αποπληρωθεί και αφετέρου δεσμεύει το 75% του τρέχοντος Ενιαίου Μεσοπρόθεσμου Προγράμματος Ανάπτυξης και Εκσυγχρονισμού των Ενόπλων Δυνάμεων. 
      Δεύτερον, οι εξοπλιστικές δαπάνες στη διάρκεια των κυβερνήσεων του ΠΑΣΟΚ χρηματοδοτούνταν από δύο πηγές: αφενός από τον Προϋπολογισμό, και αφετέρου με απευθείας δανεισμό. Θυμίζω ότι ακολουθώντας την πρακτική αυτή οι προηγούμενες κυβερνήσεις δεν είχαν εγγράψει εξοπλιστικές δαπάνες περίπου 8,7 δις ευρώ· δημιούργησαν, έτσι, τα γνωστά, σοβαρά προβλήματα με τη Eurostat. Από το 2004, το σύνολο των πληρωμών γίνεται αποκλειστικά και μόνο από τις πιστώσεις που είναι εγγεγραμμένες στον προϋπολογισμό του Υπουργείου Εθνικής Άμυνας. Με απλά λόγια, καταργήθηκαν τα διπλά βιβλία και έκλεισαν τα κρυφά συρτάρια!
      Τρίτον, πράγματι, όπως επισημαίνεται και στην ερώτηση, οι αμυντικές δαπάνες κατά την περίοδο 1999-2003 ξεπερνούσαν το 4% του ΑΕΠ· δεν είναι, όμως, στο ίδιο ποσοστό σήμερα. Από το 2004 και μετά, οι αμυντικές δαπάνες έχουν μειωθεί κάτω από το 3% του ΑΕΠ, ενώ οι εξοπλιστικές είναι κατά μέσον όρο κάτω από το 1% του ΑΕΠ.
      Τέταρτον, στον Προϋπολογισμό για το 2009 –και φαίνεται ξεκάθαρα στο Προσχέδιο- οι δαπάνες για το Υπουργείο Εθνικής Άμυνας αυξάνονται μόνο κατά 4,2%. Και αυτή είναι η χαμηλότερη αύξηση που δίνεται σε σχέση με όλα τα άλλα υπουργεία. Σημειώνω ότι η αύξηση αυτή οφείλεται, σε μεγάλο βαθμό, στον αυξανόμενο αριθμό των Επαγγελματιών Οπλιτών και στο θεσμό των Εφέδρων Υψηλής Ετοιμότητος, που ενισχύει τα ακριτικά νησιά και δυναμώνει το αίσθημα ασφάλειας των κατοίκων τους· οφείλεται, επίσης, στην αναμόρφωση του βασικού μισθού για τα στελέχη των Ενόπλων Δυνάμεων και στη βελτίωση των συνθηκών διαβίωσης όλου του ανθρώπινου δυναμικού τους· τέλος, οφείλεται στη δημιουργία υποδομών και στη διασφάλιση του αξιόμαχου των Ενόπλων Δυνάμεων.
      Πέμπτον, οι δαπάνες για εξοπλιστικά προγράμματα στον Προϋπολογισμό για το 2009 όχι μόνο δεν αυξάνονται, αλλά μειώνονται κατά 15%. Αυτή είναι η αλήθεια, κυρίες και κύριοι συνάδελφοι.
     Και η αλήθεια αυτή σημαίνει ότι το αίτημα που περιέχεται στην ερώτηση παραβιάζει… ανοιχτές πόρτες! Γίνεται ήδη πραγματικότητα. Το συμπέρασμα είναι ξεκάθαρο: Οι δαπάνες για την εθνική άμυνα μετεβλήθησαν ριζικά, ποσοτικά και ποιοτικά. Η πολιτική μας διασφαλίζει ισχυρές Ένοπλες Δυνάμεις με μεγάλη αποτρεπτική ισχύ, με αδιαμφισβήτητο κοινωνικό έργο, με διαφάνεια στις προμήθειες, με απόλυτο σεβασμό στα χρήματα του Έλληνα φορολογούμενου. Με μία φράση λοιπόν: Αποδεδειγμένα -στα έργα, και όχι στα λόγια- μειώνουμε τις αμυντικές δαπάνες και εξασφαλίζουμε ολοένα και περισσότερους πόρους για την κοινωνική αποστολή του Κράτους. 
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α., κ. Αλέκος Αλαβάνος. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρωθυπουργέ, λυπάμαι για την απάντησή σας, διότι απαντήσατε με τον τρόπο που θα απαντούσατε πριν από ένα χρόνο, δηλαδή σαν να μην τρέχει τίποτα. Ενώ όντως ζούμε ίσως τη μεγαλύτερη, αγνώστου βάθους, έκτασης και συνεπειών μεταπολεμική οικονομική κρίση η οποία έρχεται και συνδυάζεται με τα οικονομικά αδιέξοδα της πολιτικής που ακολούθησε η κυβέρνησή σας. Και νομίζω ότι ειδικά εμείς οι Έλληνες θα έπρεπε να καταλαβαίνουμε μέσα από την ιστορία μας το ότι έρχονται κάποιες στιγμές που δεν μπορούμε να συνεχίζουμε με τον ίδιο τρόπο. 
     Αναφέρθηκε ο Πρόεδρος της Βουλής, υποδεχόμενος τον Πρόεδρο της Βουλής της Ουρουγουάης, στη πρώτη Βουλή, ότι έρχονται στη χώρα που έγινε η πρώτη Βουλή και πρέπει να σκεφθούμε σήμερα ότι η ίδια η δημοκρατία στον ελληνικό χώρο προέκυψε μέσα σε συνθήκες κρισιακές, σε εντελώς άλλες εποχές, όμως, με στοιχεία τα οποία έχουν μεγάλες αντιστοιχίες, δηλαδή με έναν φοβερό υπερδανεισμό των κατοίκων και με τους πλειστηριασμούς και τις κατασχέσεις της εποχής εκείνης που ήταν η ιδιοποίηση από τους τοκογλύφους της γης των αγροτών η οποία οδήγησε στη σεισάχθεια, στους πρώτους θεσμούς της Αθηναϊκής Δημοκρατίας, στον Σόλωνα και σε μία ανάγκη να αλλάξουν πολιτικές. 
     Το λέω αυτό για να κατανοήσουμε ότι ζούμε μία εποχή ιστορική, όπου έχουν σωρευτεί αδιέξοδα, όπου τα αδιέξοδα μπαίνουν πια σε όλα τα σπίτια και όπου δεν μπορούμε να απαντάμε στα διάφορα προβλήματα, ανάμεσα στα οποία και αυτό το οποίο συζητάμε τώρα, με τον ίδιο τρόπο. Και δεν μπορεί η Αριστερά, όπως ο Σόλωνας, να σας τα πει αυτά με ποιήματα, για να καταλάβετε τελικά, διότι και τότε κανείς δεν καταλάβαινε, αλλά θέλουμε να επιμείνουμε σε μερικά ζητήματα.
     Επομένως νομίζω σε όλα τα βασικά θέματα θέλει άλλον τρόπο προσέγγισης. Στο θέμα των τραπεζών για παράδειγμα, όπου έχουν καταστεί κράτος εν κράτει και όπου οι τραπεζίτες είναι κατ’ εξοχήν υπεύθυνοι παγκοσμίως, ευρωπαϊκά και ελληνικά για την κρίση που υπάρχει σήμερα. 
     Δεν μπορεί να βλέπουμε την Κυβέρνηση να θεωρεί ότι την τελική υπογραφή στο νόμο για τις τράπεζες δεν θα τη βάλει τυπικά ο Πρόεδρος της Δημοκρατίας, αλλά η Ένωση των Ελληνικών Τραπεζών. Ούτε μπορούμε να βλέπουμε την Αξιωματική Αντιπολίτευση να ζητάει να βγάλουν τις καλές πλευρές και τις ευαισθησίες τους οι τραπεζίτες που τους είχε μάθει η οικογένειά τους όταν τους πήγαινε στο κατηχητικό. 
     Ζητάμε νόμο, ζητάμε να απαγορευθεί το 22% στις πιστωτικές κάρτες και να μπει το όριο του 10%. Ζητάμε εθνικό τομέα στις τράπεζες. Άλλα πράγματα. 
     Με τον ίδιο τρόπο ζητάμε ένα ισχυρό πρόγραμμα δημοσίων επενδύσεων και παρεμβάσεων για την πραγματική οικονομία και την ανεργία. Και γι’ αυτό κάναμε την πρόταση για την προ Ημερήσιας Διάταξης συζήτηση, πριν τα Χριστούγεννα, όπως προβλέπεται από τον Κανονισμό και ζητάμε μείωση των εξοπλισμών. 
     Είναι ασύλληπτο αυτό που γίνεται στην Ελλάδα. Όταν οι συνεργάτες μου, μου έδωσαν τα στοιχεία από το πιο έγκυρο ινστιτούτο μελέτης των εξοπλισμών στον κόσμο, που είναι το «ΣΙΜΠΡΙ» στη Στοκχόλμη, στη Σουηδία και είδα ότι η Ελλάδα είναι η τέταρτη χώρα στην αγορά όπλων στο κόσμο, όχι κατά κεφαλήν, σε απόλυτα μεγέθη, ότι η Ελλάδα κατέχει το 6% της αγοράς όπλων που γίνονται παγκοσμίως, κατάλαβα που έχουμε φθάσει. Πού το έχουμε αλλού καταφέρει το 6% εμείς ως θέση μας παγκοσμίως; Στις τεχνολογικές επιδόσεις; Στους εκπαιδευτικούς τουρισμούς που έχουμε στήσει; Στους Ολυμπιακούς; Όχι. Στην αγορά όπλων. Πρώτη είναι η Κίνα που έχει το 12%, αλλά έχει ένα δισεκατομμύριο πληθυσμό. Δεύτερη είναι η Ινδία με το 8%, πάλι με ένα δισεκατομμύριο πληθυσμό. Τρίτα είναι τα Ηνωμένα Αραβικά Εμιράτα με το 7%, αλλά με τρισεκατομμύρια από τα πετρέλαιά τους. Και μετά έρχεται η Ελλάδα. Πώς μπορούμε να το δεχθούμε; Και πώς μπορούμε εμείς να συμφωνήσουμε μ' αυτό; Το ξέρετε  καλά όλοι οι Υπουργοί που είστε εδώ πέρα και ο κ. Μεϊμαράκης ξέρει ότι είμαστε οι πρώτοι στην Ευρωζώνη σε δαπάνες αμυντικές, εξοπλιστικές κ.λπ. και η κυρία Πετραλιά ξέρει ότι είμαστε οι τελευταίοι στην Ευρωζώνη σε δαπάνες για κοινωνική προστασία, όπως και για παιδεία κ.λπ. 
     Θέλω να πω το εξής: ότι με βάση τον Προϋπολογισμό του 2009, ο οποίος προβλέπει περίπου 4,5 δισεκατομμύρια ευρώ για τις αμυντικές και άλλες δαπάνες, αυτό σημαίνει ότι στον κάθε Έλληνα και Ελληνίδα από τη στιγμή που γεννιέται μέχρι τα εκατό έτη και πάνω, στον καθένα από τα δέκα εκατομμύρια που ζουν σ' αυτόν τον τόπο, αντιστοιχεί 432,8 ευρώ ετησίως εισφορά για τις αγορές όπλων, τις αμυντικές δαπάνες που είναι αυξημένες σχετικά με το 415 το περσινό, διότι λέτε ότι είμαστε και σε καθοδική πορεία. 
     Θέλω να τονίσω και κάτι άλλο. Ένα F-16 που αγοράζουμε –και τα βλέπουμε με τέτοια συχνότητα δυστυχώς να πέφτουν και δυστυχώς και με θύματα- στοιχίζει 45.000.000 ευρώ. Με αυτά τα 45.000.000 ευρώ μπορούσαμε να δώσουμε εμείς επίδομα μηνιαίο σε εκατό χιλιάδες ανέργους και επίδομα κοινωνικής αλληλεγγύης σε διακόσιους χιλιάδες συνταξιούχους. 
     Καταλήγοντας επομένως, κύριε Πρωθυπουργέ, θα ήθελα να σας πω, τι θα γίνει; Γιατί δεν αξιοποιούμε ένα πλεονέκτημα τελικά που μπορούσαμε να έχουμε, να απελευθερώσουμε εμείς πόρους –και εμείς λέμε το μισό- και να προχωρήσουμε στο πάγωμα όλων των διαδικασιών αγοράς νέων φρεγατών, νέων τανκς και νέων αεροπλάνων και να το δώσουμε ως στήριξη στην οικονομία, στους μικρομεσαίους, στη δημιουργία θέσεων απασχόλησης, προκειμένου να ανταποκριθούμε στην κρίση; Δεν μπορούμε να μιλάμε με τον ίδιο τρόπο. Ζούμε ιστορικές στιγμές και πρέπει να γίνουν μεγάλες αλλαγές. Λυπόμαστε να βλέπουμε συνεχώς τα όρια της Κυβέρνησής σας και της πολιτικής σας τα οποία δεν μπορούν να ανταποκριθούν στις ουσιαστικές αλλαγές που πρέπει να γίνουν. 
     Ευχαριστώ. 
     ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός, κ. Κώστας Καραμανλής. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, να ξεκινήσω με μία βασική παραδοχή: Όλες οι Ελληνίδες και όλοι οι Έλληνες θέλουμε την πατρίδα μας παράγοντα σταθερότητας και ανάπτυξης για ολόκληρη την περιοχή· θέλουμε την πατρίδα μας ασφαλή και περήφανη. Η Κυβέρνηση, υπερασπιζόμενη στο ακέραιο τα εθνικά μας συμφέροντα, μετουσιώνει τη βούληση των Ελλήνων σε πολιτική ειρήνης και συνεργασίας με όλους τους γείτονές μας. Η πολιτική, ωστόσο, αυτή -και θέλω να το υπογραμμίσω αυτό- απαιτεί ισχυρή αποτρεπτική δύναμη. 
      (Χειροκροτήματα από την πτέρυγα της Νέας Δημοκρατίας.)
       Αυτή είναι η πραγματικότητα. Απαιτεί κόστος που εξαρτάται από το γεωστρατηγικό περιβάλλον της χώρας μας –όπως ισχύει και για κάθε χώρα. Θυμίζω, λοιπόν, σε όσους προσποιούνται άγνοια ότι οι γειτονικές μας χώρες διατηρούν ποσοστά αμυντικών δαπανών που φτάνουν σχεδόν στο 5% του Α.Ε.Π. και αυτό δεν μπορεί να παραγνωρίζεται! Δεν είναι επιλογή μας η αντιπαράθεση, δεν είναι επιλογή μας η εμπλοκή σε αναγνωρίσεις και αναχαιτίσεις αεροσκαφών, αλλά δεν πρόκειται να εγκαταλείψουμε την οφειλόμενη επαγρύπνηση απέναντι σε πρακτικές μέσ’ από τις οποίες επιχειρείται η αμφισβήτηση κυριαρχικών δικαιωμάτων και αποκλειστικών δικαιοδοσιών της πατρίδας μας. Να είναι σαφές αυτό! 
      (Χειροκροτήματα από την πτέρυγα της Νέας Δημοκρατίας.)
       Σ’ αυτό το ζήτημα, δεύτερη σκέψη δεν χωράει· λαϊκισμοί σε τέτοιας καίριας σημασίας ζητήματα δεν νοούνται. 
	Θέλω να βάλω άλλη μία παράμετρο: Υπάρχει το ζήτημα της συμμετοχής της Ελλάδας σε διεθνείς στρατιωτικές αποστολές. Αναφέρομαι εδώ, για παράδειγμα, στη συμμετοχή μας στην αποστολή στη Σομαλία. 
	Πρώτον, η συμμετοχή της Ελλάδας βασίζεται σε αποφάσεις του Συμβουλίου Ασφαλείας του Οργανισμού Ηνωμένων Εθνών, επομένως έχει την απόλυτη διεθνή νομιμοποίηση και γίνεται με όρους που εγγυώνται τη μέγιστη δυνατή ασφάλεια. 
	Δεύτερον, η Ελλάδα, πρωτοπόρος στην παγκόσμια ναυτιλία, δεν μπορεί να απουσιάζει από διεθνείς αποστολές απέναντι στους διογκούμενους κινδύνους της πειρατείας. 
	Είμαστε, κυρίες και κύριοι συνάδελφοι, οι πρώτοι που θέλουμε μείωση των αμυντικών δαπανών, όχι όμως μείωση σε βάρος της ασφάλειας, σε βάρος της ίδιας της ειρήνης -και το αποδεικνύουμε αυτό στην πράξη. 
	Επαναλαμβάνω εν συντομία:
	1. Επιλέξαμε τη διαφάνεια απέναντι στις κρυφές εγγραφές και τα διπλά βιβλία της περιόδου των κυβερνήσεων του ΠΑΣΟΚ. 
      2. Έχουμε ήδη μειώσει τις αμυντικές δαπάνες σε ποσοστό κάτω του 3% του ΑΕΠ, θωρακίζοντας ωστόσο στον πιο υψηλό βαθμό το αξιόμαχο των Ενόπλων Δυνάμεών μας. 
      3. Το Υπουργείο Άμυνας έχει για το 2009 τη χαμηλότερη αύξηση δαπανών σε σχέση με όλα τα άλλα υπουργεία.
      4. Οι εξοπλιστικές δαπάνες για το 2009 μειώνονται κατά 15% σε σχέση με τις φετινές. 
      Κυρίες και κύριοι συνάδελφοι, εργαστήκαμε και εργαζόμαστε με βαθύ αίσθημα πολιτικής και κοινωνικής ευθύνης για την ασφάλεια, την ανάπτυξη, τη συλλογική πρόοδο. Και αυτό ισχύει ακόμη περισσότερο στη σημερινή κρίσιμη οικονομική συγκυρία, συγκυρία με πολλά ανοιχτά μέτωπα σε διεθνές επίπεδο, συγκυρία που απαιτεί κρίσιμες μάχες τόσο στο εξωτερικό όσο και στο εσωτερικό, ιδίως μάλιστα για τη στήριξη της πραγματικής οικονομίας, την προστασία της εργασίας, την ενίσχυση των οικονομικά ασθενέστερων. 
      Σ’ αυτό το φορτισμένο περιβάλλον, κάποιοι εμφανίζονται με «πακέτα υποσχέσεων» ακοστολόγητα και ανεφάρμοστα· κάποιοι προσποιούνται ότι παρέχουν «υπηρεσίες υποδείξεων» και επιδίδονται σε ευχολόγια· κάποιοι δηλώνουν ότι έχουν μαγικές λύσεις, που όμως δεν μπορεί να τις βρει η Κυβέρνηση! Είναι πρωτίστως -αλλά όχι μόνο- εκείνοι που ισχυρίζονταν ότι «η οικονομική κρίση, τάχα, δεν είναι τίποτε άλλο παρά μόνο ένα άλλοθι της Κυβέρνησης»! Είναι εκείνοι που δεν νοιάζονται για λύσεις, αλλά μόνο για τις εντυπώσεις της στιγμής. Είναι οι διαχρονικοί δημαγωγοί, οι εκφραστές της αντίδρασης και της καθήλωσης. 
      Κυρίες και κύριοι συνάδελφοι, δεν πρόκειται να παρασυρθούμε. Δεν πρόκειται να λυγίσουμε. Δεν πρόκειται να ακολουθήσουμε πρακτικές ανέξοδου και κοινωνικά ανώφελου λαϊκισμού. Δεν παίζουμε ούτε σε βάρος του τόπου ούτε σε βάρος των πολιτών. 
      Έχουμε ξεκάθαρη αντίληψη των αδυναμιών, αλλά και των δυνατοτήτων της οικονομίας μας. Καταλαβαίνουμε πολύ καλά τους συμπολίτες μας που δυσκολεύονται να τα βγάλουν πέρα. Καταλαβαίνουμε τους μικρούς και μεσαίους επιχειρηματίες που αισθάνονται πιο έντονη την πίεση του διεθνούς περιβάλλοντος. Καταλαβαίνουμε τον άνεργο, αλλά και τον πολίτη που φοβάται για τη δουλειά του. 
      Μπροστά στην κρισιμότητα της οικονομικής συγκυρίας, ρόλος της Κυβέρνησης δεν είναι να επιδίδεται στην καλλιέργεια εφήμερων εντυπώσεων. Ρόλος της Κυβέρνησης είναι να αποφασίζει με σύνεση, συνυπολογίζοντας όλες τις παραμέτρους, συνυπολογίζοντας όλα τα ενδεχόμενα. Ρόλος της Κυβέρνησης είναι να διασφαλίζει τα συμφέροντα της χώρας και των πολιτών με τον καλύτερο δυνατό τρόπο. Αυτό είπαμε και αυτό κάνουμε. 
      Η Κυβέρνηση προχωρά με ρεαλιστικό σχέδιο, με ισχυρή βούληση, με πραγματική κοινωνική ευαισθησία. Διανύει μαζί με τους πολίτες, βήμα βήμα, τη δύσκολη αυτή περίοδο, κρατώντας όμως σταθερά, γερά το τιμόνι της πορείας του τόπου. Προχωρούμε με υπευθυνότητα. Κυρίως, προχωρούμε μ’ έναν τρόπο που εγγυάται το μέγιστο δυνατό αποτέλεσμα, χωρίς όμως να υποθηκεύεται το αύριο. 
      (Χειροκροτήματα από την πτέρυγα της Νέας Δημοκρατίας.)
      (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
    ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, συνεχίζουμε με την τέταρτη με αριθμό 244/11-11-2008 επίκαιρη ερώτηση δευτέρου κύκλου του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Εσωτερικών, σχετικά με την αύξηση των κονδυλίων για τη Γενική Γραμματεία Επικοινωνίας και Ενημέρωσης κ.λπ..
    Το περιεχόμενο της ερώτησης του κυρίου Αϊβαλιώτη έχει ως εξής: 
    «Στο Προσχέδιο του Κρατικού Προϋπολογισμού του 2009 αναφέρεται ότι η Γενική Γραμματεία Επικοινωνίας και Ενημέρωσης είχε «προικοδοτηθεί» με αύξηση των κονδυλίων που λαμβάνει μέσω του Π.Δ.Ε. και η αύξηση αυτή ήταν 103,5% μεταξύ 2007 και 2008 και 57,1% μεταξύ 2008 και 2009.
    Επιπροσθέτως, οι προβλέψεις για τις δαπάνες του Τακτικού Προϋπολογισμού για τη Γενική Γραμματεία Επικοινωνίας και Ενημέρωσης εμφανίζονται αυξημένες το 2009 και φτάνουν πλέον τα 112 εκατομμύρια ευρώ.
    Κατόπιν τούτου, ερωτάσθε:
    1. Για ποιο λόγο υπάρχει συνεχής αύξηση των κονδυλίων της Γενικής Γραμματείας Επικοινωνίας και Ενημέρωσης τα τελευταία χρόνια και πού ακριβώς κατευθύνθηκαν αυτά τα κονδύλια τα έτη 2004-2008;
    2. Ποιες εκστρατείες ενημέρωσης της διεθνούς κοινής γνώμης ανελήφθησαν, δοθείσης της υστερικής εθνικιστικής προπαγάνδας των Σκοπιανών και των Τούρκων;»
    Στην ερώτηση του κυρίου Αϊβαλιώτη θα απαντήσει ο Υπουργός Εσωτερικών κ. Παυλόπουλος. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε συνάδελφε, σε ό,τι αφορά τον προϋπολογισμό της Γενικής Γραμματείας Επικοινωνίας και Ενημέρωσης, θέλω να διευκρινίσω ένα πράγμα: ότι ο προϋπολογισμός αυτός αφορά και τις δαπάνες που σχετίζονται με το Εθνικό Συμβούλιο Ραδιοτηλεόρασης. 
    Τρία είναι τα σημεία στα οποία επικεντρώνετε την ερώτησή σας και πρέπει να απαντήσω όσο πιο συνοπτικά γίνεται, για να σεβαστώ το χρόνο. Αλλά, αν κάνετε γραπτή ερώτηση, θα πάρετε και όλα τα υπάρχοντα στοιχεία.
    Πρώτον, λέτε ότι υπάρχει διαρκής αύξηση των δαπανών. Δεν είναι έτσι, κύριε συνάδελφε. Το 2004 και επέκεινα, μέχρι το 2007, δηλαδή 2005-2006 είχαμε μείωση. Το 2007, πράγματι, έχουμε αύξηση. Η αύξηση αυτή οφείλεται στο γεγονός ότι είχαμε νέα συλλογική σύμβαση και νέο μισθολόγιο, σχετικά με τους εκατόν πενήντα τρεις δημοσιογράφους, που εργάζονται εκεί. Και, βεβαίως, είχαμε και τις αυξημένες δαπάνες από την ενοποίηση του Αθηναϊκού και Μακεδονικού Πρακτορείου Ειδήσεων, που, όπως ξέρετε, στην περίπτωση αυτή λειτουργεί με ενιαίο τρόπο. Αποτέλεσμα του γεγονότος ότι δεν είχαμε συνεχή -αλλά απλώς συγκυριακή- αυξητική τάση ήταν ότι το 2008 είχαμε εκ νέου μείωση κατά 7%, γιατί εξέλειπαν οι λόγοι της αύξησης. 
    Δεύτερον, σε ό,τι αφορά το πρόγραμμα δημοσίων επενδύσεων, το οποίο αναφέρεται σε συγκεκριμένες περιπτώσεις, θέλω να πω το εξής: μα όσο προχωράμε προς το τέλος του Γ΄ Κοινοτικού Πλαισίου Στήριξης, η εθνική συμμετοχή –τα γνωρίζετε και από τη θητεία σας στην Ευρωπαϊκή Ένωση- αυξάνεται και η Γενική Γραμματεία Ενημέρωσης ξέρετε ότι έχει 100% απορροφητικότητα. Εξ ου και υπάρχει αυτή η αύξηση που λέτε. 
    Όμως, γι’ αυτήν θα έπρεπε μάλλον –όχι να ασκείτε κριτική- να είναι κανείς ευχαριστημένος. Γιατί δείχνει ότι σε αυτές τις περιπτώσεις προχωράει η όλη αναδιοργάνωση αυτής της υπηρεσίας. 
    Σε ό,τι αφορά το άλλο ζήτημα το οποίο θέσατε, δηλαδή το τι κάνουν οι Γενικές Γραμματείες, θα μπορούσα να αναλύσω αυτή τη στιγμή τις παρεμβάσεις που έγιναν σε κρισιμότατα θέματα, όπως αυτά που αναφέρατε, τα θέματα που σχετίζονται με την Τουρκία και ιδίως με το Σκοπιανό. Μπορείτε με ερώτηση που θα κάνετε να πάρετε όλα αυτά τα στοιχεία σχετικά και με τις επισκέψεις ξένων δημοσιογράφων στην Ελλάδα, τα άρθρα που δημοσιεύτηκαν και, πολύ περισσότερο, ακόμη τις παρεμβάσεις που η ίδια η Γραμματεία -και με τον τότε Υπουργό, αλλά κυρίως με το Γενικό Γραμματέα- έκανε. 
    Εγώ, όμως, θα σταθώ σε ένα θέμα, κύριε συνάδελφε, το οποίο δεν μπορούμε να το αδικούμε, γιατί ήταν μία σημαντική επιτυχία. Μιλάω για τη Σύνοδο στο Βουκουρέστι. Γνωρίζετε πολύ καλά με ποιο κλίμα ξεκίνησε η Σύνοδος εκείνη, η οποία ήταν κορυφαία στιγμή για την Ελλάδα, λόγω του βέτο, που έβαλε ο Πρωθυπουργός. Πρόκειται, όμως, για ένα βέτο που συμμερίστηκαν, για πρώτη φορά, -ενώ ως και τότε ήμασταν σχεδόν απομονωμένοι- πολλοί άλλοι εταίροι, προς την κατεύθυνση αυτή. 
    Το ερώτημα το οποίο θέτω είναι το εξής: θυμάστε πώς ξεκίνησε η όλη ιστορία; Κάποιοι ήταν βέβαιοι ότι δεν θα μπορούσαμε να αντιδράσουμε; Ήταν βέβαιοι ότι δεν θα μπορούσαμε να περάσουμε τις θέσεις μας; Τις θέσεις μας τις περάσαμε. Είχε προηγηθεί μια σημαντικότατη, από τις πιο σημαντικές προσπάθειες ειλικρινούς και τεκμηριωμένης ενημέρωσης, μεγάλο μέρος της οποίας είχε τότε η Γενική Γραμματεία. 
    Στη δευτερολογία μου μπορώ να απαντήσω πληρέστερα σε αυτά τα οποία θέτετε. 
    Ευχαριστώ πολύ, κυρία Πρόεδρε. 
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ, κύριε Υπουργέ. 
    Το λόγο έχει ο ερωτών Βουλευτής κ. Αϊβαλιώτης. 
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε. 
    Έχω μάθει να μην κτυπάω πεσμένος, κύριε Υπουργέ. Εξάλλου, όταν ήταν στην ακμή του ο κύριος Ρουσόπουλος, νομίζω ότι ανήκω στους ελάχιστους Βουλευτές που τον έφεραν σε αυτήν την Αίθουσα να απαντήσει σε μια επίκαιρη ερώτηση που έκανα σχετικά με ένα απαράδεκτο βιβλίο που μοιράστηκε σε ξένους Ευρωβουλευτές, διπλωμάτες και δημοσιογράφους στις Βρυξέλλες και στο Στρασβούργο και το οποίο ονομαζόταν «ABOUT GREECE». Αυτό το βιβλίο ακρωτηρίαζε την ιστορία μας, είχε πρωτοφανείς παραλείψεις κ.λπ.. Αυτά έγιναν, όταν ήταν στην ακμή του ο κ. Ρουσόπουλος. 
      Σήμερα ο κ. Ρουσόπουλος έχει κατέβει από το τρένο της Κυβέρνησης. Εδώ που τα λέμε δεν ήταν και ιδιαίτερα δύσκολο, γιατί το τρένο αυτό είναι σταματημένο εδώ και κάποιους μήνες. Οι πολίτες όμως θέλουν να ξέρουν ποια χρήση έχει γίνει όλα αυτά τα χρόνια στη Γενική Γραμματεία Επικοινωνίας, η οποία ήταν στον τομέα ευθύνης του κ. Ρουσόπουλου.
      Στο προσχέδιο του προϋπολογισμού του 2009, κύριε Υπουργέ, βλέπουμε ότι η Γενική Γραμματεία Επικοινωνίας και Ενημέρωσης προικοδοτείται με περισσότερα κονδύλια από όσα παίρνει μαζί το Υπουργείο Τουριστικής Ανάπτυξης, η Προεδρία της Δημοκρατίας και το Υπουργείο Μακεδονίας-Θράκης. Δηλαδή, το Υπουργείο Μακεδονίας-Θράκης, το Υπουργείο Τουριστικής Ανάπτυξης και η Προεδρία της Δημοκρατίας παίρνουν λιγότερα από όσα παίρνει μία γενική γραμματεία.
      Όσο για το Πρόγραμμα των Δημοσίων Επενδύσεων, οι αυξήσεις είναι ιλιγγιώδεις και φτάνουν από το 2007 στο 2008 στο 103,5% και από το 2008 στο 2009 στο 57%. Δηλαδή, σε δύο χρόνια έχουμε στο Πρόγραμμα Δημοσίων Επενδύσεων 160% αύξηση.
      Τα κονδύλια αυξάνονται, λοιπόν, κύριε Υπουργέ. Είπατε ότι χρησιμοποίησα ανακριβή στοιχεία. Το 2006 ήταν 91.000.000, το 2007 πήγαν στα 107.000.000, στα 105, στα 112. Αυξάνονται, λοιπόν, τα κονδύλια για τη Γενική Γραμματεία Ενημέρωσης. Οι πολίτες, λοιπόν, έχουν δικαίωμα να μάθουν. 
      Είπατε για το βέτο. Να θυμίσω και στους συναδέλφους και στους πολίτες που μας ακούνε από το κανάλι της Βουλής ότι το βέτο ήταν στο πρόθεμα. Βάλατε βέτο στο «βόρεια», στο «άνω», στο «κάτω», στο «πέρα», στο «δώθε Μακεδονία», αλλά το «Μακεδονία» μένει. Το βέτο, λοιπόν, ήταν στο πρόθεμα και όχι στην ουσία. Έτσι κι αλλιώς, τη σύνθετη ονομασία τη δέχεστε όλα τα κόμματα και τα παλιά κόμματα εξουσίας και η Αριστερά. Μόνο ο ΛΑ.Ο.Σ. αντιδρά. 
      Αλλά οι πολίτες έχουν δικαίωμα να ξέρουν ποιες μεγάλες ενημερωτικές εκστρατείες έχουν γίνει στο εξωτερικό. Εγώ ζούσα δεκατέσσερα χρόνια έξω, άνοιγα μία εφημερίδα, έβλεπα ένα σωρό ψευτιές κατά της Ελλάδας, χωρίς καμμία αντίδραση, λες και η Ελλάδα ήταν η επιτιθέμενη χώρα, λες και στην Ελλάδα υπάρχουν εθνικιστές κι έβλεπες στην άλλη μεριά να υπάρχει πλήρης δικαιολόγηση της εθνικιστικής υστερικής προπαγάνδας των Σκοπιανών και των Τούρκων. 
      Επίσης, ποιος είναι ο ρόλος, κύριε Υπουργέ, σεβαστέ μου κύριε καθηγητά, αυτών των κονδυλίων στην εκτροφή του συστήματος με τα «παπαγαλάκια» και τα «εξαπτέρυγα», που τόσες φορές έχει καταγγείλει ο Πρόεδρος του ΛΑ.Ο.Σ. μέσα στη Βουλή, τα οποία επιδίδοντο σε μία άνευ προηγουμένου επίθεση κατά των πολιτικών αντιπάλων της Κυβέρνησης;
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ.
      Το λόγο έχει ο κύριος Υπουργός.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε συνάδελφε, θα επαναλάβω για μια ακόμη φορά: Στον προϋπολογισμό δεν χρειάζεται να κάνω συγκρίσεις. Θα πάω όμως να δω γιατί τα προηγούμενα χρόνια δεν σας είχαν απασχολήσει τα ίδια θέματα, γιατί δεν υπάρχει καμμία υπερβολή. Ό,τι συνέβαινε, συμβαίνει και κάνει πολύ περισσότερη δουλειά η γραμματεία σήμερα. Γι’ αυτό δεν μπαίνω σε συγκρίσεις, όπως αναφέρατε, με άλλα Υπουργεία. 
      Ο προϋπολογισμός το 2004 ήταν, αν το κοιτάξετε, 108.000.000 ευρώ. Σήμερα είναι 112.000.000 ευρώ. Από αυτά πρέπει να βγάλετε τα 3.000.000 ευρώ, γιατί είναι για το Εθνικό Συμβούλιο Ραδιοτηλεόρασης. Άρα μένουν 109.000.000 ευρώ. Δηλαδή, στην ουσία, είμαστε στον ίδιο εκείνο βαθμό που ήταν το 2004 –δεν υπάρχει καμμία αυξηση, καμμία υπερβολή- πολύ περισσότερο μάλιστα στη φετινή ακριβώς περίοδο, όπου –το τονίζω- το Πρόγραμμα Δημοσίων Επενδύσεων είναι ενισχυμένο και πρέπει να είναι ενισχυμένο, λόγω του ότι έχουμε το τέλος των έργων του Γ΄ Κοινοτικου Πλαισίου Στήριξης. Και αυτό θα έπρεπε να σας χαροποιεί.
      Στα υπόλοιπα τώρα, τα οποία μου είπατε προηγουμένως. Η προσπάθεια που έχει γίνει, η αναστροφή του κλίματος σε πάμπολλες περιπτώσεις, είναι εξαιρετικά σημαντική. Εγώ θα πάρω κι ένα άλλο θέμα, το οποίο δεν με αφορά σε ό,τι σχετίζεται με την περίοδο της ερώτησής σας: Το θέμα, παραδείγματος χάριν, των κατηγοριών που είχε υποστεί η χώρα μας για τα προβλήματα της καταπολέμησης της παράνομης μετανάστευσης ή τον τρόπο, με τον οποίον χειρίζεται το θέμα του ασύλου. Η αναστροφή του κλίματος, σας διαβεβαιώ, έγινε, πέρα από τις προσπάθειες που έκανα εγώ ως Υπουργός Εσωτερικών στα ευρωπαϊκά και άλλα fora, με τη βοήθεια της Γενικής Γραμματείας για να φανεί ποια είναι η κατάσταση που είχε να αντιμετωπίσει η Ελλάδα και πώς έπρεπε να την χειρισθούμε. 
      Το τονίζω όμως, για μια ακόμη φορά: Εκείνη η περίοδος, η οποία αφορά το Βουκουρέστι, νομίζω ότι αποδεικνύει πόσο σημαντικός ήταν ο ρόλος της. Κι επειδή θέλετε περισσότερα στοιχεία, κάντε μου, παρακαλώ, γραπτώς την ίδια ερώτηση -γιατί βεβαίως σε δύο και τρία λεπτά δεν μπορώ να δώσω ολοκληρωμένη απάντηση- για να πάρετε μια πλήρη εικόνα του πόσα δημοσιεύματα, προς ποια κατεύθυνση έχουν γίνει την περίοδο εκείνη, πόσοι δημοσιογράφοι επισκέφθηκαν την Ελλάδα, πόσες αποστολές έγιναν και τι αποτελέσματα είχαμε.
      Ευχαριστώ πάρα πολύ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστώ κι εγώ.
      Συνεχίζουμε με την υπ’ αριθμόν 240/11-11-2008 πρώτη επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Οικονομίας και Οικονομικών, σχετικά με την καταβολή των δεδουλευμένων στους συμβεβλημένους γιατρούς του Οργανισμού Περίθαλψης Ασφαλισμένων του Δημοσίου κ.λπ..
      Η επίκαιρη ερώτηση της κ. Περλεπέ-Σηφουνάκη έχει ως εξής:
      «Οι γιατροί της χώρας, που είναι συμβεβλημένοι με τον Ο.Π.Α.Δ., παραμένουν απλήρωτοι από τον Ιανουάριο και χωρίς να γνωρίζουν τους λόγους αυτής της καθυστέρησης, ούτε το πότε θα λάβουν τα χρήματα που τους οφείλονται από τον οργανισμό. Η κατάσταση αυτή έχει προκαλέσει τη δικαιολογημένη αγανάκτηση των γιατρών αυτών, αλλά και την έντονη ανησυχία των ασφαλισμένων του δημοσίου, που βλέπουν ότι ο Ο.Π.Α.Δ. για μια ακόμη φορά τα τελευταία χρόνια είναι αφερέγγυος στις υποχρεώσεις του και προβληματικός στη λειτουργία του.
      Κατόπιν των ανωτέρω, ερωτάται ο κύριος Υπουργός:
      Γιατί παραμένουν απλήρωτοι για δέκα μήνες γιατροί που είναι συμβεβλημένοι με τον Ο.Π.Α.Δ. και πότε θα λάβουν τα χρήματα που τους οφείλονται;
      Ποια μέτρα θα ληφθούν για να σταματήσουν οι καθυστερήσεις στις πληρωμές των γιατρών και πότε επιτέλους θα επιλυθούν τα σοβαρά προβλήματα λειτουργίας του οργανισμού, που, δυστυχώς, αυξάνονται συνεχώς σε βάρος  των ασφαλισμένων, αλλά και των εργαζομένων στον Ο.Π.Α.Δ.;».
      Στην ερώτηση της κ. Αικατερίνης Περλεπέ-Σηφουνάκη θα απαντήσει ο Υφυπουργός Οικονομίας και Οικονομικών κ. Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
      Όπως προβλέπεται, κυρία συνάδελφε, από το σχετικό νόμο του 1999, η επιχορήγηση του Ο.Π.Α.Δ. βασίζεται αφ΄ενός μεν στις εισφορές των ασφαλισμένων, αφ΄ετέρου δε στη διπλάσια συνεισφορά του δημοσίου.
       Το επισημαίνω αυτό, κυρία Πρόεδρε, γιατί μολονότι η κύρια αρμοδιότητα του Υπουργείου Οικονομίας και Οικονομικών θα μπορούσε να επικεντρώνεται σ’ αυτό το σημείο, κρίνω αναγκαίο να ακουστούν κάποιες αλήθειες σχετικά με τη χρηματοδότηση αυτού του οργανισμού, του Ο.Π.Α.Δ., την επιχορήγηση δηλαδή του οργανισμού από τον κρατικό προϋπολογισμό. Η αλήθεια είναι -και δεν θέλω να σταθούμε σ’ αυτό, αλλά πρέπει να το πούμε- ότι, αφού οι εισφορές των εργαζομένων για το 2008 θα ανέλθουν στα 355.000.000 ευρώ, η συνολική επιχορήγηση του Ο.Π.Α.Δ. θα έπρεπε να διαμορφωθεί σε 1.065.000.000 ευρώ. Παρά ταύτα, στον προϋπολογισμό του 2008 ενεγράφη τελικά πίστωση ύψους 1.150.000.000 ευρώ, που προφανώς υπερβαίνει κατά 85.000.000 ευρώ τη θεσμοθετημένη υποχρέωση του κράτους.
      Η αλήθεια επίσης είναι ότι από την παραπάνω πίστωση διατέθηκε εγκαίρως πίστωση σε ποσοστό 90%, σταδιακά βεβαίως, σύμφωνα με τους κανόνες διάθεσης των ποσών και των κωδικών του προϋπολογισμού, ενώ πριν από λίγες ημέρες διατέθηκε και το υπόλοιπο 10%, το οποίο μεταφράζεται σε 115.000.000 ευρώ για την κάλυψη του συνόλου των υποχρεώσεων που απορρέουν από τον προϋπολογισμό του 2008.
      Η αλήθεια ακόμη είναι ότι από την 1η Οκτωβρίου του 2008 έχει διατεθεί ποσό 172,5 εκατομμυρίων ευρώ, που όμως ακόμη δεν έχει αποδοθεί από τον Ο.Π.Α.Δ. στους τελικούς δικαιούχους, λόγω της καθυστέρησης που προκλήθηκε από την τελευταία απεργία των εργαζομένων του Ο.Π.Α.Δ.. Επίσης, όπως μας ενημέρωσε η διοίκηση του Ο.Π.Α.Δ., από την αρχή του έτους έχει αποσταλεί σε όλη την Ελλάδα το ποσό των 380.000.000 ευρώ περίπου -για την ακρίβεια 378.000.000 ευρώ- για την πληρωμή των λογαριασμών των γιατρών και των εργαστηρίων. 
      Αυτή είναι η αλήθεια σχετικά με την τήρηση των υποχρεώσεων του κράτους απέναντι στον Ο.Π.Α.Δ.. Από την αλήθεια αυτή αποτυπώνονται και οι προσπάθειες της Κυβέρνησης για την πλήρη στήριξη, για την πλήρη αναβάθμιση του Ο.Π.Α.Δ.. Και η Κυβέρνησή μας αυτό το έχει αποδείξει με πράξεις. Γιατί είναι αυτή η Κυβέρνηση, η οποία σταθερά την τελευταία τετραετία σε περιόδους μάλιστα δημοσιονομικής προσαρμογής, έχει στηρίξει τον Ο.Π.Α.Δ. ακόμη και πέρα από τη θεσμοθετημένη υποχρέωσή της. Γιατί είναι αυτή η Κυβέρνηση, η οποία πήρε τις αμοιβές, όπως πολύ καλά γνωρίζετε, κυρία συνάδελφε, των ιατρικών πράξεων από το ευτελές επίπεδο των 6 ευρώ περίπου για να τις τριπλασιάσει. Γιατί είναι αυτή η Κυβέρνηση, που πλέον αποδίδει το 1% του Α.Ε.Π. στο Ι.Κ.Α., πληρώνει όλες τις αυξημένες ανάγκες για την ασφάλιση και την περίθαλψη, πληρώνει το 18,5% του Α.Ε.Π. για τις κοινωνικές δαπάνες.
      Αυτή η Κυβέρνηση, κυρία συνάδελφε, να είστε σίγουρη ότι θα εξαντλήσει τις δυνατότητές της για την περαιτέρω αναβάθμιση του Ο.Π.Α.Δ.. 
      ΠΡΟΕΔΡΕΥΟΥΣΑ (Βέρα Νικολαϊδου):  Η κ. Περλεπέ-Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Σας ευχαριστώ, κυρία Πρόεδρε.
      Κύριε Υπουργέ, δυστυχώς δεν απαντήσατε στην ερώτησή μου. Και βέβαια μέσα σ΄ όλα αυτά που είπατε ήταν και αρκετά ψέματα. Εδώ θέλω να επισημάνω ότι όπως απαξιώσατε όλα τα ασφαλιστικά ταμεία και τα φαλιρίσατε, έτσι έχετε κάνει και με τον Ο.Π.Α.Δ.. Να σας θυμίσω ότι εγώ στις 24 Σεπτεμβρίου είχα κάνει ερώτηση προς τα συναρμόδια Υπουργεία, στο Υπουργείο Υγείας και στο Υπουργείο Οικονομικών.
      Από το Υπουργείο Υγείας έλαβα απάντηση. Την ίδια ερώτηση την είχα καταθέσει απλή και δεν την είχα κάνει επίκαιρη. Από το δικό σας Υπουργείο δεν έλαβα καμμία απάντηση. 
      Πριν από λίγο είπατε ένα μεγάλο ψέμα ότι είναι 1.000.000.000 ευρώ τα χρήματα για τον Ο.Π.Α.Δ.. Αυτά που έχουν διατεθεί από την αρχή του χρόνου είναι μόλις 301.000.000 ευρώ. Και αυτή η απάντηση που έχω είναι επίσημη από το Υπουργείο Υγείας στις 2-10-2008. 
      Οι γιατροί είναι απλήρωτοι. Έχουμε και αυτό το φαινόμενο στην Ελλάδα, οι εργαζόμενοι να δανείζουν το κράτος, γιατί οι γιατροί είναι απλήρωτοι από το Γενάρη του 2008. Οι φαρμακοποιοί αρχίζουν απεργίες γιατί είναι απλήρωτοι από το Μάιο του 2008, επτά μήνες δηλαδή, μέχρι σήμερα. Και βέβαια δεν έχετε κάνει τίποτα όλα αυτά τα χρόνια για να εκσυγχρονίσετε τον οργανισμό, για να κάνετε προσλήψεις που έχουν αργήσει πάρα πολύ από το 2006. Το πιο σύντομο ανέκδοτο είναι ότι για όλα φταίει το Α.Σ.Ε.Π. για τις προσλήψεις. Και δεν έχετε εξομοιώσει τους μισθούς των υπαλλήλων του Ο.Π.Α.Δ., από τη στιγμή που ενοποιήσατε το ταμείο και βάλατε Ο.Π.Α.Δ. και Τ.Υ.Δ.Κ.Υ. μαζί. Ούτε και για αυτό έχετε δώσει μία απάντηση.
      Έδωσε μία απάντηση στους εργαζόμενους που πήγαν στο Υπουργείο Υγείας ο κ. Αβραμόπουλος, το Υπουργείο Οικονομικών όμως, που είναι αρμόδιο να δώσει τα λεφτά δεν έχει πει τίποτα. Κι εγώ θέλω απάντηση σαφή. Πότε θα πάρουν τα λεφτά τους οι γιατροί που είναι απλήρωτοι από το Γενάρη; Έντεκα μήνες τώρα δεν έχουν πληρωθεί. Πότε θα ξοφλήσετε τους φαρμακοποιούς γιατί θα αρχίσει άλλη ταλαιπωρία των ασφαλισμένων σε λίγο, γιατί οι φαρμακοποιοί έχουν αποφασίσει να μην εκτελούν τις συνταγές του δημοσίου. Πότε τέλος πάντως θα κάνετε αυτήν τη μισθολογική εξομοίωση των υπαλλήλων του Ο.Π.Α.Δ. που είναι οι πιο χαμηλόμισθοι με τους υπόλοιπους υπαλλήλους του ταμείου μετά την ενοποίηση; 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
      Ο κύριος Υφυπουργός έχει το λόγο για δύο λεπτά να δευτερολογήσει.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κατ’ αρχάς νομίζω ότι η κυρία συνάδελφος θα πρέπει να πάρει πίσω τη λέξη «ψέματα». Δεν μπορεί να χρησιμοποιούνται τέτοιοι χαρακτηρισμοί, πολύ περισσότερο όταν μιλάμε με στοιχεία του προϋπολογισμού …
       ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ: Κι εγώ έχω στοιχεία, τις απαντήσεις εδώ.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κι εγώ θα καταθέσω, κυρία Πρόεδρε, την καρτέλα του σχετικού κωδικού, η οποία περιγράφει τις εκταμιεύσεις που έχουν γίνει για τον Ο.Π.Α.Δ.. 
       ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ: Κυρία Πρόεδρε, θα το καταθέσω για τα Πρακτικά. Είναι η απάντηση από το Υπουργείο Υγείας που λέει για 301.000.000 ευρώ. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Καλό είναι να διαβάζει καλύτερα η κυρία συνάδελφος. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρία Σηφουνάκη, παρακαλώ να καταθέσετε το έγγραφο που έχετε.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Αυτό το έγγραφο και αυτά τα νούμερα τα οποία επικαλείται …
       ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ: Αυτά είναι από την αρχή του έτους και η απάντηση είναι από τις 2 Οκτώβρη. 
      ΠΡΟΕΔΡΕΥΟΥΣΑ (Βέρα Νικολαΐδου): Καταθέστε τα έγγραφα που έχετε. Δεν χρειάζεται να φωνάζουμε. 
      ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ: Το καταθέτω, κυρία Πρόεδρε, για τα πρακτικά.
      (Στο σημείο αυτό η Βουλευτής κ. Αικατερίνη Περλεπέ - Σηφουνάκη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα καταθέσω για τα Πρακτικά τη σχετική καρτέλα για να δει η κυρία συνάδελφος ότι όντως έχουν διατεθεί αυτά τα ποσά. Το ποσό το οποίο αναφέρει των 378.000.000 ευρώ είναι το ποσό το οποίο απευθύνεται στους γιατρούς και στα ιατρικά εργαστήρια. Οφείλετε όμως, να το πείτε αυτό το πράγμα και να μην λέτε τη μισή αλήθεια.
       ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ: Δεν το γράφει αυτό.
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κυρία Περλεπέ, μη διακόπτετε.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Παρά το γεγονός, όπως ανέφερα στην πρωτολογία μου, κυρία Πρόεδρε, τα ζητήματα στα οποία αναφέρθηκε η κυρία συνάδελφος δεν αφορούν αποκλειστικά στο Υπουργείο Οικονομίας και Οικονομικών, η σκληρή κριτική της, η σφοδρότατη κριτική της με υποχρεώνει να τοποθετηθώ, γιατί πλέον και οι λέξεις εδώ έχουν χάσει και το νόημά τους. 
      Αναφέρομαι στην ευκολία, κυρία συνάδελφε, με την οποία χρησιμοποιείτε τη λέξη αφερεγγυότητα. Κι ερωτώ, είναι αφερεγγυότητα η αύξηση κατά 35% της επιχορήγησης του Ο.Π.Α.Δ. τα πέντε τελευταία χρόνια; Είναι αφερεγγυότητα τα 85.000.000 ευρώ επιπλέον, τα οποία ενεγράφησαν υπέρ του Ο.Π.Α.Δ. στον εκτελούμενο προϋπολογισμό; Είναι αφερεγγυότητα η έγκριση υπερσύγχρονων, εξαιρετικά αποτελεσματικών, αλλά και συνάμα απίστευτα δαπανηρών εξετάσεων υπέρ των ασφαλισμένων του Ο.Π.Α.Δ.; Είναι αφερεγγυότητα ο τριπλασιασμός όπως ανέφερα στην πρωτολογία μου των αμοιβών των γιατρών από το ευτελές επίπεδο που το είχατε των 6 ευρώ; 
      Κυρία συνάδελφε, κανείς δεν αμφισβητεί ότι η κατάσταση όπως έχει διαμορφωθεί βεβαίως και είναι σοβαρή και πρέπει να την αντιμετωπίσουμε. Κανείς όμως, δεν πρέπει να αποποιείται τις ευθύνες του στην κατάστρωση του προβλήματος. Ο Ο.Π.Α.Δ. είχε την ατυχία, τον πρώτο του βηματισμό να τον κάνει επί κυβερνήσεων ΠΑ.ΣΟ.Κ.. Κι αυτό το βήμα, κυρία Πρόεδρε, στηρίχθηκε σε λαθεμένους σχεδιασμούς, οι οποίοι και δημιούργησαν τις αρρυθμίες που καταγράφονται σήμερα. 
      Η συλλογική συνείδηση στην ανάπτυξη της οποίας όλοι πιστεύουμε, είναι βασική προϋπόθεση για την αντιμετώπιση της καταστάσεως που έχει διαμορφωθεί. Και αυτή η προσπάθεια απαιτείται. Και είναι αναγκαίο γι’ αυτήν τη προσπάθεια να συνεργαστούν όλοι οι εμπλεκόμενοι φορείς, οι γιατροί, οι εργαζόμενοι στον Ο.Π.Α.Δ., οι ασφαλισμένοι και, βεβαίως, η Κυβέρνηση και οι ελεγκτικοί μηχανισμοί. 
      ΠΡΟΕΔΡΕΥΟΥΣΑ (Βέρα Νικολαΐδου): Μ΄ αυτό ολοκληρώνετε, κύριε Υφυπουργέ. 
       ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ: Ποτέ θα πληρωθούν, κύριε Υπουργέ;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Από την πλευρά του το κράτος θα εξαντλήσει κάθε δυνατότητα για τη διασφάλιση των συμφερόντων των ασφαλισμένων του Ο.Π.Α.Δ..
      Στη σύγχρονη Ελλάδα, κυρία Πρόεδρε, στην Ελλάδα του 2008, η ιατροφαρμακευτική περίθαλψη δεν μπορεί να αποτελεί πεδίο διεκδικήσεων και μικροπολιτικών σκοπιμοτήτων. Με την παρατήρηση ότι ξέφυγε κάποιος χρόνος από τις παρατηρήσεις της κυρίας συναδέλφου, θα ήθελα να κλείσω, κυρία Πρόεδρε, και να πω ότι είναι κοινωνικό κεκτημένο …
      ΠΡΟΕΔΡΕΥΟΥΣΑ (Βέρα Νικολαΐδου): Ο χρόνος σας έχει τελειώσει, κύριε Υφυπουργέ. Παρακαλώ ολοκληρώστε.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): … που όποιος το θέτει υπό αμφισβήτηση θα έχει απέναντι το ελληνικό κράτος και πάνω από όλα σύσσωμο τον ελληνικό λαό!
      ΑΙΚΑΤΕΡΙΝΗ ΠΕΡΛΕΠΕ ΣΗΦΟΥΝΑΚΗ: Πότε θα πληρωθούν, δεν μου απαντήσατε, κύριε Υπουργέ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων είκοσι οκτώ μαθήτριες και μαθητές και τρεις συνοδοί δάσκαλοι από το 2ο  Δημοτικό Σχολείο Ξυλοκάστρου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Η με αριθμό 243/11-11-2008 τέταρτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Ανάπτυξης, σχετικά με την υλοποίηση του προγράμματος εγκατάστασης και χρήσης φωτοβολταϊκών συστημάτων κ.λπ., δεν συζητείται λόγω κωλύματος του κυρίου Υπουργού.
      ΚΥΡΙΑΚΟΣ ΒΕΛΟΠΟΥΛΟΣ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε συνάδελφε, ξέρετε ότι δεν έχετε το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Κυρία Πρόεδρε, παρακαλώ να έχω το λόγο για ένα λεπτό επί προσωπικού. Δεν μπορεί να με ειδοποιεί ο Υπουργός χθες το απόγευμα ότι δεν θα συζητηθεί σήμερα η ερώτηση. Δηλαδή, απαξιώνουμε το Κοινοβούλιο. Ο κ. Φώλιας το κάνει κατ’ επανάληψη αυτό. Αφορά επτά χιλιάδες ανθρώπους αυτή η ιστορία και δεν έρχεται, κυρία Πρόεδρε. Είναι ντροπή!
      Εγώ είμαι ένα χρόνο Βουλευτής και θέλω να ξέρω πότε μπορεί ο Υπουργός να μην έρχεται και δεν μπορεί να στείλει τον Υφυπουργό; 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε συνάδελφε, σας άκουσα. Το Προεδρείο ενημερώθηκε.
      ΚΥΡΙΑΚΟΣ ΒΕΛΟΠΟΥΛΟΣ: Δηλαδή, επτά χιλιάδες άνθρωποι που είναι επί τρία χρόνια όμηροι μιας Κυβερνήσεως …
      ΠΡΟΕΔΡΕΥΟΥΣΑ (Βέρα Νικολαΐδου): Είστε σαφής, αλλά ενημερωθήκατε ότι είναι εκτός Ελλάδος και ο Υπουργός και ο Υφυπουργός. Έχετε το δικαίωμα να την ξανακαταθέσετε. 
      ΚΥΡΙΑΚΟΣ ΒΕΛΟΠΟΥΛΟΣ: Κυρία Πρόεδρε, επιτρέψτε μου να σας πω ότι επιφυλάσσομαι για το εκτός Ελλάδος. Έχω τις πληροφορίες μου. Απλά ταλαιπωρούν επτά χιλιάδες ανθρώπους. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Βελόπουλε, τελειώσαμε.
      Επίκαιρες ερωτήσεις δευτέρου κύκλου:
      Η με αριθμό 245/11-11-2008 πρώτη επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Οικονομίας και Οικονομικών, σχετικά με την επίλυση του ιδιοκτησιακού καθεστώτος του πρώην κτήματος Ηλιόπουλου κ.λπ., δεν συζητείται λόγω κωλύματος της κυρίας Βουλευτού.
      Θα συζητηθεί τώρα η δεύτερη με αριθμό 248/11-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραΐτη προς την Υπουργό Απασχόλησης και Κοινωνικής Προστασίας, σχετικά με τα προβλήματα των εργαζομένων σε βιομηχανία οικοδομικών υλικών στο Αγρίνιο κ.λπ..
      Η ερώτηση του κ. Μωραΐτη έχει ως εξής: 
      «Σοβαρό πρόβλημα έχει δημιουργηθεί στη βιομηχανία οικοδομικών υλικών με την επωνυμία «Κατσίκης Γ. Κεραμοποιία Α.Ε.» με έδρα το Αγρίνιο.
      Συγκεκριμένα τους δύο τελευταίους μήνες οι ενενήντα εργαζόμενοι της επιχείρησης παραμένουν απλήρωτοι. Από την περασμένη Δευτέρα η επιχείρηση έχει σταματήσει την παραγωγή, με αποτέλεσμα τη δημιουργία έντονης ανησυχίας στους εργαζόμενους. Μάλιστα, τις τελευταίες ημέρες υπάρχουν πληροφορίες από την πλευρά της διεύθυνσης της επιχείρησης για την πιθανότητα να κηρυχθεί πτώχευση. 
      Να σημειώσουμε πως υπάρχουν καταγγελίες για σοβαρά εργατικά ατυχήματα. Δεν τηρούνται οι όροι υγιεινής και ασφάλειας με αποτέλεσμα τους πολλούς τραυματισμούς. Επίσης, δεν πληρώνονται οι προσαυξήσεις στους μισθούς και δεν αναγνωρίζεται η εργασία των εργαζόμενων σαν βαριά και ανθυγιεινή. 
      Είναι προφανή τα σοβαρά προβλήματα που δημιουργούνται στη ζωή των εργαζομένων. Είναι χαρακτηριστικό, πως πολλοί από αυτούς έχουν πλέον δυσκολία να ανταποκριθούν σε βασικές καθημερινές ανάγκες των οικογενειών τους.
      Ερωτάται η κυρία Υπουργός τι άμεσα μέτρα θα λάβει η Κυβέρνηση για την εξασφάλιση της εργασίας και των εργατικών δικαιωμάτων των εργαζομένων στη συγκεκριμένη βιομηχανία;».
      Στην ερώτηση του κ. Μωραΐτη θα απαντήσει η Υφυπουργός κ. Σοφία Καλαντζάκου.
      Ορίστε, κυρία Καλαντζάκου, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε.
      Κύριε συνάδελφε, με την ευκαιρία της επίκαιρης ερώτησής σας για την επιχείρηση «Κεραμοποιία Κατσίκης Α.Ε.», να ενημερώσω το Σώμα για τις ενέργειες της πολιτείας. 
      Ευθύς εξαρχής θα υπογραμμίσω πως η κοινωνική επιθεώρηση του Αγρινίου ενήργησε άμεσα. Πιο αναλυτικά, στις 31-10-2008 εργαζόμενοι της εταιρείας «Κατσίκης Κεραμοποιία Α.Ε.», προσήλθαν στο Τμήμα Κοινωνικής Επιθεώρησης Αγρινίου, όπου κατήγγειλαν καθυστέρηση των δεδουλευμένων αποδοχών του μηνός Σεπτεμβρίου 2008, καθώς και τις ανησυχίες τους για οριστικό κλείσιμο της επιχείρησης. 
      Την ίδια μέρα οι επιθεωρητές του Σ.Ε.Π.Ε. διενήργησαν έλεγχο στο χώρο του εργοστασίου της εν λόγω εταιρείας όπου ήταν συγκεντρωμένοι οι εργαζόμενοι και διαπίστωσαν τη μη λειτουργία του. 
      Στη συνέχεια το κλιμάκιο των επιθεωρητών μετέβη στα γραφεία της επιχείρησης, όπου και προσπάθησε να έρθει σε επικοινωνία με τον υπεύθυνο εργοδότη τον κ. Κατσίκη Σωτήριο, ο οποίος όμως αρνήθηκε να τους δεχθεί. 
     Οι επιθεωρητές συνομίλησαν με τους εργαζόμενους οι οποίοι δήλωσαν ότι από 27.10.08 η επιχείρηση παραμένει κλειστή λόγω έλλειψης πρώτων υλών και ότι οι εργαζόμενοι βρίσκονται στον προαύλιο χώρο του εργοστασίου χωρίς να παρέχουν εργασία. Το Σ.Ε.Π.Ε. προέβη στη σύνταξη του υπ’ αριθμ. 37778/31.10.08 δελτίο ελέγχου και ζήτησε γραπτές εξηγήσεις για τη μη καταβολή των δεδουλευμένων αποδοχών. Η επιχείρηση με το από 12.11.08 έγγραφό της δήλωσε στο Σ.Ε.Π.Ε. ότι λόγω έλλειψης ρευστότητας, άρνησης τραπεζικής χρηματοδότησης, παρακωλύει τη λειτουργία της επιχείρησης και λόγω φήμης περί λουκέτου οι εργαζόμενοι βρίσκονται σε επίσχεση εργασίας άτυπη από δύο εβδομάδες και δεδηλωμένη από σήμερα. Το Σ.Ε.Π.Ε. κατόπιν των ανωτέρω προέβη στην επιβολή προστίμου 20.000 ευρώ και μηνυτήρια αναφορά στην επιχείρηση. 
     Η συγκεκριμένη επιχείρηση απασχολεί ογδόντα ένα εργαζόμενους σύμφωνα με τις καταστάσεις προσωπικού και τα προγράμματα ωρών εργασίας που βρίσκονται στο αρχείο του Σ.Ε.Π.Ε.. Να σας ενημερώσω ότι το Σ.Ε.Π.Ε. έχει κατά το παρελθόν πραγματοποιήσει σειρά ελέγχων στην εν λόγω επιχείρηση.
     Στις 21.6.03 πραγματοποιήθηκε έλεγχος από τους κοινωνικούς επιθεωρητές όπου βρέθηκαν να απασχολούνται τρεις οδηγοί ενώ τη συγκεκριμένη ημερομηνία έπρεπε να βρίσκονται σε εβδομαδιαία ανάπαυση, ρεπό. Επιβλήθηκαν διοικητικές κυρώσεις και πρόστιμα ύψους 3.000 ευρώ. Στις 8.4.05 σε έλεγχο που διαπιστώθηκε η μη κατάθεση προγράμματος εναλλασσόμενων ομάδων εργασίας σε προσωπικό και επιβλήθηκαν οι διοικητικές κυρώσεις και πρόστιμα ύψους 2.000 ευρώ. Στις 19.8.05 κατόπιν ενεργειών του Σ.Ε.Π.Ε., η επιχείρηση κατέβαλε άμεσα τις αναδρομικές αποδοχές στους εργαζομένους όπως αυτές προβλέπονται από τις οικείες συλλογικές συμβάσεις εργασίας
     Όσον αφορά τις ενέργειες του Τμήματος Τεχνικής και Υγειονομικής Επιθεώρησης Αιτωλοακαρνανίας σας ενημερώνουμε ότι σε διενεργηθέντες κατά την τελευταία διετία ελέγχους στην κεραμοποιία, δόθηκαν υποδείξεις, σχετικά με την ασφαλή λειτουργία του εξοπλισμού εργασίας, ενώ κατά το ίδιο διάστημα δεν έχει αναγγελθεί κανένα εργατικό ατύχημα από την επιχείρηση.
     Περισσότερα θα σας πω στη δευτερολογία μου.
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ.
     Το λόγο έχει ο ερωτών Βουλευτής κ. Μωραΐτης.
     ΝΙΚΟΛΑΟΣ ΜΩΡΑΪΤΗΣ: Κυρία Υπουργέ, η επιχείρηση αυτή που ανέστειλε τις εργασίες της τις τελευταίες είκοσι μέρες, απασχολεί ένα μεγάλο αριθμό εργαζομένων και είναι από τις τελευταίες που, δυστυχώς, μείνανε στο Νομό Αιτωλοακαρνανίας. Οι άνεργοι αυτοί που είναι στο δρόμο εδώ και είκοσι μέρες, ήρθαν να προστεθούν στους χιλιάδες ανέργους οικοδόμους, εργάτες, νεολαίους, γυναίκες, που υπάρχουν στην πόλη του Αγρινίου και στην ευρύτερη περιοχή, δυστυχώς στις δεκάδες χιλιάδες αγρότες που ξεκλήρισε η πολιτική όλων των κυβερνήσεων, τα τελευταία χρόνια.
     Αυτοί οι εργαζόμενοι σήμερα, πραγματικά, αντιμετωπίζουν πρόβλημα επιβίωσης. Δεν έχουν να πάρουν τα αναγκαία. Γιατί το Κ.Κ.Ε. από την πρώτη στιγμή βρέθηκε κοντά τους και μπορούν να σας διαβεβαιώσαν ότι αντιμετωπίζουν το φάσμα της πείνας. Δεν έχουν στην κυριολεξία χρήματα να αγοράσουν τα αναγκαία. Απειλούνται να τους κόψουν το ρεύμα και άλλα. 
     Δεν απαντήσατε, κυρία Υπουργέ, στην ερώτηση. Εμείς ζητάμε την άμεση λειτουργία του εργοστασίου, γιατί, δυστυχώς, πολλές απ’ αυτές τις επιχειρήσεις και ενδεχομένως και αυτή η επιχείρηση, στο παρελθόν να πήρε κάποια δάνεια από τα χρήματα του λαού. Δεν έγιναν όμως, επενδύσεις. Έγιναν άλλα, βίλες και ενδεχομένως και καταθέσεις στην Ελβετία. Αλλά, τουλάχιστον, αυτό που απαιτούμε είναι να λειτουργήσει το εργοστάσιο.
     Σ΄ ό,τι αφορά την Επιθεώρηση Εργασίας στο Νομό Αιτωλοακαρνανίας καταγγείλαμε και στο παρελθόν σε σας, πριν δύο μήνες, ότι δεν είναι επιθεώρηση εργασίας, είναι επιθεώρηση της εργοδοσίας. Υπάρχουν δεκάδες εργαζόμενοι στη συγκεκριμένη επιχείρηση με ακρωτηριασμένα δάκτυλα και η επιθεώρηση εργασίας όπως έκανε και στο Πλατυγιάλι του Αστακού, δεν πήγε ποτέ εκεί ή, τουλάχιστον, αν πήγε, τσιμουδιά για όλα αυτά τα προβλήματα.
      Εμείς ζητάμε την άμεση λειτουργία του εργοστασίου. Να πάνε ξανά στη δουλειά τους αυτοί οι εργαζόμενοι. Αλλά πάνω απ’ όλα ζητάμε τη δέσμευσή σας τώρα ότι την ερχόμενη εβδομάδα αυτοί οι εργάτες θα πάρουν από τον Ο.Α.Ε.Δ. του Αγρινίου που έχουν υποβάλει αίτηση, από το ταμείο αλληλεγγύης εγγύησης, κάποια χρήματα γιατί, δυστυχώς, πολλοί θα κάνουν Χριστούγεννα με παχυλούς μισθούς, με δώρα, με διπλούς μισθούς και όλος αυτός ο κόσμος δεν θα κάνει Χριστούγεννα. Και γ’ αυτό, τουλάχιστον, ζητάμε να δεσμευτείτε ότι, τουλάχιστον, θα πάρουν αυτά τα χρήματα. Τώρα, από εκεί και πέρα είναι υπόθεση των εργαζομένων να πάρουν τις τύχες τους στα χέρια τους για να παλέψουν μαζί με το Εργατικό Κέντρο Αγρινίου το Π.ΑΜ.Ε., για πραγματικά δικαιώματα στους χώρους δουλειάς. Να σπάσουν την τρομοκρατία που υπάρχει, γιατί δυστυχώς η δημοκρατία σας βρίσκεται έξω από τις πύλες του εργοστασίου.
     ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ.
     Η κ. Καλαντζάκου έχει το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σιγά-σιγά να απαντήσω σε μερικά πράγματα. Είπατε πάρα πολλά πράγματα και απολύτως ανακριβή και άδικα για το Σ.Ε.Π.Ε.. Εάν έχουν καταγγελθεί ή έχουν ανακοινωθεί ή έχουν πάει εργαζόμενοι στο Σ.Ε.Π.Ε. να πουν ότι έχουν υποστεί εργατικό ατύχημα, αυτό είναι ένα πράγμα. Αλλά σας είπα ότι με βάση τα στοιχεία του Σ.Ε.Π.Ε., δεν υπάρχει κάποια αναγγελία εργατικού ατυχήματος. Αν αυτό είναι ανακριβές πείτε το μου επισήμως για να το δούμε.
    ΝΙΚΟΛΑΟΣ ΜΩΡΑΪΤΗΣ:  Υπάρχουν σοβαρότατα ατυχήματα.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Μα, σας παρακαλώ. Δεν μπορείτε να έρχεστε σ’ αυτήν την Αίθουσα και να μας ακούνε και οι Έλληνες πολίτες και να λέτε ότι το Σ.Ε.Π.Ε. είναι όργανο της εργοδοσίας. Συγγνώμη έχετε πάρα πολύ μεγάλο άδικο. 
    ΝΙΚΟΛΑΟΣ ΜΩΡΑΪΤΗΣ:  ...
     ΠΡΟΕΔΡΕΥΟΥΣΑ (Βέρα Νικολαϊδου): Μη διακόπτετε παρακαλώ.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Και δεν μπορώ, κυρία Πρόεδρε, να μη ζητήσω την παρέμβασή σας, γιατί αυτά τα πράγματα δεν μπορούν να λέγονται σ’ αυτήν την Αίθουσα. Σε ό,τι αφορά τη δύσκολη οικονομική κατάσταση στην οποία μπορεί να έχουν περιέλθει οι εργαζόμενοι…
     ΠΡΟΕΔΡΕΥΟΥΣΑ (Βέρα Νικολαϊδου): Κυρία Καλαντζάκου, ο κάθε Βουλευτής αυτό που λέει, το λέει με ευθύνη.
     ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία Πρόεδρε, να λέμε τώρα ότι το Σ.Ε.Π.Ε. της Αιτωλοακαρνανίας είναι όργανο της εργοδοσίας, μου φαίνεται πέρα και πάνω από κάθε όριο.
    Αναφερθήκατε στο γεγονός ότι δεν αναγνωρίζεται η εργασία των συγκεκριμένων εργαζομένων σαν βαριά και ανθυγιεινή. Θα σας παραθέσω, λοιπόν, τα παρακάτω στοιχεία για να σας απαντήσω.
    Σύμφωνα με τις διατάξεις εργασιών της περίπτωσης στ΄ του εδαφίου α΄ της παραγράφου 1 του άρθρου 104 του Κανονισμού Ασφάλισης του Ι.Κ.Α.-Ε.Τ.Α.Μ., καλύπτεται από την προστασία του κανονισμού βαρέων και ανθυγιεινών επαγγελμάτων όλο το εργατοτεχνικό προσωπικό που απασχολείται σε κεραμοποιεία, πλινθοποιεία, αγγειοπλαστεία. Βάσει των στοιχείων που τηρούνται στο υποκατάστημα του Ι.Κ.Α.-Ε.Τ.Α.Μ. στο Αγρίνιο, όλο το εργατοτεχνικό προσωπικό ασφαλίζεται σύμφωνα με τις διατάξεις των βαρέων και ανθυγιεινών με βάσει την προαναφερόμενη διάταξη.
    Επιπλέον αξίζει να σημειωθεί ότι η περίπτωση της επιχείρησης είναι σύμφωνα με επίσημα στοιχεία του Σ.Ε.Π.Ε., σε ολόκληρο το νομό η μοναδική περίπτωση επιχείρησης αυτήν την ώρα που αδυνατεί να αντεπεξέλθει στις υποχρεώσεις της έναντι των εργαζομένων. Συνεπώς η λειτουργία της αγοράς συνεχίζεται ομαλά και δεν έχουν αναφερθεί στο Σ.Ε.Π.Ε. απολύσεις εργαζομένων. Απεναντίας μάλιστα η διεξαγωγή εργασιών στα πλαίσια της κατασκευής του οδικού άξονα Αντιρρίου-Ιωαννίνων έχει δημιουργήσει αρκετές νέες θέσεις εργασίας.
    Δεν θέλω, όμως, να παραβλέψω το γεγονός ότι οι συγκεκριμένοι άνθρωποι, που έχουν ονοματεπώνυμο, αυτήν την ώρα περνούν μια δύσκολη περίοδο, διότι είναι και αβέβαιο το τι ακριβώς θα συμβεί τελικά σ’ αυτό το εργοστάσιο απ’ ό,τι φαίνεται και από τα στοιχεία που έχουμε.
    Γνωρίζετε πολύ καλά ότι το σωματείο των εργαζομένων μπορεί να ζητήσει από το Υπουργείο Απασχόλησης μια τριμερή συμφιλιωτική διαδικασία. Εάν λοιπόν, επιθυμούν αυτό, οι πόρτες μας είναι ανοιχτές -πολλές τέτοιες έχουν γίνει- για να μπορούμε να εξετάσουμε και από κοντά τα προβλήματα και να δοθούν αμοιβαίες εξηγήσεις.
    Ευχαριστώ. 
     ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
     Θα συζητηθεί τώρα η τρίτη με αριθμό 254/11.11.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Περιφερειακού Νοσοκομείου «Άγιος Ανδρέας» στην Πάτρα κ.λπ..
     Η επίκαιρη ερώτηση του κ. Τσούκαλη έχει ως εξής:
     «Μεγαλύτερη ζημιά απ’ αυτή του σεισμού της 8ης Ιουνίου, έχει προκαλέσει στο Ε.Σ.Υ. του Νομού Αχαΐας αλλά και ολόκληρης της δυτικής Ελλάδας, η αλλοπρόσαλλη πολιτική της Νέας Δημοκρατίας.
     Από τις 8 Ιουνίου νοσηλευόμενοι, γιατροί και νοσηλευτικό προσωπικό του Περιφερειακού Νοσοκομείου «Άγιος Ανδρέας» είναι διασκορπισμένοι σε διάφορα σημεία της Πάτρας, χωρίς δυνατότητα στοιχειώδους σχεδιασμού. Η Μ.Ε.Θ. δεν λειτουργεί ενώ το υγειονομικό σύστημα στερείται επτά αναγκαίων κλινών, η παθολογική κλινική δεν έχει ενιαίο χώρο, η πλαστική χειρουργική λειτουργεί με δύο, τρεις κλίνες, η ουρολογική κλινική είναι συρρικνωμένη σε επτά, οκτώ κλίνες, οι δύο καρδιολογικές κλινικές είναι συμπτυγμένες στα δέκα, δώδεκα κρεβάτια από τριάντα, η χειρουργική κλινική στριμωγμένη σε χώρο του πανεπιστημιακού νοσοκομείου και η μονάδα χημειοθεραπείας και το αιματολογικό τμήμα λειτουργούν σε συνθήκες απαράδεκτες.
     Ο κραυγαλέος ερασιτεχνισμός έχει τινάξει στον αέρα χρονοδιαγράμματα και πολιτικές δεσμεύσεις με αποτέλεσμα την έλλειψη περίπου διακοσίων πενήντα κρεβατιών και την υπολειτουργία πολλών νοσοκομειακών υπηρεσιών. Η πολιτική ηγεσία του Υπουργείου φέρεται ανήμπορη να επιβάλει αποφάσεις αλλά και δεσμεύσεις της.
     Η σταγόνα που ξεχείλισε το ποτήρι της αγανάκτησης ήταν η διαφαινόμενη ανατροπή και του τελευταίου χρονικού ορίου των έξι μηνών για την επαναλειτουργία του νοσοκομείου, με αποτέλεσμα την παμ-πατραϊκή κινητοποίηση της 30ης Οκτωβρίου.
Δεδομένης της μεσαιωνικής εικόνας που παρουσιάζει το νοσοκομείο που υποτίθεται καλύπτει όλη τη δυτική Ελλάδα, ερωτάται ο κύριος Υπουργός:
     1. Γιατί δεν εφαρμόζονται οι αποφάσεις της Κυβέρνησης για συγκροτημένη λειτουργία των κλινικών του νοσοκομείου στους χώρους που έχουν επιλεγεί και γιατί ανατράπηκαν τα χρονοδιαγράμματα (31.07.08) για την παράδοση της αντισεισμικής μελέτης και την επαναλειτουργία του νοσοκομείου (15.09.08);
     2. Δεδομένου ότι το έργο επαναθεμελίωσης θα διαρκέσει πάνω από έξι μήνες από την ανάθεση της εργολαβίας, τι μέτρα σκοπεύει να λάβει η Κυβέρνηση ώστε να οργανωθεί και να λειτουργήσει σωστά το νοσοκομείο στο άμεσο μέλλον; Πότε προβλέπεται η επαναλειτουργία του νοσοκομείου;»
     Στην ερώτηση του κ. Τσούκαλη θα απαντήσει ο Υφυπουργός κ. Γεώργιος Παπαγεωργίου. 
     Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
      Όπως είναι γνωστό, κύριε συνάδελφε, μετά το σεισμό του Ιουνίου, αποφασίστηκε από την ηγεσία του Υπουργείου Υγείας ορθώς όπως απεδείχθη στη συνέχεια, παρά το γεγονός ότι υπήρχαν και αντίθετες τότε εισηγήσεις και φωνές, η εκκένωση του Νοσοκομείου «ΑΓΙΟΣ ΑΝΔΡΕΑΣ» και η διασπορά των νοσηλευομένων τότε ασθενών κυρίως στο Πανεπιστημιακό Νοσοκομείο στο 409 Στρατιωτικό Νοσοκομείο και στα γύρω νοσοκομεία στο Αίγιο και όπου αλλού. Έγινε μια διασπορά των ασθενών και ταυτόχρονα μια κατανομή των διαφόρων κλινικών στα νοσοκομεία αυτά. Οφείλουμε, όμως, να δεχθούμε ότι ένα τέτοιο πολύ σημαντικό γεγονός που σπάνια συμβαίνει, να αποφασισθεί, δηλαδή, η εκκένωση ενός νοσοκομείου με περισσότερα από τετρακόσια κρεβάτια συνεπεία ενός σοβαρού φυσικού φαινομένου, δεν είναι εύκολο πράγμα. Απέδειξε, όμως, η πράξη ότι η πολιτεία είχε και σχέδιο και τη θέληση και τη δυνατότητα αυτή την πράξη να την προχωρήσει με τον καλύτερο δυνατό τρόπο και να μην είναι τουλάχιστον σοβαρά τα προβλήματα που δημιουργούνται από το σύστημα υγείας στην ευρύτερη περιοχή όταν λείπουν τετρακόσια είκοσι οργανωμένα σε ένα χώρο κρεβάτια. Αυτό θα πρέπει να το αναγνωρίσουμε και να μην το παραβλέπουμε επενδύοντας σε άλλου είδους καταστάσεις. 
      Απεφασίσθη, λοιπόν, να μεταφερθούν τρεις βασικές κλινικές, η χειρουργική, η παθολογική και η ορθοπαιδική στο Πανεπιστημιακό Νοσοκομείο του Ρίου, οι υπόλοιπες κλινικές Α΄ και Β΄ Καρδιολογική, η Μονάδα Εμφραγμάτων, η Μονάδα Νεογνών, το Τμήμα Επειγόντων Περιστατικών, η ΩΡΛ, η Οφθαλμολογική στο 409 και να παραμείνει στο κτήριο που δεν είχε υποστεί ζημιές αυτό το λεγόμενο ταχύρρυθμο κτήριο, το Τμήμα των Εξωτερικών Ιατρείων, το Οδοντιατρικό Τμήμα, η Νεφρολογική Κλινική. Ταυτόχρονα και το προσωπικό το απαραίτητο που θα στελέχωνε τις κλινικές αυτές κατενεμήθη στα συγκεκριμένα νοσοκομεία και στις κλινικές. Την ίδια στιγμή άρχισαν και οι ενέργειες για τον έλεγχο και στη συνέχεια την κατασκευή των όποιων ζημιών είχαν επισημανθεί. 
      Επειδή όπως είπα, είχαν ακουσθεί και διαφορετικές απόψεις ότι δεν θα έπρεπε να εκκενωθεί και πιθανότατα το νοσοκομείο να μην είχε τόσο σοβαρές βλάβες, εμείς είχαμε τις ενδείξεις. Θα σας θυμίσω, μάλιστα, ότι την άνοιξη του 2008 απαντώντας σε επίκαιρη ερώτηση συναδέλφου από την Αχαΐα είχα πει ότι εδώ και αρκετά χρόνια είχαν επισημανθεί προβλήματα επάρκειας δομικής και αντισεισμικότητας και ήδη είχαμε ξεκινήσει από τον Απρίλιο του 2008 την έρευνα προκειμένου να αναθέσουμε μια μελέτη της αντισεισμικής κατάστασης στο νοσοκομείο προκειμένου να δούμε αν μπορεί το νοσοκομείο να λειτουργεί ή αν θα πρέπει να χρειαστούν επιπρόσθετες εργασίες. 
      Κάναμε, λοιπόν, αυτό με αποτέλεσμα το σεισμό. Παράλληλα, όμως, αφού αναθέσαμε την ολοκληρωμένη μελέτη αντισεισμικής θωράκισης και επειδή υπήρχε και υποστηριζόταν το ενδεχόμενο ότι δεν θα βρεθούν τόσο σοβαρές ζημιές στο κτήριο και ότι ήταν επαρκείς και η στατική επάρκεια αλλά και η σεισμική του κατάσταση, προχωρήσαμε και στη δημοπράτηση με ποσό 400.000 των ορατών τότε ζημιών που είχαν γίνει από το σεισμό. 
       ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, παρακαλώ τελειώνετε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Αμέσως, κυρία Πρόεδρε.
      Ταυτόχρονα προβλήθηκε και από όλους τους ενδιαφερόμενους τοπικούς παράγοντες και εμείς το κρίναμε σκόπιμο ότι μια και γίνονται αυτές οι παρεμβάσεις θα πρέπει να γίνει μια προσπάθεια και οι υπόλοιπες ζημιές που υπάρχουν στο κτήριο από την παλαιότητα πιθανότατα από την κακή συντήρηση, να αποκατασταθούν. Έτσι και έγινε. 
      ΠΡΟΕΔΡΕΥΟΥΣΑ (Βέρα Νικολαΐδου): Θα συνεχίσετε στη δευτερολογία σας, κύριε Υφυπουργέ. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Βεβαίως, κυρία Πρόεδρε, θα σταματήσω. Σε ό,τι καινούργιο προσθέσει ο κύριος συνάδελφος, θα απαντήσω. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Το λόγο έχει ο ερωτών Βουλευτής κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Κύριε Υπουργέ, ποια κατάσταση επικρατεί στην Αχαΐα μετά το σεισμό της 8ης Ιουνίου στο Νοσοκομείο του «ΑΓΙΟΥ ΑΝΔΡΕΑ», το ξέρουν όλοι οι φορείς της Πάτρας, όλα τα όργανα διοίκησης ή νοσηλευτικού προσωπικού των δυο μεγάλων νοσοκομείων. Το ξέρουν όλοι οι φορείς των κομμάτων, παρατάξεων κ.λπ.. 
      Εγώ σας έθεσα δυο συγκεκριμένα ερωτήματα. Από εκεί και πέρα η αξιολόγηση όλης αυτής της κατάστασης είναι καθημερινή. Οι κινητοποιήσεις είναι καθημερινές. Περίμενα για να μπορέσω να απαντήσω, να έχω απάντηση στα δυο ερωτήματα. Έχω παρακολουθήσει τη διαδικασία από την πρώτη ημέρα του σεισμού. Σας λέγω ότι το βράδυ του σεισμού ήμουν στο Νοσοκομείο του «ΑΓΙΟΥ ΑΝΔΡΕΑ», μίλησα με το διοικητή, εξέφρασα τις απόψεις μου οι οποίες θα μου επιτρέψετε να πω, ήταν πολύ φυσιολογικές και υλοποιήθηκαν κατά γράμμα στο ότι δεν μπορεί να γίνει αντισεισμική θωράκιση μετά την επισκευή των επιχρισμάτων. Σε όλα εκείνα τα οποία είχα πει τότε και εγώ και άλλοι επαληθευτήκαμε γιατί κανένας δεν είχε την απαίτηση ένα νοσοκομείο που έπαθε τόσο μεγάλη ζημιά, νοσοκομείο του 1969 να ολοκληρωθεί μέσα σε τρεις μήνες. Θέλαμε μέσα σε έξι μήνες αλλά μέσα σε μια αλληλουχία. Δεν λειτούργησε τίποτε μέχρι αυτή τη στιγμή και περιμένουμε συγκεκριμένα την απάντηση. Αυτήν τη στιγμή είναι γεγονός ότι είναι διασπαρμένες όλες οι κλινικές. Ασθενείς, νοσηλευτικό προσωπικό τρέχουν αλαφιασμένοι από τη μια άκρη στην άλλη, να μπορέσουν να εξυπηρετήσουν αυτούς τους λίγους ασθενείς, που εξυπηρετούνται στα κρεβάτια αυτά. Τα χρονοδιαγράμματα έχουν τιναχθεί όλα στον αέρα. Αυτό είναι αδιαμφισβήτητο. Και η 31η Αυγούστου για την παράδοση της αντισεισμικής μελέτης και η παράδοση του νοσοκομείου στις 15 Σεπτεμβρίου. Ήρθε στη συνέχεια η νέα μελέτη, η οποία ακόμη δεν έχει προσδιορισθεί χρονικά πότε θα ολοκληρωθεί. 
      Η αγωνία της τοπικής κοινωνίας είναι μέχρις ότου ολοκληρωθούν οι εργασίες, πώς αυτό το αλαλούμ το αυταπόδεικτο που επικρατεί στην Πάτρα, θα μπει σε μια σειρά. Δυστυχώς, κύριε Υπουργέ, αυτό το οποίο φαίνεται είναι ότι ειλημμένες αποφάσεις Υπουργών δεν μπορούν να υλοποιηθούν από μικροσυμφέροντα συντεχνιακά του Νοσοκομείου του Ρίου. Το γνωρίζετε πάρα πολύ καλά ότι είστε ανήμποροι να υλοποιήσετε αποφάσεις με αποτέλεσμα να επικρατεί αυτό το αλαλούμ. 
      Μέχρι πότε θα ολοκληρωθούν οι εργασίες στον «ΑΓΙΟ ΑΝΔΡΕΑ»; Και μέχρι τότε στους έξι μήνες, στους οκτώ μήνες, στον ένα, ενάμιση χρόνο εάν θα εξακολουθήσει να υπάρχει αυτό το αλαλούμ. Έπρεπε να τα πείτε στην πρωτολογία σας για να μπορέσω να απαντήσω και εγώ. Δυστυχώς, δεν το κάνατε. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε δυο λεπτά για να δευτερολογήσετε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Και πάλι «σκόπιμα» πιστεύω παραβλέπετε το σημαντικό γεγονός που είναι η αδυναμία να λειτουργήσει ένα νοσοκομείο τετρακοσίων κλινών με σοβαρά προβλήματα σεισμικότητας, ενίσχυσης κ.λπ.. Αυτό δεν το αναφέρετε.
      ΝΙΚΟΛΑΟΣ ΤΣΟΥΚΑΛΗΣ: Το αποδεχθήκαμε, κύριε Υπουργέ, αυτό.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ακούστηκαν ακόμη και προτάσεις κατεδάφισης και συζητάμε τώρα για τέτοια πράγματα, αγαπητέ συνάδελφε; Σας λέω, λοιπόν, ότι μια σοβαρή πολιτεία ή μια σοβαρή κυβέρνηση δεν περιμένει μια μελέτη σε δεκαπέντε ημέρες. Ανετέθη, λοιπόν, η μελέτη υπό την εποπτεία δυο καθηγητών του Εθνικού Μετσόβιου Πολυτεχνείου και της Πολυτεχνικής Σχολής στο Πανεπιστήμιο της Πάτρας η οποία παραδόθηκε πάρα πολύ σύντομα. Χρειάστηκε δε και δεκαπέντε με είκοσι μέρες ακόμη για να είναι ολοκληρωμένη. Παρεδόθη, έγινε ο προϋπολογισμός των απαιτούμενων εργασιών, υπεγράφη η υπουργική απόφαση και κινούνται οι διαδικασίες, από Δευτέρα, δημοπράτησης του έργου έτσι ώστε να ολοκληρωθεί και αν θέλετε σε δυο φάσεις, το ένα το διώροφο κτήριο που έχει πολύ μικρές παρεμβάσεις και που μπορεί να παραδοθεί σε λιγότερο από ένα μήνα από την ημέρα εγκατάστασης του εργολάβου και το υπόλοιπο σ΄ ένα εξάμηνο. 
      Και σας λέω και κάτι άλλο: υπάρχουν κάποιοι που δεν θέλουν να λειτουργεί είτε είναι εργαζόμενοι ή οτιδήποτε δεν με ενδιαφέρει. Σημασία έχει ότι υπάρχουν γιατροί, νοσηλευτές, προσωπικό που καταβάλλουν υπεράνθρωπες προσπάθειες. Το ΄χω πει επανειλημμένα και απ’ αυτό εδώ το Βήμα να τους συγχαρώ. Ξεπερνάνε τον εαυτό τους και από το ένα νοσοκομείο και από το Πανεπιστημιακό Νοσοκομείο και κυρίως η πανεπιστημιακή κοινότητα.
     Και θα σας πω ότι επίσημα δυο ή τρεις φορές το επισκέφθηκα, κουβέντιασα, δώσαμε λύσεις στα προβλήματα και περισσότερες από δέκα ανεπίσημες στο δρόμο για την ιδιαίτερη πατρίδα μου, ώστε να παρακολουθώ από κοντά. Και θα τελειώσει μέσα σε χρονικά περιθώρια που δεν θα μπορούσε κανείς να το φανταστεί. Και πιθανότατα αυτό να ενοχλεί, ότι θα τελειώσει, θα είναι ένα καινούργιο νοσοκομείο και θα μπορέσει να προσφέρει και πάλι τις υπηρεσίες στην ευρύτερη περιοχή.
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαϊδου): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΟΥΣΑ (Βέρα Νικολαϊδου): Κυρίες και κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ. αριθμόν 29/29.10.08 επερώτηση των Βουλευτών του ΠΑ.ΣΟ.Κ. κυρίων Μάρκου Μπόλαρη, Χρήστου Αηδόνη, Αλεξάνδρου Αθανασιάδη, Ιωάννη Αμοιρίδη, Χρύσας Αράπογλου, Βασιλείου Γερανίδη, Ιωάννη Δρεβελέγκα, Χαράλμπου Καστανίδη, Ευστάθιου Κουτμερίδη, Γεωργίου Λιάνη, Τσετίν Μαντατζή, Γεωργίου Ντόλιου, Γεωργίου Πεταλωτή, Φίλιππου Πετσάλνικου, Παναγιώτη Σγουρίδη, Αναστασίου Σιδηρόπουλου, Θεοδώρας Τζάκρη, Θεοχάρη Τσιόκα, Γεωργίου Φλωρίδη και Αχμέτ Χατζή Οσμάν προς τον Υπουργό Οικονομίας και Οικονομικών, σχετικά με το αναπτυξιακό πρόβλημα της Θράκης. Κατά τη συζήτηση της επερώτησης έχουν οριστεί Κοινοβουλευτικοί Εκπρόσωποι από τα κόμματα: Από τη Νέα Δημοκρατία ο Βουλευτής Λέσβου κ. Ιωάννης Γιαννέλης- Θεοδοσιάδης, από το ΠΑ.ΣΟ.Κ. ο Βουλευτής κ. Γεώργιος Ντόλιος, από το Κ.Κ.Ε.  ο Βουλευτής κ. Ιωάννης Ζιώγας, από το ΣΥ.ΡΙΖ.Α. η Βουλευτής κ. Άννα Φιλίνη και από το ΛΑ.Ο.Σ. ο Βουλευτής κ. Κωνσταντίνος Αϊβαλιώτης. 
     Ο πρώτος επερωτών κ. Γεώργιος Πεταλωτής έχει το λόγο. 
     ΓΕΩΡΓΙΟΣ ΠΕΤΑΛΩΤΗΣ: Κυρίες και κύριοι συνάδελφοι, για πρώτη φορά μετά το 1992 αναγκαζόμαστε στην Αίθουσα αυτή να συζητήσουμε ξανά για το πρόβλημα της Θράκης. Μετά από τόσες παλινωδίες, μετά από τόσες εξάρσεις προβλημάτων αλλά και προοπτικών στο χώρο της Θράκης, ξανά στη Βουλή, το 2008 πρόβλημα «Θράκη». 
     Σαν ΠΑ.ΣΟ.Κ. καταθέτουμε σήμερα με αγωνία στο Κοινοβούλιο τον προβληματισμό μας για τον εκτροχιασμό της βορειοανατολικής γωνίας της πατρίδας μας από μια ελπιδοφόρα πορεία αναπτυξιακής σύγκλισης με τον υπόλοιπο εθνικό κορμό, η οποία είχε επιτευχθεί επί ΠΑ.ΣΟ.Κ.. 
     Το κομβικό γεωγραφικό κομμάτι γης που αποτελεί το απώτατο νοτιοανατολικό χερσαίο σύνολο της Ευρώπης με τον υπόλοιπο κόσμο, γεμάτο προβλήματα και ιδιαιτερότητες και γεμάτο ευκαιρίες και πόρους που αναμένουν αξιοποίηση πανθομολογούμενα έτυχε της ειδικής μέριμνας από τις κυβερνήσεις του ΠΑ.ΣΟ.Κ.. Πριν από λίγα χρόνια αποτελούσε ζηλευτό για όλη την Ελλάδα παράδειγμα και πρότυπο ρεαλιστικού οράματος και υπερπροσπάθειας να ξεφύγει από τα αναπτυξιακά αδιέξοδα ενός όχι και τόσο μακρινού παρελθόντος. Αλλού πετυχημένα και αλλού όχι και τόσο, ωστόσο με κοινό παρανομαστή, το έμπρακτο και χειροπιαστό ενδιαφέρον και κυρίως το απολύτως ξεχωριστό ενδιαφέρον τη διαφοροποίηση. 
     Ενδεικτικά η Εγνατία Οδός με την κατά προτεραιότητα ταχύτατη κατασκευή της εντός Θράκης, η διαρκής επέκταση και υποστήριξη του Δημοκρίτειου Πανεπιστημίου Θράκης και των Σχολών Αστυφυλάκων σε τρεις πόλεις της Θράκης, η επιτυχής σε αρχικό στάδιο υποδοχή και ενσωμάτωση χιλιάδων ποντίων ομογενών από την πρώην Ένωση Σοβιετικών Σοσιαλιστικών Δημοκρατιών, οι πάλαι ποτέ θαλερές και με εξαιρετική υποδομή βιομηχανικές περιοχές όπως της Κομοτηνής και της Ξάνθης με πολλά εργοστάσια ιδιωτικά αλλά και μονάδες κρατικών συμφερόντων, όπως η μονάδα φυσικού αερίου της Δ.Ε.Η. και τα Ελληνικά Πετρέλαια, κόντρα μάλιστα σε μια παράδοση φοβική, συγκεντρωτισμού της Θράκης, των καίριων βιομηχανικών μονάδων στρατηγικής σημασίας, όπως αναφέρουμε στην επερώτησή μας. 
     Η ακμαία βιομηχανική παράδοση και το εκπαιδευμένο ανθρώπινο δυναμικό, τα φράγματα και οι αναδασμοί, τα δυο νέα νοσοκομεία το ένα πανεπιστημιακό της Αλεξανδρούπολης, το νέο δικαστικό μέγαρο της Κομοτηνής, η ενθάρρυνση της μειονότητας να συμμετέχει άφοβα και δημιουργικά στον κοινωνικό και οικονομικό στίβο και να χειραφετηθεί από αντιπαραγωγικές προκαταλήψεις του παρελθόντος, ο ουσιαστικός ρόλος για τη σύλληψη, εισαγωγή, κατάστρωση και ουσιαστική προπαρασκευή της κατασκευής του αργού πετρελαίου, όλα αυτά αποτελούν μερικά μόνο παραδείγματα ευνοϊκής και ξεχωριστής μεταχείρισης από το ΠΑ.ΣΟ.Κ. το οποίο ανταποκρίθηκε στην αυτονόητη, βεβαίως, υποχρέωσή του να συνδράμει μελετημένα και με σύγχρονα εργαλεία στην επιτυχή έξοδο της Θράκης από το χρόνιο τέλμα και την απομόνωσή της. 
     Το κυριότερο, χάρη στο ΠΑ.ΣΟ.Κ. θεμελιώθηκε μια εξαιρετική δυναμική που με κατάλληλους χειρισμούς θα μπορούσε να την απογειώσει αναπτυξιακά αλλά και κοινωνικά. 
     Επί ΠΑ.ΣΟ.Κ. υπήρχε σχέδιο για τη Θράκη και εκτελέστηκε με συνέπεια και αρκετή επιτυχία. Μια νησίδα ευρωπαϊκού εδάφους εφαπτόμενη σε μια εν δυνάμει αγορά πολλών εκατομμυρίων καταναλωτών, σε μια γόνιμη γεωγραφική θέση, πύλη της Ελλάδας προς την Ευρωπαϊκή Ένωση, στις αναδυόμενες αγορές των Βαλκανίων, την τεράστια αγορά της Τουρκίας και των χωρών της Μαύρης Θάλασσας, προικίστηκε τόσο από το ΠΑ.ΣΟ.Κ. ώστε να μπορεί να αισιοδοξεί και να εμφανίζει συγκεκριμένα δείγματα ξεχωριστής προκοπής. 
     Όμως παρά την προίκα που παρέλαβε η Νέα Δημοκρατία, η απογοήτευση, δυστυχώς, είναι αυτή που κυριαρχεί στον τόπο μας πέντε χρόνια μετά την ανάληψη της εξουσίας επειδή η Κυβέρνηση φάνηκε ανίκανη, αδύναμη ή απρόθυμη να συνεχίσει ή έστω να συντηρήσει τη δυναμική που παρέλαβε, με αποτέλεσμα την ισοπέδωση της Θράκης στο γενικό πλαίσιο πολιτικής για τη χώρα και να φθάσουμε στο σημείο να συζητάμε σήμερα για το πρόβλημα Θράκης. 
     Απολύτως ενδεικτικά ο αγροτικός κόσμος της περιοχής, οι κτηνοτρόφοι, οι αλιείς του Θρακικού Πελάγους, οι μελισσοκόμοι χωρίς στήριξη, χωρίς καθοδήγηση, πελαγοδρομούν στα ειδικά τοπικά αδιέξοδά τους. Ο καπνός σβήνει, το καλαμπόκι, το σιτάρι, το βαμβάκι, είναι πλέον καλλιέργειες ασύμφορες με χαμηλότατες τιμές, πολύ πιο χαμηλές απ’ αυτές που ίσχυαν πριν από πολλά χρόνια και μ΄ ένα κόστος παραγωγής που διώχνει τους αγρότες από τη γη τους. Η μεταποίηση παράγει λουκέτα και ανέργους με την Κυβέρνηση πρακτικά απούσα, εκμηδενίζοντας τη μεταποιητική παραγωγή που χαρακτήριζε κάποτε την περιοχή. 
     Η λίστα των απολύσεων, των μαζικών διαθεσιμοτήτων και των απλήρωτων εργαζομένων είναι μακρά και θλιβερή και συμπληρώνεται κάθε μέρα ακόμη και σήμερα.  Να παραθέσω απλά μερικές περιπτώσεις: Οι ενώσεις αγροτικών συνεταιρισμών, τα εργοστάσια Λαναρά με τις εξακόσιες οικογένειες στη Ροδόπη και τις εβδομήντα στον Έβρο, τα συνεταιριστικά εργοστάσια Ξάνθης, αυτά που κάποτε ζηλεύαμε, ο «Πέτσας», η «Αλλαντοποιία Θράκης», η «ΕΚΟΠΛΙΝ», η «MDS», η «ΡΕΚΟΡ», η «Μεταλλουργική ΣΑΜΠΟΝ», η «ΚΑΜΕΛΟΤ», η «ΣΤΑΡ», η «ΕΛΒΙΞ». Κάθε μέρα και ένα δυσάρεστο. Η «FANWΑRE» τριάντα απολύσεις πρόσφατα, η «SHELMAN» με άλλες δεκαπέντε, η «ΓΑΙΑ» μόλις πληροφορήθηκα ότι είχε και εκεί απολύσεις και δεν ξέρω τον ακριβή αριθμό. Και αναφέρω ενδεικτικά μόνο περιπτώσεις της βιομηχανικής περιοχής Κομοτηνής. 
     Σε επαλήθευση και ως συνέπεια αυτής της τραγικής κατάστασης, γνωρίζετε κύριοι της Κυβέρνησης ότι το υποκατάστημα της Τράπεζας Πειραιώς, η κάποτε Ε.Τ.Β.Α. στη ΒΙ.ΠΕ. Κομοτηνής, έκλεισε όπως μόλις μας καταγγέλθηκε; Ότι ο αστυνομικός σταθμός του ΒΙ.ΠΕ. Κομοτηνής, πρακτικά δεν υφίσταται και ότι η εγκληματικότητα αυξήθηκε; Ότι η αστυνόμευση περνάει στα χέρια φρουρών φύλαξης; Ότι διακόπηκε ως ασύμφορη δημόσια συγκοινωνία στη ΒΙΠΕ Κομοτηνής, γιατί δεν υπάρχουν εργαζόμενοι για να πηγαίνουν; Πόσο θα περιμένουν οι επιχειρήσεις τη  σιδηροδρομική σύνδεση με τις ΒΙΠΕ, την οδική σύνδεση με την Εγνατία; Ούτε μια απλή ειδική ράμπα ξεφόρτωσης στο σιδηροδρομικό σταθμό Κομοτηνής για την εξυπηρέτηση των εργοστασίων δεν κατορθώσατε να δημιουργήσετε. Οι περιφερειακοί δήμοι αργοσβήνουν. Η περιοχή των Σαππών κάποτε δεύτερη πόλη και επαρχία του Νομού Ροδόπης, αργοσβήνει χωρίς τόνωση από την Κυβέρνηση και υφίσταται και κρατιέται μόνο χάρη του φιλότιμου της τοπικής κοινωνίας της. Η απολύτως θετική διάκριση της Θράκης στα κίνητρα του αναπτυξιακού νόμου εξουδετερώνεται, από πρωταγωνιστής των κινητροδοτούμενων επενδύσεων κατάντησε ουραγός, όπως μαρτυρούν τα σχετικά στοιχεία υπαγωγών και τα πενιχρά αποτελέσματα σε σύγκριση με άλλες περιοχές της χώρας. 
     Να αναφέρω απλά, ότι με τον επενδυτικό νόμο της Νέας Δημοκρατίας, ο οποίος στερείται γεωγραφικής και κλαδικής στόχευσης, στους τρεις νομούς της Θράκης, εκ του αποτελέσματος σήμερα κατευθύνεται μόνο στο 6% των σχετικών πόρων. Το ποσοστό αυτό με τον προηγούμενο νόμο του ΠΑ.ΣΟ.Κ., βαλλόμενο μάλιστα ως αντιθρακικό σε σχέση με τον προ-προηγούμενο που και πάλι το ΠΑ.ΣΟ.Κ. βελτίωσε και λειτούργησε, έφτανε το 20%. Είναι εύγλωττα τα στοιχεία και ζητάμε εξηγήσεις. Πώς να έρθει κάποιος να επενδύσει στη Θράκη, όταν έξω από τον Ασπρόπυργο τα κίνητρα είναι ίδια;
     Η στήριξη των επιχειρήσεων μένει στις ευχές. Η πολιτεία καθυστερεί απελπιστικά να ανταποκριθεί στις ανειλημμένες υποχρεώσεις της, όπως στην επιδότηση του 12% του κόστους εργασίας για τις επιχειρήσεις και τις εκταμιεύσεις του αναπτυξιακού νόμου. Η περιοχή βιώνει χωρίς καμμία αντίδραση από την Κυβέρνηση τον αθέμιτο ανταγωνισμό από τις γειτονικές χώρες, χωρίς κανένας κρατικός παράγοντας να συγκινείται και να κινητοποιείται έγκαιρα. 
      Μέσα στην αναστάτωση του εμπορικού κόσμου για την κάθετη πτώση του τζίρου στην αγορά, θα σας πληροφορήσουμε ότι στη γειτονιά μας άνοιξαν και ανοίγουν σαφώς φθηνότερες και εν πάση περιπτώσει ανταγωνιστικότερες δομές υπηρεσιών, π.χ. τα λειτουργούντα πολυκαταστήματα στην τουρκική Κεσάνη ή τα υπό κατασκευή μεγαθήρια στο Κίρτζαλιτζ της Βουλγαρίας. Μεγάλες κοινωνικές ομάδες με ειδικά χαρακτηριστικά πιέζονται σε σημείο απόφασης μετανάστευσης, π.χ. στην Ολλανδία -είναι χθεσινές ή προχθεσινές οι δημοσιεύσεις του τύπου- χωρίς να λαμβάνονται στοχευμένα μέτρα, χωρίς κανένα σχεδιασμό κατανόησης και αναχαίτισης των προβλημάτων. Το ειδικό κρατικό ενδιαφέρον εξαντλείται στην επιτάχυνση εγκαινίων, όπως προκάτ σχολείων, στην κατάχρηση της φράσης «δρομολόγηση μελετών», στην αδέξια νομιμοποίηση εξορυκτικών δραστηριοτήτων σαν «μπάλωμα» στα ελλείμματα ανάπτυξης και στην έντεχνη υποδαύλιση ψευδοεμφυλίων μεταξύ των νομών ανατολικά της Θεσσαλονίκης για να αναδειχθεί ο μικροπολιτικός παρεμβατικός και διαιτητικός ρόλος των κυβερνητικών στελεχών σ’ ένα θέατρο διαπάλης και ειδικού ενδιαφέροντος που έχει καταντήσει ανέκδοτο, όταν εμείς στην περιοχή μας, στη Θράκη, στην ανατολική Μακεδονία, λειτουργούμε περιφερειακά, χωρίς να έχουμε τέτοιες μικροπολιτικές και μικροκομματικές στοχεύσεις. Ο Ο.Σ.Ε. καταργεί δρομολόγια. Εξαγγέλλετε καθησυχαστικά την ίδρυση νέων τμημάτων στη Θράκη και αύξηση των εισακτέων, τη στιγμή που δεν φροντίζετε να χρηματοδοτήσετε επαρκώς τα υφιστάμενα, όπως σας ενημερώνουν οι ίδιες οι πρυτανικές αρχές, τη στιγμή μάλιστα που η αδράνειά σας, η ιδεολογία σας και οι πεποιθήσεις σας βάζουν ανταγωνιστικά απέναντι στο δημόσιο πανεπιστήμιο τα κολέγια που θα σαρώσουν τη ζήτηση σε Αθήνα και Θεσσαλονίκη.
	Επειδή θα επανέλθω στη δευτερολογία μου, θέλω να τελειώσω με το εξής: Πείτε μας, κύριοι της Κυβέρνησης, με το χέρι στην καρδιά: Πιστεύετε ότι αυτό αξίζει στην ακριτική Θράκη; Γνωρίζετε να μας πείτε έστω ένα μεγάλο έργο υποδομής που σχεδιάσατε και υλοποιήσατε στα πέντε αυτά χρόνια; 
	Καλούμε την Κυβέρνηση να επαναφέρει τα ζητήματα της περιοχής μας, της Ροδόπης και της Θράκης, στην προτεραιότητα που επιβάλλεται. Την καλούμε να σταθεί ειλικρινά δίπλα στη Θράκη και να σχεδιάσει μία ρεαλιστική πολιτική υποστήριξής της.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΟΥΣΑ (Βέρα Νικολαΐδου): Κι εμείς σας ευχαριστούμε.
	Κυρία και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, τριάντα τρεις μαθήτριες και μαθητές και τρεις συνοδοί-δάσκαλοι από το 4ο Δημοτικό Σχολείο Μεγαλόπολης Αρκαδίας.
	Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
	Η Βουλευτής κ. Σοφία Σακοράφα ζητεί ολιγοήμερη άδεια απουσίας. Η Βουλή εγκρίνει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε τη ζητηθείσα άδεια.
	Το λόγο έχει ο Βουλευτής του ΠΑ.ΣΟ.Κ. κύριος Παναγιώτης Σγουρίδης.
	ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κυρία Πρόεδρε.
	Κυρία και κύριοι συνάδελφοι, η ανάπτυξη της επερώτησης στο γραπτό κείμενο όπως κατετέθη είναι και αναλυτική και τεκμηριωμένη και καταδεικνύει απολύτως το έργο που συνετελέσθη στη Θράκη και τις υστερήσεις που υπάρχουν σήμερα. Ο μόλις κατελθών του Βήματος εισηγητής μας, ο Κοινοβουλευτικός μας Εκπρόσωπος αλλά και οι άλλοι συνάδελφοι Βουλευτές θα αναπτύξουν τα επί μέρους ζητήματα. Εγώ θα ήθελα να αναδείξω κάποια γενικότερα ζητήματα.
	Πρώτο ζήτημα: Η περιφερειακή ανάπτυξη της Ελλάδας, η ανάπτυξη των ακριτικών και παραμεθόριων περιοχών είναι υποχρέωση του κράτους και διακομματική πρόκληση, συνεπώς ο λόγος που θα αναπτύσσεται μέσα σ’ αυτήν την Αίθουσα θα πρέπει να είναι λόγος θετικός, που θα ασκεί όμως την ανάλογη κριτική.
	Δεύτερο ζήτημα: Θα αναρωτηθούν κάποιοι άλλοι συνάδελφοι μέσα σ’ αυτήν την Αίθουσα: Μα, γιατί τίθεται ζήτημα για την πρώτη περιφέρεια, για τη Θράκη; Τίθεται ζήτημα για τη Θράκη και υπήρξε και η διακομματική επιτροπή για την ανάπτυξη της Θράκης και των νήσων του ανατολικού Αιγαίου γιατί η πολυπολιτισμικότητα από πλεονέκτημα έτεινε να γίνει μειονέκτημα και έπρεπε να υπάρξουν όλες εκείνες οι προϋποθέσεις ώστε η πολυπολιτισμικότητα να είναι η λύση και όχι το πρόβλημα. 
	Τρίτο ζήτημα: Υπήρξε ένα ομόφωνο πόρισμα της διακομματικής επιτροπής για τη Θράκη το οποίο προτάθηκε από τον αείμνηστο Ανδρέα Παπανδρέου και το απεδέχθη η κυβέρνηση Μητσοτάκη. Αυτό το ομόφωνο πόρισμα έθετε κάποιους στόχους, κάποιους άξονες και κάποια οράματα για την ανάπτυξη της Θράκης και των νήσων του ανατολικού Αιγαίου. Η «χρυσή» περίοδος των δέκα ετών 1993-2004 βοήθησε ώστε κάποιοι απ’ αυτούς τους στόχους να υλοποιηθούν. Κάποιοι συνεχίζουν να υλοποιούνται, αλλά με τον τρόπο εκείνο που όταν σβήσεις τη μηχανή του αυτοκινήτου και το αφήσεις, τσουλάει για ένα διάστημα από κεκτημένη ταχύτητα και μετά σταματάει. Κάποιοι στόχοι ανετράπησαν τελείως, όπως ανετράπη το θέμα του αναπτυξιακού νόμου. 
	Κύριοι συνάδελφοι, δεν επετεύχθη ο στόχος. Ο στόχος για τη Θράκη ήταν να δημιουργήσουμε μία κρίσιμη μάζα πληθυσμού και κεφαλαίων ώστε η ανάπτυξη να προχωράει από μόνη της και να μπορεί να αναπαράγεται. Η κρίσιμη μάζα πληθυσμού και κεφαλαίου δεν επετεύχθη, συνεπώς υπάρχει ανάγκη για την επανασύσταση της διακομματικής επιτροπής που θα αποτιμήσει το έργο που συνετελέσθη και θα ξαναεπικαιροποιήσει το όραμα.
	Τέταρτο ζήτημα: Ποιο είναι το όραμα; Είναι το ίδιο όραμα και οι ίδιες ανάγκες που υπήρχαν στην ταραγμένη περίοδο του ’89-’92, τότε που τα Βαλκάνια βρίσκονταν σε μία αναταραχή; Σαφώς και όχι.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Θα πάρω και τη δευτερολογία μου, κυρία Πρόεδρε.
	Το σημερινό όραμα για τη Θράκη είναι να δημιουργήσουμε μία περιοχή ευχάριστη για τους κατοίκους της μέσα από υποδομές και μέσα από ανάπτυξη που θα δώσει σ’ όλο αυτό το πλέγμα εργασία, να δημιουργήσουμε μία περιοχή ελκυστική σε κεφάλαια και επισκέπτες. Αυτό είναι το όραμα. 
      Για να έχεις όμως μία περιοχή ευχάριστη για τους κατοίκους και ελκυστική σε κεφάλαια και επισκέπτες, αυτό προϋποθέτει την ύπαρξη διόδων επικοινωνίας, πρέπει δηλαδή, να υπάρξει τρόπος να επικοινωνήσει η Θράκη με το περιβάλλον της. Σήμερα η Βουλγαρία ανήκει στην Ευρωπαϊκή Ένωση, η Τουρκία τείνει να ενταχθεί στην Ευρωπαϊκή Ένωση. Πρέπει λοιπόν να επικοινωνήσουμε με το περιβάλλον μας, όμως οι οδικοί άξονες είναι σταματημένοι. Ένας Θρακιώτης πιο εύκολα πηγαίνει στη Σόφια εφόσον κατέβει στην Αθήνα και ταξιδέψει με το αεροπλάνο. Υπάρχουν τρεις πτήσεις για Σόφια, κύριοι συνάδελφοι. Είναι δυσκολότερο να πάει εκεί μέσω Προμαχώνα ή Ορμενίου. Για Βουκουρέστι υπάρχουν καθημερινά έξι πτήσεις. Γιατί; Διότι υπάρχει ανάγκη επικοινωνίας της Ελλάδας με τις χώρες αυτές που βρίσκονται υπό ανάπτυξη στην Ευρωπαϊκή Ένωση, αλλά ταξιδεύει κάποιος μέσω Αθηνών. Άρα λοιπόν πρέπει να σταματήσει η απομόνωση, πρέπει να ανοίξει το περιβάλλον. 
      Αυτό προϋποθέτει συνέργεια της «ναυαρχίδας» που είναι στη Θράκη, το Δημοκρίτειο Πανεπιστήμιο, με τη βιομηχανία, όπου θα παράγονται προϊόντα υψηλής τεχνολογίας, υψηλής προστιθέμενης αξίας για να ανταγωνιστούν τα προϊόντα που έρχονται από τις γειτονικές χώρες που είναι φθηνά, για να μπορέσουμε να κατεβάσουμε τις τιμές, για να μπορέσουμε ν’ ανταγωνιστούμε τις χαμηλές τιμές μέσα από την υψηλή τεχνολογία και την υψηλή προστιθέμενη αξία.
      Όμως, το Δημοκρίτειο Πανεπιστήμιο Θράκης παραπαίει σήμερα εξαιτίας της πολιτικής που ασκείται γενικώς για τα πανεπιστήμια. Η διεύρυνση των επιδοτήσεων σε όλη την Ελλάδα κατέστησε τον αναπτυξιακό νόμο ανενεργό για τη Θράκη. Μόνο το 6% των επενδύσεων έρχεται σήμερα στη Θράκη, ενώ παλαιότερα ερχόταν το 40%. Άρα, πώς θα δημιουργήσεις κρίσιμη μάζα κεφαλαίου και πληθυσμού; 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Σήμερα, αν πας στην Αττική, έχεις τα ίδια κίνητρα που έχεις στη Θράκη για να επενδύσεις με τον αναπτυξιακό νόμο. Γι’ αυτό κατέστη ανενεργός ο αναπτυξιακός νόμος. Και η συνεταιριστική παράδοση για την αγροτοδιατροφική αλυσίδα που είχαμε μέσω των συνεταιριστικών εργοστασίων έχει τελειώσει. Αντί να μετεξελίξετε τα εργοστάσια αυτά, τα κλείσατε. Η «ΣΕΒΑΘ» για την παραγωγή τοματοπολτού έκλεισε. Η «ΣΕΠΕΚ» για την παραγωγή κρέατος έκλεισε. Η «ΣΕΚΑΠ», η τσιγαροβιομηχανία, παραπαίει. Η Ροδόπη έχει πουληθεί σε ιδιώτες από τα συνεταιριστικά αυτά εργοστάσια, το εργοστάσιο Ζάχαρης έχει κλείσει   και θα μετατρεπόταν σε εργοστάσιο βιοαιθανόλης. Και επειδή έχει αρχίσει ήδη να παράγει βιοαιθανόλη, περνάμε με αντιασφυξιογόνες μάσκες από εκεί. 
      Αντί να δούμε πώς θα μπορέσουμε να διευρύνουμε την παραγωγή και να μπορεί ο αγρότης να έχει εναλλακτικές καλλιέργειες, εμείς κλείσαμε όλες τις πόρτες. Και σαφώς ο μπασμάς, το παραδοσιακό αυτό προϊόν, με τη μείωση των επιδοτήσεων, έχει κλείσει τελείως τις εταιρείες επεξεργασίας καπνού.
      Το πρόβλημα της Θράκης, κυρίες και κύριοι συνάδελφοι, είναι πρόβλημα που έχει σχεδόν όλη η Ελλάδα με την Κυβέρνηση της Νέας Δημοκρατίας. Η χώρα δεν έχει σχέδιο. Η Νέα Δημοκρατία δεν έχει σχέδιο, δεν έχει όραμα για τη Θράκη. Δυστυχώς, κύριε Υπουργέ, όταν κοιμάστε βλέπετε εφιάλτες, αντί να ονειρεύεστε και να βάζετε στόχους και οράματα. Το μόνο σχέδιο που είχατε για τη Θράκη είναι να κάνετε Σύμπραξη Δημοσίου και Ιδιωτικού Τομέα με τη λίμνη Βιστωνίδα. 
      ΠΡΟΕΔΡΕΥΩΝ (Αναστάσιος Νεράντζης): Κύριε Σγουρίδη, έχετε τελειώσει και τη δευτερολογία σας. Παρακαλώ τελειώνετε τώρα.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, τελειώνω σ’ ένα λεπτό.
      Αυτό είναι μία παγκόσμια πρωτοτυπία, είναι μία καινοτομία που θα πάρετε βραβείο Νόμπελ γι’ αυτό. Σ.Δ.Ι.Τ. έγινε η Βιστωνίδα. Εμείς σας ελέγχουμε για τις υστερήσεις και σας προτείνω επανασύσταση της διακομματικής επιτροπής για την ανάπτυξη της Θράκης και των νήσων του ανατολικού Αιγαίου και παράλληλα σας λέμε ότι το όραμά μας πρέπει να είναι για μία περιοχή ελκυστική για τους κατοίκους και ελκυστική για κεφάλαια και επισκέπτες.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο κ. Αχμέτ Χατζη Οσμάν έχει το λόγο.
      ΑΧΜΕΤ ΧΑΤΖΗ ΟΣΜΑΝ: Ευχαριστώ, κύριε Πρόεδρε.
      Κυρίες και κύριοι συνάδελφοι, η σημερινή πρωτοβουλία του ΠΑ.ΣΟ.Κ. αποτελεί μοναδική ευκαιρία να ακουστούν κάποιες αλήθειες για τη Θράκη μας. Και δυστυχώς αυτές οι αλήθειες είναι πικρές, διότι η Νέα Δημοκρατία έχει εκμηδενίσει και έχει απαξιώσει κάθε έννοια ανάπτυξης στη Θράκη. Ο αναπτυξιακός χρόνος στη Θράκη έχει σταματήσει στο 2004. Οι κυβερνήσεις του ΠΑ.ΣΟ.Κ. μπορεί να μην αντιμετώπισαν όλα τα προβλήματα, αλλά ασχολήθηκαν ουσιαστικά με την ανάπτυξη της περιοχής, έδωσαν λύσεις, κίνητρα σε επιχειρήσεις, αύξησαν τις δημόσιες επενδύσεις.
      Από το 2004 και μετά οι προοπτικές εξέλιξης της περιοχής βαδίζουν από το κακό στο χειρότερο. Σε όλους τους νομούς της Θράκης οι πληθυσμιακές προοπτικές είναι περισσότερο δυσμενείς από ό,τι στο σύνολο της χώρας. Με το νέο αναπτυξιακό νόμο μόλις το 6,2% των επενδύσεων φτάνει στην ανατολική Μακεδονία και Θράκη από το 19,5% που ήταν μέχρι το 2004.
      Ανάπτυξη στη Ροδόπη για την Κυβέρνηση της Νέας Δημοκρατίας σημαίνει το κλείσιμο των εργοστασίων, σημαίνει ανεργία σε ποσοστό 22% και σε ορισμένες περιοχές, όπως στις Σάπες, ανεργία σε ποσοστό 45%, σημαίνει μαρασμό των επαγγελματιών και των μικρομεσαίων επιχειρήσεων, σημαίνει καθεστώς φτώχειας και ανέχειας για τους αγρότες μας, σημαίνει χαμηλό μορφωτικό επίπεδο και αυξημένη μαθητική διαρροή.
      Πριν λίγες μέρες οι συντοπίτες μου Κομοτηναίοι ήρθαν να διαδηλώσουν για το κλείσιμο των εργοστασίων της Ενωμένης Κλωστοϋφαντουργίας, τρία στον αριθμό της Ροδόπης. Η Κυβέρνηση εισηγήθηκε μια τροπολογία, την οποία απέσυρε με το αιτιολογικό ότι δεν συμβαδίζει με τις κοινοτικές οδηγίες. Από τότε δεν έχουμε κάτι νεότερο, η υπόθεση παραμένει μετέωρη και στάσιμη, ενώ οι εργαζόμενοι έχουν μείνει κυριολεκτικά στο δρόμο.
      Για ποιο πράγμα προσπαθεί να μας πείσει η Κυβέρνηση; Ότι αγνοούν τις κοινοτικές οδηγίες; Δεν γνώριζαν όταν εισηγήθηκαν την τροπολογία το περιεχόμενο των κοινοτικών οδηγιών, ή μήπως τους συνέφερε να κάνουν ότι δεν το γνωρίζουν; Μας αφήνει άφωνους η ευκολία με την οποία η Κυβέρνηση χορηγούσε τίτλους ιδιοκτησίας στη Μονή Βατοπεδίου. Ο κωδικός Βατοπέδι άνοιγε όλες τις πόρτες με μια κίνηση. Μεγάλο μέρος του σκανδάλου εστίασε στην περιοχή της Βιστωνίδας. Ο ορεινός όγκος του Νομού Ροδόπης, οι κοινότητες Κέχρου και Οργάνης δηλαδή, δεν διαθέτουν ούτε έναν τίτλο ιδιοκτησίας. 
      Τι σημαίνει αυτό; Οι κάτοικοι του ορεινού όγκου της Ροδόπης δεν διαθέτουν τίτλους ιδιοκτησίας ούτε για τα σπίτια, ούτε για τα χωράφια τους, με αποτέλεσμα να μην μπορούν να ενταχθούν σε κανένα αναπτυξιακό πρόγραμμα. Σαν να μη φτάνει αυτό, οι αγρότες οδηγούνται στο εδώλιο του κατηγορουμένου με το αιτιολογικό ότι καταπατάνε δημόσιες και δασικές εκτάσεις. Φαντάζομαι ότι αν οι κάτοικοι του ορεινού όγκου της Ροδόπης ήταν εκλεκτοί της Μονής Βατοπεδίου και του Εφραίμ, τότε δεν θα υπήρχε αυτό το πρόβλημα.
      Δεν είναι όμως ειρωνικό; Οι τίτλοι στα νοτιοδυτικά του Νομού Ροδόπης να χορηγούνται εκατοντάδες ανά λεπτό και βόρεια του νομού να αγωνίζονται οι κάτοικοι του ορεινού όγκου, αγρότες κατά το πλείστον, να αποδείξουν τα αυτονόητα και να διασφαλίσουν τα ιδιοκτησιακά τους δικαιώματα;
      Πώς θα αντικρύσει η Κυβέρνηση της Νέας Δημοκρατίας τους αγρότες της Θράκης, τους οποίους, αντί να αποτελούν στυλοβάτη της οικονομίας του τόπου μας, η Κυβέρνηση τους έχει φέρει σε σημείο πρωτοφανούς για τα χρονικά μιζέριας; 
      Τα έξοδα καλλιέργειας πολλαπλασιάζονται κάθε χρόνο, οι επιδοτήσεις των αγροτικών προϊόντων απειλούνται με περικοπές, οι αποζημιώσεις καθυστερούν όσο ποτέ άλλοτε.
      Στη Θράκη καλλιεργούμε καπνό τύπου μπασμά. Ο μπασμάς αποτελεί καπνό πρώτης ποιότητας και παραδοσιακό προϊόν για την περιοχή. Σε λίμες μέρες ο Υπουργός Αγροτικής Ανάπτυξης και Τροφίμων θα κληθεί στο Συμβούλιο Υπουργών Γεωργίας της Ευρωπαϊκής Ένωσης να υπογράψει την απόφαση για τη μεταφορά του 50% των επιδοτήσεων για τον καπνό από τον Α΄ στο Β΄ πυλώνα αγροτικής ανάπτυξης. Αυτό με απλά λόγια σημαίνει την περικοπή του 50% των άμεσων ενισχύσεων για τους καπνοπαραγωγούς. Οι καπνοπαραγωγοί και οι οργανώσεις τους εδώ και χρόνια ζητάνε να παραμείνει το καθεστώς των κοινοτικών ενισχύσεων, όπως έχει σήμερα.
      Η Κυβέρνηση δεν έλαβε ποτέ μέχρι σήμερα σοβαρά υπ΄όψιν το αίτημα αυτό. Δεν το έθεσε καν στα αρμόδια όργανα της Ευρωπαϊκής Ένωσης. Δεν υπήρξε, ακόμα και σήμερα δεν υπάρχει, ολοκληρωμένος σχεδιασμός, δεν υπήρξαν  συγκεκριμένες προτάσεις εκ μέρους της χώρας μας για τη νέα Κοινή Αγροτική Πολιτική.
      Καταθέτω στα Πρακτικά, κύριε Πρόεδρε, και παρακαλώ να ληφθεί πολύ σοβαρά υπ΄όψιν στις διαπραγματεύσεις της χώρας μας σε ευρωπαϊκό επίπεδο, ψήφισμα όλων των φορέων των Νομών Ροδόπης και Έβρου, με το οποίο ζητάνε τη διατήρηση του καθεστώτος των ενισχύσεων για τους καπνοπαραγωγούς ως έχει σήμερα μέχρι το 2013.
      (Στο σημείο αυτό ο Βουλευτής κ. Αχμέτ Χατζη οσμάν καταθέτει στα Πρακτικά το προαναφερθέν ψήφισμα το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αναφέρθηκα στον καπνό, γιατί αποτελεί μονοκαλλιέργεια και μοναδική πηγή εσόδων για περίπου δέκα χιλιάδες οικογένειες στη Θράκη. Κι επειδή -να μη γελιόμαστε- η οικονομία της Θράκης ακόμα στηρίζεται στον πρωτογενή τομέα, τα νέα είναι δυσοίωνα και για τους υπόλοιπους παραγωγούς της περιοχής. Το καλαμπόκι πωλείται φέτος 9 λεπτά από 24 που πουλιόταν πέρυσι, το βαμβάκι πωλείται στα 25 λεπτά από 44 πέρυσι και ο κατήφορος συνεχίζεται. 
      Η Κυβέρνηση απουσιάζει πλήρως απ’ αυτές τις εξελίξεις. Καμμία μέριμνα, καμμία πρωτοβουλία για την προστασία και την ενίσχυση του αγροτικού εισοδήματος. Μπορεί τα φώτα της Θράκης να φαντάζουν πολύ μακρινά και απόμακρα από την Αθήνα, ωστόσο ένα είναι το βασικό ερώτημα που καλούμαστε να απαντήσουμε: Θέλουμε ναι ή όχι την ανάπτυξη της Θράκης; Για εμάς τους Θρακιώτες που πονάμε τον τόπο μας, η θετική απάντηση είναι δεδομένη και αδιαπραγμάτευτη. Δεν ξέρω αν μ’ αυτήν τη θέση συνηγορεί και η Κυβέρνηση επειδή όλα όσα διαδραματίζονται μπροστά στα μάτια μας, το τελευταίο διάστημα μας κάνουν να ανησυχούμε για τις πραγματικές της προθέσεις.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Η κ. Τζάκρη έχει το λόγο.
    ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, επί των κυβερνήσεων ΠΑ.ΣΟ.Κ. όπως ήδη ανέδειξαν οι συνάδελφοί μου επερωτώντες Βουλευτές, αναπτύχθηκαν αξιόλογα έργα υποδομής στη Θράκη. Και αναφέρομαι βεβαίως στην επέκταση της Εγνατίας Οδού μέχρι τα ελληνοτουρκικά σύνορα, αναφέρομαι στην κατασκευή νέου λιμανιού στην Αλεξανδρούπολη, βεβαίως στη βελτίωση της σιδηροδρομικής σύνδεσης της Ξάνθης με την υπόλοιπη χώρα και στην ανάπτυξη του Δημοκρίτειου Πανεπιστημίου σε τέσσερις πόλεις έργα τομής, έργα που πήγαν την ανάπτυξη της ευαίσθητης αυτής περιοχής πολλά βήματα μπροστά.
    Η Κυβέρνηση της Νέας Δημοκρατίας από το 2004 όχι μόνο αδυνατεί να συνεχίσει το επιτυχημένο αυτό πρόγραμμα αλλά το απαξιώνει και το υποβαθμίζει συνεχώς. Τα έργα υποδομής εγκαταλείφθηκαν, οι συγκοινωνίες υποβαθμίζονται συστηματικά με χαρακτηριστικό παράδειγμα την διακοπή της σύνδεσης του λιμανιού της Αλεξανδρούπολης με τη πρωτεύουσα καθώς επίσης τη Λήμνο και τη Λέσβο. 
    Οι εκπαιδευτικές εκδρομές αφέθηκαν στην τύχη τους με διαρκή υποχρηματοδότηση των ιδρυμάτων. 
    Οι υπηρεσίες υγείας υποβαθμίζονται συνεχώς με χαρακτηριστικό παράδειγμα το Νοσοκομείο της Κομοτηνής. 
    Η γεωργική και κτηνοτροφική παραγωγή βρίσκεται σε υποχώρηση με τους καπνοπαραγωγούς να απειλούνται με οικονομική εξόντωση. 
    Η μεταποίηση και το εμπόριο επιβαρύνονται υπέρμετρα εξαιτίας της πολιτικής εξόντωσης των μικρών και μεσαίων επιχειρήσεων που ακολουθείται από την Κυβέρνηση. 
    Ο δε νέος αναπτυξιακός νόμος της Κυβέρνησης της Νέας Δημοκρατίας καθόλου δεν ευεργέτησε τις επιχειρήσεις της περιοχής αυτής όσο και αν θέλουν κάποιοι να πιστεύουν το αντίθετο. 
    Η Θράκη οπισθοδρομεί, κυρίες και κύριοι συνάδελφοι, με βήμα ταχύ και άγνωστη κατάληξη. Οι πολίτες βιώνουν στην καθημερινότητά τους το αδιέξοδο, την ανασφάλεια, την απελπισία τα οποία δημιούργησε η Κυβέρνηση με τις πράξεις της και τις παραλείψεις της. Κατάφωρη απόδειξη η μεγάλη αποβιομηχανοποίηση της περιοχής και η ανεργία. 
    Οι επιχειρήσεις κλείνουν η μία μετά την άλλη στέλνοντας χιλιάδες εργαζόμενους στην ανεργία και στην φτώχεια χωρίς δυνατότητες εύκολης διεξόδου απ’ αυτήν την κατάσταση. Τα συχνότερα θύματά της είναι οι πολίτες της μέσης ηλικίας που έχασαν την δουλειά τους, οι νέοι, τα άτομα με αναπηρίες, οι γυναίκες. 
    Η καταστρατήγηση και οι σημαντικές περικοπές από το περιφερειακό επιχειρησιακό πρόγραμμα της περιφέρειας Κεντρικής Μακεδονίας και Θράκης μέσω της υποχρέωσης που αναλαμβάνει να χρηματοδοτήσει τις υποχρεώσεις που έχει αναλάβει το κεντρικό κράτος δημιουργεί κλίμα απαισιοδοξίας για επιχειρήσεις και νοικοκυριά και γειώνει κάθε προσπάθεια ανάπτυξης. 
    Από τη μελέτη που πραγματοποίησε ο Σύνδεσμος Βιομηχάνων Βορείου Ελλάδος το 2007 για τις αναπτυξιακές προοπτικές της Θράκης προκύπτει ότι υπάρχουν σαφείς κίνδυνοι να παραμείνει μια περιοχή εκτός των εξελίξεων τα επόμενα είκοσι-είκοσι πέντε χρόνια αν δεν υπάρξουν προβλέψεις και εφαρμογές συγκεκριμένων πολιτικών. Ειδικά για την βιομηχανία οι υπάρχουσες τάσεις την κατατάσσουν στις περιοχές με υψηλή βιομηχανική παρακμή για το έτος 2030. 
    Κυρίες και κύριοι συνάδελφοι, δεν είναι βέβαια η Θράκη η μοναδική περιοχή που οδηγείται σε υποανάπτυξη και καθυστέρηση. Είναι ολόκληρη η χώρα. Με τη διαφορά ότι λόγω των ιδιαίτερων συνθηκών που επικρατούν στην περιοχή της Θράκης οι κάτοικοί της επωμίζονται την εγχώρια δύνη σε μεγαλύτερο βαθμό και με μεγαλύτερη ένταση. Όταν όλα τα υπόλοιπα ευρωπαϊκά κράτη θεσπίζουν ρυθμίσεις υπέρ των νοικοκυριών και των επιχειρήσεων για να αντιμετωπίσουν την καθομολογούμενη διεθνή κρίση η Κυβέρνηση παίρνει μέτρα που μειώνουν το διαθέσιμο εισόδημα των πολιτών και τη βιωσιμότητα των επιχειρήσεων. Μειώνει τις κοινωνικές παροχές και χαρίζει με περισσή ευκολία 28.000.000.000 ευρώ στις τράπεζες για να λύσουν το πρόβλημα της ρευστότητας που οι ίδιοι ομολογούν ότι δεν έχουν. 
    Η Κυβέρνηση έχει αποτύχει στην άσκηση της κοινωνικής πολιτικής. Έχει στραγγαλίσει την πραγματική οικονομία και έχει σταματήσει την ανάπτυξη των χώρας μέσω των αδέξιων χειρισμών της στα δημοσιονομικά εργαλεία, την έλλειψη οράματος και στόχων και την ικανότητα ενοποίησης αυτών προς όφελος του ελληνικού λαού. 
    Κυρίες και κύριοι συνάδελφοι, το κλίμα απαισιοδοξίας, αναδίπλωσης και αδιεξόδου που επικρατεί τα τελευταία χρόνια στη Θράκη μπορεί να ανατραπεί. Γι’ αυτό, κύριε Υπουργέ, θα πρέπει άμεσα να ξεκινήσει ένα ολοκληρωμένο πρόγραμμα συγκεκριμένων δράσεων που θα έχει μετρήσιμους στόχους και αποτελέσματα και που θα απευθύνεται στις πραγματικές συνθήκες υπανάπτυξης του τόπου. Και θα δυναμιτίσει μ’ αυτόν τον τρόπο έναν νέο κύκλο ανάπτυξης για την ακριτική Θράκη ώστε να αμβλυνθεί το σημερινό χάσμα της περιφέρειας με τον υπόλοιπο εθνικό και ευρωπαϊκό χώρο. 
    Το βάρος προσπάθειας βεβαίως θα πρέπει να δοθεί στην δημιουργία υποδομών, στην περαιτέρω βελτίωση των χερσαίων και θαλάσσιων συγκοινωνιακών μέσων και συνδέσεων, στην περαιτέρω αξιοποίηση του λιμανιού και της Αλεξανδρούπολης και στον εκσυγχρονισμό του Δημοκρίτειου Πανεπιστημίου. 
    Επιπλέον είναι επιτακτική ανάγκη η λήψη μέτρων για την ανασυγκρότηση της υπαίθρου, για τη βιώσιμη ανάπτυξη των αγροτικών περιοχών, για την στήριξη των παραγωγών καπνού, πατάτας και άλλων αγροτικών προϊόντων και για τη στήριξη των αλιέων. 
    Τα στοιχεία καταδεικνύουν ότι τα αγροτικά προϊόντα της Θράκης αντιμετωπίζουν σοβαρό πρόβλημα ανταγωνιστικότητας. Το υψηλό μεταφορικό κόστος των προϊόντων στα μεγάλα αστικά κέντρα σε συνδυασμό με τις αθρόες εισαγωγές από άλλες χώρες έχουν οδηγήσει τους παραγωγούς σε δεινή κατάσταση οικονομικά. Θα πρέπει να εξασφαλιστεί η βιωσιμότητα των επιχειρήσεων στο χώρο σε βάθος χρόνου και ο πραγματικός εκσυγχρονισμός τους. 
    Κλείνοντας θέλω να τονίσω ότι το ΠΑ.ΣΟ.Κ. ήταν, είναι και θα συνεχίσει να είναι κοντά στον Θρακικό λαό, κοντά στους Θρακιώτες και τις Θρακιώτισες, κοντά στα προβλήματά τους, τις ανησυχίες τους και τις προσδοκίες τους και δεσμεύεται για την πυροδότηση ενός κύκλου ανάπτυξης για την περιοχή  και για ολόκληρη τη χώρα με την ανάληψη της διακυβέρνησης της χώρας. Πάντα με σεβασμό στις πολιτισμικές ιδιαιτερότητες, στις θρησκευτικές ελευθερίες και πάντα με ισονομία και ισοπολιτεία. Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
     Το λόγο έχει ο συνάδελφός μας, κ. Μάντατζη Τσετίν.
     ΜΑΝΤΑΤΖΗ ΤΣΕΤΙΝ: Ευχαριστώ, κύριε Πρόεδρε. 
     Κυρίες και κύριοι συνάδελφοι, η Κυβέρνηση της Νέας Δημοκρατίας έχει βάλει την οικονομία και την κοινωνία της Θράκης, σε ένα μαύρο τούνελ, σαν αυτά που έταξε ότι θα κατασκευάσει, με τον κάθετο άξονα Βουλγαρίας-Ελλάδας. Και τώρα έχει εγκλωβιστεί η ίδια εκεί μέσα και πολύ χειρότερα έχει εγκλωβίσει και τους Θρακιώτες. 
     Επιτρέψτε μου να αναφερθώ κυρίως στον Νομό μου, την Ξάνθη.
     Έναν νομό όπου ο πρωτογενής τομέας παραγωγής ανθούσε. Η γεωργία και η κτηνοτροφία στήριζαν την οικονομία του νομού. Παραδοσιακές καλλιέργειες όπως ο καπνός και μάλιστα μια από τις καλύτερες ποικιλίες, ο μπασμάς, ευδοκιμούσαν και απασχολούσαν εκατοντάδες οικογένειες.
     Τα συνεταιριστικά εργοστάσια, ανέλαβαν τη μεταποίηση και εμπορευματική μετακίνηση των αγροτικών προϊόντων, στηρίζοντας τον παραγωγό.
     Οι αναπτυξιακοί νόμοι των κυβερνήσεων του ΠΑ.ΣΟ.Κ. έφεραν επιχειρήσεις στην Ξάνθη, ενισχύοντας την εκβιομηχάνιση της περιοχής. Κατασκευάστηκαν, επίσης, μεγάλα έργα υποδομής, όπως η Εγνατία Οδός που έδωσαν νέα πνοή στον νομό. Η ανάπτυξη στηρίχθηκε στο ανθρώπινο δυναμικό της περιοχής και στο πλούσιο φυσικό περιβάλλον με απόλυτο σεβασμό στον άνθρωπο και τη φύση. 
     Το σημαντικότερο όμως ήταν τα προβλήματα του παρελθόντος. Οι προκαταλήψεις και οι διαχωρισμοί άρθηκαν σε μεγάλο βαθμό. Οικονομική ευρωστία και κοινωνική πρόοδος πορεύονταν χέρι-χέρι, δημιουργώντας ακόμα μεγαλύτερες προσδοκίες για το μέλλον. 
     Η πορεία αυτή διεκόπη απότομα και βίαια. Διεκόπη κυρίως γιατί η Κυβέρνηση που ανέλαβε από το 2004 και μετά δεν είχε ούτε όραμα, ούτε στόχο για την περαιτέρω ανάπτυξη της περιοχής. 
     Η Κυβέρνηση επέλεξε αναφορικά με την Ξάνθη, στην καλύτερη περίπτωση την πολιτική απραξία. Στην χειρότερη με την εφαρμογή αδιέξοδων, καταστροφικών πολιτικών.
     Τα αποτελέσματα των πολιτικών σας ήταν άμεσα. Οι συνέπειες πολλαπλές.
     Ανεργία 30% στον νομό. Η «ΣΕΚΕΠ» και η «ΣΕΒΑΘ» ανέστειλαν τη λειτουργία τους. Το εργοστάσιο Ζάχαρης ξηλώνεται. Η «Ροδόπη» παρ΄ότι κερδοφόρος πουλήθηκε όσο-όσο. Βιομηχανίες όπως η «SOFTEX», έκλεισαν τα εργοστάσιά τους. Οι ελάχιστες βιομηχανίες της περιοχής εφαρμόζουν τη μείωση του προσωπικού κατά 2%. Δεκάδες επιχειρήσεις έχουν ζητήσει διαγραφή από τα μητρώα του Επιμελητηρίου Ξάνθης. Οι αιτήσεις πτώχευσης διαδέχονται η μια την άλλη. Οι αγρότες πουλάνε τις παραγωγές τους προς εξευτελιστικές τιμές ή βλέπουν τα προϊόντα τους να σαπίζουν στις αποθήκες. 
     Κυρίες και κύριοι συνάδελφοι της Νέας Δημοκρατίας, κύριοι Υπουργοί της Κυβέρνησης, βάλατε λουκέτο στην ανάπτυξη της Θράκης, βάλατε λουκέτα στα συνεταιριστικά και πετάξατε και το κλειδί. Τα έργα και οι ημέρες σας αναφορικά με τα συνεταιριστικά εργοστάσια δεν έχουν προηγούμενο. 
     Από πού ν’ αρχίσει κανείς; Από τα golden boys της Ξάνθης; Αυτά που τοποθετήσατε στις διοικήσεις των συνεταιρισμών; 
     Ένα επιφανές στέλεχος του νομού είπε κατά λέξη τα εξής: «θεωρώ ότι δεν επελέγησαν τα κατάλληλα πρόσωπα, προκειμένου να μπουν στις διοικήσεις των συνεταιριστικών εργοστασίων. Διότι τα πράγματα έχουν αλλάξει και συνεπώς τα κατάλληλα πρόσωπα θα έπρεπε να έχουν ένα εντελώς διαφορετικό προφίλ, με εμπειρία μεγάλη σε αυτόν το χώρο ο καθένας». Και συνεχίζει, «το πρόβλημα δεν είναι μόνο των διοικήσεων, αλλά και των προσώπων που επέλεξαν αυτές τις διοικήσεις». 
      Τάδε έφη, σε τοπικό κανάλι το Φεβρουάριο του 2008, στέλεχος της Νέας Δημοκρατίας, πρώην Βουλευτής, μάλιστα, του νομού και νυν Γενικός Γραμματέας Έρευνας και Τεχνολογίας του Υπουργείου Ανάπτυξης.
      Έχουμε καταθέσει εδώ και μήνες ερώτηση στο αρμόδιο Υπουργείο σχετικά με τη χρηματοδότηση των συνεταιριστικών.
      Ποτέ δεν λάβαμε απάντηση για το ύψος της χρηματοδότησης, αλλά ούτε για την κατάληξή τους.
      Αναρωτιούνται οι πολίτες: Πού πήγαν τα λεφτά;
      Επίσης, αναρωτιόμαστε τι θα γίνει με το εργοστάσιο Ζάχαρης, το εργοστάσιο – φάντασμα, αυτό που διαλύετε κομμάτι – κομμάτι.
      Ακόμη, αναρωτιόμαστε: Τι έχει γίνει με την πολυδιαφημισμένη βιοαιθανόλη και την επένδυση που θα διασφάλιζε τη λειτουργία του εργοστασίου σε νέες βάσεις; Προσφάτως, ενημερωθήκαμε ότι και γι’ αυτό φταίει η διεθνής κρίση.
      Και μέσα σε αυτό το κλίμα, εκατοντάδες εργαζόμενοι και οι οικογένειές τους βρίσκονται σε μία ιδιότυπη ομηρία.
      Κι αν σήμερα είναι οι περίπου εκατό εργαζόμενοι της «ΣΕΠΕΚ», αύριο θα είναι διακόσιοι, τριακόσιοι, τετρακόσιοι –δεν ξέρω πόσοι- συμπολίτες μας που θα μείνουν στο δρόμο. Θα είναι εργαζόμενοι στα εμπορικά καταστήματα, θα είναι εργαζόμενοι σε μικρές οικογενειακές επιχειρήσεις, θα είναι σερβιτόροι, πωλητές, κομμώτριες, οικοδόμοι, ξυλουργοί, όλοι εκείνοι που πλήττονται από την οικονομική κρίση που δημιουργείται στο νομό.
      Αυτό επισημαίνεται σε όλους τους τόνους από τους φορείς του νομού.
      Κυρίες και κύριοι συνάδελφοι, η οικονομία της Ξάνθης και γενικότερα της Θράκης έχει πέσει σε κενό αέρος.
      Την ίδια στιγμή η Κυβέρνηση βρίσκεται στο γαλάζιο συννεφάκι της, όπου εκεί όλα είναι καλά καμωμένα, όπου εκεί η οικονομία ανθεί και οι πολίτες ευημερούν.
      Δυστυχώς, όμως, γι’ αυτή και ευτυχώς για τους πολίτες, το γαλάζιο συννεφάκι έχει αρχίσει να διαλύεται. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής κ. Χρήστος Αηδόνης.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Κύριε Υπουργέ, πριν από λίγο ακούσατε με καθαρά περιγραφικό τρόπο μια μεγάλη πραγματικότητα που ισχύει στην ευρύτερη περιοχή, την περιοχή της ανατολικής Μακεδονίας και Θράκης. Δυστυχώς, η εικόνα είναι ζοφερή. Παντού συναντάς την απαισιοδοξία, τη μιζέρια, την ανέχεια, τη φτώχεια.
      Οι πολιτικές ανάπτυξης της περιφέρειας αναζητούνται πια με μικροσκόπιο πάνω σε τρία πεδία, που θα προλάβω να αναπτύξω.
      Θα ήθελα, λοιπόν, να πω ότι οι δικές μας περιοχές είναι περιοχές που κατά βάση στηρίζονται στην αγροτική οικονομία. Σήμερα, λοιπόν, ο αγρότης ουσιαστικά ζει την απόλυτη εξόντωσή του. Και αυτό είναι κάτι που δεν το αμφισβητείτε ούτε εσείς πια. Διότι υπάρχουν οι αλήθειες που αποτυπώνονται μέσα από τους αριθμούς, που αυτοί δεν επιδέχονται αμφισβήτηση. 
      Κανένα μα κανένα αγροτικό προϊόν σήμερα δεν μπορεί να ανταποκριθεί σε σχέση με το κόστος παραγωγής. Δεν υπάρχει πουθενά καμμία τιμή σήμερα, από τα προϊόντα που εμείς παράγουμε, ώστε να μπορέσει πραγματικά ο αγρότης παραγωγός να αντέξει το κόστος παραγωγής.
      Πριν από λίγο οι συνάδελφοι σας ανέφεραν συγκεκριμένα τιμές αγροτικών προϊόντων, που δείχνουν τι πραγματικά συμβαίνει σήμερα. Εννιά λεπτά κάνει το καλαμπόκι. Δεν υπάρχει κανείς πια που να μπορεί να πει ότι ο κάτοικος αυτής της περιφέρειας ή οποιασδήποτε άλλης περιφέρειας, που ασχολείται με την αγροτική οικονομία, μπορεί να αντέξει αυτό το τίμημα.
      Αν αυτό το συνδυάσεις και με την τρελή κούρσα στα λιπάσματα, 18 ευρώ, 25 και τώρα 40, καταλαβαίνετε πια ότι ουσιαστικά η πολιτική που πρέπει να ακολουθήσετε είναι να αναπτύξετε σωφρονιστικά ιδρύματα για να έχουν καλά κελιά.
      Αυτή είναι η πραγματικότητα στο κομμάτι της αγροτικής οικονομίας.
      Έρχομαι σε ένα δεύτερο κομμάτι, που έχει να κάνει με το Δημοκρίτειο Πανεπιστήμιο. Ήταν το καμάρι της περιοχής. Για να καταλάβετε, τα προηγούμενα χρόνια άρχισε να αναπτύσσεται και μία συζήτηση για την επέκτασή του, όχι μόνο στους τέσσερις νομούς, αλλά και στους άλλους νομούς που βρίσκονται στην περιφέρεια. Αυτή η κουβέντα έχει κλείσει. Και έχει κλείσει όχι μόνο αυτή η κουβέντα, αλλά και η όποια κουβέντα αφορά την ανάπτυξη του συγκεκριμένου πανεπιστημίου. Και αυτό μπορεί να συνδεθεί πραγματικά με αυτά τα οποία πριν από λίγο ανέφερε ο κ. Σγουρίδης, με το πώς συνδέεται με τη βιομηχανία και την πραγματική ανάπτυξη του τόπου.
      Η υποχρηματοδότηση, η οποία υπάρχει σήμερα, είναι εφιαλτική. Πριν από καιρό είχε κατατεθεί εδώ ερώτηση που αποδείκνυε πραγματικά ότι δεν έχουν να πληρώσουν ούτε το ρεύμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και το χρόνο της δευτερολογίας μου.
      ΠΡΟΕΔΡΕΥΩΝ (Αναστάσιος Νεράντζης): Να έχετε υπ΄όψιν σας ότι ο χρόνος είναι τρία λεπτά για εσάς. Δεν είναι πέντε όπως των άλλων. Αν πάρετε και τη δευτερολογία σας, έχετε πέντε λεπτά.
      ΧΡΗΣΤΟΣ ΑΗΔΟΝΗΣ: Το ξέρω, κύριε Πρόεδρε. 
      Ευχαριστώ.
      Αναπτυξιακός νόμος: Κάνατε έναν ωραίο αναπτυξιακό νόμο και πασάρατε ένα πολύ ωραίο παραμύθι στις περιοχές μας, ότι υποτίθεται με τα αυξημένα κίνητρα θα δώσετε λύσεις στο θέμα της ανάπτυξης. 
      Ο κ. Πεταλωτής είπε –και είναι αυτό που λέει ο κάθε πολίτης στην περιοχή- συγκεκριμένα και χαρακτηριστικά: Είναι δυνατόν όταν το ίδιο κίνητρο υπάρχει στην Κόρινθο, ένας νοήμων επιχειρηματίας από την Αθήνα να έρθει να επενδύσει εκεί επάνω; Πείτε μου έναν. Καμμία επένδυση. Τίποτα. Οι επενδύσεις, οι οποίες γίνονται και είναι πάρα πολύ μικρές, είναι από κεφάλαια που έχουν σχέση με ανθρώπους οι οποίοι κατοικούν στην περιοχή. Δεν απευθυνόμαστε, όμως, για την ανάπτυξη μόνο σε αυτά. Και στην περιοχή τη δική μου, στη Δράμα, για να καταλάβετε, τριακόσιες επιχειρήσεις, με επίσημα στοιχεία του Επιμελητηρίου, το τελευταίο διάστημα έβαλαν λουκέτο, έκλεισαν. 
      Θα ήθελα, λοιπόν, να πω –και θα κλείσω με αυτό- ότι δυστυχώς το μοναδικό project που αναπτύχθηκε στην περιφέρεια και στην ευρύτερη περιφέρεια ήταν το «viva Εφραίμ». Βιστωνίδα, Βατοπέδι, Εφραίμ. 
      Και κάτι άλλο: Μπορεί η ατμομηχανή που πήγαινε από Αθήνα – Θεσσαλονίκη – Ορμένιο και περνούσε και από τη Δράμα να σταμάτησε να σφυρίζει, να είστε όμως σίγουροι ότι πολύ σύντομα ο ελληνικός λαός θα σφυρίξει και τη λήξη της δικής σας κατάστασης, γιατί πραγματικά τον έχετε κουράσει. Και τον έχετε κουράσει πάρα πολύ. Εκείνο που θα κάνει είναι, μέσα από αυτό το τρένο να σας βγάλει πολύ μαυρισμένους.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ.
      Ο κατάλογος των επερωτώντων κλείνει με το συνάδελφό μας κ. Μάρκο Μπόλαρη.
      Ως προς το χρόνο ισχύουν τα ίδια και για εσάς, κύριε Μπόλαρη.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, επειδή συμμετέχω στην Εξεταστική, θα παρακαλέσω να μετρήσετε τα πέντε λεπτά, για να μη δευτερολογήσω.
      ΠΡΟΕΔΡΕΥΩΝ (Αναστάσιος Νεράντζης): Ναι, κύριε συνάδελφε.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, κυρίες και κύριοι συνάδελφοι, το ζητούμενο για την ελληνική περιφέρεια είναι η ύπαρξη πραγματικής βούλησης για την ανάπτυξη. Νομίζω ότι διπλασιάζεται η απαίτηση όταν αναφερόμαστε στη Θράκη, για λόγους που δεν χρειάζεται να επαναλάβω.
      Η βούληση, λοιπόν, αυτή είναι το ζητούμενο για τα τελευταία πέντε χρόνια. Η μέριμνα είναι το ζητούμενο. Το σχέδιο είναι το ζητούμενο. Η χρηματοδότηση είναι το ζητούμενο. Και εξακολουθεί, δυστυχώς, να παραμένει, κύριε Υπουργέ της Ανάπτυξης.
      Θα προσπαθήσω να εστιάσω σε δύο μόνο ζητήματα, τα οποία θεωρώ ότι είναι κρίσιμα και χρήσιμα κατά τη διάρκεια της σημερινής επερώτησης για τη Θράκη.
      Το πρώτο ζήτημα είναι ο τουρισμός. Σήμερα η Θράκη βρίσκεται, λόγω της γεωγραφικής της θέσης, σε έναν εξαιρετικά ενδιαφέροντα γεωγραφικά χώρο. Η Βουλγαρία και η Ρουμανία έχουν εισέλθει πρόσφατα στην Ευρωπαϊκή Ένωση, αφού οι γειτονικοί φίλοι λαοί αναζητούν διέξοδο για τουριστικές αποδράσεις, χειμερινές και καλοκαιρινές, ιδιαίτερα καλοκαιρινές. Και η Θράκη με τις ομορφιές της, με τις αρχαιότητες των Αβδήρων, της Μαρώνειας, της Σαμοθράκης, με τα βυζαντινά στις Φέρες, στην Κομοτηνή, με τους υγροβιότοπους, με το δάσος της Δαδιάς, έχει εξαιρετικές, προκλητικές προτάσεις, για να προσελκύσει τους βόρειους γείτονες. Σχέδιο όμως; 
      Ποια είναι η μέριμνα, ποια η παρέμβαση από την πλευρά της Κυβέρνησης, για να υπάρχει προσέλκυση των τουριστών, για να υπάρξουν υποδομές οι οποίες θα εξυπηρετήσουν, για να μπορούμε μέσα από αυτήν τη διαδικασία να στηρίξουμε την ανάπτυξη της Θράκης; Διότι βλέπουμε συνήθως στατικά την υπόθεση, τι μπορεί να γίνει στη Θράκη με τους Θρακιώτες. Μα, δεν είναι έτσι. 
      Αναφέρθηκαν προηγουμένως οι συνάδελφοι στη δυνατότητα προσέλκυσης επιχειρηματιών, που θα μπορούν να ασχοληθούν με το βιοτεχνικό χώρο. Υπογραμμίζω το θέμα της βιομηχανίας του Τουρισμού, πάνω στο οποίο υπάρχει εκκωφαντική κυβερνητική απουσία.
      Και αυτή την ανάπτυξη στο χώρο της Θράκης –της τουριστικής ανάπτυξης- θα μου επιτρέψετε να τη συνδυάσω με το μεγάλο έλλειμμα το οποίο υπάρχει στις μεταφορές και στις επικοινωνίες.Επικεντρώνω, κύριε Υπουργέ. Υπάρχει το λιμάνι της Αλεξανδρούπολης, για το οποίο έχουν ξοδευτεί χρήματα.
      Έχουν γίνει εγκαταστάσεις, οι οποίες δεν έχουν ολοκληρωθεί. Μας ενδιαφέρει το λιμάνι διπλά και για τον τομέα των μεταφορών, γιατί είναι γνωστό ότι έχει χαραχθεί ο διευρωπαϊκός άξονας Αλεξανδρούπολης-Ελσίνκι, που περνάει όλη την Ανατολική Ευρώπη. Μπορεί η Αλεξανδρούπολη να είναι η διέξοδος, να χρησιμοποιηθεί και για την αποφόρτωση και για την εκφόρτωση από και προς την Κεντρική Ευρώπη, την Ανατολική Ευρώπη. Αυτή τη στιγμή διαπιστώνει η Θράκη, διαπιστώνουν τα επιμελητήρια, διαπιστώνουν οι δικοί σας άνθρωποι ότι υπάρχει απόλυτη εγκατάλειψη. Δεν κινείται τίποτα στον τομέα του Λιμανιού της Αλεξανδρούπολης. 
      Θα περιμένω με πολύ ενδιαφέρον, γιατί επισκέφθηκα τη Θράκη, πριν από δύο μήνες. Είχαμε συζητήσεις με τους φορείς της Θράκης. Εστίασαν στην εγκατάλειψη του Λιμανιού της Αλεξανδρούπολης, στην έλλειψη σχεδίου, στην  έλλειψη πολιτικής βούλησης για την ανάπτυξή του. 
      Φυσικά το Λιμάνι της Αλεξανδρούπολης, εάν υπάρξει σχέδιο για την τουριστική ανάπτυξη, μπορεί να είναι και το σημείο από το οποίο μπορούν  να έχουν πρόσβαση Βούλγαροι, Ρουμάνοι, Μολδαβοί, Ουκρανοί στα νησιά του ανατολικού Αιγαίου και του Αιγαίου γενικότερα, γιατί και οι συγκοινωνίες οι  οποίες υπήρχαν,  η πρόσβαση η οποία δινόταν στους στρατιώτες και σε όλους όσους ήθελαν να κινηθούν προς τα νησιά του Αιγαίου, έχει υποβαθμιστεί. 
       Εάν για όλη την Ευρώπη είναι πολύ μεγάλη η σημασία του  τρένου, για τη Θράκη είναι πολύ μεγαλύτερη. Ενώ θα έπρεπε να υπάρχει ειδικό σχέδιο για την αναβάθμιση των σιδηροδρομικών συγκοινωνιών στη Θράκη, εκείνο το οποίο βλέπουμε, είναι να κόπτονται συρμοί οι οποίοι λειτουργούσαν, όπως ο γνωστός Έβρο. Η αμαξοστοιχία την οποία χρησιμοποιούσε ο Έβρος, η Ξάνθη, η  Ροδόπη, η Δράμα, οι Σέρρες για να έχουν πρόσβαση στη Θεσσαλονίκη ή στην Αθήνα, ακυρώθηκε αναιτιολόγητα, ενώ ήταν το  τρένο το οποίο  χρησιμοποιούσε ο λαός, ο φτωχός κόσμος. Μ' αυτό το  τρένο κινούνταν. 
      Αντί, λοιπόν, να κοιτάξουμε πώς θα αναβαθμίσουμε αυτή τη γραμμή, αντί να κοιτάξουμε πώς θα κινηθούμε στη λογική της Ευρώπης, στη λογική των μέσων μεταφοράς με ποιότητα και με αξιοπρέπεια, υποβαθμίζουμε και αυτές που υπάρχουν. Και ενώ υπήρχαν επικρίσεις από το Υπουργείο Μεταφορών και Επικοινωνιών ότι τάχα υπήρχε πρόβλημα με τις γραμμές και ότι  οι γραμμές ήταν αυτές οι οποίες εμπόδιζαν τους συρμούς να κινηθούν, εκείνο το οποίο διαπιστώσαμε από τις επιτόπιες επισκέψεις και εκείνο το οποίο μας είπαν οι σιδηροδρομικοί, είναι ότι το πρόβλημα δεν ήταν στις γραμμές, αλλά στην πολιτική, στην κυβερνητική βούληση, η οποία έχει πρόβλημα και όχι οι γραμμές της Θράκης. 
       Το ζητούμενο, κύριε Υπουργέ, είναι να ακούσουν οι Θρακιώτες την κυβερνητική βούληση, την κυβερνητική πρόθεση, τη δυνατότητα για χρηματοδότηση, που αφορά στην ανάπτυξη της Θράκης. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Και εγώ ευχαριστώ. 
      Εξαντλήθηκε ο κατάλογος των επερωτώντων Βουλευτών. 
      Το λόγο έχει ο Υφυπουργός κ. Γιάννης Παπαθανασίου. 
       Ξέρω ότι εσείς τα λέτε σύντομα, οπότε δεν θα εξαντλήσετε όλο το χρόνο σας. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών ): Κυρίες και κύριοι συνάδελφοι, οι συνάδελφοι  της  Αντιπολίτευσης με  την επίκαιρη ερώτηση που κατέθεσαν σήμερα και με όσα υποστήριξαν, ούτε λίγο, ούτε πολύ μας είπαν πως ό,τι έγινε στη Θράκη, έγινε από το 1994 μέχρι το 2004. Μετά δεν έγινε απολύτως τίποτα. Σταμάτησαν τα πάντα. Όλα αφέθηκαν στην τύχη τους. 
      Προσωπικά, πιστεύω ότι τέτοιου είδους κομματικές υπερβολές και ακρότητες δεν συνεισφέρουν τίποτα, ούτε στην αξιοπιστία της  πολιτικής ούτε των πολιτικών. Επιπλέον, δεν νομίζω ότι γίνονται πιστευτές. Αυτό βέβαια δεν αφορά εμένα, αφορά αυτούς οι  οποίοι τα υποστηρίζουν, αλλά νομίζω ότι δεν βοηθούν, διότι μια στοιχειοθετημένη, πραγματική απεικόνιση της κατάστασης με συγκεκριμένες προτάσεις θα ήταν πολύ πιο χρήσιμη από ένα γενικό αφορισμό και μηδενισμό που ακούσαμε τώρα. Εν πάση περιπτώσει, ο καθένας μπορεί να υποστηρίζει αυτά τα οποία θέλει και είναι και υπεύθυνος γι’ αυτά τα οποία λέει και κρίνεται. 
      Εγώ αυτό το οποίο θα κάνω εδώ σήμερα, είναι ότι δεν θα ασχοληθώ με το  τι δεν έκαναν οι προηγούμενες κυβερνήσεις, αλλά θα απαντήσω στο τι έκανε και τι κάνει η δική μας Κυβέρνηση για τη Θράκη και θα μιλήσω με στοιχεία, προσπαθώντας να καλύψω όλους τους τομείς, διότι αντιλαμβάνεστε και εσείς ότι οι τομείς που θίγονται στην επερώτηση, είναι στην ουσία πάρα πολλοί. Δεν είναι όλοι βεβαίως της δικής μου αρμοδιότητας, αλλά θα προσπαθήσω να καλύψω όσους μπορώ περισσότερους και όσο μπορώ αναλυτικότερα. 
      Ξεκινάω από το Π.Ε.Π. Ανατολικής Μακεδονίας-Θράκης. Το Μάρτιο του 2004, δηλαδή μετά από τέσσερα χρόνια από την έναρξή του, το παραλάβαμε με ενταγμένα έργα τετρακόσια εξήντα οκτώ τον αριθμό. Η απορρόφηση ήταν στο 14,53% μετά από τέσσερα χρόνια. Μέσα στην τελευταία πενταετία το ποσοστό απορρόφησης σήμερα φθάνει στο 93%, δηλαδή το εξαπλασιάσαμε. 
      Στο διάστημα αυτό τα έργα τα οποία εντάχθηκαν, υπερδιπλασιάστηκαν. Είναι σήμερα  χίλια πεντακόσια εβδομήντα τρία με συνολικό προϋπολογισμό, 1,3 δισεκατομμύρια ευρώ. Το άφησε συνεπώς η κυβέρνηση του ΠΑ.ΣΟ.Κ το 2004, που εσείς λέτε ότι μέχρι εκεί υπήρχε η άνθηση και από εκεί και πέρα η καταστροφή και το σκοτάδι, με τετρακόσια εξήντα οκτώ έργα και σήμερα είναι με χίλια πεντακόσια εβδομήντα τρία. Αυτή είναι η πραγματικότητα. Το όφελος είναι απτό και συγκεκριμένο για τη Θράκη και για τους πολίτες της και το ξέρουν. 
      Κάνατε αναφορά στον Αναπτυξιακό Νόμο. Μιλάτε για αναποτελεσματικότητα. Εγώ πάλι στοιχεία θα σας δώσω. Στις δύο πρώτες φάσεις εφαρμογής του, έχουν ενταχθεί στο νόμο διακόσια επενδυτικά σχέδια από τους τρεις νομούς της Θράκης, συνολικής επιχορήγησης 197.000.000 ευρώ, που δημιουργούν πάνω από χίλιες νέες θέσεις  εργασίας. 
      Στο Νομό Ξάνθης έχουν ενταχθεί  εξήντα οκτώ επενδυτικά σχέδια, με επιχορήγηση 48.000.000 ευρώ και τριακόσιες θέσεις εργασίας. Στο Νομό Ροδόπης έχουν ενταχθεί εξήντα επενδυτικά σχέδια, με επιχορήγηση 84.000.000 ευρώ, που δημιουργούν πάνω από τετρακόσιες θέσεις εργασίας και στο Νομό Έβρου εβδομήντα δύο επενδυτικά σχέδια, με επιχορήγηση 65.000.000 ευρώ, που δημιουργούν τριακόσιες πενήντα περίπου νέες θέσεις εργασίας. 
      Όσον αφορά τα ποσοστά, γιατί ακούστηκαν εδώ και ανακρίβειες, οι νομοί της Θράκης ανήκουν στην περιοχή Γ΄. Τα προηγούμενα ποσοστά ενίσχυσης είναι 40% για σχέδια της κατηγορίας 1, δηλαδή για ειδικές μορφές τουρισμού, και 35% για  σχέδια της κατηγορίας 2 , όπως για παράδειγμα στον τομέα της μεταποίησης. 
      Στη νέα περίοδο εφαρμογής του επενδυτικού νόμου τα ποσοστά ενίσχυσης αυξάνονται ακόμη περισσότερο και φθάνουν μέχρι το 60% για τις μικρές επιχειρήσεις και 50% για τις μεσαίες επιχειρήσεις. Είναι το μεγαλύτερο ποσοστό που μπορούμε να έχουμε με βάση τις δυνατότητες που μας δίνει η Ευρωπαϊκή Ένωση. 
      Ποιος σας είπε ότι είναι το ίδιο ποσοστό –για να δείτε τι ανακρίβειες λέγονται- με την Αττική; Η Αττική έχει 20% και μπορεί να φθάσει μέχρι 22%. Δεν το καταλαβαίνω αυτό. Τα πράγματα εδώ μιλάνε από μόνα τους. Η Θράκη έχει το ανώτερο –και δικαίως το έχει- ποσοστό που επιτρέπει η Ευρωπαϊκή Ένωση. Θέλετε να το αλλάξουμε αυτό; Όταν ήσασταν εσείς πάντως, δεν είχαμε φθάσει εκεί!
      Στο επόμενο διάστημα, με τον επενδυτικό νόμο ο οποίος συνεχίζεται, παρέχονται ακόμη μεγαλύτερες ευκαιρίες και καλύτερες συνθήκες για την προσέλκυση νέων επενδύσεων στη Θράκη, που θα αξιοποιήσουν τα συγκριτικά πλεονεκτήματα της περιοχής, θα δημιουργήσουν νέες θέσεις εργασίας και θα ενισχύσουν τις τοπικές κοινωνίες. 
      Πάμε τώρα στον τομέα υποδομές, μεταφορές και συγκοινωνίες. Στην τελευταία πενταετία προωθούνται σημαντικές παρεμβάσεις κατ’ αρχάς για το σιδηροδρομικό δίκτυο της Θράκης. Έχει ολοκληρωθεί η αναβάθμιση της γραμμής Αλεξανδρούπολης-Ορμενίου στα τμήματα μεταξύ των σταθμών Φερρών, Τυχερού και Σουφλίου. Βρίσκεται σε εξέλιξη το έργο αναβάθμισης στο τμήμα μεταξύ Διδυμοτείχου και Μαρασίου με χρηματοδότηση από το Π.Ε.Π., καθώς και το έργο για την αναβάθμιση του τμήματος μεταξύ Σουφλίου και Διδυμοτείχου με χρηματοδότηση από το Επιχειρησιακό Πρόγραμμα Μεταφορών.
      Όλα αυτά τα έργα προχωρούν κανονικά, βάσει συγκεκριμένου χρονοδιαγράμματος και προϋπολογισμού και με την ολοκλήρωσή τους η σιδηροδρομική γραμμή Αλεξανδρούπολης-Ορμενίου θα έχει ανακαινιστεί πλήρως με υλικά σύγχρονης τεχνολογίας. Έτσι,  και η ταχύτητα των συρμών αυξάνεται και περιορίζεται βεβαίως ο χρόνος των διαδρομών.
      Επίσης, έχουν ολοκληρωθεί και μία σειρά από μικρότερα έργα υποδομής συνολικού ύψους 1.000.000 ευρώ στους σιδηροδρομικούς σταθμούς της Κομοτηνής, όπως επίσης και η ανακαίνιση άλλων σιδηροδρομικών σταθμών.
      Για τις υπόλοιπες οδικές και λιμενικές υποδομές, από το Επιχειρησιακό Πρόγραμμα του Υ.ΠΕ.ΧΩ.Δ.Ε. στο Γ΄ Κοινοτικό Πλαίσιο Στήριξης υλοποιούνται στην Περιφέρεια της Θράκης έργα συνολικού ύψους 325.000.000 ευρώ. 
      Μιλήσατε για την Εγνατία. Η Εγνατία τελειώνει. Η ολοκλήρωση των τμημάτων της Εγνατίας θα έπρεπε να έχει γίνει από το Β΄ Κοινοτικό Πλαίσιο Στήριξης. Μιλάτε εσείς για την Εγνατία, η οποία επί των ημερών σας είχε ανακοινωθεί ότι θα τελειώσει και εγώ δεν ξέρω πόσες φορές; Τώρα η Εγνατία τελειώνει, είτε σας αρέσει είτε δεν σας αρέσει. Και τελειώνει με συγκεκριμένες ενέργειες της Κυβέρνησης της Νέα Δημοκρατίας, που κατά τη γνώμη σας έχει εγκαταλείψει τα πάντα στην τύχη τους!
      Τελειώνει, λοιπόν, το κομμάτι της Εγνατίας στη Μακεδονία και τη Θράκη, η κατασκευή του τμήματος της Εγνατίας από τον ανισόπεδο κόμβο του Στρυμόνα μέχρι τον Άγιο Ανδρέα, ο κάθετος άξονας 75 της Εγνατίας, Κομοτηνή-Νυμφαία-Ελληνοβουλγαρικά σύνορα, η αναβάθμιση του τμήματος από Μέστη έως τη Μάκρη, η Εγνατία Οδός στο τμήμα της γέφυρας Νέστου με τις σχετικές προσβάσεις. Επίσης, εκπονείται η μελέτη για την κατασκευή του τμήματος Αρβάνιο-Μάνδρα, στον κάθετο άξονα της Εγνατίας έως το Ορμένιο. 
    Πάμε τώρα στο Λιμάνι της Αλεξανδρούπολης. Κατ΄ αρχάς, πότε δημοπρατήθηκε το έργο του Λιμανιού της Αλεξανδρούπολης; Μήπως δημοπρατήθηκε πριν από το 2004; Το 2007 δεν δημοπρατήθηκε; Πώς, λοιπόν, όλα έγιναν το 2004, που δεν είχατε ούτε καν δημοπρατήσει, ενώ εμείς το 2007 το δημοπρατήσαμε -αναμένεται να ολοκληρωθεί τον Ιούνιο του 2009 και σήμερα- τώρα, έχει κατασκευαστεί το 60% του έργου και συνεχίζεται με γρήγορους ρυθμούς. Και από πόρους του Γ’ Κοινοτικού Πλαισίου Στήριξης προχωρά και η μελέτη για την κατασκευή του πολυχρηστικού τερματικού σταθμού, για να ενταχθεί στο Ε.Σ.Π.Α.. Η κριτική είναι δεκτή, αλλά πρέπει να μην ξεπερνά και τα όρια της λογικής.
    Συνολικά για την περίοδο 2007-2013, μέσα από το νέο τομεακό επιχειρησιακό πρόγραμμα του Υ.ΠΕ.ΧΩ.Δ.Ε. για την ενίσχυση της προσπελασιμότητας, θα διατεθούν στην Περιφέρεια Ανατολικής Μακεδονίας και Θράκης περίπου 63.000.000 ευρώ για έργα συνεχιζόμενα και έργα υποδομών.
    Έρχομαι στο θέμα του Πανεπιστημίου και της εκπαίδευσης. Στο πλαίσιο του Ε.Π.Ε.Α.Ε.Κ. το Υπουργείο Εθνικής Παιδείας και Θρησκευμάτων υλοποιεί σαράντα τέσσερα έργα συνολικού προϋπολογισμού 48.000.000 ευρώ. Από αυτά, τα έντεκα έργα αφορούν υποδομές της εκπαίδευσης, δηλαδή κτιριακά έργα και εξοπλισμό. 
    Ως προς τα λειτουργικά έξοδα, θα ήθελα να πω ότι από το 2006 μέχρι σήμερα στο Πανεπιστήμιο έχουν διατεθεί 44.000.000 ευρώ από πιστώσεις του κρατικού προϋπολογισμού.
    Θέλω να πω, επίσης, ότι μέσω του Ε.Π.Ε.Α.Ε.Κ. υλοποιούνται συνολικά στην Περιφέρεια Ανατολικής Μακεδονίας και Θράκης διακόσια σαράντα πέντε έργα συνολικού προϋπολογισμού 153.000.000 ευρώ. Από αυτά, τριάντα πέντε έργα ύψους 19.000.000 ευρώ αφορούν κτηριακά έργα και εργαστηριακούς εξοπλισμούς σε όλες τις βαθμίδες της εκπαίδευσης.
    Ειδικότερα για την Ιατρική Σχολή, με βάση τις προτάσεις της Σχολής, εξετάζεται η ίδρυση και εγκατάσταση νέων κλινών και εργαστηρίων. Συγκεκριμένα, εξετάζεται η εγκατάσταση κλινικής ακτινοθεραπευτικής ογκολογίας και του εργαστηρίου αθηροσκλήρωσης, καθώς και η ίδρυση κλινικής πλαστικής χειρουργικής. 
    Το Πανεπιστημιακό Νοσοκομείο της Αλεξανδρούπολης, το οποίο εσείς αποκαλείτε «φτωχό συγγενή», ενισχύθηκε την τελευταία τετραετία με πενήντα δύο άτομα ιατρικό προσωπικό και εκατόν ενενήντα άτομα νοσηλευτικό προσωπικό.
    Επίσης, η Μονάδα Εντατικής Θεραπείας λειτουργεί σήμερα με έντεκα κλίνες από το σύνολο των δεκαέξι που είναι πλήρως εξοπλισμένες και στο χρονικό διάστημα 2004-2008 αναπτύχθηκαν επιπλέον πέντε κλίνες και ο προγραμματισμός για το επόμενο διάστημα είναι να λειτουργήσουν τουλάχιστον άλλες δύο, αφού ολοκληρωθούν οι διαδικασίες για τις προσλήψεις των γιατρών. 
    Στη Μονάδα Εντατικής Θεραπείας Καρδιοχειρουργικής οι κλίνες που λειτουργούν αυξήθηκαν σε έξι, οι αίθουσες χειρουργείου αυξήθηκαν σε επτά και σύντομα θα λειτουργήσει και άλλη μία.
    Βρίσκεται σε εξέλιξη ο διαγωνισμός για την προμήθεια δύο ασθενοφόρων και έχει προγραμματισθεί μέσω ΣΔΙΤ η προμήθεια αξονικού τομογράφου εξήντα τεσσάρων τομών γραμμικού επιταχυντή, μαγνητικού τομογράφου και άλλων ιατρικών μηχανημάτων.
    Στο διάστημα από το 2004 μέχρι σήμερα ολοκληρώθηκαν και λειτουργούν τα Τμήματα Ραδιοϊσοτόπων και Πυρηνικής Ιατρικής, η Μονάδα Εξωσωματικής Λιθοτριψίας, το Κέντρο Μοριακού Ελέγχου, η Τράπεζα Μεταμόσχευσης Οφθαλμών, το Πειραματικό Εργαστήριο της Δ’ Πανεπιστημιακής Χειρουργικής, τα εξωτερικά ιατρεία μέσα στην πόλη. Αυτά έγιναν την εποχή που εσείς λέτε ότι δεν έγινε τίποτα. Εάν τώρα εσείς δεν τα βλέπετε, μάλλον ζείτε σε μία άλλη παράλληλη πραγματικότητα ή σας έχει «τυφλώσει» το αντιπολιτευτικό σας μένος!
    Για το Νοσοκομείο της Κομοτηνής, θα ήθελα να πω ότι το έργο έχει ενταχθεί στο Π.Ε.Π. το 2002, χωρίς να υπάρχει μελέτη, οικοδομική άδεια και χωρίς έγκριση περιβαλλοντικών όρων. Είναι η γνωστή τακτική, «εντάσσουμε για να κάνουμε τους καλούς και μετά κάποιος άλλος θα βγάλει το φίδι από την τρύπα». Την ώρα που εμείς που το ανακοινώνουμε νομίζουμε ότι κάτι κάνουμε. Στην ουσία κοροϊδεύουμε τον κόσμο. Το εντάξατε χωρίς μελέτη. 
    Επιπλέον, στην πορεία με τη μελέτη που ανέθεσε η διοίκηση του Νοσοκομείου για τον έλεγχο και την κατάσταση των υφισταμένων κτηρίων, προέκυψαν προβλήματα στατικής επάρκειας. Χρειάστηκε να αλλάξει ο σχεδιασμός του έργου, καθώς και να γίνει η εκπόνηση της μελέτης από την αρχή με βάση νέες διατάξεις. Το έργο, παρά τα προβλήματα, θα προχωρήσει, προκειμένου να χρηματοδοτηθεί, να υλοποιηθεί σωστά στη νέα προγραμματική περίοδο.
    Πάμε τώρα στα θέματα αγροτικής παραγωγής. Κατ’ αρχάς, ένα σημαντικό έργο υποδομής είναι το αρδευτικό έργο στην πεδιάδα του Νέστου, που θα αλλάξει τη μορφή και τη δομή του κάμπου. Η μελέτη του είναι στο τελικό στάδιο και θα προχωρήσουμε στην υλοποίηση.
    Στο πλαίσιο του Γ΄ Κοινοτικού Πλαισίου Στήριξης τόσο από τα Π.Ε.Π. της περιφέρειας όσο και από τα εθνικά προγράμματα υλοποιούνται ουσιαστικές δράσεις για την αναδιάρθρωση των καλλιεργειών. Αναφέρω ενδεικτικά την επιδότηση της εγκατάστασης νέων γεωργών, τα σχέδια βελτίωσης γεωργικών εκμεταλλεύσεων, την προώθηση καλλιεργειών, την προστασία της ασφάλειας και της υγιεινής των αγροτικών ζώων και την εγκατάσταση πιλοτικών αγρών με αρωματικά, φαρμακευτικά και ενεργειακά φυτά. 
    Για την περίοδο 2007-2013 έχουν προγραμματισθεί ακόμα περισσότερες δράσεις και μάλιστα με ειδική γνώση και στόχευση στις ανάγκες, τα προβλήματα και τις δυνατότητες του αγροτικού τομέα σε κάθε νομό της Θράκης. Γιατί οι δράσεις της νέας περιόδου σχεδιάστηκαν με βάση την περιφερειακή μελέτη που έγινε για ανατολική Μακεδονία και Θράκη, όπως και για κάθε μία από τις δεκατρείς περιφέρειες της χώρας. Δεν έγιναν τυχαία. 
    Επιπλέον, ας μην ξεχνάμε ότι στο πλαίσιο του επενδυτικού νόμου ενισχύθηκαν και ενισχύονται δράσεις και έργα γεωργοκτηνοτροφικού προσανατολισμού στους τομείς της πρωτογενούς και δευτερογενούς παραγωγής.
     Έγινε εκτενής αναφορά για τους καπνοπαραγωγούς. Ξέρουμε ότι με βάση τις προτάσεις της Ευρωπαϊκής Επιτροπής υπάρχει πιθανότητα μείωσης της επιδότησης μετά από το 2009. Σε αντίθεση, όμως, με τα όσα ελέχθησαν εδώ περί δήθεν αδιαφορίας, λαμβάνουμε όλα τα μέτρα για την αποφυγή, για την αντιμετώπιση, εφόσον χρειαστεί, μίας τέτοιας εξέλιξης. Δίνουμε τη μάχη στην Ευρωπαϊκή Ένωση, δημιουργώντας ένα ισχυρό μέτωπο με τους εταίρους μας. Δεν το παλεύουμε μόνοι μας. 
     Το θέμα έχει -σε αντίθεση με ό,τι υποστηρίχθηκε εδώ από κάποιο συνάδελφο- τεθεί επανειλημμένα από την πολιτική ηγεσία του Υπουργείου στο πλαίσιο της συζήτησης για την επανεξέταση της Κ.Α.Π. στο Συμβούλιο Υπουργών της Γεωργίας, στις επίσημες διαπραγματεύσεις με την Ευρωπαϊκή Επιτροπή, αλλά και στις κατ’ ιδίαν συζητήσεις με την αρμόδια Επίτροπο. Έχουν συναφθεί συμμαχίες με τους εταίρους, προκειμένου από κοινού να έχουμε γραμμή, για να επιδιωχθεί από κοινού η τροποποίηση της επίμαχης ρύθμισης. 
     Στόχος μας είναι να ματαιωθεί, τουλάχιστον μέχρι το 2013, η μεταφορά κονδυλίων από τον πρώτο στο δεύτερο πυλώνα της Κ.Α.Π. για την αγροτική ανάπτυξη, ώστε το σύνολο των πόρων για τη στήριξη του τομέα να περιέλθει με τον έναν ή τον άλλο τρόπο αποκλειστικά στους καπνοπαραγωγούς. Αυτήν τη στιγμή το κλίμα που έχει διαμορφωθεί είναι ευνοϊκό και υπάρχουν σοβαροί λόγοι να πιστεύουμε ότι θα οδηγήσουν σε λύση του προβλήματος.
     Ωστόσο και εάν ακόμη αυτή η προσπάθεια δεν καρποφορήσει, δεν μένουμε με σταυρωμένα τα χέρια. Προετοιμάζουμε ήδη ειδικό πακέτο μέτρων για την ανάπτυξη των καπνοπαραγωγικών περιοχών της χώρας και τα μέτρα αυτά έχουν ως στόχο να βοηθήσουν τους παραγωγούς να προετοιμάσουν τις δραστηριότητές τους, ώστε, εφόσον χρειαστεί, να μπορούν να αναπτυχθούν εκτός και πέραν του καπνού.
     Τέλος, θα ήθελα να αναφερθώ και στο πρόγραμμα αποκατάστασης των ομογενών από την πρώην Σοβιετική Ένωση. Λέτε στην επερώτησή σας ότι διακόπτεται η στεγαστική τους αποκατάσταση. Εγώ θα σας πω ότι έως το Μάρτιο του 2004 -που ήταν για εσάς η μόνη περίοδος που κάτι γινόταν- είχαν εκδοθεί διακόσιοι πενήντα τίτλοι κυριότητος. Από τότε μέχρι σήμερα, που εμείς τίποτα δεν κάναμε και τα αφήσαμε όλα στην τύχη τους, έχουν εκδοθεί χίλιοι τετρακόσιοι ογδόντα πέντε οριστικοί τίτλοι κυριότητας στους ομογενείς, σε ανθρώπους που από το 1995 παρέμεναν όμηροι, γιατί τα ακίνητά τους είχαν παραχωρηθεί κατά χρήση. 
     Ακόμη, θα σας πω ότι έως το Μάρτιο του 2004 είχαν καταβληθεί μόνο 40.000.000 ευρώ ως κρατική αρωγή σε δάνεια για στεγαστική αποκατάσταση. Από τότε μέχρι σήμερα τα 40.000.000 έχουν γίνει 122.000.000 και το σύνολο των εγκεκριμένων δανείων φθάνει τα επτά χιλιάδες πεντακόσια. Δόθηκαν δύο παρατάσεις, για τη δανειοδότηση των ομογενών που αντιμετώπιζαν δυσκολία στην εύρεση κατοικίας και επιπλέον παρατάθηκε η μείωση κατά 50% των εισφορών στο Ι.Κ.Α. για ανεύρεση κατοικίας έως τις 31 Δεκεμβρίου 2008. Συνεχίζεται, επίσης, η καταβολή των στεγαστικών επιδομάτων στους ομογενείς, έχοντας δώσει συνολικά επτά παρατάσεις. 
     Το σύνολο των ενοικιαζόμενων κατοικιών ανέρχεται στις 569 από 2.268 που ήταν το Μάρτιο του 2004. Αυτό σημαίνει ότι μέσα σε λιγότερο από πέντε χρόνια έχουν αποκατασταθεί 1.700 νοικοκυριά.
     Επομένως, αν κάποιος ενδιαφέρθηκε πραγματικά και στήριξε στην πράξη τους ομογενείς μας, αυτοί δεν είστε εσείς, κύριοι του ΠΑ.ΣΟ.Κ., παρ΄όλα όσα λέτε, αλλά είναι η Κυβέρνηση της Νέας Δημοκρατίας και επαναλαμβάνω ότι εμείς δεν αρκούμαστε σε λόγια και υποσχέσεις.
     Κυρία και κύριοι συνάδελφοι, η Κυβέρνηση της Νέας Δημοκρατίας έχει αποδείξει ότι στηρίζει την ανάπτυξη της ελληνικής περιφέρειας, αλλά το έχουμε αποδείξει με πράξεις και όχι με λόγια. 
     Η ακριτική περιοχή της Θράκης, λόγω της σπουδαίας γεωγραφικής και εθνικής της σημασίας, αποτελεί το επίκεντρο ενός ολοκληρωμένου και μακρόπνοου αναπτυξιακού σχεδίου. Ήδη η πολιτική που προωθεί η Κυβέρνηση στον ενεργειακό τομέα –κάτι για το οποίο βεβαίως δεν μιλήσατε καθόλου, γιατί εσείς επί τόσα χρόνια απλώς συζητούσατε, αλλά τίποτα δεν προχώρησε- αναδεικνύει τη Θράκη σε ένα σημαντικό σταυροδρόμι ενέργειας, όχι μόνο για την Ελλάδα, αλλά και για την ευρύτερη περιοχή της Νοτιοανατολικής Ευρώπης. Οι συμφωνίες για την κατασκευή των μεγάλων διεθνών αγωγών πετρελαίου και φυσικού αερίου θωρακίζουν τη Θράκη, την αναβαθμίζουν, αναδεικνύουν το γεωστρατηγικό της ρόλο, προσελκύουν νέες επενδύσεις που δημιουργούν και νέες θέσεις εργασίας και παρέχουν περισσότερο εισόδημα για τους πολίτες και αποφέρουν έσοδα για τον τόπο, αλλά και βοηθούν για την περαιτέρω ανάπτυξη των υποδομών του. 
     Επιπλέον, μέσα από το Γενικό Πλαίσιο Χωροταξικού Σχεδιασμού και Αειφόρου Ανάπτυξης, προσδιορίζονται συγκεκριμένες στρατηγικές κατευθύνσεις  που θα διασφαλίσουν την ανάπτυξη και την πρόοδο του τόπου και σήμερα και στο μέλλον.
      Με την ολοκλήρωση των μεγάλων συγκοινωνιακών και ενεργειακών έργων η Θράκη αποκτά ένα νέο πρόσωπο. Έχει την ευκαιρία να μετατραπεί σ΄ ένα διεθνή κόμβο ενέργειας θαλάσσιων και χερσαίων μεταφορών επιχειρηματικότητας, εκπαιδευτικών πρωτοβουλιών, συνεργασίας και φιλίας μεταξύ των χωρών της ευρύτερης περιοχής. Και θέλω να είστε βέβαιοι ότι η Κυβέρνηση της Νέας Δημοκρατίας θα συνεχίσει να επιδιώκει αυτό το στόχο, βήμα προς βήμα, μέρα με τη μέρα και θα το κάνει με επιτυχία, με συγκεκριμένα έργα και όχι με λόγια.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης):  Η πρόβλεψή μου δικαιώθηκε, κύριε Υφυπουργέ, ήσασταν τρία λεπτά κάτω από το χρόνο που δικαιούστε. 
      Το λόγο έχει για δώδεκα λεπτά ο Κοινοβουλευτικός Εκπρόσωπος του ΠΑ.ΣΟ.Κ. κ. Γεώργιος Ντόλιος.
      Εν τω μεταξύ, ώσπου να έρθει ο κ. Ντόλιος έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Προστασία ανηλίκων από τον καπνό και τα αλκοολούχα ποτά και άλλες διατάξεις». 
      Ορίστε, κύριε Ντόλιο.
      ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, πραγματικά θεωρώ πολύ σημαντικό το ότι το ζήτημα της ανάπτυξης της Θράκης, έστω και με τον τρόπο της επερώτησης, έρχεται για συζήτηση στην Ελληνική Βουλή. Δεν θα επιθυμούσα και δεν θα ήθελα να μετατραπεί αυτή η συζήτηση σε μια στείρα και άγονη αντιπαράθεση, η οποία κουράζει η οποία δεν παράγει αποτελέσματα. Δεν θα έχω, λοιπόν, μια τέτοια στάση από του Βήματος, ελπίζοντας ότι θα συμβάλω στο να μετατρέψουμε το διάλογο σε ένα γόνιμο διάλογο.
      Πράγματι, κύριε Υπουργέ, η κρίση στη Θράκη, η ύφεση στη Θράκη, αυτή η ύφεση που απειλεί σήμερα την πατρίδα μας, συμπίπτει με το 2004. Η προηγούμενη περίοδος ήταν για μας η Ολυμπιακή περίοδος. Πώς προέκυψε αυτό; Ήταν βεβαίως η κυβέρνηση του ΠΑ.ΣΟ.Κ., αλλά είχε προηγηθεί και ένα ομόφωνο πόρισμα της διακομματικής επιτροπής της Βουλής των Ελλήνων, το οποίο έκανε κάποιες διαπιστώσεις και πήρε κάποιες αποφάσεις.
      Διαπίστωση πρώτη. Η Θράκη είναι η πιο καθυστερημένη, η πιο υποανάπτυκτη περιοχή της Ευρωπαϊκής Ένωσης, όχι της χώρας. Αυτή η διαπίστωση ήταν ομόφωνη στην Ελληνική Βουλή.
      Διαπίστωση δεύτερη, προέκυψαν νέα δεδομένα. Η Θράκη είναι ευνοϊκός χώρος για τη σύνδεση της εθνικής μας οικονομίας με τις οικονομίες των Βαλκανικών και παρευξείνιων χωρών.
      Διαπίστωση τρίτη. Εντόπιση των αιτίων της υποανάπτυξης της καθυστέρησης. Το πρώτο αίτιο αφορά την απομόνωση της Θράκης. Μια περιοχή που και λόγω των ιδιαίτερων πολιτικών συνθηκών είναι κλειστή από βορρά, κλειστή και από ανατολάς, λόγω των κακών σχέσεων με την Τουρκία εκείνη την εποχή, ας σύρεται με τον εθνικό κορμό. Η Θράκη ήταν κυριολεκτικά απομονωμένη. 
      Να δούμε τις αποφάσεις. Η άρση της απομόνωσης, κύριε Υπουργέ, η άρση ενός από τα βασικά αίτια της υποανάπτυξης, ήταν καίριο ζήτημα, ήταν ουσιαστικός στόχος. Επιχειρήθηκε αυτή η  άρση με συγκεκριμένους τρόπους, με την κατασκευή μεγάλων έργων, με τις υποδομές. 
      Εγνατία Οδός. Ο αρχικός σχεδιασμός της Εγνατίας Οδού, κύριε Υπουργέ -και προφανώς δεν το ξέρετε- ήταν να γίνει η Εγνατία μέχρι την Καβάλα. Ήταν ανακοίνωση του πρώην Πρωθυπουργού του κ. Μητσοτάκη στην Αλεξανδρούπολη. Αυτό το γνωρίζουν όλοι οι Θρακιώτες. Άλλαξε αυτή η απόφαση, επί κυβερνήσεων ΠΑ.ΣΟ.Κ. και αποφασίστηκε να επεκταθεί η Εγνατία Οδός, μέχρι τους Κήπους. 
      Παρακαλώ, προσέξτε με, κύριε Υπουργέ, γιατί πραγματικά θα ήθελα να μεταφέρετε ένα κλίμα στην Κυβέρνηση, δεν θα ήθελα να είναι η σημερινή συζήτηση, μια συζήτηση διεκπεραιωτική, μια συζήτηση που θα πάει στα αζήτητα. Θα ήθελα να προκύψουν κάποια πράγματα. Και το εννοώ αυτό και το πιστεύω. Εξάλλου, εκτιμώ ιδιαίτερα το ότι έτυχε να παρευρίσκεστε εσείς στην Αίθουσα. 
      Η άρση της απομόνωσης  ήταν στόχος και επιδιώχτηκε με μεγάλα έργα. Θα σας πω κάποιες διαφορές εκείνης της περιόδου με τη σημερινή περίοδο στον τρόπο σκέψης.
      Λιμάνι Αλεξανδρούπολης. Δεν το ζητούσε κανείς. Δεν υπήρχαν πελάτες. Δεν ψάχναμε για λιμάνι στη βόρειο Ελλάδα και στο νοτιοανατολικό της άκρο. Ήταν πολιτική επιλογή. Να γίνει ένα λιμάνι, για να αλλάξει το πεδίο στις μεταφορές, να αλλάξει η εικόνα στις μεταφορές. Χρηματοδοτήθηκε με πάρα πολλά χρήματα από το Β΄ και από το Γ΄ Κ.Π.Σ.. Αυτό ήταν μία πολιτική απόφαση και για να υπάρξει αυτή η πολιτική απόφαση σημαίνει ότι υπάρχει και μια συγκεκριμένη πολιτική άποψη, μια συγκεκριμένη πολιτική προσέγγιση.  Έγιναν οι πρώτες φάσεις των έργων, πάμε στο Γ΄ Κ.Π.Σ.. Κρατούνται 38.000.000 ευρώ ή 13.000.000.000 δραχμές. Τα θυμάμαι, γιατί είχα και την ιδιότητα του Νομάρχη εκείνη την εποχή. Το έργο αυτό καθυστέρησε επί Νέας Δημοκρατίας. Σήμερα γίνεται η εκβάθυνση της λιμενολεκάνης και ο δίαυλος. Χάθηκαν τα 13.000.000 ευρώ. Απωλέστηκαν από το Γ΄ Κ.Π.Σ.. Και τα 25.000.000 ευρώ μέσα στα οποία είναι χρήματα, πιστώσεις, μέσω των οποίων κατασκευάζεται το συγκεκριμένο έργο, είναι η γέφυρα μεταξύ Γ΄ και Δ΄ ΚΠΣ. Είναι προφανές ότι από το Ε.Σ.Π.Α. αυτά τα χρήματα που θα υπάρξουν για την επόμενη φάση του λιμανιού, για τις υποδομές δηλαδή στη χερσαία ζώνη για τις αναδομές, όπως τις λέμε, θα χρεωθούν πάλι στην περιοχή. Και όχι μόνο αυτό.
      Εδώ θέλω να σημειώσω το εξής. Ότι υπάρχει, υπό υπογραφή, μια σύμβαση του Ο.Λ.Θ. με τη Χάτζισον. Διαβάζω διάφορα πράγματα εκεί. Λέει ότι θα διπλασιαστεί εντός πενταετίας –αυτή είναι η πρόβλεψη- ο αριθμός των εμπορευματοκιβωτίων που θα μεταφέρονται από το Λιμάνι της Θεσσαλονίκης. Αναρωτιέμαι τι θα μείνει για την Αλεξανδρούπολη και την Καβάλα. Σκέφτομαι, υποψιάζομαι και το θέτω σαν ερώτημα και θα περίμενα μια απάντηση από εσάς, αν όχι σήμερα, από την Κυβέρνηση αργότερα. Μήπως υπάρχουν και κάποιες ρήτρες για μία τέτοια πράγματι πολύ ακριβή σύμβαση που γίνεται από το Λιμάνι της Θεσσαλονίκης. Εάν συμβαίνει αυτό, ποιος θα είναι ο στόχος για όλη αυτή την τεράστια επενδυτική προσπάθεια που έγινε αυτά τα χρόνια και είχε μια συνολική αντίληψη για την περιοχή, Εγνατία Οδός, Λιμάνι Αλεξανδρούπολης, κάθετος άξονας; Το έχουμε πει πολλές φορές. Θυμάμαι και τις φράσεις που δεν έχουν λεχθεί από εμένα, αλλά έχουν ακουστεί από πολλούς συναδέλφους και πρώην εδώ μέσα. Να κάνουμε ένα «μπάι-μπας» για τα Δαρδανέλια, μέρους του λιμανιού της Αλεξανδρούπολης με τον κάθετο άξονα, τον οποίο τον παραλάβατε έτοιμο. Τώρα δεν θέλω να κάνω αντιπολίτευση και να πω δυο έργα έμειναν, τα πήρατε εν ενεργεία και ακόμη δεν έχουν ολοκληρωθεί. Δεν θέλω, όμως, να σταθώ, κύριε Υπουργέ, σε τέτοιου επιπέδου κριτική. Άλλα πράγματα θέλω να πω.
      Άκουσα το συνάδελφό μου τον κ. Χατζή Οσμάν να λέει για ένα «κωδικό» Βατοπέδι. Έτσι αυθόρμητα μου ήρθε το εξής. Ότι την προηγούμενη περίοδο, στη δεκαετία του ΄90 και μέχρι το 2003 περίπου, ο κωδικός που άνοιγε τα Υπουργεία ήταν η λέξη Θράκη. Και άνοιγε αυτός ο κωδικός. Έχουμε πολλά παραδείγματα. Θα σας μιλήσω για μεταφορά κρατικών δραστηριοτήτων στην περιοχή, γιατί είπαμε ότι μέσα από τις διαδικασίες της ανάπτυξης δεν μπορεί να επιτευχθεί, δεν είναι επαρκής οποιαδήποτε μέθοδος, για να πετύχουμε μια αύξηση πληθυσμιακή της περιοχής. Μια πληθυσμιακή ανασυγκρότηση εγώ την είχα ονομάσει και είχαμε χρησιμοποιήσει και είχαμε επιλέξει και κάποιους άλλους τεχνητούς τρόπους. Παραδείγματος χάριν, μεταφορά κρατικών δραστηριοτήτων στην περιοχή. Όταν, λοιπόν, αποφασίστηκε να γίνουν Σχολές Αστυφυλάκων στην Ελλάδα, ήταν πολύ εύκολο να παρθεί απόφαση από την τότε κυβέρνηση και να γίνουν σε Κομοτηνή, Ξάνθη και Διδυμότειχο. 
      Για να δούμε τι έκανε αυτή η Κυβέρνηση, όταν βρήκε έτοιμη μια απόφαση, για να δημιουργηθεί Σχολή Λιμενοφυλάκων, Ακαδημία Λιμενικού Σώματος στην Αλεξανδρούπολη. Μια απόφαση που ήταν έτοιμη, ένας υποχρεωτικός χώρος που είχε παραχωρηθεί, κάποιες μελέτες και κάποιοι σχεδιασμοί που ήταν απολύτως έτοιμα. Αυτή η απόφαση καταργήθηκε. Υπάρχει, λοιπόν, μία διαφορετική λογική. Μάλλον η Κυβέρνηση της Νέας Δημοκρατίας θεωρεί ότι ξεμπέρδεψε με τη Θράκη ή το πιθανότερο δεν είναι αυτό. Το πιθανότερο είναι –και αυτή είναι η εκτίμησή μου- ότι η ανάπτυξη της Θράκης ετέθη στην προκρούστεια κλίνη της οικονομικής δυσχέρειας. Δεν παρακολουθεί η Κυβέρνηση το τι συμβαίνει στην περιοχή μας. Δαπανήθηκαν πάρα πολλοί πόροι σε μία σειρά τομέων και ανέφερα κάποια παραδείγματα όπως το Δημοκρίτειο Πανεπιστήμιο. Ήταν μία πολιτική επιλογή, δεν ήταν αυτό το οποίο έλειπε από τη συγκεκριμένη περιφέρεια σε πολύ μεγαλύτερο βαθμό απ’ ό,τι έλειπε από άλλες περιφέρειες. 
      Τι έγινε επί ημερών ΠΑ.ΣΟ.Κ. στη δεκαετία ΄80 και ΄90; Κάναμε το Δημοκρίτειο Πανεπιστήμιο το τρίτο σε πληθυσμό πανεπιστήμιο της χώρας. Ένα πανεπιστήμιο με πάρα πολλά τμήματα, περί τα είκοσι νομίζω, ένα πλήρες πανεπιστήμιο με πολλά μεταπτυχιακά τμήματα, δεκαπέντε περίπου αν δεν κάνω λάθος, σήμερα τον αριθμό, ένα πανεπιστήμιο με καλό, έμψυχο δυναμικό, ένα πανεπιστήμιο το οποίο έχει πολύ καλές υποδομές σε Ξάνθη, Κομοτηνή και Αλεξανδρούπολη. Υστερεί η Ορεστιάδα, η τέταρτη έδρα. Ένα πανεπιστήμιο που τη στιγμή που θα έπρεπε να ανοίξει τα φτερά του, μετά τη δημιουργία του νέου περιβάλλοντος στις βαλκανικές και παρευξείνιες χώρες,  καθηλώνεται. Αντιμετωπίζεται μέσα από τη λογική του ανταγωνισμού. Μα, όλα τα περιφερειακά πανεπιστήμια υστερούν, όταν υπάρχουν αυτές οι λογικές και το ξέρετε πολύ καλά. Εσείς είστε ένα διαχρονικά πολιτικό πρόσωπο και με άλλες ιδιότητες. Υστερούν!
     Είναι δυνατόν ένα περιφερειακό πανεπιστήμιο να ανταγωνιστεί το Καπποδιστριακό της Αθήνας ή το Αριστοτέλειο της Θεσσαλονίκης των εκατό χιλιάδων φοιτητών; Να πω για το διεθνές πανεπιστήμιο που αποφασίστηκε να λειτουργήσει στη Θεσσαλονίκη. Δεν ξέρω γιατί. Ίσως γιατί είχε ένα Βουλευτή που λέγεται κ. Καραμανλής. Μία σκέψη κάνω. Γιατί να μη γίνει το διεθνές πανεπιστήμιο στη Θράκη αν αποφασίζαμε με τη λογική της στήριξης αυτής της περιοχής; Αυτό το πανεπιστήμιο καθηλώθηκε και έγιναν και λάθη και από τις προηγούμενες κυβερνήσεις. Εγώ είπα ότι θέλω να συμβάλω σε έναν γόνιμο διάλογο. 
     Τι γίνεται παραδείγματος χάριν με τη δυνατότητα που δίνετε στους καθηγητές πανεπιστημίου να μετατίθενται σε άλλα πανεπιστήμια της χώρας, όταν βρεθούν θέσεις; Μπορούμε να βρούμε ένα και μοναδικό παράδειγμα, να έχουμε μία μετάθεση ενός καθηγητή από κεντρικό πανεπιστήμιο σε περιφερειακό; Υπάρχουν δεκάδες παραδείγματα, που φεύγουν. Ανδρώνονται και επιστημονικά στα περιφερειακά πανεπιστήμια και στη συνέχεια μετατίθενται στα πανεπιστήμια του κέντρου. 
     Να πούμε και άλλα παραδείγματα; Υπήρξε, πάλι από την προηγούμενη κυβέρνηση –και επαναλαμβάνω ότι εγώ δεν έχω κανένα πρόβλημα να μιλήσω με επιχειρήματα- η δυνατότητα να καθιερωθεί και καθιερώθηκε η υποχρεωτικότητα των τριών ημερών της παρουσίας των καθηγητών στα πανεπιστήμια. Πάρα πολλοί από αυτούς τις τρεις μέρες τις κάνουν δύο. Υπάρχουν τμήματα που έχουν πρόγραμμα δεκατριών και δεκατεσσάρων ωρών τη μέρα και λέμε τώρα ότι αυτό το πανεπιστήμιο είναι αυτό το οποίο αναβαθμίστηκε, είναι αυτό το οποίο επιθυμούμε, είναι αυτό το οποίο αφορά την ποιότητα. 
     Ήθελα να πω πάρα πολλά πράγματα, αλλά βλέπω ότι τελειώνει και ο χρόνος μου. Θα αξιοποιήσω και τη δευτερολογία μου και την τριτολογία μου. Να σας πω όμως ένα παράδειγμα. Είπατε για το Νοσοκομείο της Αλεξανδρούπολης. Κύριε Υπουργέ, είναι  μακράν το χειρότερο νοσοκομείο από όλα τα νοσοκομεία της χώρας σε αναλογία κλινών και νοσηλευτικού προσωπικού. Είναι μοντέλο εξοικονόμησης πόρων. Το Νοσοκομείο της Αλεξανδρούπολης είναι ένα νοσοκομείο στο οποίο συστεγάζεται το Ε.Σ.Υ. και το πανεπιστήμιο και η ιατρική σχολή. Αυτό ήταν μία επιλογή. Ήταν ένα μοντέλο που δεν επιλέχθηκε ως μοντέλο εξοικονόμησης πόρων, δεν συνέβη σε άλλους νομούς της χώρας, δεν συνέβη στη Λάρισα, όπου έχουμε και κρατικό και πανεπιστημιακό, δεν συνέβη στα Γιάννενα, δεν συνέβη στο Ηράκλειο. Σήμερα και μετά την επερχόμενη αξιολόγηση των πανεπιστημίων και των ιατρικών σχολών φοβάμαι και είναι βέβαιο ότι η Ιατρική Σχολή της Αλεξανδρούπολης, με βάση και μόνο την αναλογία κλινών και νοσηλευτικού προσωπικού, θα υποβαθμιστεί σοβαρά. 
     Εκείνο το οποίο ζητώ από την Κυβέρνηση είναι να κάνουμε μία επανάληψη, να συγκροτήσουμε ξανά τη διακομματική επιτροπή –αυτό που είπε ο κ. Σγουρίδης- να κάνουμε μία αποτίμηση της δουλειάς που έγινε, να μετρήσουμε τα αποτελέσματα, να δούμε το τι μπορούμε να κάνουμε από δω και πέρα, γιατί υπάρχουν νέα δεδομένα. Εάν, κύριε Υπουργέ, δεν επιχειρήσουμε μία τέτοια προσέγγιση, φοβάμαι ότι όλη αυτή η τιτάνια, πραγματικά, προσπάθεια, για την οποία ξοδεύτηκαν πόροι όλης της χώρας, όλου του ελληνικού λαού, θα αποτελέσει μετέωρο βήμα. 
     Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε Ντόλιο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
τριάντα πέντε μαθητές και μαθήτριες και τρεις συνοδοί-δάσκαλοι από το 42ο Δημοτικό Σχολείο Πάτρας. 
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Να εξηγήσουμε στα παιδιά το εξής: Μην εντυπωσιάζεστε από το ότι υπάρχουν κενά έδρανα. Σήμερα είναι ημέρα κοινοβουλευτικού ελέγχου. Η Αντιπολίτευση ελέγχει την Κυβέρνηση για θέματα τα οποία εκείνη κρίνει και έτσι παρίστανται οι ελέγχοντες Βουλευτές, από τη μία πλευρά της Αντιπολίτευσης και η Κυβέρνηση διά του αρμοδίου Υπουργού, από την άλλη. Γι’ αυτό και τα έδρανα είναι περισσότερο κενά από ό,τι συνήθως. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Ιωάννης Γιαννέλης-Θεοδοσιάδης, Βουλευτής Λέσβου, για έξι λεπτά. 
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, οι επερωτώντες Βουλευτές του ΠΑ.ΣΟ.Κ. ξεκινούν το κείμενο της επερώτησής τους με μία ατυχή έκφραση. Λέτε «Υπονομεύετε το αναπτυξιακό μέλλον της Θράκης». «Υπονομεύω» σημαίνει ότι δολίως βλάπτω τα συμφέροντα μιας περιοχής. Θα μου επιτρέψετε να πω ότι αυτό είναι μία φράση που δεν απευθύνεται και δεν πρέπει να απευθύνεται σε οποιαδήποτε ελληνική κυβέρνηση, σε οποιοδήποτε πολιτικό κόμμα, σε οποιοδήποτε πολίτη αυτής της χώρας. Είμαι βέβαιος ότι ο πολιτικός μας πολιτισμός επιβάλλει ή να ανακληθεί αυτή η λέξη, ή εν πάση περιπτώσει να δοθούν κάποιες διευκρινίσεις. Δεν μπορεί να εννοηθεί ότι υπάρχει ελληνική κυβέρνηση που υπονομεύει κάποια περιοχή της χώρας, ούτε καν ο οποιοσδήποτε πολίτης αυτής της χώρας, για να εξηγούμαστε. 
      Τώρα, ποιο είναι το σαθρό πολιτικό επιχείρημά σας; Αναφέρεστε στο πόρισμα της διακομματικής επιτροπής. Άκουσα τον κ. Σγουρίδη με πολύ σεβασμό και με την εκτίμηση που του έχω, να ζητάει να επανέλθει το πόρισμα της διακομματικής επιτροπής και να επικαιροποιηθεί. Είμαι μαζί σας και θα το συνυπογράψω. Ελέγχετε όμως την Κυβέρνηση για κάτι που οφείλατε εσείς να το είχατε φέρει σε πέρας; Θυμάστε: και έχω την τύχη και τη χαρά να είμαι ένας από αυτούς που συνυπογράφουν αυτό το πόρισμα της διακομματικής επιτροπής την περίοδο του 1992. Είμαι ένας από τους τριάντα Βουλευτές. Έκανε μία εξαιρετική δουλειά πράγματι τότε αυτή η διακομματική επιτροπή και εάν δεν έπεφτε το Σεπτέμβρη του 2003 η κυβέρνηση τότε της Νέας Δημοκρατίας, θα είχε εφαρμόσει τα περισσότερα από όσα αναγράφονται μέσα σ' αυτό το πόρισμα. 
      Ερωτάσθε, λοιπόν: Γιατί μέμφεσθε την Κυβέρνηση της Νέας Δημοκρατίας σήμερα, το 2008, όταν από το 1994 μέχρι το 2004, είχατε δέκα χρόνια στη διάθεσή σας να υλοποιήσετε τα όσα αναγράφονται μέσα στο εξαιρετικό αυτό πόρισμα της διακομματικής επιτροπής; Δεν το κάνατε. Βρισκόταν στα συρτάρια των εκάστοτε Υπουργών Οικονομίας, Ανάπτυξης και όσων εμπλέκονται σε αυτή την  υπόθεση και έρχεστε τώρα, μετά από τόσα χρόνια, να μας πείτε γιατί δεν το εφήρμοσε. 
      Εν πάση περιπτώσει, εγώ δεν είχα κανένα σκοπό να αναφερθώ στα όσα συνέβησαν τότε, ούτε να γυρίσω δεκαπέντε χρόνια πίσω, αλλά αποτελεί μία πρόκληση για τη σημερινή Κυβέρνηση να αναφέρεσθε σε κάτι που οφείλατε εσείς να το κάνετε και δεν το πράξατε. 
      Φεύγουμε τώρα απ’ αυτό το θέμα. Άκουσα τον κ. Αχμέτ Χατζή Οσμάν να μιλάει και να λέει ότι πλήττεται η περιοχή αυτή από ανεργία. Εγώ δεν θα πω ότι όλα πάνε καλά, αλλά οφείλουμε ως εκπρόσωποι του ελληνικού λαού, ως Βουλευτές αυτού του Κοινοβουλίου, να παρακολουθούμε το τι συμβαίνει στον τόπο μας και το τι συμβαίνει έξω σήμερα με την οικονομική καταιγίδα η οποία έχει εισέλθει στην Ελλάδα. Ποια είναι η κατάσταση από πλευράς ανεργίας στις ξένες χώρες; Διαβάσατε χθες ότι η Ισπανία έχει  12,5% ανεργία; Βλέπετε τι συμβαίνει στη Γερμανία, στην Αγγλία, σε όλες τις ευρωπαϊκές χώρες; Από την άλλη, εάν δεν παρακολουθείτε τα δρώμενα στην Ευρώπη ή στο εξωτερικό, ξέρετε ότι πέρυσι τον Αύγουστο, σύμφωνα με τα στοιχεία της Στατιστικής Υπηρεσίας, η ανεργία στην Ελλάδα ήταν 7,6% και τον Αύγουστο, πριν από τρεις μήνες, ήταν 7,1%; Έπεσε η ανεργία, ενώ διευρύνεται το πρόβλημα αυτό σε ολόκληρη την Ευρώπη. Αυτά δεν είναι στοιχεία που πρέπει να τα παρακολουθείτε; Δεν παρακολουθείτε ότι χθες ανακοινώθηκε από την ισχυρότερη οικονομία της Ευρωπαϊκής Ένωσης, τη Γερμανία, ότι μπαίνει σε ύφεση, διότι η ανάπτυξή της έχει αρνητικούς συντελεστές; Δεν το είδατε; Και στην Ελλάδα έχει 2,5%, που δεν υπάρχει καμμία χώρα της Ευρωζώνης που να έχει, σ' αυτό το επίπεδο, την ανάπτυξή της; 
      Άρα, λοιπόν, να κάνετε την πολιτική σας, να κάνετε τον έλεγχο της Κυβέρνησης, αλλά να θέτετε σε πραγματικό πλαίσιο τα στοιχεία τα οποία εμφανίζετε σήμερα εδώ στο Κοινοβούλιο. Και βέβαια δεν έχω κανένα σκοπό να επανέλθω και να μιλήσω για τη λίμνη Βιστωνίδα, που επανέφεραν σε ένα τόσο κρίσιμο θέμα που συζητείται σήμερα. Απλώς θα σας θυμίσω ότι το ενδιαφέρον σας και εσάς, αγαπητέ κύριε Σγουρίδη, και εσάς, κύριε Ντόλιο, θα έπρεπε να εξαντληθεί όταν το 2003 ο κ. Φωτιάδης παρέδιδε με δική του απόφαση τη λίμνη Βιστωνίδα στον κ. Εφραίμ και όταν ενήργησε με ταχύτητα τότε και στις 26 Ιουνίου υπέγραφε την απόφαση που την παρέδιδε και σε είκοσι μέρες έδωσε εντολή στον αρμόδιο οικονομικό έφορο να κάνει το πρακτικό παράδοσης και παραλαβής. Τότε γιατί δεν ξυπνούσε κάποιος από το ΠΑ.ΣΟ.Κ. να πει «τι γίνεται, τι συμβαίνει;». Και πολύ περισσότερο εσείς που ζείτε στην περιοχή και ξέρετε τα προβλήματα καλύτερα από τον καθένα και ξέρετε ότι είχε ξεσηκωθεί ο δικηγορικός σύλλογος της Ξάνθης, όλοι οι παράγοντες και όταν τα νέα στοιχεία πήγαν στον κ. Φωτιάδη, αντί ο κ. Φωτιάδης να ανακαλέσει πάραυτα τη θλιβερή αυτή απόφασή του, τι έκανε; Τα στοιχεία αυτά τα παρέπεμψε στη Γνωμοδοτική, να του δώσει άλλη γνώμη. 
	Ως Υπουργός είχε το δικαίωμα την ώρα εκείνη να ανακαλέσει την απόφασή του. Δεν το έκανε, όμως. Και δεν το έκανε ούτε στο επόμενο πεντάμηνο που πέρασε. Γιατί από τον Οκτώβριο που συνέβησαν αυτά μέχρι τον Μάρτη, που έμειναν, οι εκλογές ήταν σε πέντε μήνες και το ΠΑ.ΣΟ.Κ. είχε κάθε δικαίωμα να ανακαλέσει μέσα στους πέντε μήνες την απόφαση αυτή. Νομίζω, λοιπόν, κυρίες και κύριοι συνάδελφοι, ότι αδικείτε την Κυβέρνηση. 
	Δυο λόγια θα πω για το λιμάνι της Αλεξανδρούπολης. Αυτή την ώρα, όπως σας είπε και ο Υπουργός, η λιμενολεκάνη εκσκάπτεται, για να φθάσει τα δώδεκα μέτρα. Ο δίαυλος της ναυσιπλοΐας που υπάρχει, πλάτους ή μήκους εκατόν εξήντα μέτρων, θα έχει δώδεκα μέτρα βάθος και τελειώνει, όπως σας είπα, σε δώδεκα μήνες περίπου. Πού είναι, λοιπόν, η καθυστέρηση; Πού τη βλέπετε την καθυστέρηση, όταν για το άλλο το έργο που είπαμε πως θα γίνει, ένα μικρό λιμάνι που θα δέχεται κοτεράκια, και ορισμένα άλλα έργα, υπάρχει μελέτη για την οποία έχει προβλεφθεί 1.000.000 ευρώ. Ένα εκατομμύριο στοιχίζει μόνο η μελέτη. Γιατί αυτά τα αγνοείτε; 
	Όσον αφορά τα δρομολόγια, επειδή είναι κάτι που ενδιαφέρει και μένα, που είμαι νησιώτης Βουλευτής και τότε συμμετείχα και εγώ στη διακομματική αυτή επιτροπή, θα σας πω ότι οι γραμμές της πλευράς της ανατολικής Μακεδονίας και της Θράκης περνούν από τη Λήμνο και τη Μυτιλήνη. Μια μόνο γραμμή υπάρχει, την οποία επισημαίνετε, και η οποία έπαψε να λειτουργεί πριν από δέκα μέρες με σύμβαση δημοσίας ανάθεσης που έληξε στις 31 Οκτωβρίου, δηλαδή πριν από δεκαπέντε μέρες. Τότε έληγε η σύμβαση, παρά το γεγονός ότι μέσα στον Ιούνιο έγινε η δημοπρασία και δεν βρέθηκε κανείς που να θέλει να πάρει τη γραμμή. Επαναλαμβάνεται στις 20 Οκτωβρίου και δεν βρέθηκε κανένας. Παρά το γεγονός ότι πληρώνονται από το ελληνικό δημόσιο και παίρνουν όσα παίρνουν, φταίει η Νέα Δημοκρατία, αν δεν βρίσκεται κανένας εφοπλιστής; 
	Μην αδικείτε, λοιπόν, την Κυβέρνηση! Η περιοχή αυτή, πράγματι, είναι μια περιοχή που πρέπει να την προσέχουμε. Πάει πακέτο με τα νησιά του ανατολικού Αιγαίου. Συνδέονται. Μας ενδιαφέρει και εμάς να υπάρχει συνεχής σύνδεση και υπάρχει. Νομίζω πως η Κυβέρνηση κάνει αυτό που πρέπει να κάνει. 
    	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε. 
    	Η Έδρα, αλλά νομίζω και η Αίθουσα δεν κατάλαβαν και δεν ήξεραν ότι ο Οκτώβριος κρατάει τριάντα δύο μέρες. Έτσι είναι; Γιατί είπατε -νομίζω- 32 Οκτωβρίου. 
    	ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Κερδίζουμε μια μέρα από τη ζωή μας!
    	ΠΡΟΕΔΡΕΥΩΝ (Αναστάσιος Νεράντζης): Όχι, αλλά ξέρετε, το «32» καίγεται. Το «31» κερδίζει! 
    	Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Επιτροπή του Απολογισμού και του Γενικού Ισολογισμού του Κράτους και Ελέγχου της Εκτέλεσης του Προϋπολογισμού του Κράτους καταθέτει την έκθεσή της στα σχέδια νόμων του Υπουργείου Οικονομίας και Οικονομικών:
    	α) «Κύρωση του Απολογισμού του Κράτους οικονομικού έτους 2006»
    	β) «Κύρωση του Ισολογισμού του Κράτους οικονομικού έτους 2006»
    	Ο Κοινοβουλευτικός Εκπρόσωπος του Κ.Κ.Ε. κ. Ιωάννης Ζιώγας έχει το λόγο. 
    	ΙΩΑΝΝΗΣ ΖΙΩΓΑΣ: Σας ευχαριστώ, κύριε Πρόεδρε. 
    	Ακούσαμε σχεδιασμούς, σχέδια, νούμερα και αριθμούς. Όμως, η πραγματικότητα και η ζωή είναι αμείλικτη. Προσβάλλετε τη μνήμη και τη νοημοσύνη μας, θεωρώντας μας ότι είμαστε σε μια χώρα Λωτοφάγων, με βάση αυτά που ακούσαμε. Αν όλα έγιναν στην περιοχή, όπως ισχυρίστηκαν οι δύο εισηγητές των μεγάλων κομμάτων και με δεδομένο τον αναμφισβήτητο ορυκτό πλούτο της περιοχής, δηλαδή το πετρέλαιο, το χρυσό και το ουράνιο, γιατί είναι και παραμένει η φτωχότερη περιοχή της Ευρωπαϊκής Ένωσης των δεκαπέντε, πριν από τη διεύρυνση; Εμείς θα αναφερθούμε εν τάχει στα γεγονότα.
    Είναι κοινός τόπος, αποτελεί κοινή συνείδηση ότι η αγροτική παραγωγή, όχι μόνο στη Θράκη αλλά και σε όλη τη χώρα, φθίνει. Το αγροτικό ισοζύγιο είναι ελλειμματικό και φθάνει τα 3.000.000.000 ευρώ. Γιατί αυτό; Γιατί είναι το αποτέλεσμα αυτής της συγκεκριμένης αντιαγροτικής πολιτικής, που διαχρονικά ακολούθησαν οι κυβερνήσεις των τελευταίων δεκαετιών, υλοποιώντας κανονισμούς της Κοινής Αγροτικής Πολιτικής της Ευρωπαϊκής Ένωσης και όλα τα προϊόντα της γεωργικής, κτηνοτροφικής και αλιευτικής παραγωγής –στάρι, καλαμπόκι, γάλα- στα οποία αναφέρθηκαν και οι προηγούμενοι ομιλητές. 
    Να λέμε, όμως, και τα αίτια. Κυρία και κύριοι Βουλευτές, είναι υποκρισία, όταν αναφέρεστε στην καπνοκαλλιέργεια και στο τι θα γίνουν οι κάτοικοι των ορεινών όγκων της Θράκης, αφού γνωρίζετε ότι η Ευρωπαϊκή Ένωση έχει βάλει ημερομηνία λήξης στην καπνοκαλλιέργεια. Ταφόπλακα, λοιπόν, σε μια παραδοσιακή και κερδοφόρα καλλιέργεια. Όσο για την αναδιάρθρωση των καλλιεργειών, αποτελεί κοροϊδία και εμπαιγμό, γιατί όπου αυτή έχει γίνει, έχει καταστροφικές συνέπειες για τους αγρότες. 
    Η μείωση της αγροτικής παραγωγής και η αντισυνεταιριστική πολιτική σας είχε και ως συνέπεια το κλείσιμο εργοστασίων μεταποίησης, με αποτέλεσμα τις απολύσεις των εργαζομένων και την παραπέρα έκρηξη της ανεργίας στην περιοχή. 
    Παραδείγματα τα συνεταιριστικά εργοστάσια της Θράκης «ΣΕΒΑΘ», «ΣΕΠΕΚ», «Γαλακτοβιομηχανία Ροδόπης», που αυτά, βέβαια, ακολούθησαν την τύχη των προηγούμενων εργοστασίων Ελληνικής Βιομηχανίας Ζάχαρης, με συνέπεια να ελαττωθεί και η παραγωγή της πρώτης ύλης των τεύτλων. Παραστατικά ο ένας περνούσε το λουκέτο –το έκαναν οι κυβερνήσεις του ΠΑ.ΣΟ.Κ.- και ο άλλος έκλεινε και ξεπουλούσε τα εργοστάσια, με τη Νέα Δημοκρατία. Και τώρα χύνονται κροκοδείλια δάκρυα.
    Βεβαίως, υπάρχει διέξοδος. Υπάρχει λύση απ’ αυτήν τη συγκεκριμένη καθημερινή βαρβαρότητα. Βέβαια, αυτή η λύση δεν μπορεί να δοθεί απ’ αυτές τις μονοκομματικές κυβερνήσεις ή και της συνεργασίας. Θα δοθεί στο πλαίσιο μιας άλλης πολιτικής, όπου ο παραγωγικός συνεταιρισμός με την υλικοτεχνική στήριξη της λαϊκής διακυβέρνησης θα έχει τη δυνατότητα να βοηθήσει τη μικρομεσαία αγροτιά, να τη στηρίξει, για να αναπτυχθεί. Και αυτό, βέβαια, είναι στην πρόταση του Κομμουνιστικού Κόμματος. 
    	Γίνεται αναφορά στους αναπτυξιακούς νόμους, ότι δήθεν ευνόησαν στο παρελθόν την ανάπτυξη της Θράκης. Όντως, έγιναν και κάποια εργοστάσια. Όμως, τόσος πλούτος και τόσα χρήματα πού δόθηκαν και γιατί, όταν συγχρόνως το 2000 ψηφίστηκε στην ελληνική Βουλή το σύμφωνο ανασυγκρότησης των Βαλκανίων από την τότε κυβέρνηση του ΠΑ.ΣΟ.Κ., με τη θετική ψήφο του Συνασπισμού και της Νέας Δημοκρατίας. 
    	Έτσι, λοιπόν, τι προβλεπόταν; Μια επιδότηση 180.000.000.000 ευρώ για επιχειρήσεις που θα εγκατασταθούν στα Βαλκάνια, δηλαδή για τριεσήμησι χιλιάδες επιχειρήσεις με διακόσιες χιλιάδες θέσεις εργασίας. Μέσα σε αυτό το πλαίσιο ο καθένας, όπως ο καπνέμπορος κ. Μιχαηλίδης, έπαιρνε το εργοστάσιο ή τη βιοτεχνία και τα μετέφερε στις γειτονικές χώρες. 
    Διαχρονικές, λοιπόν, οι πολιτικές ευθύνες τόσο της Νέας Δημοκρατίας όσο και του ΠΑ.ΣΟ.Κ.. Γι’ αυτόν το λόγο είναι τα κόμματα αυτά υπόλογα απέναντι στον ελληνικό λαό. 
    Είχαμε τα μεσογειακά ολοκληρωμένα προγράμματα, τα τρία κοινοτικά πλαίσια. Τι αποτέλεσμα είχαν όλα αυτά; Μείωση εισοδήματος για τους αγρότες. Μείωση αλιευτικού, γεωργικού, κτηνοτροφικού πληθυσμού. Κυριολεκτικά ξεκλήρισμα. Μείωση μεταποίησης. Εσωτερική μετανάστευση, ως αποτέλεσμα, και υποβάθμιση περιοχών. 
    Αλήθεια πού πήγαν οι επιδοτήσεις από τον πακτωλό των εθνικών και κοινοτικών πόρων; Σε ποιον δόθηκαν τα δισεκατομμύρια ευρώ; Δόθηκαν, βέβαια, σε γνωστούς επιχειρηματικούς ομίλους: κατασκευαστικούς, εμπορικούς, βιομηχανικούς, τραπεζικούς και, βέβαια, εφοπλιστικούς, λειτουργώντας πάντοτε σε βάρος των λαϊκών στρωμάτων. 
    Έργα υποδομής: Βεβαίως, έγινε η Εγνατία. Γιατί έγινε η Εγνατία; Ποιους θα εξυπηρετήσει; Και ποιοι θα το χρυσοπληρώσουν για πολλοστή φορά, αφού θα μπουν διόδια; 
    Από την άλλη μεριά, σε αυτά που αναφέρει ως προβλήματα η επερώτηση του ΠΑ.ΣΟ.Κ. για το λιμάνι της Αλεξανδρούπολης, το νοσοκομείο και το πανεπιστήμιο να συμπληρώσουμε εμείς τις ελλείψεις και τα προβλήματα στις δημόσιες υπηρεσίες, την έλλειψη αντιπλημμυρικών έργων και, βέβαια, την υποχρηματοδότηση νοσοκομείων, σχολείων, δημόσιων υπηρεσιών και ό,τι πρόβλημα θα λυθεί μέσω Σ.Δ.Ι.Τ., δηλαδή χρήματα ξανά στο κεφάλαιο. 
    (Στο σημείο αυτό την Προεδρική Έδρα  καταλαμβάνει ο  ΣΤ΄ Αντιπρόεδρος της Βουλής κ.  ΙΩΑΝΝΗΣ ΔΡΑΓΑΣΑΚΗΣ)
    Εδώ έχουμε όλο τον αριθμό των ερωτήσεων που έχουμε κάνει και στην Κυβέρνηση της Νέας Δημοκρατίας και στην κυβέρνηση του ΠΑ.ΣΟ.Κ. αναφορικά με την περιοχή. Αναφερθήκατε και στη δημιουργία και εξέλιξη του ενεργειακού κόμβου. Ενεργειακός κόμβος πετρελαίου και αερίου στην περιοχή. Όμως, πόσες θέσεις εργασίας δημιουργούνται, ενώ πόσες χάνονται στην περιοχή; Ποιοι είναι οι κίνδυνοι για τη χώρα μας μέσα σε αυτήν την αντιπαράθεση που υπάρχει σε αυτήν την εμπλοκή, στις αντιπαραθέσεις και στις αντιθέσεις τις ιμπεριαλιστικές; Τι γίνεται και τι συνέπειες θα έχει στο περιβάλλον η οποιαδήποτε ανάμειξη της χώρας μας; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κύριε Πρόεδρε. Αλήθεια, πού καταντήσατε τη Θράκη; Όπως λέει και ο λαός, την καταντήσατε σε ένα τόπο απομάκρυνσης, απομόνωσης, τιμωρίας των δημοκρατικών και ριζοσπαστικών συνειδήσεων. Θα σας στείλω στον Έβρο. 
    Αποδείχτηκε ότι στο πλαίσιο του καπιταλιστικού συστήματος ισόρροπη ανάπτυξη των περιφερειών σε μια χώρα προς όφελος του λαού δεν μπορεί να γίνει, όπως επίσης είναι κανόνας και νόμος ότι έχουμε ανισόμετρη ανάπτυξη όπου ισχύουν οι καπιταλιστικές σχέσεις. 
      Γιατί το κεφάλαιο επενδύει εκεί που προσδοκά να βγάλει ευκολότερα και μεγαλύτερα κέρδη. Δεν επενδύει για να καλύψει ανάγκες του λαού. Και αυτή την πολιτική υπηρετούσαν οι Κυβερνήσεις των τελευταίων δεκαετιών.
      Η κάλυψη των λαϊκών αναγκών μπορεί να γίνει μόνο στα πλαίσιο ενός πανεθνικού σχεδιασμού, που θα λαμβάνει υπ΄όψιν τις πλουτοπαραγωγικές δυνατότητες κάθε περιφέρειας, ώστε να εκμεταλλεύεται αυτές τις δυνατότητες προς όφελος των εργαζομένων, των λαϊκών στρωμάτων, όχι μόνο των συγκεκριμένων περιφερειών, αλλά όλης της χώρας. Και αυτό βέβαια έχει να κάνει με μία βασική προϋπόθεση, να αλλάξουν οι συσχετισμοί σε κοινωνικό και πολιτικό επίπεδο, που ο λαός να πάρει την εξουσία στα χέρια του, να ενισχυθεί το Κομμουνιστικό Κόμμα Ελλάδας. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε κι εμείς.
      Το λόγο έχει η κ. Φιλίνη, για έξι λεπτά.
      ΑΝΝΑ ΦΙΛΙΝΗ: Κύριε Πρόεδρε, κυρίες και κύριοι συνάδελφοι, τα σοβαρά αναπτυξιακά προβλήματα της Θράκης είναι δυστυχώς διαχρονικά και σε μεγάλο βαθμό δικομματικά. Ξέσπασε πρόσφατα και το μεγάλο σκάνδαλο της Βιστωνίδας.
      Παρ΄όλα αυτά, ιδιαίτερα σήμερα, οι επιλογές της Κυβέρνησης της Νέας Δημοκρατίας χωρίς καμμία αναπτυξιακή προοπτική που να αξιοποιεί τον τοπικό πλούτο σε ανθρώπους και παραγωγικές πηγές και χωρίς καμμία περιβαλλοντική ευαισθησία, θυσιάζουν την προοπτική του τόπου.
      Η Θράκη παρουσιάζει οξύτατα προβλήματα αποβιομηχάνισης -και γι’ αυτό το ζήτημα, κύριε Υπουργέ, δεν μας είπατε τίποτε, δυστυχώς- και ολοένα και μεγαλύτερης εγκατάλειψης του πρωτογενούς τομέα. 
      Συγκεκριμένα  στη βιομηχανία: Στη «Χαρτοποιία Θράκης», με τη μέθοδο των απολύσεων κατά 2% κάθε μήνα εδώ και δύο - τρία χρόνια, από εξακόσια έως επτακόσια άτομα σήμερα έχουν μείνει μόνο εκατόν τριάντα. Στα «Πλαστικά Θράκης», με πέντε εργοστάσια άρχισαν ήδη οι απολύσεις με τη μέθοδο όπως είπαμε, του 2%. Στην Ορεστιάδα, μεγάλο εργοστάσιο ζάχαρης στον Έβρο, με πολλούς εργαζόμενους, θα συνεχίσει να υπολειτουργεί όσο δεν θα στηρίζεται σε ντόπια αγροτική παραγωγή και στη μεθανόλη, όπως υπήρχε η υπόσχεση, παρά θα λειτουργεί με εισαγωγές ζάχαρης από τη Βουλγαρία. Στην «Αλλαντοβιομηχανία Θράκη», από διακόσια άτομα έχουν μείνει σαράντα πέντε. Η «Αλουμίλ», η «Softex», έχουν ήδη κλείσει. Η βιομηχανική ζώνη στην Αλεξανδρούπολη έχει νεκρώσει, της Ορεστιάδας απειλείται και αυτή. Στο Σουφλί έχει δραστικά περιοριστεί η παραδοσιακή καλλιέργεια φυσικού μεταξιού και κινδυνεύει με ολοκληρωτική εξαφάνιση.
      Τέλος, είναι γνωστό τόσο στην Κομοτηνή όσο και στη Αλεξανδρουπολη ότι στα «Κλωστήρια Λαναρά», μεθοδεύεται από την Κυβέρνηση ο αργός τους θάνατος και αυτά επιβιώνουν μέχρι σήμερα χάρη στην επιμονή, στην καθετοποιημένη και πρότυπη παραγωγή από τη μεριά των εργαζόμενων, που με νύχια και δόντια προσπαθούν να εξασφαλίσουν κεφάλαια κίνησης, ώστε να φανούν συνεπείς στις παραγγελίες που παραμένουν χάρη στην καλή ποιότητα των προϊόντων. Για τα «Κλωστήρια Λαναρά», δυστυχώς, ο Υπουργός Οικονομίας συνεχώς αθετεί τις δεσμεύσεις και υποσχέσεις του.
      Αντίστοιχα, στη γεωργία εγκαταλείπονται τα σχέδια για αναδιαρθρώσεις. Οι καλλιέργειες βαμβακιού, καπνού, η αλιεία αφήνονται έρμαια της τύχης τους. Συνεταιριστικές αγροτοβιομηχανικές μονάδες ξεπουλήθηκαν δυστυχώς από την Αγροτική Τράπεζα για ένα κομμάτι ψωμί, όπως έγινε με το εργοστάσιο Γαλακτοκομίας Ροδόπης. 
      Πρέπει να πούμε ότι η εγκατάλειψη της γεωργίας, η αποβιομηχάνιση και ιδίως η υποβάθμιση του κατασκευαστικού τομέα, ιδιαίτερα σήμερα πλήττουν τον πληθυσμό της μειονότητας που έχει βαθιά ανεργία. 
      Σε αντίθεση λοιπόν με μία αναπτυξιακή προοπτική, στηριγμένη στους ανθρώπους και στις πλουτοπαραγωγικές πηγές, η Κυβέρνηση προωθεί μία δήθεν ανάπτυξη, που όμως, αποδεικνύεται καταστροφική για τον τόπο. Χαρακτηριστική περίπτωση είναι το εθνικό πάρκο ανατολικής Μακεδονίας και Θράκης. 
      Όπως στην περίπτωση της λιμνοθάλασσας της Βάσοβας, όπου προκρίνεται η εγκατάσταση δεξαμενών πετρελαίου στην καρδιά προστατευόμενης περιοχής από τη Συνθήκη Ραμσάρ, η νέα κοινή υπουργική απόφαση περιορίζει δραστικά τις ζώνες προστασίας και προσθέτει και επιτρέπει μέσα σε αυτή την προστατευόμενη περιοχή ασύμβατες δραστηριότητες.
      Επίσης, με το πρόσφατο χωροταξικό σχέδιο του τουρισμού, που συζητείται αυτή τη στιγμή, επιτρέπονται εξορυκτικές δραστηριότητες ως ασύμβατες χρήσεις μέσα σε σημαντικές τουριστικές περιοχές.
      Συνοπτικά, ενώ απαξιώνεται η παραγωγή, προωθείται από την Κυβέρνηση μία πολιτική που υποβαθμίζει περιβαλλοντικά τη Θράκη. Επίσης, στο Δημοκρίτειο Πανεπιστήμιο Θράκης υποβαθμίζεται ο πολιτισμός και η παιδεία γενικότερα απαξιώνεται.
      Θα αναφερθώ στο χρόνο που μου μένει σε ορισμένες βασικές προτάσεις του Συνασπισμού και του ΣΥ.ΡΙΖ.Α. σχετικά με τη Θράκη. 
      Αντί να ενισχύσει η Κυβέρνηση με τα 28.000.000.000 τις τράπεζες, θα έπρεπε να δοθούν άμεσα σοβαρές οικονομικές ενισχύσεις στις επιχειρήσεις, ώστε να μπει φραγμός στα προβλήματα αποβιομηχάνισης και ανεργίας. Να ενισχυθεί ο αγροτικός τομέας, να προωθηθούν άμεσα οι αναδιαρθρώσεις. Να στηριχθούν οι βιολογικές καλλιέργειες και η οικολογική γεωργία, να αναδειχθούν τα τοπικά προϊόντα, λάδι ελιά. Να στηριχθεί η σηροτροφία στο Σουφλί, οι γυναικείοι συνεταιρισμοί, η κτηνοτροφία, η αλιεία. Να αντιμετωπιστούν τα σοβαρά οικολογικά προβλήματα που προκύπτουν από την πιθανή λειτουργία του αγωγού πετρελαίου, από το χρυσορυχεία, από τη μόλυνση των ποταμών. Να αναδειχθούν τα οικοσυστήματα της περιοχής και να μην καταστραφούν.
      Να αντιμετωπιστούν τα προβλήματα στο χώρο της υγείας και στα νοσοκομεία. Να στηριχθεί επιτέλους ο σιδηρόδρομος, η τοπική ακτοπλοΐα και οι τακτικές αερομεταφορές, ώστε να γίνει η περιοχή κόμβος συνδυασμένων μεταφορών και επικοινωνιών. Να αναδειχθεί ως διεθνές μετακομιστικό κέντρο η Θράκη. Να αντιμετωπιστούν τα προβλήματα παιδείας. Να πάψει η εγκατάλειψη του Δημοκρίτειου Πανεπιστημίου Θράκης. Να ενισχυθεί η παιδεία στη μειονότητα, με ιδιαίτερη φροντίδα στην εκμάθηση της ελληνικής αλλά και της μητρικής τους γλώσσας. Θέλω ιδιαίτερα να τονίσω ότι θα πρέπει να προβληθεί ο πολιτισμός της περιοχής με την ανάδειξη των μνημείων, των αρχαιολογικών χώρων, των μουσείων. Να γίνει το βυζαντινό μουσείο στο Διδυμότειχο, το αρχαιολογικό μουσείο στην Αλεξανδρούπολη. Να αναδειχθεί η αρχιτεκτονική κληρονομιά της Ξάνθης και να γίνει σε αυτή το μουσείο Μάνου Χατζιδάκι που έχει υποσχεθεί η Κυβέρνηση αλλά δεν προωθείται. Θα ήθελα να αναφέρω κι άλλα, αλλά δυστυχώς ο χρόνος δεν μου το επιτρέπει.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε κι εμείς.
      Ο κ. Αϊβαλιώτης έχει το λόγο για έξι λεπτά.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
      Κυρίες και κύριοι Βουλευτές, ακούστηκαν πολλά πράγματα. Ακούστηκε κριτική για τις παραλείψεις όλων των κυβερνήσεων διαχρονικά, σχετικά με τη Θράκη και ήταν στη συντριπτική της πλειοψηφία αυτή τη κριτική και τεκμηριωμένη και σωστή. 
      Μιλάμε για ένα από τα ωραιότερα μέρη της Ελλάδας, τη Θράκη. Είχα την ευκαιρία να τη γνωρίσω καλά, γιατί πρόσφατα απολύθηκα από το πυροβολικό. Υπηρέτησα στον Έβρο, απολύθηκα από το Διδυμότειχο και είδα μία πολύ όμορφη περιοχή. Το είχα ξαναπεί όταν ήσασταν πάλι παρών, κύριε Υπουργέ, σε συζήτηση επίκαιρης ερώτησης ότι επιτέλους –και δεν αφορά τη δική σας αρμοδιότητα αλλά θα το πω γιατί πρέπει να το ακούσει ο κόσμος- όταν προγραμματίζονται σχολικές εκδρομές, καλό θα ήταν … 
      Έχω μεγαλώσει στις Κυκλάδες, τις αγαπάω τις Κυκλάδες, τη Μύκονο επίσης, όπως και όλα τα νησιά. Δεν υπάρχει μόνο η Μύκονος για τις σχολικές εκδρομές. Αν ήξεραν οι μαθητές των σχολείων πόσο ωραία περιοχή είναι ο Έβρος, πόσο ωραία είναι η Σαμοθράκη και άλλες περιοχές, η Ικαρία, η Λήμνος, η Σάμος, θα πήγαιναν και εκεί. 
     Άρα το Υπουργείο Παιδείας ας βάλει μέσα στον προγραμματισμό ότι όλες οι σχολικές εκδρομές δεν πρέπει να αφορούν μόνο τη Μύκονο, υπάρχουν άλλα ωραία μέρη στην Ελλάδα, πάρα πολύ ωραία, όπου μπορούν να περάσουν μια χαρά οι μαθητές και να δουν και πού κτυπάει η καρδιά του Ελληνισμού. 
     Να πω ορισμένα πράγματα, γι’ αυτό το ωραίο μέρος. Γιατί όποιος κάνει συνεχή κριτική, καταλήγει κατά την ταπεινή μου άποψη –το έχω πει πολλές φορές- να γίνεται μερικές φορές και γραφικός. Εγώ, λοιπόν, δεν θέλω να είμαι μηδενιστής. Είναι θετικό ότι έχουν γίνει επενδύσεις στον τουρισμό και ιδίως αυτό είναι έντονο και εμφανές στην Αλεξανδρούπολη. Άλλο το 1992 όταν είχα πάει ως τουρίστας, άλλο τώρα. Πολυτελή ξενοδοχεία φτιάχνονται συνέχεια. 
     Θετικό είναι –και αυτό το πιστώνεστε και εσείς ως ΠΑ.ΣΟ.Κ. και η Νέα Δημοκρατία- ότι φτιάχτηκε η Εγνατία Οδός και τελειώνει. Να πούμε και κάτι ευχάριστο, να πούμε και κάτι θετικό. Πάρθηκε μια καλή πρωτοβουλία. Τελειώνει η Εγνατία. Είναι θετικό. 
     Θετικό είναι επίσης ότι φτιάχνετε ένα ωραίο μοντέρνο αεροδρόμιο στην Αλεξανδρούπολη. Ωραίες εγκαταστάσεις, σύγχρονες. Μακάρι να αναπτυχθεί, να πιάνουν και τσάρτερ, να υπάρξει σύνδεση και με την υπόλοιπη Ευρώπη και να αναπτυχθεί παραπάνω ο τουρισμός.
     Θετικό είναι –φυσικά και αυτό πιστώνεται και στο σημερινό Πρόεδρο της Βουλής, ο οποίος ήταν τότε Υπουργός Ανάπτυξης- ότι ξεκίνησε επιτέλους ο περίφημος αγωγός, μάλλον οριστικοποιήθηκε και ξεκινά. Υπάρχει έντονη φιλολογία αυτές τις μέρες στα μέσα ενημέρωσης στην Αλεξανδρούπολη ότι ξεκινά επιτέλους ο αγωγός.
     Και ερχόμαστε τώρα στο θέμα του αγωγού. Αλλεπάλληλες εκπομπές έχουν γίνει στα μέσα ενημέρωσης του Νομού Έβρου. Ξέρετε, υπάρχουν τα μέσα ενημέρωσης της Αθήνας που έχουν σοβαρά θέματα να ασχολούνται, όπως ας πούμε τον κ. Καρβέλα, την κ. Πάνια κ.λπ., αλλά υπάρχουν και άλλα πράγματα. Υπάρχουν και τα μέσα ενημέρωσης της περιφέρειας. Ασχολείται, λοιπόν, ο ραδιοφωνικός σταθμός «ΜΑΞΙΜΟΥΜ» και ο κ. Κολιός συνεχώς με το θέμα του αγωγού. Τι συμβαίνει εκεί; Έχω κάνει ερώτηση στον κ. Φώλια. Η απάντηση ήταν πλημμελής. Ο αγωγός αυτός θα καταλήξει δυτικά ή ανατολικά της Αλεξανδρούπολης; Αν καταλήξει δυτικά, καταστρέφεται η καλύτερη περιοχή, η παραλία, ο τουρισμός της περιοχής. Αν καταλήξει ανατολικά, δεν υπάρχει κανένα απολύτως πρόβλημα. Ανατολικά, λέει, όμως δεν θέλουν να καταλήξει οι Τούρκοι, γιατί θα επηρεαστεί το Δέλτα του Έβρου. 
     Μας απασχολεί τι θέλουν οι Τούρκοι; Πού πρέπει να καταλήξει ο αγωγός; Πού συμφέρει την Ελλάδα, τα ελληνικά εθνικά συμφέροντα; Να μην καταστραφεί η τουριστική υποδομή της περιοχής, η μόνη καλή παραλία που μπορούν να πηγαίνουν οι τουρίστες και οι ντόπιοι να κολυμπούν. Ας ληφθεί αυτό υπ΄όψιν και ας μας απαντήσει κάποια στιγμή η Κυβέρνηση πού θα καταλήξει αυτός ο αγωγός. 
     Εργοστάσιο Ζάχαρης. Που βρίσκεστε σήμερα; Το είδα εκεί παρατημένο, διαλυμένο. Είναι ένα απομεινάρι μιας εποχής που είχε η Ελλάδα βιομηχανία. Πού βρίσκεται σήμερα το εργοστάσιο ζάχαρης; 
     Αναφέρω κάποιες εικόνες από τη Θράκη, για να καταλάβουμε ότι δεν μπορεί να υπάρξει ανάπτυξη όταν υπάρχουν αυτές οι αρνητικές πλευρές.
     Μπορούσε να εγκατασταθεί μια εταιρεία που θα έφτιαχνε ελαστικά στον Έβρο. Είχε κάνει όλη την υποδομή. Τελικά σηκώθηκε και πήγε στην Τουρκία, διότι βαρέθηκε να περιμένει. Έκανα ερώτηση στον κ. Καλαφάτη σχετικά με τον αναπτυξιακό νόμο. Πόσα δώσατε για να φτιαχτούν επιχειρήσεις, ποια ήταν η κρατική συνδρομή στις επιχειρήσεις που ήθελαν να επενδύσουν στο Νομό Έβρου το 2006; Ήταν 1.130.000. 
     Ο.Σ.Ε., τροχαίο υλικό. Σταμάτησαν οι αμαξοστοιχίες να πηγαινοέρχονται, η 602 και 603, στον Έβρο λόγω ελλείψεως, λέει, τροχών. Αυτά στην Ελλάδα του 2008. Δεν έκαναν προμήθεια τροχών για να κινούνται τα βαγόνια και οι μηχανές. 
     Κάθετος άξονας στο Νομό Έβρου. Μα είναι αυτός δρόμος; Γελάνε στην Ευρώπη με αυτό το δρόμο. Μάλιστα η Κυβέρνηση διαβίβασε και τα στοιχεία στην ΚΟΜΙΣΙΟΝ. Είναι, λέει, έτοιμος ο αυτοκινητόδρομος. Μα είναι έτοιμος ο αυτοκινητόδρομος από την Αλεξανδρούπολη μέχρι επάνω τα Ρίζια και τις Καστανιές; Όποιος τον έχει βαδίσει το δρόμο έχει καταλάβει γιατί μιλάμε.
     Βιομηχανικές περιοχές. Το είπα και την περασμένη φορά, κύριε Υπουργέ, όταν ήσασταν παρών στην επίκαιρη ερώτηση που είχα υποβάλει. Βιομηχανική περιοχή Αλεξανδρούπολης. Μου απαντάει ο κ. Φώλιας «Καμμία επιχείρηση δεν εγκαταστάθηκε στη βιομηχανική περιοχή Αλεξανδρούπολης». Βιομηχανική περιοχή Ξάνθης. Πέντε, λέει, επιχειρήσεις εγκαταστάθηκαν και εννέα έκλεισαν. Αποβιομηχάνιση. Σας καταθέτω για τα Πρακτικά την απάντηση του κ. Φώλια στην ερώτησή μου. 
     (Στο σημείο αυτό ο Βουλευτής κ. Κωνσταντίνος Αϊβαλιώτης                     καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Μιλάνε στον Έβρο για τους Παρθενώνες. Κουφάρια κτήρια. Έχουν μείνει εκεί, τα καμαρώνουν, δεν έχουν τίποτα μέσα δεν παράγεται τίποτα απολύτως. Παραμένουν αυτοί οι Παρθενώνες. 
     Τι να πω τώρα; Ορυκτός πλούτος; Ουράνιο στη Ροδόπη, δέκα χιλιάδες τόνοι. Δέκα χιλιάδες τόνοι ουρανίου ανακαλύφθηκαν στη Ροδόπη. Τα έχει γράψει στο βιβλίο του ο Κυριάκος Βελόπουλος από τις εκδόσεις Κάδμος «Ο ορυκτός πλούτος της Ελλάδος». Θα σας καταθέσω τον πίνακα. Έχει πετρέλαιο η Θράκη, έχει ουράνιο, έχει χρυσό. Γιατί δεν εκμεταλλευόμαστε αυτό τον ορυκτό πλούτο; 
     (Στο σημείο αυτό ο Βουλευτής κ. Κωνσταντίνος Αϊβαλιώτης                     καταθέτει για τα Πρακτικά το προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Έχουμε εργοστάσια που μένουν αχρησιμοποίητα. Αναφέρω το εργοστάσιο των στρατιωτικών ειδών στον βόρειο Έβρο που έχει εγκαινιαστεί πέντε φορές και δεν παράγει τίποτα. Αναφέρω την πολιτιστική κληρονομιά της περιοχής: Μικρή Δοξιπάρα-Ζώνη. Ενώνεται η Μαρώνεια με τη Μικρή Δοξιπάρα και τη Ζώνη; Υπάρχουν απίστευτα ευρήματα εκεί, μέχρι και άμαξα με άλογα βρέθηκε σ΄ αυτήν την περιοχή. Μιλάμε για απίστευτα ευρήματα. Και όμως δεν υπάρχει καμμία εκμετάλλευση. 
     Ανασφάλεια. Μιλάμε τώρα για τον κόσμο που ζει εκεί. Πώς γίνεται η συνοριακή διέλευση με τη Βουλγαρία; Μου απαντά ο κ. Χηνοφώτης –Υπουργείο Εσωτερικών- ότι ο έλεγχος από το Ορμένιο είναι απλουστευμένης μορφής. Λένε οι Εβρίτες ότι μπαίνουν και βγαίνουν όποιοι θέλουν, όποτε τους αρέσει. Και ρωτάω: Είναι δυνατόν, να μην υπάρχει συνοριακός έλεγχος στο Ορμένιο; Ποιος μπαίνει και ποιος βγαίνει; Απορούσαμε την άλλη φορά πως βρέθηκε ο Πάσαρης στη Ρουμανία. Μα, ποιος έλεγχος γίνεται στο σημείο διέλευσης του Ορμένιου; «Απλουστευμένης μορφής» μου απαντά ο κ. Χηνοφώτης, «στοιχειώδης έλεγχος».
     Ειδικό δασμολόγιο. Αυτή η περιοχή χρειάζεται ανάπτυξη. Πώς θα υπάρξει ανάπτυξη σ΄ αυτήν την περιοχή; Όταν βρέθηκα με αποστολές του Ευρωπαϊκού Κοινοβουλίου στη Μαδέρα, στον Ατλαντικό που δεν έχει κανένα πρόβλημα ανάπτυξης γιατί είναι πνιγμένη στον τουρισμό, είχε ειδικό δασμολόγιο, είχε μηδέν φορολογία, υπήρχαν ελεύθερες ζώνες γεμάτες από βιομηχανία. 
     Για ποιο λόγο δεν καθιερώνουμε και εμείς ειδικό δασμολόγιο από τον Έβρο μέχρι το Καστελόριζο για να αναπτυχθεί επιτέλους αυτή η περιοχή, η οποία κρατάει το βάρος της αντίστασης στον τουρκικό εθνικισμό; Με αυτά, όμως, που κάνετε, λυπάμαι που θα το πω, ενώ χρειάζεται όραμα και δουλειά, δυστυχώς μιμείστε αποτυχημένες πρακτικές του παρελθόντος, μετατρέπεστε σ΄ ένα «μπλε» ΠΑ.ΣΟ.Κ.. Έτσι, λοιπόν, ούτε στην εξουσία θα μείνετε, αλλά ούτε και η Θράκη θα βγει ποτέ από το σκοτάδι της υποανάπτυξης.
     Ευχαριστώ.
     ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Πεταλωτής, να δευτερολογήσει.
     ΓΕΩΡΓΙΟΣ ΠΕΤΑΛΩΤΗΣ: Ευχαριστώ κύριε Πρόεδρε. 
     Κύριε Υπουργέ, άκουσα με προσοχή τις απαντήσεις σας στις αιτιάσεις που έθεσε το ΠΑ.ΣΟ.Κ. με την επερώτηση και πραγματικά απορώ αν έχετε έρθει προς τη Θράκη ή αν τα λέτε θεωρητικά με βάση κάποια σημειώματα, τα οποία μάλλον λάθος σας χορήγησαν οι συνεργάτες σας. 
     Μιλήσατε με όρους τεχνοκρατικούς και πραγματικά θα ήθελα να ακολουθήσω να απαντώ με αυτούς τους όρους. Προτού, όμως, σας πω οτιδήποτε, να σας πω ότι αυτή τη στιγμή που μιλάμε, το κανάλι της Βουλής δεν εκπέμπει στη Θράκη. Αυτή είναι η προσβασιμότητα και η ισότητα των περιοχών της Ελλάδας. Και δεν είναι μόνο αυτό, γιατί είναι ίσως θέμα Βουλής, είναι ένα άλλο θέμα, είναι θέμα ελληνικής πολιτείας ότι δυο φορές εγώ όσο και ο συνάδελφός μου ο κ. Χατζή Oσμάν νομίζω και άλλοι συνάδελφοι της Θράκης, έχουμε καταθέσει ερώτηση γιατί σε ορεινές περιοχές της Ροδόπης και ίσως και άλλων νομών της Θράκης, δεν εκπέμπουν τα κρατικά κανάλια η ΕΤ1, η ΝΕΤ και η ΕΤ3. Κανάλια τα οποία πληρώνουμε ως Έλληνες φορολογούμενοι και με αποτέλεσμα χιλιάδες συμπολίτες μας στη Ροδόπη, στην Ξάνθη και στον Έβρο δεν έχουν πρόσβαση, όπως έπρεπε να έχουν και μάλιστα αυξημένη πρόσβαση, στην κρατική ενημέρωση. Θα ήθελα και αυτό να το δείτε και να μας απαντήσετε εν καιρώ τουλάχιστον. 
     Είπατε με παρρησία εδώ και πραγματικά θα το δεχόμουν αν δεν γνώριζα την περιοχή, ότι επί Νέας Δημοκρατίας υπάρχει μια μεγαλύτερη απορροφητικότητα που φθάνει περίπου το 90% στα έργα, στις επενδύσεις περιφέρειας. Εγώ, όμως, σας κάλεσα να μου πείτε ένα έργο μεγάλο το οποίο σχεδιάστηκε και ολοκληρώθηκε στη Θράκη μέσα στη θητεία αυτής της Κυβέρνησης και της προηγούμενης βέβαια από το 2004 μέχρι σήμερα. Δεν υπάρχει ούτε ένα έργο. 
     Είπατε ότι χίλια τετρακόσια εβδομήντα τρία έργα μπήκαν στον επενδυτικό νόμο και απορροφήθηκαν ως επενδύσεις. Θέλουμε να μας δείξετε που είναι αυτά τα έργα και ποια η πρακτική αντανάκλασή τους στην τοπική κοινωνία. 
     Βέβαια, είμαι πεπεισμένες ότι γνωρίζετε καλύτερα από τον καθένα τα τρυκ περικοπής του Π.Ε.Π. Ανατολικής Μακεδονίας και Θράκης με κατάχρηση της τακτικής χρηματοδότησης δράσεων, που έπρεπε να χρηματοδοτούνται για λογαριασμό της Θράκης από τα Κεντρικά Επιχειρησιακά Προγράμματα. Ή ακόμη καλύτερα με την πανικόβλητη τακτική να εντάσσετε εκ των υστέρων στο Π.Ε.Π. ήδη εκτελεσμένα έργα από άλλους πόρους, συχνότατα και από το ΠΑ.ΣΟ.Κ., επειδή δεν μπορούσατε να προβείτε σε απορρόφηση των πόρων από το Π.Ε.Π.. Αλλά στο σημείο αυτό βέβαια έχετε το άλλοθι ότι την τακτική αυτή ακολουθείτε και για την υπόλοιπη Ελλάδα και δεν αφορά μόνο την Περιφέρεια της Ανατολικής Μακεδονίας και Θράκης. 
     Στο Ε.Σ.Π.Α., δηλαδή στο Δ΄ Κοινοτικό Πλαίσιο Στήριξης, με τον συγκεντρωτισμό που επιλέξατε και το οποίο το ΠΑ.ΣΟ.Κ. οξύτατα κατήγγειλε κατά την ψήφιση της οργάνωσής του, έχετε πρακτικά χωνέψει το παλιότερο αυτόνομο Π.Ε.Π. της Ανατολικής Μακεδονίας-Θράκης ως παράρτημα στο μεγάλο συνολικό Π.Ε.Π. της Μακεδονίας-Θράκης. 
      Τώρα «Κύριος οίδε» πώς μπορεί αυτό το μικρό κονδύλι των 470.000.000 ευρώ να μπορέσει να καλύψει αποτελεσματικά, ειδικά στη Θράκη και πώς μπορεί κανείς να το παρακολουθήσει. 
      Είπε η κυρία συνάδελφος προηγουμένως για την εξόρυξη χρυσού που ανοίγεται με το Eιδικό Xωροταξικό Σχέδιο για τον τουρισμό. Πραγματικά στο Γενικό Χωροταξικό Σχέδιο είχατε εντάξει και εξορυκτικές δραστηριότητες και μετά από μεγάλη αντίδραση δική μας και των κατοίκων εκεί της περιοχής το πήρατε πίσω. Με το ειδικό χωροταξικό του τουρισμού φέρνετε ξανά τις εξορυκτικές δραστηριότητες για το χρυσό στην περιοχή μας. Θα έχετε την ίδια αντίδραση.
      Για τους ομογενείς παλιννοστούντες της περιοχής μας όπου λέτε και αναφέρετε με νούμερα ότι μεγάλωσαν την κρατική αρωγή και την καταβολή στεγαστικού επιδόματος ξέρετε πόσοι πλειστηριασμοί άρχισαν επί των ημερών σας να βγαίνουν στα σπίτια των ομογενών. Ελάτε να δείτε το τεράστιο γκέτο που δημιουργήθηκε στην περιοχή της Κομοτηνής, γιατί αυτοί οι άνθρωποι αντί να χρήζουν μιας ιδιαίτερης προστασίας και μέριμνας είναι πλέον άνεργοι και γκετοποιημένοι. Ελάτε να τα δείτε λίγο προς τα εκεί. 
      Η εμπορική έκθεση στη Θράκη στην Κομοτηνή παραπαίει τελείως. Δεν διασώζετε τη μεταποίηση. Συμφωνώ μ’ αυτό που είπε ο συνάδελφός μου προηγουμένως. Τους εργαζόμενους στο Λαναρά από μήνα σε μήνα εδώ και πέντε μήνες τους κοροϊδεύετε. Φέρατε τροπολογία. Εσείς ήσασταν στα έδρανα όταν στο νόμο για την προστασία των δανειοληπτών, σάς ζητούσα μέχρι και τη δεύτερη μέρα να μας πείτε  αν αποσύρετε την τροπολογία –όχι γιατί- για να διαπιστώσουμε ότι αποσύρθηκε τη δεύτερη μέρα η τροπολογία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο κ. Αλογοσκούφης σε μια άκρατη αλαζονική συμπεριφορά δεν δέχθηκε να μιλήσει καν με τους Βουλευτές –με μας δηλαδή- και δήλωσε ότι δεν δεσμεύεται για τίποτα. Επιτέλους, δείτε στα μάτια, όχι αυτούς τους ανθρώπους που έχουν πρόβλημα, αλλά το μεγάλο πρόβλημα της μεταποίησης και της περιφέρειας στη Θράκη. 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, όμως, έχει λήξει ο χρόνος σας. Σας παρακαλώ τελειώνετε. 
      ΓΕΩΡΓΙΟΣ ΠΕΤΑΛΩΤΗΣ: Τελειώνω, κύριε Πρόεδρε.
      Η τουριστική ανάπτυξη είναι ανύπαρκτη. Όσο για το Νοσοκομείο Κομοτηνής το έχουμε ξαναδεί αυτό το έργο. Για άλλη μια φορά μέσα από επικοινωνιακά σόου το πρόβαλε ο κ. Αβραμόπουλος. Σε δική μου ερώτηση δεν είπατε απολύτως τίποτα. Επιτέλους, κύριε Υπουργέ, η Θράκη στερείται αναπτυξιακού μοντέλου. Είναι οκτακόσια χιλιόμετρα μακριά από το Σύνταγμα και επιτέλους αξίζει της προσοχής όλων μας. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Ο κ. Αχμέτ Χατζή Οσμάν έχει το λόγο για δύο λεπτά.
      ΑΧΜΕΤ ΧΑΤΖΗ ΟΣΜΑΝ: Κύριε Υπουργέ, άκουσα πολύ προσεκτικά την ομιλία σας. Μας κατηγορήσατε πριν από λίγο για κομματικές υπερβολές. Μιλήσατε για τα επενδυτικά σχέδια της Κυβέρνησής σας ανά νομό. 
      Για τη Ροδόπη αναφέρατε ότι τα επενδυτικά σχέδια που χρηματοδοτήσατε δημιούργησαν περίπου σαράντα νέες θέσεις εργασίας. Με σαράντα νέες θέσεις εργασίας θα λύσετε το πρόβλημα ανεργίας, όταν μόνο οι εργαζόμενοι των εργοστασίων ενωμένης κλωστοϋφαντουργίας που κλείνουν είναι εξακόσιοι; Προσοχή αναφέρω μόνο ένα παράδειγμα. 
      Πολύ ωραία τα είπατε για το Νοσοκομείο Αλεξανδρούπολης. Σας απάντησε ο συνάδελφός μου κ. Ντόλιος. Για το Νοσοκομείο Κομοτηνής όμως, έχουμε κάτι συγκεκριμένο; Υποσχέσεις, μόνο υποσχέσεις! 
      Κύριε Υπουργέ, μέχρι πέρυσι ήμουν πέντε χρόνια Αντινομάρχης Ροδόπης και ξέρω καλά το πρόβλημα  του Νοσοκομείου Κομοτηνής. Σαν το Νοσοκομείο Κομοτηνής δεν υπάρχει χειρότερο νοσοκομείο στη χώρα μας και από άποψης κτηριακής υποδομής και από έλλειψη προσωπικού. Κατηγορήσατε ότι δεν υπήρχαν μελέτες. Εσείς κύριε Υπουργέ, στείλατε λεφτά για να γίνουν μελέτες;  
      Εγώ ξέρω καλά ότι ο Νομάρχης Ροδόπης και θέλω να αναφέρω το όνομά του, Άρης Γιαννακίδης, ήλθε πολλές φορές στην Αθήνα, μόνο και μόνο γι’ αυτό το λόγο. Μπροστά στις κάμερες δίνατε υποσχέσεις και πίσω από τις κάμερες δεν κάνατε τίποτα παρ’ όλο που έχουμε και Υπουργό από το νομό μας. Γιατί ο Νομάρχης μας, έκανε πολλές προσπάθειες, μόνο και μόνο για να γίνει ένα καλό νοσοκομείο στην περιοχή μας.
      Για το Νοσοκομείο Κομοτηνής το σύστημα υγείας στη Ροδόπη βρίσκεται στην εντατική χωρίς μηχανήματα υποστήριξης.
      Για τον καπνό είπατε ότι αγωνίζεστε για τη διατήρηση των ενισχύσεων ως έχουν. Πώς; Πότε; Με ποιο τρόπο, κύριε Υπουργέ; Αν συμβαίνει κάτι τέτοιο γιατί το κρατάτε μυστικό; 
      Σας καλώ και σας προκαλώ εσάς προσωπικά και την υπόλοιπη ηγεσία του Υπουργείου να επισκεφτείτε τη Ροδόπη και την υπόλοιπη Θράκη να περπατήσουμε μαζί στην περιοχή γιατί όπως ανέφερα και προηγουμένως, τα φώτα της Θράκης από την Αθήνα φαντάζουν πολύ απόμακρα και προφανώς σ’ αυτό οφείλεται η ωραιοποιημένη εικόνα που μας παρουσιάσατε. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ. της Βουλής)
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και τέσσερις συνοδοί-καθηγητές από το Γυμνάσιο Λεπενούς Αιτωλοακαρνανίας. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ο κ. Τσετίν έχει το λόγο για δύο λεπτά.
      ΤΣΕΤΙΝ ΜΑΝΤΑΤΖΗ: Αναφέρθηκα στην πρωτολογία μου σε σημαντικά θέματα όπως τα συνεταιριστικά, η αύξηση της ανεργίας, η κατάρρευση του αγροτικού τομέα. Αναρωτιέμαι όμως πώς είναι δυνατόν να ζητάμε από αυτήν την Κυβέρνηση να σκύψει πάνω στα μεγάλα και τα δύσκολα, όταν δεν μπορεί να αντιμετωπίσει ούτε τα απλά και καθημερινά.
      Κύριε Υπουργέ, όσο και να θέλετε να δείξετε το μαύρο άσπρο, αυτό δεν γίνεται. Και πραγματικά θα περίμενα σήμερα εδώ να είχαμε και έναν από τους δύο Υπουργούς Θρακιώτες. Και αυτό μόνο δείχνει την πραγματική ευαισθησία της Κυβέρνησης για τη Θράκη. Όταν στο νομό μου την Ξάνθη δεν υπάρχει Ε.Κ.Α.Β., όταν δεν μπορεί να δοθεί μια λύση για τη μετάδοση των κρατικών καναλιών στην ορεινή Θράκη –όχι μόνο της Βουλής- όταν δεν μπορεί να στελεχώσει με νοσηλευτικό και ιατρικό προσωπικό ένα υπερσύγχρονο νοσοκομείο, όταν δεν μπορεί να αποφασίσει τι θα κάνει με το επίδομα θέρμανσης, όταν δεν μπορεί να δώσει μια λύση για τα καλαμπόκια που υπάρχουν ακόμη στα χωράφια, όταν οι παραγωγοί που έχουν παραδώσει τα προϊόντα τους στις ενώσεις δεν έχουν πάρει ακόμη φράγκο. Όταν έχει αναγάγει σε γόρδιο δεσμό την απόδοση του εποχικού επιδόματος στους εργαζόμενους στα ναυπηγεία στο εξωτερικό. Όταν έχει αφήσει στο έλεος των καρτέλ τους κτηνοτρόφους που πουλάνε το γάλα σε εξευτελιστικές τιμές. 
      Η Θράκη γενικότερα είναι τόπος ευλογημένος. Με όραμα και συγκεκριμένη στόχευση θα μπορούσε να είναι αιχμή του δόρατος, αιχμή της ανάπτυξης και της προόδου της χώρας. Με την ανάπτυξη εναλλακτικών μορφών ενέργειας, μέσω της αξιοποίησης των μεγάλων γεωθερμικών πεδίων με την αξιοποίηση των πλούσιων περιβαλλοντικών όρων με την εφαρμογή ήπιων παρεμβάσεων ανάπτυξης οικοτουριστικών δραστηριοτήτων με την ανάπτυξη της βιολογικής γεωργίας και κτηνοτροφίας με την εξασφάλιση της συνέχισης της λειτουργίας των επιχειρήσεων, πέραν των λογιστικών μεγεθών με την αξιοποίηση των λουτρών και σε άλλες περιοχές με επενδύσεις που αποσκοπούν στη δημιουργία νέων αγροτικών υποδομών με τη στήριξη παραδοσιακών προϊόντων όπως ο μπασμάς με το να δοθούν κίνητρα στους νέους ανθρώπους να παραμείνουν στα χωριά τους.
      Τώρα τελευταία οι συνάδελφοι της Νέας Δημοκρατίας έβαλαν στο λεξιλόγιο τη λέξη «πραγματικά». Πότε μας λένε για την «πραγματική» οικονομία πότε μιλάνε για την «πραγματική» πολιτική. Το μόνο που δεν μας λένε είναι πότε η Κυβέρνηση αυτή θα ασχοληθεί και με τα πραγματικά προβλήματα. Χρειάζεται όμως και πραγματική πολιτική βούληση πραγματικό όραμα, πραγματικό πολιτικό θάρρος για να ασκείς πολιτική. Χρειάζεται δηλαδή μια πραγματική Κυβέρνηση! 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, παρακαλώ το λόγο επί προσωπικού.
      ΠΡΟΕΔΡΕΥΩΝ (Ιωάννης Δραγασάκης): Έχετε ένα λεπτό να μας εξηγήσετε σε τι συνίσταται. 
      ΠΑΝΑΓΙΩΤΗΣ ΣΓΟΥΡΙΔΗΣ: Αναφέρθηκε  ο Κοινοβουλευτικός Εκπρόσωπος της Νέας Δημοκρατίας  κ. Γιαννέλλης για το πού ήμασταν εμείς οι Βουλευτές της Θράκης όταν ετέθη το θέμα της Μονής Βατοπεδίου για τις διεκδικήσεις στη Βιστωνίδα και ότι δεν αντιδράσαμε ως προς την υπογραφή του κ. Φωτιάδη, όταν απεδέχθη την απόφαση του Γνωμοδοτικού Συμβουλίου του Κράτους.
      Οφείλω να σας πω και γι’ αυτό το λόγο ζήτησα  το λόγο επί προσωπικού γιατί ήμουν Βουλευτής όπως  και ο κ. Ντόλιος. Θέλω να πω κύριοι συνάδελφοι, ότι όταν ετέθησαν οι διεκδικήσεις της Μονής Βατοπεδίου για τη λίμνη Βιστωνίδα και έγινε η διεκδικητική αγωγή των μοναχών αυτόματα εγώ και οι υπόλοιποι συνάδελφοι Βουλευτές της Θράκης καταθέσαμε πρόσθετη αγωγή στο δικαστήριο το οποίο έγινε.
      Και μάλιστα την κατάθεση της πρόσθετης αγωγής με επικεφαλής εμένα ως Αντιπρόεδρο της Βουλής, την έκανε ο συνάδελφος Βουλευτής τώρα και τότε Πρόεδρος του Δικηγορικού Συλλόγου Ροδόπης κ. Πεταλωτής. 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, δεν υπάρχει προσωπικό. Ήταν μία πολιτική κρίση, δώσατε την εξήγησή σας και πρέπει να ολοκληρώσουμε εδώ. 
      ΠΑΝΑΓΙΩΤΗΣ ΣΓΟΥΡΙΔΗΣ: Επειδή ακριβώς υπήρχε η κατάθεση αυτή, την έχω καταθέσει στα Πρακτικά και θα ήθελα ο κ. Γιαννέλης να δεχθεί ότι ήταν μία ατυχής έκφραση. 
      Κύριε Υπουργέ, είστε τυχερός που δεν υπάρχει το κανάλι της Βουλής για να σας ακούσει η Θράκη γι’ αυτά που είπατε για την ευημερία της.
      Ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Ο Υφυπουργός Οικονομίας και Οικονομικών κ. Ιωάννης Παπαθανασίου έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Σγουρίδη, η τελευταία σας παρατήρηση νομίζω ότι αδικεί και τη συζήτηση και μου δίνει το δικαίωμα να ανταπαντήσω ότι μίλησα με συγκεκριμένα στοιχεία στον πλήρη μηδενισμό, στην πλήρη ισοπέδωση των πάντων που άκουσα από τους εισηγητές. Και ξεχωρίζω εξαιρετικά θετικά την παρέμβαση του Κοινοβουλευτικού Εκπροσώπου του ΠΑ.ΣΟ.Κ., επίσης Βουλευτή της περιοχής, που  –συγγνώμη που θα το πω-  δεν προέβηκε σε μηδενισμό των πάντων. Αντίθετα έδειξε, πως όταν μία συζήτηση γίνεται με εποικοδομητικό σκοπό -και όλοι έχουμε αυτό το στόχο-  και δεν βάζουμε μπροστά την «αντιπολιτευτική μας υποχρέωση» βοηθάμε. 
      Εγώ λοιπόν, απάντησα με στοιχεία. Άλλωστε, η επερώτηση ήταν τόσο γενικευμένη σε όλους τους τομείς -και εδώ εθίγησαν κι άλλοι τομείς παραπάνω- που θα έπρεπε, αν ήθελε κανείς να συζητήσει αναλυτικά για να απαντήσει ακόμη πιο τεκμηριωμένα σε όλα, να κάνουμε πέντε χωριστές επερωτήσεις, διότι, επαναλαμβάνω, ήταν πάρα πολλοί οι τομείς. 
      Εγώ θέλω να φύγω μ’ ένα θετικό μήνυμα από τη σημερινή συζήτηση, διότι αυτός είναι και ο στόχος όλων υμών που είσαστε και Βουλευτές της περιοχής. Εγώ μπορεί να μην είμαι Βουλευτής της περιοχής, έχω πάει στον Έβρο για κάποιον που είπε ότι «δεν έχει πάει ποτέ κι απλώς έχει σημειώματα από υπηρεσίες». Βεβαίως έχουμε σημειώματα από τα αρμόδια Υπουργεία, αφού τα θέματα έθιγαν διαφορετικά Υπουργεία. Δεν είναι δυνατόν να είναι κανείς παντογνώστης και να τα γνωρίζει, αλλά έχω και προσωπική άποψη, όχι βεβαίως στο βαθμό που έχετε εσείς, που ζείτε, πολιτεύεστε  και έχετε μεγαλώσει εκεί.
      Εγώ, λοιπόν, θέλω να μείνουμε μ’ ένα θετικό μήνυμα. Πρώτον, ότι όντως για όλους μας, για όλα τα κόμματα της Βουλής, η Θράκη είναι κάτι διαφορετικό απ’ όλη την υπόλοιπη χώρα, ακριβώς λόγω των ιδιαιτεροτήτων, ακριτική περιοχή, με ποιον συνορεύει. Νομίζω ότι αυτά είναι αυτονόητα πράγματα. Δεν υποστηρίζω, ούτε υποστήριξα ότι έχουν λυθεί όλα τα προβλήματα. Και στην προηγούμενη ερώτηση που μου είχατε κάνει, αγαπητέ συνάδελφε, δεν είχα πει ποτέ ότι δεν υπάρχουν προβλήματα. Απλώς είπα ότι αδικούμε την περιοχή όταν την εμφανίζουμε ότι δεν έχει μέλλον, δεν υπάρχει τίποτα, διότι αντίθετα έχει μια εξαιρετικά σημαντική υποδομή και έχει -το κυριότερο- το αμέριστο ενδιαφέρον όλων μας. Σ’ αυτή, λοιπόν, την προσπάθεια, καλό είναι να προσθέτουμε δυνάμεις, να κάνουμε κριτική για ελλείψεις -είναι απολύτως σεβαστές  και απολύτως απαραίτητες- είναι και η δουλειά μας άλλωστε, ο καθένας στον τόπο που είναι. 
      Εγώ θέλω να σας διαβεβαιώσω -διότι κάπου ελέχθη ότι άλλα λέμε στις κάμερες, εγώ δεν μιλάω και στις κάμερες, ούτε λέω άλλα στις κάμερες κι άλλα πίσω, δεν ξέρω αν αναφερόσασταν σε μένα, αλλά οφείλω να το διευκρινίσω- ότι  τα θέματα της Θράκης και για μας πάντως είναι έτσι, έχουν πρώτη προτεραιότητα. Στο Υπουργείο Οικονομίας και Οικονομικών –κι αυτό μπορείτε να το ρωτήσετε εσείς συζητώντας μ’ όλους τους φορείς της περιοχής –τα θέματα της Θράκης έχουν πρώτη προτεραιότητα. Δεν μπορούμε να τα ικανοποιήσουμε όλα, είναι πάρα πολλά τα μέτωπα που είναι ανοιχτά, έρχονται από το παρελθόν, δεν το αρνούμαι, αλλά πάντως είναι στην πρώτη προτεραιότητα. Αυτό το λέω, το τονίζω κι έτσι θα παραμείνει. 
      Επαναλαμβάνω ότι όλες οι θετικές προτάσεις που βασίζονται σε στοιχεία και δεν είναι αποτελέσματα υπερβολής, που ίσως κάποιος θεωρεί ότι τον βοηθούν για λόγους πολιτικούς, και ακούγονται και θα ακούγονται. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Υπουργό. 
      Ο κ. Ντόλιος έχει το λόγο να δευτερολογήσει για πέντε λεπτά.
      ΓΕΩΡΓΙΟΣ ΝΤΟΛΙΟΣ:  Κύριε Πρόεδρε, θα ήθελα από τη σημερινή συζήτηση να προκύψει κάτι. Έχω την πεποίθηση –αυτό διαπιστώνω, αυτό πιστεύω- ότι η Θράκη δεν αποτελεί πλέον μία ιδιαιτερότητα στην κυβερνητική πολιτική. Και έχω παραδείγματα γι’ αυτά. Μπορώ να αναφερθώ σε πολλά πράγματα. 
      Δεύτερο Κοινοτικό Πλαίσιο Στήριξης, κατανομές, Π.Ε.Π. Ανατολικής Μακεδονίας και Θράκης: Είναι τρίτο σε μέγεθος μετά την Αθήνα και τη Θεσσαλονίκη. Αντιλαμβάνεστε ότι η Αθήνα και η Θεσσαλονίκης με τόσο πληθυσμό   προηγούνται κατά τι. 
      Τρίτο Κοινοτικό Πλαίσιο Στήριξης, Π.Ε.Π. Ανατολικής Μακεδονίας και Θράκης: Τρίτο σε μέγεθος μετά την Αθήνα και τη Θεσσαλονίκη.
      Τέταρτο Κοινοτικό Πλαίσιο Στήριξης, έβδομο σε μέγεθος.
      Να μιλήσω για τον αναπτυξιακό νόμο, στον οποίο αναφερθήκατε ιδιαίτερα. Κατά την περίοδο 1994-1998 εμείς -και εγώ προσωπικά- περίπου είχαμε καταγγείλει τον αναπτυξιακό νόμο το 1998, γιατί ήταν ένας νόμος που έκανε πολύ κατώτερα τα κριτήρια για την περιοχή μας, σε σχέση με τον προηγούμενο νόμο του Γεννηματά. Εκείνος ο νόμος έφερε αριθμό επενδυτικών σχεδίων στην Θράκη και την κατέστησε σε αριθμό και σε μέγεθος επενδύσεων πρώτη, έναν νόμο που καταγγείλαμε όλοι οι φορείς της Θράκης. Ο νόμος του 2004 έχει επενδύσεις για την περιοχή στον αριθμό 7, όπως και στο Π.Ε.Π.. Να σημειώσω δε ότι με το νόμο του 2004 στον αριθμό των επενδύσεων περιλαμβάνεται όλη η Περιφέρεια Ανατολικής Μακεδονίας και Θράκης και Καβάλας και Δράμας.
      Επειδή, είπατε ότι μιλήσατε με στοιχεία, τα σημειώνω, δεν θέλω να μένω σε αριθμούς. Αυτό που θέλω να μείνει από τη σημερινή συζήτηση είναι ότι δεν αντιμετωπίζεται η περιοχή μας ιδιαίτερα. Πέρα των υποδομών, στις οποίες αναφέρθηκα, πέρα του πανεπιστημίου, το οποίο κατά τη γνώμη μου εγκαταλείφθηκε -δηλαδή υπήρχε μία ιδιαίτερη αντιμετώπιση για το Δημοκρίτειο Πανεπιστήμιο γι’ αυτό και σε είκοσι πέντε χρόνια μέσα είναι το τρίτο σε μέγεθος πανεπιστήμιο της χώρας- στον ανταγωνισμό των μεγάλων πανεπιστημίων. Δεν θα πάει καλά, αν δεν παρθούν μέτρα. Δυστυχώς, έχουμε κι έναν συντοπίτη μας Υπουργό, ο οποίος μάλιστα δεν το διαπιστώνει.
      Θέλω να πω για μερικές μαλακές ενέργειες. Τι είχαμε πετύχει: Μίλησα για άρση της απομόνωσης, κύριε Υπουργέ. Λιμάνι Αλεξανδρούπολης, μία λίμνη είναι, γκιόλα τη λέμε στο χωριό μας. Συνδέεται μόνο με τη Σαμοθράκη η Αλεξανδρούπολη. Σήμερα κι αυτή η σύνδεση είναι επισφαλής. Η συγκοινωνία με τη Σαμοθράκη ανακοινώνεται μόνο για την επόμενη ή και τη μεθεπόμενη φορά. Δεν πάει κανείς στη Σαμοθράκη, γιατί φοβάται να μην αποκλειστεί εκεί. Δεν εκτελούνται έργα, γιατί συνεργεία και μηχανήματα δεν μπορούν να ταξιδέψουν για να μην αποκλειστούν. Δεν έρχονται Σαμοθρακίτες ούτε καν στην Αλεξανδρούπολη. Τι είχαμε πετύχει τότε: Βάλαμε ένα πλοίο για τη Ρόδο με κινητοποίηση των τοπικών φορέων –έπρεπε να είναι και ο κ. Γιαννέλης στην Αίθουσα- μαζί με τους τοπικούς φορείς της Λέσβου, το οποίο κατά τους καλοκαιρινούς μήνες δεν ήταν άγονη γραμμή. Όταν κατέβαινε στην Αλεξανδρούπολη, έφερνε πεντακόσιους ανθρώπους. Αυτή η γραμμή εκτελείται ανά διαστήματα πλέον. Μόλις απέκτησε παραγωγικότητα, γονιμότητα δηλαδή, άρχισε πλέον να κινδυνεύει. Ήδη σήμερα «εκτελείται» και δεν εκτελείται. Δεν μας έφτανε αυτό. Διαπιστώσαμε ότι οι παραγωγικοί φορείς θέλουν να πηγαίνουν σ’ ένα νομό, σαν τη Λέσβο, που έχει άλλους εκατόν είκοσι χιλιάδες κατοίκους για να κάνουν εμπόριο. Μας είπαν ότι δεν μας φτάνει το πλοίο που πάει στη Ρόδο, χρειάζεται κι ένα μεσοβδόμαδα. Φροντίσαμε και επιδοτήσαμε μία άλλη γραμμή μεσοβδόμαδα που να πιάνει Αλεξανδρούπολη-Σαμοθράκη-Λήμνο-Λέσβο. Ποιο ήταν το αποτέλεσμα; Αυξήθηκε το εμπόριο. Άρχισε να αποκτά εσωτερική ενδοχώρα ο Έβρος και η Θράκη. Τι γίνεται σήμερα; Αυτή η γραμμή καταργήθηκε, με αποτέλεσμα τα προϊόντα τα οποία πωλούσε ή αγόραζε η Θράκη από τη Λέσβο, να πωλούνται ή μέσω της Θεσσαλονίκης, που δεν υπάρχει αυτή η δυνατότητα.  Αντιλαμβάνεστε ότι επλήγη ένας αναπτυξιακός πόρος, του οποίου η διατήρηση δεν θα κόστιζε πολύ. Φροντίσαμε τότε, εκείνη την εποχή, να συνδεθεί το λιμάνι της Αλεξανδρούπολης με το Λαύριο. Αυτή η γραμμή διεκόπη, κύριε Υπουργέ -αυτά είναι μαλακές ενέργειες, κοστίζουν ελάχιστα- έφτανε μέχρι τη Λήμνο. Σήμερα η Σαμοθράκη είναι απομονωμένη. Το λιμάνι της Αλεξανδρούπολης εξακολουθεί να είναι μία λίμνη. Δεν φαντάζομαι ότι χρειάζονται άλλα επιχειρήματα, για να πείσω ότι  για την Κυβέρνηση, για τη χώρα σήμερα, η Θράκη δεν αποτελεί ιδιαιτερότητα. 
      Εγώ θα επανέλθω στην πρόταση που κατέθεσα: να ξανασυγκροτήσουμε τη διακομματική επιτροπή. Επενδύσαμε ως χώρα τεράστιους πόρους στη Θράκη. Μυθικά είναι τα ποσά, κύριε Υπουργέ. Εγνατία, κάθετος άξονας, λιμάνι, Δημοκρίτειο, νοσοκομείο. Ενδεικτικά σας λέω μερικά απ’ αυτά. Εάν σήμερα δεν εντείνουμε, δεν διευρύνουμε την προσπάθεια, δεν επιχειρήσουμε να αξιοποιήσουμε αυτή την επένδυση που ως χώρα κάναμε σ’ αυτή την περιοχή, θα έχουμε λειτουργήσει με έναν, θα έλεγα, ανεύθυνο έως και εγκληματικό τρόπο. 
      Σας ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ο κύριος Υπουργός έχει το λόγο, για να κλείσουμε τη συζήτηση.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Δύο μόνο στοιχεία θα πω, απλώς για την αποκατάσταση της αλήθειας, για να ενημερωθεί το Σώμα.
      Είπατε για τον επενδυτικό νόμο και για το τι έγινε στην πρώτη φάση και  πόσα εργοστάσια, πόσες βιομηχανίες έγιναν. Αυτά είναι όμως τα κουφάρια που βλέπουμε σήμερα και περιέγραψαν μερικοί. Διότι το θέμα δεν είναι απλώς να δίνουμε χρήματα, αλλά να τα δίνουμε με κριτήρια βιωσιμότητας. Να τα δίνουμε όχι απλώς για να τα χτίζουν και συνέχεια να μένουν κουφάρια ή να πηγαίνουν προσωρινά να δουλεύουν μερικοί και μετά να βγαίνουν στην ανεργία, αλλά να έχουν διάρκεια. Άρα λοιπόν τα κουφάρια που περιγράψατε και εσείς και άλλοι συνάδελφοι, είναι ακριβώς αυτά τα οποία τότε χωρίς κριτήρια, δόθηκαν και τελικά ήταν αυτό το αποτέλεσμα.
      Δεύτερο στοιχείο που αποδεικνύει ότι το ενδιαφέρον για τη Θράκη είναι υπαρκτό και πράγματι η Θράκη αντιμετωπίζεται διαφορετικά είναι το εξής: Από το Ε.Σ.Π.Α. 808.000.000 μόνο στο Π.Ε.Π., επειδή μιλήσατε και είπατε αν ήταν πρώτο, έβδομο ή τρίτο. Υπάρχουν όμως και τα τομεακά προγράμματα και η εκτίμηση είναι ότι τα τομεακά προγράμματα για εκεί, στο Ε.Τ.Π.Α. 570.000.000, στο Ε.Κ.Τ. 480.000.000, δηλαδή σύνολο 1,9 δις έως 2 δις για την Περιφέρεια Ανατολικής Μακεδονίας και Θράκης από το Ε.Σ.Π.Α.. Και αυτά είναι στοιχεία συγκεκριμένα, δείχνουν το ενδιαφέρον της Κυβέρνησης για την περιοχή.
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι κηρύσσεται περαιωμένη η συζήτηση επί της υπ’ αριθμόν 29/29-10-2008 επερώτησης των βουλευτών του ΠΑ.ΣΟ.Κ. προς τον Υπουργό Οικονομίας και Οικονομικών σχετικά με το αναπτυξιακό πρόβλημα στη Θράκη.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στους χώρους του Μεγάρου της  Βουλής των Ελλήνων είκοσι δύο μαθητές και μαθήτριες και δύο συνοδοί-δάσκαλοι από το δημοτικό σχολείο Εύας Μεσσηνίας.
      (Χειροκροτήματα από όλες τις πτέρυγες της Βουλής)
      Τους καλωσορίζουμε στο Κοινοβούλιο και ευχόμαστε να περάσουν καλά.
      Επίσης έχω την τιμή να ανακοινώσω στο Σώμα ότι οι Υπουργοί Ανάπτυξης, Εθνικής Παιδείας και Θρησκευμάτων και Υγείας και Κοινωνικής Αλληλεγγύης κατέθεσαν σχέδιο νόμου: «Κύρωση της Σύμβασης μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ».
      Παραπέμπεται στην αρμόδια Διαρκή Επιτροπή
      Έχουν διανεμηθεί τα Πρακτικά της συνεδρίασης της Πέμπτης 30 Οκτωβρίου (απόγευμα) και ζητώ την εξουσιοδότησή σας για την επικύρωση τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Δραγασάκης): Τα Πρακτικά της Πέμπτης 30 Οκτωβρίου (απόγευμα) επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.11΄ λύεται η συνεδρίαση για την προσεχή Δευτέρα 17 Νοεμβρίου 2008 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί
      ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 14/11/08	ΣΕΛ.3

