Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ Κ'

Παρασκευή 8 Νοεμβρίου 1996

Αθήνα, σήμερα στις 8 Νοεμβρίου 1996, ημέρα Παρασκευή και ώρα 10.19' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Βουλευτή Κερκύρας κ. Σπύρο Σπύρου τα ακόλουθα):

A' ΚΑΤΑΘΕΣΗ ΑΝΑΦΟΡΩΝ

1. Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία οι Αμβυκούχοι Αμπελουργοί επαρχίας Τυρνάβου και επαρχίας Ελασσόνος Νομού Λάρισας καθώς και ο Συνεταιρισμός Ραψάνης Λάρισας υποβάλλουν προτάσεις τους πάνω στο θέμα της παραδοσιακής απόσταξης των σταφυλιών.

2. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Σύλλογος Ελλήνων Εκπαιδευτικών Βόρειας Ρηνανίας Βεστφαλίας ζητεί να μην καταργηθεί το μέτρο του ειδικού φόρου κατανάλωσης αυτοκινήτων για τους δημοσίους υπαλλήλους που υπηρετούν στο εξωτερικό.

3. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η 'Ενωση Εργαζομένων της Α.Μ.Ε. Ελληνικοί Βωξίται Δελφών -Διστόμου διαμαρτύρεται για τη μείωση του προσωπικού της επιχείρησης κατά 25 άτομα με το "Οικειοθελές Πρόγραμμα Εθελουσίας Εξόδου".

4. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία οι Συνταξιούχοι του Α' ΚΑΠΗ Συκεών Θεσ/νίκης καταδικάζουν την επεκτατική πολιτική της Τουρκίας.

5. Οι Βουλευτές κ.κ.ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η 'Ενωση Εργαζομένων της Α.Μ.Ε. Ελληνικοί Βωξίται Δελφών -Διστόμου ζητεί να καταβάλλεται σύνταξη από το ΙΚΑ - ΤΕΑΜ για τους εργαζόμενους σε στοές Μεταλλείων και Λιγνιτορυχείων.

6. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία το Παράρτημα της ΠΕΑΕΑ Αμπελοκήπων Θεσ/νίκης διαφωνεί με τις προγραμματικές δηλώσεις της Κυβέρνησης.

7. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Δήμαρχος Σύμης Δωδεκανήσου ζητεί την κατασκευή έργων υποδομής στην περιοχή του.

8. Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία τα Παραρτήματα Δυτικής Μακεδονίας της ΠΕΑΕΑ ζητούν την ηθική και υλική αποκατάσταση των αντιστασιακών.

9. Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Πανελλήνια 'Ενωση Αγωνιστών Εθνικής Αντίστασης Παράρτημα Αλιβερίου Νομού Εύβοιας ζητεί την ηθική και υλική αποκατάσταση των αντιστασιακών.

10. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Γονέων και Κηδεμόνων του Δημοτικού Σχολείου και Νηπιαγωγείου Θολοποταμίου Δήμου Ανέμωνα Χίου, διαμαρτύρεται για την καθυστέρηση έναρξης των εργασιών κατασκευής του νέου κτιρίου για τη στέγαση του Δημοτικού Σχολείου.

11. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πρωτοβουλία Ενώσεως Ορθοδόξων Χριστιανών ζητεί την απαλλαγή από τη στράτευση υποψηφίων ιερέων και μοναχών.

12. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας το οποίο αναφέρεται στην αρωγή της πολιτείας για έργα υποδομής στον οικοδομικό συνεταιρισμό των δασκάλων και νηπιαγωγών του Νομού Ηρακλείου.

13. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Αυτοκινητιστών Φορτηγών Αυτοκινήτων Δημοσίας Χρήσεως ζητεί την απελευθέρωση των αδειών από τους υπάρχοντες περιοριστικούς όρους των διανομαρχιακών μεταφορών.

14. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Αυτοκινητιστών Φορτηγών Αυτοκινήτων Δημοσίας Χρήσεως ζητεί την αύξηση του μικτού φορτίου για τα φορτηγά Δημοσίας Χρήσεως.

15. Ο Βουλευτής Αττικής κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία ο Δήμος Μάνδρας του Νομού Αττικής ζηγτεί την άμεση τοποθέτηση φωτεινού σηματοδότη στον κόμβο εξόδου της πόλης των Αθηνών για την αποφυγή τροχαίων ατυχημάτων.

16. Ο Βουλευτής Πρέβεζας κ. ΓΕΩΡΓΙΟΣ ΤΡΥΦΩΝΙΔΗΣ κατέθεσε αναφορά με την οποία η Κοινότητα Σκεπαστού του Νομού Πρέβεζας ζητεί την επίσπευση των διαδικασιών εκτέλεσης των κοινοτικών έργων στην περιοχή της.

17. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε δημοσίευμα εφημερίδας στο οποίο ο Σύλλογος των Συνταξιούχων του ΙΚΑ Νομού Αχαϊας ζητεί την ικανοποίηση των αιτημάτων των μελών του.

18. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε δημοσίευμα εφημερίδας στο οποίο εκφράζονται διαμαρτυρίες για την έλλειψη καρτοτηλεφώνων στα χωριά κατά μήκος της επαρχιακής οδού Χαλανδρίτσας - Καλαβρύτων. 19. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία το ΚΤΕΛ Αστικής Περιοχής Πατρών ζητεί τη διαγραφή χρέους του προς το Δημόσιο.

20. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Ιδιοκτητών Παιδικών Σταθμών ζητεί τη νομοθετική ρύθμιση του καθεστώτος της στέγασης των ιδιωτικών παιδικών σταθμών.

21. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Λίμνης Εύβοιας ζητεί να χαρακτηρισθεί το έργο της κατασκευής του δρόμου Πολιτικά - Κανδήλι - Λίμνη, έργο ζωτικής σημασίας για την ανάπτυξη της περιοχής.

22. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Ευαγές 'Ιδρυμα Οσίου Ιωάννου του Ρώσσου ζητεί να σταματήσει η κοπή και εμπορία ξυλείας στο καμμένο δάσος της εκκλησίας.

23. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανευθυνότητα των αρμοδίων για την κατασκευή λιμανιού στη Χαλκίδα.

24. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Συμβούλιο Περιοχής 11ης Εδφαφικής Περιφέρειας Εύβοιας ζητεί τη συνέχιση της λειτουργίας των σχολών ΟΑΕΔ στην Κοινότητα Μαντουδίου.

25. Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Κοινότητα Μακρισίων Ηλείας διαμαρτύρεται για την αδυναμία διάθεσης της κορινθιακής σταφίδας.

26. Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορές με τις οποίες η Ομοσπονδία Αγροτικών Συλλόγων των Νομών Ηλείας, και Ζακύνθου, και οι Συντονιστικές Επιτροπές Αγροτών Αιγειαλείας Νομού Μεσσηνίας ζητούν τη νέα χάραξη της αγροτικής πολιτικής, όπως την καθιέρωση νέου συστήματος τιμών και επιδοτήσεων κάλυψης του κόστους παραγωγής, τη μετατροπή του ΑΣΟ σε Γ' βάθμιας Συν/κη Οργάνωση, το διπλασιασμό των συντάξεων των αγροτών κ.λπ.

27. Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Κοινότητα Μοναστηρακίου Αιτωλ/νίας ζητεί την επάνδρωση του Αστυνομικού Σταθμού της με ικανό αριθμό προσωπικού.

28. Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Κοινότητα Αράχωβας Αιτωλ/νίας ζητεί την τοποθέτηση σιδερένιας γέφυρας στη θέση Πέλιστα στον Εύηνο ποταμό.

29. Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Κοινότητα Κλεπάς Αιτωλ/νίας ζητεί τη διάνοιξη του παραλίμνιου δρόμου του φράγματος Ευήνου.

30. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Βιομηχανία Συρμάτων και Συρματουργικών προϊόντων "Ο ΔΑΡΙΓΚ και ΣΙΑ ΑΒΝΕ" ζητεί την κρατική υποστήριξη για τη βιωσιμότητά της.

31. Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατάθεσε αναφορά με την οποία ο Δήμος Μεσσήνης Νομού Μεσσηνίας ζητεί την άμεση χρηματοδότηση της κατασκευής έργων αποχέτευσης στην περιοχή του.

32. Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία το Φιλανθρωπικό Σωματείο "ΑΓΙΟΣ ΧΡΙΣΤΟΦΟΡΟΣ" ζητεί να ρυθμιστεί νομοθετικά η καταβολή εξωϊδρυματικού επιδόματος στα παιδία που πάσχουν από μυοπάθεια.

33. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μετοχίου Διρφύων Εύβοιας ζητεί την επίλυση του συγκοινωνιακού της προβλήματος.

34. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Εργαζομένων στην ΕΑΣ Εύβοιας ζητεί την άμεση τροποποίηση του κανονισμού εσωτερικής υπηρεσίας της ΕΑΣ.

35. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μαντουδίου Εύβοιας ζητεί την συνέχιση της λειτουργίας των σχολών ΟΑΕΔ.

36. Ο Δ'Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος 'Ερευνας Κλεμμένων και παράνομα υοθετημένων παιδιών ζητεί να δοθούν στη δημοσιότητα όλα τα στοιχεία που είναι σχετικά με παράνομες υιοθεσίες.

37. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην πολιτική της λιτότητας που εφαρμόζει η κυβέρνηση.

38. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Μητροπολίτης Καρυστίας και Σκύρου ζητεί να μην πωληθούν μετοχές της ΑΓΕΤ που βρίσκονται στην κυριότητα της ΕΤΕ.

39. Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Πανελλήνιος Σύλλογος Ελεγκτών Πατρών ΤΕΒΕ ζητεί την άμεση κάλυψη κενών οργανικών θέσεων ελεγκτών γιατρών ΤΕΒΕ.

40. Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η 'Ενωση Ιατρών Πλήρους Αποκλειστικής Απασχόλησης στο ΙΚΑ ζητεί να ισχύσουν για τους ιατρούς Π.Α.Α. στο ΙΚΑ όσα ισχύουν νομοθετικά για τους γιατρούς του Εθνικού Συστήματος Υγείας.

41. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Κοινότητα Σκεπαστού Λαγκαδά του Νομού Θεσ/νίκης διαμαρτύρεται για τις παράνομες παρεμβάσεις του προέδρου της στην κατασκευή της οδικής αρτηρίας Ελλάδας-Βουλγαρίας, της διερχομένης από την περιοχή της.


42. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Πανελλήνιος Σύνδεσμος Βορειοηπειρωτικού Αγώνος ζητεί την άμεση και δίκαιη επίλυση του Βορειοηπειρωτικού ζητήματος.

43. Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι Κάτοικοι του χωριού Κεραμιδίου του Νομού Μαγνησίας προτείνουν τους όρους της παραχώρησης των κοινοχρήστων εποικιστικών εκτάσεων της πρώην λίμνης Κάρλας της περιοχής τους.

44. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ομοσπονδία Επαγγελματιών Βιοτεχνών Εμπόρων Εύβοιας ζητεί τη στήριξη των μικρομεσαίων επιχειρήσεων για την πάταξη της ανεργίας.

45. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Φιλοπρόοδος Σύλλογος Πρασίνου Εύβοιας ζητεί την απαλλοτρίωση οικοπέδου για την ανέγερση του κοινοτικού καταστήματος.

46. Η Βουλευτής Αθηνών κα ΜΑΡΙΑ ΔΑΜΑΝΑΚΗ κατέθεσε αναφορά με την οποία η Πανελλήνια Ομοσπονδία Μονίμων Δημοσίων Υπαλλήλων Υπουργείου Εθνικής 'Αμυνας ζητεί την άμεση εφαρμογή ενιαίου μισθολογίου για τους Δημοσίους Υπαλλήλους.

47. Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο κ. Γεώργιος Ιακωβάκης, τέως Ανθ/στής Χωροφυλακής ζητεί τη ρύθμιση της συνταξιοδότησης των Αποστράτων Αξιωματικών.

48. Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία η Συντονιστική Επιτροπή των κατοίκων του Αγίου Ιωάννου Θεολόγου Λοκρίδας Νομού Φθιώτιδας διαμαρτύρεται για τη μόλυνση του θαλάσσιου κόλπου της περιοχής της από τη λειτουργία του ιχθυοτροφείου "Ιχθυοτροφική Ελλάς Α.Ε.".

49. Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Ιερός Αγίου Αθανασίου Τυμφρηστού Νομού Φθιώτιδας ζητεί οικονομική ενίσχυση για την κατασκευή της στέγης του.

50. Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο κ. Αθανάσιος Γκούζιος, ανάπηρος πολέμου αξιωματικός ζητεί τη χορήγηση του 50% του επιδόματος ετοιμότητας στους συνταξιούχους ανάπηρους πολέμου Αξιωματικούς του ν. 2588/21.

51. Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλήνιος Ομοσπονδία Συνταξιούχων Αποστράτων Σωμάτων Ασφαλείας ζητεί την ψήφιση νέου στρατιωτικού μισθολογίου που θα εφαρμοσθεί και στους συνταξιούχους των Σωμάτων Ασφαλείας.

52. Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία οι συνταξιούχοι του ΤΕΒΕ του Νομού Θεσ/νίκης ζητούν νέες ρυθμίσεις συνταξιοδότησης και ασφάλισης.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 5/14/10-96 ερώτηση δόθηκε με το υπ' αριθμ. 7666/1-11-96 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της αριθμ. 5/14.10.1996 ερώτησης που κατέθεσε στη Βουλή των Ελλήνων ο Βουλευτής κ. Μανώλης Κεφαλογιάννης αναφορικά με την αξιοποίηση της πρώην αμερικανικής βάσεως Γουρνών Ηρακλείου, σας γνωρίζουμε τα εξής:

'Οπως μας ανέφεραν η Κτηματική Υπηρεσία Ηρακλείου και η Κτηματική Εταιρία του Δημοσίου, έχουν ήδη δρομολογηθεί οι διαδικασίες για την μορφή και τους όρους της παραχώρησης του εν λόγω ακινήτου που θα προδιαγράφουν τον προσφορότερο τρόπο αξιοποίησης του και εκκρεμεί η λήψη της οριστικής απόφασης από το Δ.Σ. της ΚΕΔ.

Η Κτηματική Υπηρεσία είναι σε επικοινωνία με τη Νομαρχιακή Αυτοδιοίκηση και την ΚΕΔ ώστε μετά την οριστικοποίηση των αποφάσεων της ΚΕΔ να γίνει ταυτόχρονα η παράδοση του ακινήτου στον τελικό αποδέκτη.

Ο Υφυπουργός

ΓΕΩΡΓΙΟΣ ΔΡΥΣ"

2. Στις με αριθμό 13/14-10-96, 119/17-10-96 ερωτήσεις δόθηκε με το υπ' αριθμ. 32517/5-11-96 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση των ερωτήσεων 13/14.10.96, 119/17.10.96 που κατέθεσαν οι Βουλευτές κ.κ. Θ. Νάκος, Δ. Πιπεργιάς, Ρ. Ζήση, Ι. Κουράκης, Λ. Τζανής, Χ. Θεοδώρου, Ι. Καλαμακίδης, Α. Βούλγαρης και Ι. Ανωμερίτης, σας πληροφορούμε ότι η διαπραγμάτευση για πώληση των μετοχών της ΕΤΕ προς την Ιταλική εταιρεία δεν έχει ολοκληρωθεί και γίνεται μέσα σε συγκεκριμένο πολιτικό πλαίσιο που διασφαλίζει τα συμφέροντα της τσιμεντοβιομηχανίας της επιχείρησης και των εργαζομένων.

Σε κάθε περίπτωση η ΕΤΕ διατηρεί το σύνολο των δικαιωμάτων που έχει σήμερα.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

3. Στην με αριθμό 16/14-10-96 ερώτηση δόθηκε με το υπ' αριθμ. 3/5-11-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 16/96 ερώτηση των Βουλευτών κ.κ. Απ. Τασούλα και Στ. Παναγιώτου για τα θιγόμενα σ' αυτή θέματα αρμοδιότητάς μας σας πληροφορούμε τα εξής:

Ο Οργανισμός Εργατικής Κατοικίας (ΟΕΚ) επέδειξε ιδιαίτερο ενδιαφέρον και ευαισθησία στην αντιμετώπιση των στεγαστικών προβλημάτων, της σεισμόπληκτης περιοχής της Κόνιτσας, για τους δικαιούχους του.

1.- Εξήγγειλε την εφαρμογή νέων δανειοδοτικών προγραμμάτων από 20/8/96 - 31/10/96 και κατόπιν παραστάσεως μέχρι 31/12/96. Τα δάνεια χορηγούνται μέσω του Προγράμματος του Εθνικού Στεγαστικού Ανακυκλούμενου Κεφαλαίου (ΕΣΑΚ) (με αυξημένα ποσά 7.000.000 δρχ. για μεμονωμένα άτομα ή οικογένεια χωρίς παιδιά και 1.000.000 προσαύξηση για κάθε παιδί), και μέσω προγράμματος επιδότησης επιτοκίου από τον ΟΕΚ παράλληλα και πέραν της επιδότησης από το Ελληνικό Δημόσιο.

2.- Το Δ.Σ. του ΟΕΚ έχει πάρει απόφαση για τον τριπλασιασμό των δανείων αποπεράτωσης (από 1.800.000 δρχ. σε 5.400.000 δρχ. και προσαύξηση 600.000 δρχ. από 200.000 δρχ. για κάθε παιδί) και των δανείων επισκευής (από 1.500.000 δρχ. σε 3.150.000 δρχ.).

3.- Δόθηκε παράταση μέχρι 30-9-96 η προθεσμία υποβολής αιτήσεων επιδότησης ενοικίου στους δικαιούχους της σεισμόπληκτης περιοχής Κόνιτσας ενώ για την υπόλοιπη Ελλάδα η προθεσμία έληγε την 19/7/96.

4.- Για το θέμα των ζημιών που υπέστησαν λόγω των σεισμών οι εργατικές κατοικίες έχουμε να σας πληροφορήσουμε τα εξής:

Μετά από το σεισμό κλιμάκιο μηχανικών του Περιφερειακού Γραφείου ΟΕΚ Ιωαννίνων αλλά και μηχανικοί της Δ/νσης Κατασκευών μετέβησαν στον οικισμό ΚΟΝΙΤΣΑ Ι όπου δεν διαπίστωσαν σημαντικά προβλήματα και οι δημιουργηθείσες ζημιές δεν επηρρέαζαν την στατική επάρκεια των κτιρίων πράγμα που δείχνει και την υψηλή ποιότητα κατασκευής των οικισμών του ΟΕΚ. Ο Οργανισμός Εργατικής Κατοικίας έχει ήδη ξεκινήσει τη διαδικασία αποκατάστασης των ζημιών με δική του χρηματοδότηση και παράλληλα θα επιλύσει και κάθε πρόβλημα που θα συμβάλει στη βελτίωση του οικισμού ΚΟΝΙΤΣΑ Ι.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

4. Στην με αριθμό 22/14-10-96 ερώτηση δόθηκε με το υπ' αριθμ. 5/5-11-96 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 22/96 ερώτηση των Βουλευτών κ.κ. Απ. Τασούλα και Ν. Γκατζή, και οι αριθμ. 101/96 αναφορές του Συνδικάτου Οικοδόμων και Συναφών Επαγγελμάτων Αιτωλ/νίας και Σωματείου Εργατ/λων και Τεχνιτών Ιματισμού, αντίστοιχα, που κατατέθηκαν στη Βουλή από τους Βουλευτές κ.κ. Απ. Τασούλα, Λεωνίδα Αυδή και Δ. Κωστόπουλο για τα θιγόμενα σ' αυτές θέματα σας πληροφορούμε τα εξής:

Από τις Υπηρεσίες του Οργανισμού Εργατικής Κατοικίας (ΟΕΚ) έχουν εκπονηθεί η Πολεοδομική και Αρχιτεκτονική μελέτη ανέγερσης οικισμού 211 εργατικών κατοικιών στο Αγρίνιο.

Η δημοπράτηση του έργου προβλέπεται να γίνει σε δύο φάσεις.

Η πρώτη φάση περιλαμβάνει δημοπράτηση 92 κατοικιών, η οποία ήδη πραγματοποιήθηκε στις 3-10-96.

Η επόμενη φάση δημοπράτησης των υπολοίπων 119 κατοικιών προβλέπεται να πραγματοποιηθεί εντός του α' διμήνου του 1997.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

5. Στην με αριθμό 23/14-10-96 ερώτηση δόθηκε με το υπ' αριθμ. 12/5-11-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 23/14-10-1996, που κατέθεσαν οι Βουλευτές κ.κ. Σ. Κόρακας και Β. Μπούτας, σε ότι μας αφορά, σας γνωρίζουμε ότι, όπως μας ενημέρωσε η αρμόδια Υπηρεσία μας (Αστυνομική Διεύθυνση Λέσβου), στην θαλάσσια περιοχή "ΣΚΙΔΙ" της Κοινότητας Σκανδάλης Λήμνου ο Λιμάνης Ιωάννης, κάτοικος Ατσικής Λήμνου, διατηρεί επιχείρηση ιχθυοκαλλιέργειας βάσει της 117/17-1-1996 άδειας λειτουργίας του Τμήματος Αλιείας της Νομαρχιακής Αυτοδιοίκησης Λέσβου.

Σε έκταση που κατέχει βάσει συμβολαίου (7620/1-2-1989) και σε απόσταση δέκα περίπου μέτρων από δημόσια βρύση έχει τοποθετηθεί τροχόσπιτο για τους υπαλλήλους του. Σε ελέγχους του Αστυνομικού Σταθμού Μούδρου βρέθηκαν δίπλα στο τροχόσπιτο δύο μικρά λυκόσκυλα δεμένα. Η πρόσβαση προς τη βρύση είναι ελεύθερη.

Η περιοχή στην οποία ανήκει η ανωτέρω έκταση διεκδικείται διοικητικά από τις Κοινότητες Σκανδάλης και Φυσίνης. Για τις αστικές και διοικητικές διαφορές που έχουν ανακύψει, έχουν επιληφθεί τα πολιτικά δικαστήρια και τα αρμόδια διοικητικά όργανα.

Σε ό,τι αφορά τα καταγγελλόμενα συμβάντα, γι' αυτά επελήφθη αμέσως ο αναφερόμενος Αστυνομικός Σταθμός και εφάρμοσε στα πλαίσια της αρμοδιότητάς του πιστά τις ισχύουσες ποινικές διατάξεις.

Ο Υπουργός

ΓΕΩΡΓΙΟΣ ΡΩΜΑΙΟΣ"

6. Στην με αριθμό 25/14-10-96 ερώτηση δόθηκε με το υπ' αριθμ. 79/5-11-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 25/14-10-1996, που κατέθεσαν οι Βουλευτές κ.κ. Α. Τασούλας και Μ. Μπόσκου, σε ό,τι μας αφορά, σας γνωρίζουμε τα εξής:

Για την προστασία του περιβάλλοντος στη λίμνη της Τριχωνίδας και την πάταξη της παράνομης αλιείας σε αυτή δόθηκαν εντολές στις Αστυνομικές Διευθύνσεις Αιτωλίας και Ακαρνανίας για έντονη αστυνόμευση και αυστηρή εφαρμογή της ισχύουσας νομοθεσίας προς κάθε κατεύθυνση.

Παράλληλα, για πληρέστερη αστυνόμευση της Λίμνης, έχουν κινηθεί οι διαδικασίες για τη διάθεση στην Α.Δ. Αιτωλίας από τη Διεύθυνση Λιμενικής Αστυνομίας του Υπουργείου Εμπορικής Ναυτιλίας ενός ταχύπλοου σκάφους.-

Ο Υπουργός

ΓΕΩΡΓΙΟΣ ΡΩΜΑΙΟΣ"

7. Στην με αριθμό 33/14-10-96 ερώτηση δόθηκε με το υπ' αριθμ. 6/5-11-96 έγγραφο από τον Υπουργό εργασίας η ακόλουθη απάντηση:

"Απαντώντας στην αριθμ. 33/14-10-96 ερώτηση, που κατατέθηκε στη Βουλή από το Βουλευτή κ. Δημ. Κωστόπουλο για τα θιγόμενα σ' αυτή θέματα αρμοδιότητάς μας, σας πληροφορούμε τα εξής:

Από το Υπουργείο Εργασίας και Κοινωνικών Ασφαλίσεων για την προστασία της υγείας και ασφάλειας των εργαζομένων έχουν προωθηθεί σειρά νομοθετημάτων και κανονιστικών διατάξεων που περιλαμβάνουν τα αναγκαία μέτρα που πρέπει να λαμβάνονται καθώς τις αρμόδιες για τον έλεγχο της εφαρμογής των εν λόγω διατάξεων αρχές.

Σύμφωνα με το Ν. 1568/85 "Υγιεινή και ασφάλεια των εργαζομένων" (ΦΕΚ 177/Α/1985) και το Π.Δ. 17/96 "Μέτρα για τη βελτίωση της ασφάλειας και της υγείας των εργαζομένων κατά την εργασία σε συμμόρφωση με τις οδηγίες 89/391/ΕΟΚ και 91/383/ΕΟΚ" ΦΕΚ 11/Α/1996, ορίζεται ότι σε όλες τις επιχειρήσεις πρέπει να χρησιμοποιούνται οι υπηρεσίες τεχνικού ασφάλειας ενώ στις επιχειρήσεις που απασχολούν περισσότερους από 50 εργαζόμενους θα πρέπει παράλληλα να χρησιμοποιούνται και οι υπηρεσίες γιατρού εργασίας.

Από τον τεχνικό ασφάλειας και τον γιατρό εργασίας σύμφωνα με τα άρθρα 7 και 8 του Π.Δ. 17/96 συντάσσεται γραπτή εκτίμηση των υφισταμένων κατά την εργασία κινδύνων για την ασφάλεια και την υγεία των εργαζομένων. κατά την εν λόγω "διαδικασία" γίνεται εκτίμηση των κινδύνων για την ασφάλεια και υγεία των εργαζομένων, μεταξύ άλλων κατά την επιλογή των εξοπλισμών εργασίας, των χημικών και βιολογικών παραγόντων ή παρασκευασμάτων, κατά τη διαρρύθμιση των χώρων εργασίας καθώς και των κινδύνων οι οποίοι είναι συναφείς με την παραγωγική διαδικασία.

Μετά την εκτίμηση αυτή, οι δραστηριότητες πρόληψης και οι μέθοδοι εργασίας και παραγωγής που χρησιμοποιούνται πρέπει, εφόσον απαιτείται να προσαρμοστούν ώστε να εξασφαλίζουν τη βελτίωση του επιπέδου προστασίας και της ασφάλειας και υγείας των εργαζομένων και να ενσωματώνονται στο σύνολο των δραστηριοτήτων της επιχείρησης.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

8. Στην με αριθμό 35/14-10-96 ερώτηση δόθηκε με το υπ' αριθμ. 79/5-1-96 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης, 35/14-10-1996 που κατέθεσαν οι Βουλευτές κ.κ. Σ. ΚΟΡΑΚΑΣ και Β. ΜΠΟΥΤΑΣ, σας γνωρίζουμε ότι η προστασία των δασών και των δασικών εκτάσεων της χώρας από τις πυρκαγιές, σύμφωνα με τον Ν. 998/1979, ανήκει στο Υπουργείο Γεωργίας, το οποίο έχει και την ευθύνη για τον προγραμματισμό, τη μελέτη και την εκτέλεση των απαραίτητων για το σκοπό αυτό δασοτεχνικών και λοιπών έργων και το συντονισμό των εμπλεκομένων δυνάμεων.

Το Υπουργείο μας συνεπικουρεί το έργο αυτό με τις Υπηρεσίες της Ελληνικής Αστυνομίας και του Πυροσβεστικού Σώματος, οι οποίες συνεργάζονται στενά και παρέχουν αμέριστη βοήθεια στην προσπάθεια αυτή των Δασικών Υπηρεσιών.

Ιδιαίτερα, το Πυροσβεστικό Σώμα διαθέτει για την αντιμετώπιση των δασικών πυρκαγιών οχήματα και προσωπικό από την οργανική του δύναμη που προορίζεται για την πυροπροστασία των αστικών περιοχών. Η βοήθεια αυτή παρέχεται σύμφωνα με την 79135/4026/6-7-1990 κοινή Απόφαση των Υπουργών Γεωργίας και Δημόσιας Τάξης "Περί αμοιβαίας συνεργασίας και αρωγής προς τη Δασική Υπηρεσία".

Στα πλαίσια αυτά κινητοποιήθηκε η Πυροσβεστική Υπηρεσία Χίου και συνέδραμε τη Δασική Υπηρεσία για την κατάσβεση των αναφερομένων πυρκαγιών, στα Καρδάμυλα την 7-7-1996 με τρία οχήματα και 19 άνδρες, στην περιοχή Βαβύλων του Δήμου Καμποχώρων την 8-7-1996 με τρία οχήματα και 16 άνδρες και στις 28-7-1996 στη θέση Νενητούρια Αμανής με τρία οχήματα και 30 άνδρες.

Για τα λοιπά θέματα αρμόδια να σας πληροφορήσουν είναι τα συνερωτώμενα Υπυοργεία.-

Ο Υπουργός

ΓΕΩΡΓΙΟΣ ΡΩΜΑΙΟΣ"

9. Στην με αριθμό 107/17-10-96 ερώτηση δόθηκε με το υπ' αριθμ. 32518/5-11-96 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 107/17.10.96 που κατέθεσε ο βουλευτής κ. Λ. Παπαγεωργόπυολος, σας πληροφορούμε τα ακόλουθα:

Η ελληνική Συρματουργία είχε δεχθεί παλαιότερα αρκετά πλήγματα από εισαγωγές συρματουργών προϊόντων χαμηλήςποιότητος από χώρες της Ανατολικής Ευρώπης.

Η αντιμετώπιση αυτού του προβλήματος και αφού διαπιστωθεί στην πράξη η αθρόα εισαγωγή ειδών με πολύ χαμηλή τιμή, γίνεται με δύο τρόπους:

Πρώτος τρόπος είναι η επιβολή δασμών αντιντάμπιγκ. Είναι μία διαδικασία που οδηγεί στην ισορρόπηση τω τιμών στην αγορά.

Ο δεύτερος τρόπος είναι η ανάληψη υποχρεώσεων από τις παραγωγικές επιχειρήσεις των χωρών οι οποίες εφαρμόζουν αυτή την τακτική, δηλαδή ουσιαστικά υποχρεώνονται να αυξήσουν το κόστος των προϊόντων τους ώστε να ισορροπήσουν οι τιμές.

Οι διαδικασίες αυτές οι οποίες επιβάλλονται από την Ευρωπαϊκή 'Ενωση, είναι εξαιρετικά χρονοβόρες, αλλά απαιτούν και υψηλή τεκμηρίωση. 'Οταν το 1992 υπήρξε καταγγελία στο Υπουργείο μας, για αθρόες εισαγωγές από την Γιουγκοσλαβία με χαμηλές τιμές χρησιμοποιήθηκε η δεύτερη μέθοδος της ανάληψης υποχρεώσεων και επιβλήθηκε η υποχρέωση να αυξηθούν οι τιμές των προϊόντων της Γιουγκοσλαβίας κατά 20% περίπου.

Αναφορικά με την θέσπιση προυπόθεσης ύπαρξης πιστοποιητικού ποιότητος, η επιβολή σήματος ποιότητος δεν μπορεί να χρησιμοποιηθεί σαν τεχνικό εμπόδιο των εισαγωγών. Η ζήτηση προϊόντων με σήμα ποιότητος αφορά περισσότερο τον καταναλωτή. Για να μπορέσει το υπουργείο μας να στοιχειοθετήσει υπουργική απόφαση ώστε να επιβάλει σε συγκεκριμένο προϊόν το σήμα ποιότητος, θα πρέπει αυτό το προϊόν να εμπίπτει συνολικότερα σε κατηγορία προϊόντων που αφορούν την ασφάλεια και την υγιεινή των χρηστών, σύμφωνα με κοινοτική οδηγία που εφαρμόζουμε και στη χώρα μας τα τελευταία χρόνια.

'Εχει ως γνωστόν θεσπιστεί και εφαρμόζεται σήμα ποιότητος για τα προϊόντα του χάλυβα, του τσιμέντου, τους πλαστικούς σωλήνες και πολλά άλλα. Τα συρματουργικά προϊόντα αυτά δεν υπάγονται στα προϊόντα ασφάλειας και υγιεινής.

Δεν υπάρχει ανάλογο αίτημα από φορείς των επιχειρήσεων αυτών, ώστε το θέμα να μελετηθεί και να αντιμετωπιστεί από τις αρμόδιες υπηρεσίες μας.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

10. Στην με αριθμό 131/18-10-96 ερώτηση δόθηκε με το υπ' αριθμ. 407/5-11-96 έγγραφο από τον υπουργό Δημ. Τάξης η ακόλουθη απάντηση:

"Σε απάντηση της ερώτησης 131/18-10-1996 που κατέθεσαν οι Βουλευτές κ.κ. Σ. ΚΟΡΑΚΑΣ και Λ. ΑΥΔΗΣ, σας γνωρίζουμε ότι το Υπουργείο μας είναι ιδιαίτερα ευαίσθητο στα θέματα της άψογης συμπεριφοράς και της πιστής εκτέλεσης του καθήκοντος των αστυνομικών.

Κάθε κρούσμα παρανομίας και κάθε καταγγελία σε βάρος τους ερευνάται σε βάθος και όταν συντρέχει περίπτωση εφαρμόζεται με αυστηρότητα η ισχύουσα νομοθεσία.

Στα πλαίσια αυτά, διατάχθηκε και τα καταγγελλόμενα με την ερω'τηση η διενέργεια έρευνας, από την οποία δεν προέκυψαν στοιχεία που να επιβεβαιώνουν την διάπραξη αδικημάτων από τους αναφερομένους αστυνομικούς.

Ο Υπουργός

ΓΕΩΡΓΙΟΣ ΡΩΜΑΙΟΣ"

11. Στην με αριθμό 149/21-10-96 ερώτηση δόθηκε με το υπ' αριθμ. 32/5-11-96 έγγραφο από τον Υπουργό εργασίας η ακόλουθη απάντηση:

"Απαντώντας στην αριθ. 149/96 ερώτηση, που κατατέθηκε στη Βουλή από τους Βουλευτές κ.κ. Ο. Κολοζώφ και Δ. Κωστόπουλο, σας πληροφορούμε τα εξής:

Για το θέμα των καταγγελιών για παραβάσεις των διατάξεων της Εργατικής Νομοθεσίας από την Αεροπορική Εταιρεία "VENUS" ασχολήθηκε η Επιθεώρηση Εργασίας Γλυφάδας της Νομαρχίας Αθηνών με επισκέψεις σ' αυτή για έλεγχο και διενήργησε συσκέψεις για επίλυση Εργατικών Διαφορών.

Κατά του ελέγχους που διενεργήθηκαν από την ανωτέρω υπηρεσία διαπιστώθηκαν πράγματι ορισμένες παραβάσεις για τις οποίες έχουν υποβληθεί οι αριθμ. 37/1047/95, 10/86/96, 13/89/96,25/282/96,31/21/96 και 38/435/96 μηνύσεις κατά ων υπευθύνων της Εταιρείας, οι οποίες δεν έχουν εκδικασθεί ακόμα.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

12. Στην με αριθμό 199/23-10-96 ερώτηση δόθηκε με το υπ' αριθμ. 24343/5-11-96 έγγραφο από τον Υφυπουργό εσωτερικών η ακόλουθη απάντηση:

"Σε απάντηση της αριθ. 199/23-10-1996 ερώτησης που κατέθεσε στη Βουλή ο βουλευτής κ. Νικόλαος Νικολόπουλος, σας πληροφορούμε τα εξής:

Σχετικά με το γραπτό διαγωνισμό του Απριλίου 1995, το θέμα έχει λήξει προ ενός έτους και ο πίνακας των επιτυχόντων έχει δημοσιευθεί στο ΦΕΚ 23/12-10-1995/Τεύχος Προκηρύξεων ΑΣΕΠ.

Επίσης έχουν διατεθεί για διορισμό και οι 1.181 επιλαχόντες του ανωτέρω διαγωνισμού (ΦΕΚ 4/20.8.1996/Τεύχος Προκηρύξεων ΑΣΕΠ).

'Οσον αφορά στο θέμα της προσλήψεως προσωπικού για τα Νοσοκομεία συμπεριλαμβανομένων και αυτών της Νομαρχίας Αχαϊας, τα αποτελέσματα εξεδόθησαν και απεστάλησαν στη Νομαρχία για ανάρτηση τον Ιούλιο 1996.

Πλην όμως έχουν υποβληθεί περίπου 2.300 ενστάσεις, οι οποίες εξετάζονται σταδιακά από την Ελάσσονα Ολομέλεια του ΑΣΕΠ, προτασσόμενων των σεισμοπλήκτων περιοχών (Γρεβενά, Κοζάνη), των παραμεθορίων περιοχών και των νησιών του Αιγαίου.

Ο Υφυπουργός

ΑΝ. ΜΑΝΤΕΛΗΣ"

ΠΡΟΕΔΡΕΥΩΝ (Παναγιώτης Ν. Κρητικός): Ευχαριστούμε το συνάδελφο Βουλευτή Κερκύρας κ. Σπύρο Σπύρου.

Αναγιγνώσκεται το δελτίο επικαίρων ερωτήσεων της προσεχούς Δευτέρας, 11ης Νοεμβρίου 1996, ώρας έκτης απογευματινής.

Α. Επίκαιρες Ερωτήσεις Πρώτου Κύκλου.

Πρώτη η με αριθμό 137/5.11.96 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τους Υπουργούς Περιβάλλοντος-Χωροταξίας και Δημοσίων 'Εργων, Μεταφορών και Επικοινωνιών, σχετικά με τα πρόσφατα ατυχήματα με μαθητές έξω από τα Σχολεία και τη λήψη των κατάλληλων μέτρων φύλαξης για την καλύτερη προστασία των παιδιών.


Δεύτερη η με αριθμό 135/5.11.96 επίκαιρη ερώτηση της Βουλευτού της Νέας Δημοκρατίας κας Παρθένας Φουντουκίδου προς τον Υπουργό Υγείας και Πρόνοιας, σχετικά με τις προθέσεις της Κυβέρνησης να αυξήσει τις αμοιβές των γιατρών των ασφαλισμένων του Δημοσίου και άλλων Ταμείων.

Τρίτη η με αριθμό 145/6.11.96 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Κωστόπουλου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων επαναλειτουργίας της "ΠΕΙΡΑΙΚΗΣ-ΠΑΤΡΑΙΚΗΣ".

Τέταρτη η με αριθμό 141/5.11.96 επίκαιρη ερώτηση του Βουλευτή του Συνασπισμού της Αριστεράς και της Προέδρου κ. Ευάγγελου Αποστόλου προς τους Υπουργούς Ανάπτυξης, Εργασίας και Κοινωνικών Ασφαλίσεων, Εθνικής Οικονομίας, σχετικά με τη λήψη των αναγκαίων μέτρων προστασίας της Ελληνικής Συρματουργίας από τις εισαγωγές συρματουργικών προϊόντων από άλλες χώρες εκτός Ευρωπαϊκής 'Ενωσης.

Πέμπτη η με αριθμό 136/5.11.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Εμπορικής Ναυτιλίας, σχετικά με το πρόσφατο ατύχημα στο πλοίο "ΠΗΓΑΣΟΣ" και τη λήψη των αναγκαίων μέτρων για την ασφάλεια στις θαλάσσιες μεταφορές. 

B' Επίκαιρες Ερωτήσεις Δεύτερου Κύκλου.

Πρώτη η με αριθμό 143/6.11.96 επίκαιρη ερώτηση της Βουλευτού του Κομμουνιστικού Κόμματος Ελλάδας κας Μαρίας Μπόσκου προς τον Υπουργό Πολιτισμού, σχετικά με τη λήψη των αναγκαίων μέτρων αναβάθμισης του Ελληνικού Κινηματογράφου.

Δεύτερη η με αριθμό 146/6.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τα επεισόδια στην "MOTOR-OIL" σε βάρος μελών της "GREEN PEACE" και τη λήψη των απαραίτητων μέτρων για την προστασία του περιβάλλοντος στην περιοχή.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Θα παρακαλέσω να προταχθούν δύο επίκαιρες ερωτήσεις από το σημερινό δελτίο των επικαίρων ερωτήσεων.

Η μία απευθύνεται στον Υπουργό Εθνικής 'Αμυνας και η άλλη προς τον Υπουργό Πολιτισμού, οι οποίοι Υπουργοί και οι δύο επείγονται να αναχωρήσουν για υπηρεσιακούς ο κάθε ένας λόγους.

Ο κύριος Υπουργός Εθνικής 'Αμυνας θα παραστεί στην τελετή των Προστατών της Αεροπορίας, Ταξιαρχών, Μιχαήλ και Γαβριήλ και ο κ. Υπουργός Πολιτισμού έχει επείγουσα συνάντηση με τον κύριο Πρωθυπουργό.

Ποιος εκ των κυρίων Υπουργών επείγεται περισσότερο;

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Εγώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βενιζέλος.

Παρακαλώ το Σώμα να εγκρίνει την πρόταξη της επίκαιρης ερώτησης που απευθύνεται στον κύριο Υπουργό Πολιτισμού.

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Θα προταχθεί, λοιπόν, η πέμπτη στην ημερήσια διάταξη με αριθμό 132/4.11.96 επίκαιρη ερώτηση πρώτου κύκλου της Βουλευτού του Δημοκρατικού Κοινωνικού Κινήματος κας Βασιλικής Αράπη-Καραγιάννη προς τον Υπουργό Πολιτισμού, σχετικά με τη λήψη των αναγκαίων μέτρων για την καλύτερη λειτουργία του Εθνικού Θεάτρου.

Η επίκαιρη ερώτηση έχει ως εξής.

"Tο Εθνικό Θέατρο οδηγείται στην πλήρη διάλυση και την καλλιτεχνική ανυποληψία. Με το ν. 2273/94 αφαιρέθηκαν οι αρμοδιότητες του διοικητικού συμβουλίου και καταργήθηκε η καλλιτεχνική επιτροπή, με αποτέλεσμα να δημιουργηθεί ένα καθεστώς αυταρχισμού και διώξεων απαράδεκτων για πολιτιστικό οργανισμό.

Τα οικονομικά του θεάτρου έχουν ανατεθεί στην ιδιωτική εταιρεία "ΜΟΥΡ ΣΤΗΒΕΝΣ", ενώ στις προμήθειες και στη διαχείριση του υλικού του θεάτρου έχουν τοποθετηθεί στελέχη μεγάλης πετρελαϊκής εταιρείας με υπέρογκους μισθούς.

Επειδή το θέμα είναι εξαιρετικά επείγον, αφού το Εθνικό Θέατρο απειλείται με διάλυση όπως προκύπτει από τις πρόσφατες παραιτήσεις των προέδρων του διοικητικού συμβουλίου, ερωτάται ο κύριος Υπουργός.

Πρώτον, σε ποιες ενέργειες προτίθεται να προβεί, προκειμένου να επαναφέρει το Εθνικό Θέατρο στη νομιμότητα και στην πολιτιστική του αποστολή.

Δεύτερον, εάν θα αναλάβει πρωτοβουλίες για την κατάργηση του ν. 2273/94, ώστε να δημιουργηθεί ένα νέο σύγχρονο θεσμικό πλαίσιο που θα επαναπροσδιορίζει το ρόλο, τους στόχους και την αποστολή των Κρατικών Σκηνών και:

Τρίτον, εάν θα ενημερώσει τη Βουλή για τα απολογιστικά στοιχεία του θεάτρου από 1.1.95 μέχρι σήμερα και συγκεκριμένα, τι εισέπραξε το Εθνικό Θέατρο από κρατική επιχορήγηση, δημόσιες επενδύσεις, ΛΟΤΤΟ, άλλες πηγές και πώς δαπανήθηκαν τα ποσά αυτά.

Ο Υπουργός Πολιτισμού κ. Ευάγγελος Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): 'Οπως γνωρίζει η Βουλή, ο ν. 2273/94, ένας νόμος σχετικά πρόσφατος, ο οποίος ακόμα δεν έχει δοκιμαστεί στην πράξη, γιατί δεν έχουν εκδοθεί όλες οι προβλεπόμενες απ' αυτόν κανονιστικές πράξεις, βρήκε σ' αυτήν την Αίθουσα την υποστήριξη σχεδόν όλων των Πτερύγων με εξαίρεση μόνο του Κομμουνιστικού Κόμματος. Είναι ένας νόμος ο οποίος καινοτομεί και μετέτρεψε τις κρατικές σκηνές σε Νομικά Πρόσωπα Ιδιωτικού Δικαίου, αλλά πάντως κρατικά νομικά πρόσωπα.

Θα ήταν, λοιπόν, εξαιρετικά βεβιασμένο και ανώριμο να δηλώσει κανείς ότι θα ανατρέψει ένα νομοθετικό πλαίσιο, το οποίο είναι νωπό, δεν έχει ολοκληρωθεί και αυτήν τη στιγμή δοκιμάζεται. Δεν έχουν περάσει ούτε καν δύο καλλιτεχνικές περίοδοι με την ισχύ του νέου νόμου. 'Αρα η πρωτοβουλία της Κυβέρνησης δεν κατατείνει στην τροποποίηση του νομοθετικού καθεστώτος, αλλά στη διευκόλυνση της ομαλής και αποτελεσματικής λειτουργίας των κρατικών σκηνών, όχι μόνο του Εθνικού Θεάτρου, αλλά και του Κρατικού Θεάτρου Βορείου Ελλάδος και της Εθνικής Λυρικής Σκηνής, δηλαδή των τριών σκηνών που πρέπει να επιτελούν τον ειδικό πολιτιστικό και παιδαγωγικό ρόλο τους, διότι πρέπει, ως μεγάλοι θίασοι ρεπερτορίου, να έχουν ένα ρόλο που δεν μπορεί να τον παίξει από τη ίδια την φύση του το μη κρατικό, το ελεύθερο θέατρο, το οποίο όμως, επίσης επιχορηγείται τον τελευταίο καιρό με μεγαλύτερη γενναιότητα από το Υπουργείο Πολιτισμού.

Η παραίτηση του εκλεκτού δοκιμιογράφου, φιλοσόφου, λογοτέχνη Γιώργου Χειμωνά οφειλόταν σε λόγους υγείας. Ο διορισμός του συναδέλφου Γιώργου Βέλτσου στη θέση του προέδρου του διοικητικού συμβουλίου έγινε εν όψει του ισχύοντος νομικού καθεστώτος. Η δε παραίτησή του είναι μια ένδειξη, αν θέλετε, της αδυναμίας να συμβιβαστεί μια προσωπικότητα ριζοσπαστική, εικονοκλαστική και χυμώδης με το ρόλο του Προέδρου ενός διοικητικού συμβουλίου, ο οποίος είναι πολύ συγκεκριμένος σύμφωνα με τις προδιαγραφές του νόμου.

'Αρα, η εφαρμογή του νόμου και η υποστήριξη η οικονομική και οργανωτική του Εθνικού Θεάτρου είναι η πρώτη επιλογή του Υπουργείου Πολιτισμού, ως προς τη θεατρική πολιτική. Η εφαρμογή του νόμου και η διασφάλιση των όρων της διαφάνειας αρκούν, για να λειτουργεί νόμιμα και αποτελεσματικά το Εθνικό Θέατρο.

Αλλά ας πούμε κάποια στιγμή τα πράγματα με το όνομά τους. Ποια είναι η χρηματοδότηση από τον κρατικό προϋπολογισμό και από το πρόγραμμα δημοσίων επενδύσεων και από τις πιστώσεις του "ΛΟΤΤΟ", του Εθνικού Θεάτρου; Είναι ιδιαίτερα πενιχρή. Το 1995 το Εθνικό Θέατρο έλαβε ως νομικό πρόσωπο απ' όλες αυτές τις πηγές 1.623.564.000 δραχμές.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού)

Και το 1996 έχει λάβει μέχρι τώρα 1.425.039.000 δραχμές. Αντιλαμβάνεσθε, λοιπόν, ότι, όταν τα πάγια λειτουργικά έξοδα του Εθνικού Θεάτρου υπερβαίνουν αυτά τα ποσά, όταν μόνο το κονδύλιο της μισθοδοσίας υπερβαίνει το 1.200.000.000, όταν τα άλλα λειτουργικά έσοδα προσεγγίζουν το άλλο ένα δισ., δεν απομένει σχεδόν τίποτε για το καλλιτεχνικό πρόγραμμα, το οποίο εν τούτοις παράγεται. Παράγεται στις κρατικές σκηνές καλλιτεχνικό πρόγραμμα και αν δούμε τα συγκριτικά στοιχεία, τα οποία είναι στη διάθεση της Βουλής, για το τι συνέβαινε στις κρατικές σκηνές επί παλαιού νομικό καθεστώτος, όταν ήταν Νομικό Πρόσωπο Δημοσίου Δικαίου, και τι συμβαίνει τώρα, θα δείτε πόσο πολύ έχει βελτιωθεί η κατάσταση. Και θα σας πω μόνο μια ένδειξη. Την εντυπωσιακή αύξηση του αριθμού των θεατών και του αριθμού των εισιτηρίων, που είναι ο πιο ασφαλής κριτής, γιατί εισιτήριο σημαίνει θεατής, σημαίνει αποδοχή της παράστασης από την πολιτιστική αγορά.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ, έχετε και δευτερολογία.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Μα, δεν είσθε θεατρόφιλος; Δεν θεατρίζεσθε;

ΠΡΟΕΔΡΕΥΩΝ (Παναγιώτης Ν. Κρητικός): Είμαι περισσότερο παντός άλλου, αλλά όταν βιάζονται δεν μακρηγορούν.

Η κα Αράπη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, κύριοι συνάδελφοι, εγώ θα ξεκινήσω με μια πολύ μεγάλη φράση, που είχε πει ο αείμνηστος Πρόεδρος της Δημοκρατίας Κωνσταντίνος Τσάτσος, ότι το καλύτερο προϊόν που παράγει η Ελλάδα είναι ο πολιτισμός.

Μ'αυτά που είπε, όμως, ο Υπουργός τώρα εγώ νομίζω ότι οι άνθρωποι του θεάτρου -και εγώ προσωπικά- δεν φωτίζονται. Θεωρώ το νόμο αυτόν, τον 2273/94, που είπε ο Υπουργός ότι ψηφίστηκε και από τη Νέα Δημοκρατία και από την Πολιτική 'Ανοιξη και από το ΠΑ.ΣΟ.Κ., μπαλετίστικο σόου και είναι προς τιμήν του Κ.Κ.Ε. που δεν τον ψήφισε.

Αυτήν τη στιγμή, κύριε Πρόεδρε και κύριε Υπουργέ, υπάρχει ένα Κρατικό Εθνικό Θέατρο, το οποίο είπατε, ότι κατ'όνομα μόνο είναι κρατικό. Διότι, εφ' όσον λειτουργεί ιδιωτικά, δεν υπάρχει προεδρείο ή πάρεδρος να κάνει τον έλεγχο. Λειτουργεί ο κάθε διευθυντής αυθαίρετα, μπορώ να πω. Είναι ο ίδιος καλλιτεχνικός διευθυντής, οικονομικός διευθυντής, διοικητικός διευθυντής, έχει την πρώτη θέση να κάνει πειθαρχικές διώξεις. Παλαιότερα είχαμε τον πρόεδρο του διοικητικού συμβουλίου. Και σεις προηγουμένως είπατε, ότι και ο κ.Χειμωνάς δεν ήταν τυχαίος άνθρωπος, όπως και ο κ.Βέλτσος, ο οποίος είπε, και το έγραψαν και οι εφημερίδες, "δεν μπορώ να είμαι ο ταξιθέτης του κ. Κούρκουλου".

Κύριε Υπουργέ, το Κρατικό Θέατρο είναι Νομικό Πρόσωπο Ιδιωτικού Δικαίου και χρηματοδοτείται από τον κρατικό προϋπολογισμό. Οι δε υπάλληλοι και οι τεχνικοί και οι οικονομικοί, έχουν αποσπαστεί στο Υπουργείο Πολιτισμού, χρεώνεται όμως το θέατρο. Εκεί έχουν έρθει εγκάθετοι υπάλληλοι από μεγάλο οργανισμό, που τον γνωρίζετε και σεις και παίρνουν υψηλούς μισθούς, ενώ η διευθύνουσα σύμβουλος η κα Ντόρα Τσάτσου, απ'ό,τι γνωρίζω, έπαιρνε 165.000 δρχ. το μήνα. Εσείς δε μας φέρατε απολογιστικά στοιχεία για το τι εισέπραξε το θέατρο. Μας είπατε μόνο, τι δόθηκε από τον κρατικό προϋπολογισμό. Εγώ τουλάχιστον δεν είμαι ικανοποιημένη απ'αυτά που είπατε. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Πολιτισμού έχει το λόγο, για να δευτερολογήσει.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Φοβούμαι ότι γίνεται μία παρεξήγηση. Το Εθνικό Θέατρο είναι φυσικά Νομικό Πρόσωπο Ιδιωτικού Δικαίου, αλλά κρατικό Νομικό Πρόσωπο Ιδιωτικού Δικαίου. Τέτοια Νομικά Πρόσωπα Ιδιωτικού Δικαίου είναι πολλοί οργανισμοί εξαιρετικά κρίσιμοι για τη Δημόσια Διοίκηση και μάλιστα οργανισμοί που βρίσκονται στο σκληρό πυρήνα του Κράτους. Δεν είναι λιγότερο κρατικό το Εθνικό Θέατρο, απ'ότι είναι π.χ. η ΔΕΗ, για να πάρω το πιο ακραίο παράδειγμα.

Οι αποδοχές, βεβαίως, των στελεχών του Εθνικού Θεάτρου πρέπει να είναι ανάλογες της αποστολής τους. Τιμώ την κα Τσάτσου-Συμεωνίδου, γιατί υπό το καθεστώς εκείνο, οι αποδοχές της ήταν πολύ μικρές και η καλλιτεχνική της προσφορά πάρα πολύ μεγάλη, αλλά δεν μπορεί να βρει κανείς ανθρώπους, οι οποίοι να κινούνται με επιτυχία στα θεατρικά δρώμενα στην αγορά, οι οποίοι να προσελκυστούν από το Εθνικό Θέατρο, αν δεν υπάρχει μία στοιχειώδης αμοιβή.

Πρέπει δε να σας πω, ότι τα επιχορηγούμενα Νομικά Πρόσωπα Ιδιωτικού Δικαίου διαχειρίζονται το δημόσιο χρήμα με τους κανόνες της υπολογίας και ελέγχονται κατά τούτο από το Ελεγκτικό Συνέδριο. Η δε εταιρεία των Ορκωτών Ελεγκτών που έχει προσληφθεί με απόφαση του διοικητικού συμβουλίου του Εθνικού Θεάτρου για την οικονομική διαχείριση, είναι μια από τις πιο γνωστές και καταγεγραμμένες στους καταλόγους του Υπουργείου Εθνικής Οικονομίας, εταιρείες Ορκωτών Ελεγκτών, που βεβαιώνουν την ορθή τήρηση των λογιστικών κανόνων.

Πρέπει δε επίσης να σημειώσω, ότι υπό το καθεστώς του Νομικού Προσώπου Δημοσίου Δικαίου δεν υπήρχε τίποτε άλλο, παρά μόνο ένα απλό βιβλίο εσόδων και εξόδων, ενώ τώρα υπάρχει ολόκληρο λογιστικό σχέδιο.

Ας τα αφήσουμε, όμως, αυτά. Ας δούμε το καλλιτεχνικό μέρος, ας δούμε ποια είναι η ποιότητα των παραστάσεων, ποια είναι η φυσιογνωμία του δραματολογίου του Εθνικού Θεάτρου, ποια είναι η σχέση του με το εξωτερικό, τι έγινε με τις περιοδείες του, πόσους θεατές προσέλκυσε. Ας μιλήσουμε για την ειδική θεατρική αποστολή των κρατικών σκηνών.

Γι'αυτά, εγώ είμαι στη διάθεσή σας, αν μου υποβάλετε ερωτήσεις αυτού του περιεχομένου, ερωτήσεις δηλαδή για την ουσία των θεατρικών πραγμάτων. Αν οι ερωτήσεις αφορούν την οικονομική διαχείριση και τη διαφάνεια, η απάντηση είναι πάρα πολύ απλή, γιατί δυστυχώς -και το τονίζω το "δυστυχώς"- τα ποσά που διαθέτουμε για το θέατρο, κρατικό και μη κρατικό, είναι πάρα πολύ μικρά.

Μιλάμε για σταγόνες σε έναν ωκεανό πραγμάτων, που συμβαίνουν στον Τόπο αυτό.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού.)

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, δώστε το χρόνο στον επίσης επειγόμενο Υφυπουργό, το συνάδελφό σας.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): 'Οπως είπε ο Υφυπουργός Παιδείας έπεσε η αυλαία.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση της δεύτερης προτασσόμενης επίκαιρης ερώτησης δεύτερου κύκλου, η οποία είναι τρίτη στην ημερήσια διάταξη με αριθμό 142/6.11.96 του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Εθνικής 'Αμυνας, Εμπορικής Ναυτιλίας, σχετικά με το πρόσφατο ατύχημα σύγκρουσης του επιβατικού πλοίου "ΣΑΜΑΙΝΑ" με την πυραυλάκατο "ΚΩΣΤΑΚΟΣ" και τη λήψη των αναγκαίων μέτρων αποφυγής τέτοιων περιστατικών στο μέλλον, η οποία στο περιεχόμενό της έχει ως εξής:

"Τη Δευτέρα (4.11.96) στη θαλάσσια περιοχή της Σάμου συνέβη η γνωστή τραγωδία, μετά από τη σύγκρουση του επιβατικού πλοίου "ΣΑΜΑΙΝΑ" με την πυραυλάκατο "ΚΩΣΤΑΚΟΣ", με αποτέλεσμα τέσσερα μέλη του πληρώματος του πολεμικού να αγνοούνται.

Ερωτώνται οι κύριοι Υπουργοί:

Εάν είχαν ληφθεί από την Κυβέρνηση μέτρα και ποια, για την αποφυγή παρόμοιων περιστατικών;

Εάν η γραμμή πλεύσης του επιβατικού, ο τεχνικός εξοπλισμός, ο αριθμός και η ειδίκευση του πληρώματος, ήταν σύμφωνα με τους κανόνες ναυσιπλοϊας;

Εάν οι οδηγίες που είχε το πλήρωμα της πυραυλακάτου ήταν τέτοιες, που να μπορούσαν να αντιμετωπίσουν κίνδυνο σαν αυτόν ή παρόμοιο, ποιές ήταν και εάν εφαρμόσθηκαν;

Τι μέτρα προτίθεται να πάρει η Κυβέρνηση, ώστε να είναι το τελευταίο θλιβερό περιστατικό που γίνεται σε στρατιωτική άσκηση;". 

Ο Υφυπουργός της Εθνικής 'Αμυνας κ. Δημήτριος Αποστολάκης έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, κυρίες και κύριοι, θέλω να δηλώσω και από το Βήμα τη Βουλής, ότι το Υπουργείο Εθνικής 'Αμυνας εκφράζει τη λύπη του και τη συμπαράσταση του προς τις οικογένειες των τεσσάρων αγνοουμένων, του ανθυπασπιστή Κοκκίνη Κανέλλου και των κελευστών Ασπρογέρακα Αποστόλου, Μαυρογιώργου Βασιλείου και Αυγδανισιάκη Γεωργίου - Νεκταρίου.

Θέλω να σας βεβαιώσω, ότι το Υ.Ε.Θ.Α. καταβάλει κάθε δυνατή προσπάθεια, ώστε να ρίξει άπλετο φως σε αυτήν την υπόθεση και να είστε σίγουροι ότι θα αποδοθούν ευθύνες εκεί που πρέπει και σε όλα τα επίπεδα.

Παράλληλα θέλω να τονίσω, ότι το τίμημα για την άμυνα της Χώρας μπορεί να είναι κάποτε βαρύ. Θέλουμε να έχουμε ετοιμοπόλεμες 'Ενοπλες Δυνάμεις, τέτοιες που να λειτουργούν ως αποτρεπτική δύναμη και σε κάθε περίπτωση. Γι αυτό καταβάλλεται κάθε προσπάθεια, ώστε να ασκείται το στρατιωτικό προσωπικό όσο γίνεται πιο ρεαλιστικά. 'Αλλωστε, αυτόν το σκοπό εξυπηρετούν και οι ασκήσεις που γίνονται από τους τρεις κλάδους των Ενόπλων Δυνάμεων.

Σε κάθε περίπτωση πάντως η ελαχιστοποίηση αυτών των ατυχημάτων με τη σχολαστική τήρηση των κανονισμών ασφαλείας αποτελεί πάγια επιδίωξη του Υπουργείου και σε αυτό αποδίδουμε μεγάλη σπουδαιότητα. 

'Ετσι και στη συγκεκριμένη περίπτωση, το Υπουργείο έχει λάβει όλα εκείνα τα προληπτικά μέτρα, (οργανωτικά, διαδικαστικά, τεχνικά) σε ό,τι αφορά τα πολεμικά πλοία. Εκτός αυτού, με εντολή που δίδεται πάντα στους Κυβερνήτες των πολεμικών πλοίων και η οποία δόθηκε και για τη συγκεκριμένη περίπτωση, κάθε πολεμικό πλοίο κατά τη διάρκεια του πλου είναι υποχρεωμένο να μεριμνά για την ασφαλή του πλεύση και να φροντίζει κατά προτεραιότητα για την ασφάλεια του προσωπικού και των μέσων.

Από την άλλη πλευρά, όπως μας γνώρισε το Υπουργείο Εμπορικής Ναυτιλίας, οι αρμόδιες υπηρεσίες τους είχαν λάβει όλα τα αναγκαία μέτρα για την προστασία της ανθρώπινης ζωής στη θάλασσα, που προβλέπεται από τις διεθνείς συμβάσεις, τους κανονισμούς ασφαλείας και τους εθνικούς νόμους, που εφαρμόζονται στη θάλασσα.

Θέλω ακόμα να προσθέσω, ότι το Υπουργείο Εμπορικής Ναυτιλίας μας έχει βεβαιώσει, ότι το επιβατηγό πλοίο έχει επιθεωρηθεί από την αρμόδια Διεύθυνση Ελέγχου Εμπορικών Πλοίων και είχε εφοδιασθεί με Πρωτόκολλο Γενικής Επιθεώρησης, έγκυρο μέχρι το Μάρτιο του 1997.

Επίσης η συγκρότηση του πληρώματός του, τόσο από πλευράς αριθμού όσο και από πλευράς προσόντων, είναι σύμφωνη με την οριζόμενη από την εθνική μας νομοθεσία. Από τη μελέτη δε των στατιστικών δεδομένων της τελευταίας δεκαετίας προκύπτει ότι, δεν έχουμε άλλο παρόμοιο περιστατικό που να θίγει ή να αμαυρώνει τη λαμπρή πράγματι φήμη που έχει η ναυτική μας οικογένεια. Πρέπει δε να επισημανθεί, ότι τέτοια θλιβερά περιστατικά ατυχήματα δεν αποκλείονται σε κανένα χώρο που κινούνται οχήματα. Βέβαια η αίσθηση και η συγκίνηση της κοινής γνώμης για το συγκεκριμένο ατύχημα είναι μεγάλη και δικαιολογημένη. Δεν πρέπει, όμως, τα ναυτικά ατυχήματα να συνδέονται πάντοτε με έλλειψη όρων ασφαλείας.

Η πείρα και τα στατιστικά στοιχεία δείχνουν, ότι ένα πολύ μεγάλο ποσοστό οφείλεται σε ανθρώπινο σφάλμα. Δεν γνωρίζουμε ακόμα αν ο κυβερνήτης ή κάποιος άλλος αξιωματικός της πυραυλακάτου "ΚΩΣΤΑΚΟΣ" παρέβη τις εντολές ή περιέπεσε πιθανόν σε ανθρώπινο λάθος. Για τυχόν ευθύνες του στρατιωτικού προσωπικού διενεργείται προκαταρκτική εξέταση από την Εισαγγελεία Ναυτοδικείου Πειραιώς, ενώ για τυχόν ευθύνες του πλοιάρχου του επιβατικού πλοίου "ΣΑΜΑΙΝΑ", διενεργείται ανάκριση από την Εισαγγελεία Πλημμελιοδικών Σάμου.

Εκτός από αυτά σας γνωρίζω ότι, διενεργείται και πραγματογνωμοσύνη για τα πραγματικά αίτια του ατυχήματος. Μετά το πέρας όλων αυτών των ερευνών θα είμαστε σε θέση να εξαγάγουμε με ασφάλεια συμπεράσματα, να επιμερίσουμε ευθύνες και να ενημερώσουμε, τόσο τη Βουλή όσο και την κοινή γνώμη.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ο κύριος Υπουργός κατελόγισε μόνο ευθύνες στα πληρώματα των δύο πλοίων και δεν είδε καθόλου τις σημαντικές ευθύνες που έχουν και τα δύο Υπουργεία, τόσο το Υπουργείο Εθνικής 'Αμυνας όσο και το Υπουργείο Εμπορικής Ναυτιλίας.

Είναι πολύ τρομερό σήμερα, στη δεκαετία με την τρομακτική εξέλιξη της τεχνολογίας και της ηλεκτρονικής, να συμβαίνουν τέτοιες τραγωδίες με θύματα ανθρώπινες ζωές και μάλιστα νέων ανθρώπων, που έρχονται να υπηρετήσουν την Πατρίδα.

Κύριε Υπουργέ, μιλάμε για ευθύνες τις οποίες έχει η πολιτική ηγεσία. Οι ευθύνες αυτές δεν είναι μόνο προσωπικές, είναι γενικότερα της Κυβέρνησης, όταν δεν λαμβάνονται υπόψη τέτοια μέτρα, όταν δεν εκσυγχρονίζετε το θεσμικό πλαίσιο και για την εμπορική ναυτιλία αλλά και για τις ασκήσεις του ναυτικού μας.

Δεν μπορεί να μην έχουν ειδοποιηθεί τα πληρώματα των δύο πλοίων, ότι στο συγκεκριμένο δρομολόγιο, στη συγκεκριμένη ρότα που έχουν τα επιβατικά πλοία, να στέκεται με σβησμένα τα φώτα ένα πολεμικό μας, που είναι πολύ ευκίνητο σε άλλη περίπτωση να αντιδράσει εύκολα κ.λπ. Δεν μπορεί να μην παίρνονται τα απαραίτητα μέτρα, δεν μπορεί να μην παίρνονται επαγρυπνητικά μέτρα, επαγρύπνησης όχι μόνο στο Εμπορικό, αλλά και στο Πολεμικό Ναυτικό, για να μπορούν να αποσωβηθούν τέτοια πράγματα.

Κύριε Πρόεδρε, εμείς πιστεύουμε ότι οι ευθύνες της Κυβέρνησης είναι τεράστιες. Αποδείχνεται ότι δεν παίρνονται τα στοιχειώδη μέτρα περιφρούρησης της ζωής των ανύποπτων πολιτών, αλλά και των στρατευμένων κατά τη διάρκεια άσκησης, όπως αυτή της άσκησης "ΠΑΡΜΕΝΙΩΝ".

Δεν είναι δυνατόν ο Λαός να στέλνει τα παιδιά του να υπηρετήσουν την Πατρίδα, δεν είναι δυνατόν αυτό το ιερό δικαίωμα που έχει ο κάθε 'Ελληνας να υπερασπιστεί την Πατρίδα του, να αποβαίνει νεκροφόρα και μάλιστα νεκροφόρα στα πολύ βαθιά νερά.

Πιστεύουμε ότι η Κυβέρνηση έχει ευθύνες. Πρέπει να εκσυγχρονίσει το στρατό, να τον εκδημοκρατίσει, πρέπει να λάβει όλα τα μέτρα, τουλάχιστον τα πολύ απαραίτητα μέτρα επικοινωνίας μεταξύ των δύο Υπουργείων, για να αποφεύγονται παρόμοια γεγονότα.

Δεν είναι τυχαίο ότι μία μέρα μετά από αυτό το τραγικό γεγονός...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή.)

Μισό λεπτό, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, συντομεύετε.

ΝΙΚΟΛΑΟΣ ΓΚΑΤΖΗΣ: ...η πυραυλάκατος "ΛΗΜΝΟΣ" θα είχε την ίδια τύχη από ένα άλλο επιβατικό πλοίο. Αντί να αντιδράσει ακαριαία και το ένα Υπουργείο και το άλλο, οδηγούμαστε σε ένα συνεχές τραγικό φαινόμενο, μία ακόμα παραλίγο βύθιση ναυτικού μας πλοίου.

ΠΡΟΕΔΡΕΥΩΝ (Παναγιώτης Ν. Κρητικός): Ο χρόνος είναι προκαθορισμένος και μέσα στα πλαίσια αυτού του χρόνου να προσαρμόζουμε και τις ομιλίες μας. Οι ερωτήσεις δεν είναι για μεγάλες αγορεύσεις. Είναι για να τίθενται ζητήματα, με λίγες λέξεις, ουσιαστικά, και να απαντώνται επίσης με λίγες λέξεις. Δεν προσφέρονται τα ζητήματα αυτά για μακρηγορίες.

'Εχω την τιμή να ανακοινώσω στο Σώμα, ότι πενήντα έξι μαθητές και δύο συνοδοί-καθηγητές από το 2ο Επαγγελματικό Λύκειο Σιβιτανιδείου, παρακολουθούν τη συνεδρίασή μας, αφού προηγουμένως ξεναγήθηκαν στην Αίθουσα "ΕΛΕΥΘΕΡΙΟΣ ΒΕΝΙΖΕΛΟΣ".

(Χειροκροτήματα από όλες τις Πτέρυγες της Βουλής.)

Ο κύριος Υφυπουργός έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, η ευαισθησία όλων μας για την ανθρώπινη ζωή είναι μεγάλη και δικαιολογημένη. Μπορώ να πω, όμως, ότι το Υπουργείο 'Αμυνας και το Υπουργείο Εμπορικής Ναυτιλίας δεν υστερεί καθόλου σε αυτήν την ευαισθησία από κανέναν άλλο.

Είπα και στην αρχή, ότι το ατύχημα είναι ακόμα πρόσφατο. Οι άνθρωποι είναι αγνοούμενοι, δεν έχουν κηρυχθεί νεκροί, παρά τις ελάχιστες πιθανότητες, να βρεθούν ζωντανοί και προσπαθούμε με ευαισθησία και για τις οικογένειες τους να προσεγγίσουμε το πρόβλημα.

Σας διαβεβαίωσα ότι, ανεξάρτητοι δικαστικοί φορείς, έχουν αναλάβει την ανάκριση για το ναυτικό αυτό ατύχημα και επίσης, σας διαβεβαίωσα ότι θα ληφθούν όλα εκείνα τα μέτρα, τα οποία πρέπει, και θα επιμερισθούν ευθύνες σε όποιο επίπεδο και να είναι. Ασφαλώς, ευθύνες θα υπάρχουν. Θα είναι μόνο άδικο και ίσως αυθαίρετο, να πούμε αυτήν τη στιγμή πού έγκειται η ευθύνη και ποιοι θα πρέπει να ελεγχθούν.

Επίσης, θα πρέπει να σας διαβεβαιώσω ότι, η συνεργασία των δύο Υπουργείων, Εθνικής 'Αμυνας και Εμπορικής Ναυτιλίας είναι αγαστή, είναι καθημερινή, συνεχής και δεν υπάρχουν κενά. Αν υπάρχουν κενά, θα το βρει η έρευνα και θα τα καλύψουμε. Δεν πρόκειται περί δυσαρμονίας της συνεργασίας των δύο Υπουργείων. Δεν ξέρουμε ακόμα, γι'αυτό είμαι προσεκτικός στις εκφράσεις μου, σε τι οφείλετο το ναυτικό ατύχημα. Σίγουρα, όμως -και να είστε βέβαιοι- θα ληφθούν όλα εκείνα τα μέτρα, ούτως ώστε -να εξασφαλισθεί ότι δε θα επαναληφθούν ή τουλάχιστον- να ελαχιστοποιηθούν οι περιπτώσεις που τα πλοία στις ελληνικές θάλασσες ή οπουδήποτε αλλού θα εμπλακούν σε τέτοια ατυχήματα.

Θέλω να εκφράσω τη λύπη και τη συμπαράσταση του Υπουργείου προς τις οικογένειες των τεσσάρων ανδρών των οποίων αγνοείται η τύχη.

Ευχαριστώ, κύριε Πρόεδρε.


ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Χρόνια πολλά στην Αεροπορία. Γιορτάζει σήμερα.

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως. 'Εχει τις ευχές μας.

Επανερχόμαστε στις επίκαιρες ερωτήσεις πρώτου κύκλου.

Πρώτη στην ημερήσια διάταξη επίκαιρη ερώτηση πρώτου κύκλου είναι η με αριθμό 138/5-11-96 του Βουλευτή του ΠΑΣΟΚ κ. Στυλιανού Παπαθεμελή, προς τον Υπουργό Εξωτερικών, σχετικά με τα μέτρα που πρόκειται να λάβει η Κυβέρνηση, ώστε να σταματήσουν οι τουρκικές ενέργειες αφελληνισμού των νησιών 'Ιμβρου και Τενέδου, η οποία εν περιλήψει έχει ως εξής:

"Στην 'Ιμβρο και την Τένεδο συντελούνται κατ'εξακολούθηση κακουργήματα της Τουρκικής κυβέρνησης με στόχο το τέλειο έγκλημα, την ολοκλήρωση δηλαδή του αφελληνισμού τους.

Μετά από σειρά εθνοκαθαρτικών μέτρων που υλοποιήθηκαν από καιρό, κατάργηση της Ελληνικής εκπαίδευσης, δήμευση του συνόλου σχεδόν της καλλιεργήσιμης γης, διωγμοί, εποικισμοί, εγκατάσταση εγκληματιών του κοινού ποινικού νόμου, εγκατάσταση στρατιωτικών μονάδων, βιασμοί, δολοφονίες κ.λπ. ξεκινά τώρα το νέο κύμα κατατρομοκράτησης των Ελλήνων με τη δήμευση των σπιτιών και των υπολειμμάτων των περιουσιών τους.

Οι φωνές απογνώσεως, αλλά και αντιστάσεως, που 'Ιμβριοι και Τενέδοι απευθύνουν στην Πατρίδα, μπορούν να συνοψισθούν στα ακόλουθα κύρια αιτήματα:

α. Αξίωση από την Τουρκία να επαναφέρει τα δύο νησιά στο καθεστώς του 1923 (STATUS QUO ANTE) . 

β. 'Αμεσες "μερικές" διεκδικήσεις και κατοχύρωση των δικαιωμάτων των Ελλήνων προς δικαίωση της περιουσίας τους και του πολιτισμού τους. Τούτο επιβάλλει ταχεία και αποτελεσματική παρέμβαση της Ελλάδας να σταματήσει η Τουρκία τον αρξάμενο νέο κύκλο δημεύσεων και για την Τουρκική "λογική" αυτό επιτυγχάνεται με την επαπειλή Ελληνικών αντιμέτρων στη Θράκη.

γ. Πρόγραμμα επανάκτησης της Τουρκικής ιθαγένειας από μέρους εκείνων που την έχασαν αναγκαστικά.

δ. Στήριξη των οικογενειών που ζουν στα νησιά. Ενθάρρυνση και άλλων να επανέλθουν.

ε. Διεκδίκηση επανίδρυσης ελληνικού σχολείου.

στ. Ακτοπλοϊκή σύνδεση με Αλεξανδρούπολη και νησιά Ανατολικού Αιγαίου.

Πώς σκέπτεται να ενεργήσει η Κυβέρνηση;".

Ο Υφυπουργός Εξωτερικών, κ. Ροζάκης έχει το λόγο.

ΧΡΗΣΤΟΣ ΡΟΖΑΚΗΣ (Υφυπ.Εξωτερικών): Ευχαριστώ πολύ, κύριε Πρόεδρε.

Δεν μπορεί κανείς παρά να συμφωνήσει με τα όσα λέει ο κ.Παπαθεμελής στο σκεπτικό του. Και η Κυβέρνηση μάλιστα συμφωνεί μ'ένα συγκεκριμένο αριθμό προτάσεων, οι οποίες παρατίθενται στη συγκεκριμένη επίσημη επίκαιρη ερώτηση.

Είναι δεδομένο, είναι γεγονός, ότι από το 1923 η Τουρκία είχε επιδοθεί σε μια σειρά μέτρων, τα οποία αποσκοπούν στον αφελληνισμό των νησιών 'Ιμβρου και Τενέδου και στη δημιουργία συνθηκών πλήρους εξανδραποδισμού όλου του ελληνικού στοιχείου από την περιοχή.

Εκείνο που είναι ιδιαίτερα σημαντικό -και δεν αφορά μόνο την ιστορία αλλά και την τρέχουσα πραγματικότητα- είναι ότι από το 1995 και μετά, η Τουρκία έχει εφαρμόσει μια σειρά μέτρων αναφορικά με το κτηματολόγιο, έχει δημιουργήσει δηλαδή μια πρόφαση, βάσει της οποίας επιχειρεί να υφαρπάξει και τα τελευταία εναπομείναντα περιουσιακά στοιχεία των Ελλήνων της περιοχής, δημιουργώντας προϋποθέσεις τέτοιες για τους κυρίους των περιοχών αυτών, ώστε να τους εξαναγκάσει τελικώς να παραδώσουν τα περιουσιακά τους στοιχεία.

Αντιλαμβάνεσθε, ότι μια τέτοια πολιτική απάδει σε μια πρακτική χώρας, η οποία επιδιώκει να έχει στενές σχέσεις με την Ευρωπαϊκή 'Ενωση.

Είναι αναμφίβολο, ότι η Ελλάδα θα υποδείξει στην Ευρωπαϊκή 'Ενωση και στα όργανά της όλη αυτή τη σειρά των μέτρων τα οποία έχουν παρατηρηθεί από τη μεριά της Τουρκίας. 

Επίσης, υπό το πρίσμα αυτής της ίδιας λογικής, αντιμετωπίζεται αυτή τη στιγμή λήψη μέτρων από τη μεριά του Υπουργείου των Εξωτερικών, μέτρων τα οποία λίγο πολύ, προτείνονται και από τη μεριά του κ. Παπαθεμελή και ένα από τα μέτρα τα οποία ήδη έχουν ληφθεί, αλλά δυστυχώς προσκρούουν στις αντιρρήσεις της Τουρκίας, είναι η δημιουργία μιας ακτοπλοϊκής σύνδεσης Λήμνου-'Ιμβου, η οποία θα βοηθήσει την αναζωογόνηση του νησιού και την παρουσία του ελληνικού στοιχείου στην περιοχή.

Ελπίζουμε, ότι η Τουρκία σ'αυτό το σημείο τουλάχιστον, που είναι ένα τελείως δευτερεύον θα έλεγα πρακτικό μέτρο, θα συναινέσει τελικώς στη δημιουργία αυτής της ακτοπλοϊκής διασύνδεσης.

Αυτό που περιμένουμε από την Τουρκία είναι αυτό που και εμείς πράττουμε συστηματικά τόσα χρόνια, δηλαδή την προσκόλληση στις υποχρεώσεις μας και τις απαιτήσεις της Συνθήκης της Λωζάνης. Εμείς εφαρμόζουμε τη Συνθήκη της Λωζάνης, αναφορικά με τη μειονότητα στη Θράκη με πίστη και ακρίβεια. Ελπίζουμε ότι και από τη μεριά της Τουρκίας αυτό κάποια στιγμή επιτέλους θα γίνει αντιληπτό και ότι, αν θέλουν τη βελτίωση της σχέσεών μας, αντιλαμβάνονται ότι μόνο τέτοιου είδους μέτρα και τέτοιου είδους σήματα θα έλεγα, προς την ελληνική πλευρά είναι απαραίτητα προκειμένου να επιτευχθεί μία προσέγγιση ανάμεσα στις δύο χώρες. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Κολοζώφ. Με συγχωρείτε, ο κ. Παπαθεμελής έχει το λόγο, αλλά επειδή είχα στη σκέψη μου την επόμενη ερώτηση. Οδηγήθηκα σε παραδρομή.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δεν έχω αντίρρηση να το υποστηρίξει ο κ. Κολοζώφ αυτό που εγώ υποστηρίζω, αν είναι στις διαθέσεις του και συμφωνεί με αυτό...

'Ηθελα να πω, κύριε Πρόεδρε, ότι ο κύριος Υφυπουργός έδωσε πράγματι μία ορθή απάντηση κατά το διαγνωστικό της όμως μέρος. Το πρόβλημα δεν είναι να ελπίζει κανείς ότι η Τουρκία κάποτε θα ευαρεστηθεί να τηρήσει τη Συνθήκη της Λωζάνης ή οποιαδήποτε Συνθήκη και δεν είναι αν θέλετε και το πρόβλημα να πάει η Ελλάδα στην Ευρωπαϊκή 'Ενωση, διότι ας μην ξεχνούμε, ότι δυστυχώς η προσέγγιση, ή η πορεία Τουρκίας προς την Ευρώπη δεν γίνεται με εξευρωπαϊσμό της Τουρκίας, όπως αφελώς, ή και ηλιθίως η Δύση και εν μέρει η επίσημη Ελλάς νομίζει, ότι μπορεί να συμβεί αυτό το πράγμα, αλλά γίνεται με εκτουρκισμό της Ευρώπης. Μ' το ακριβώς αντίθετο, δηλαδή με εκτουρκισμό των κριτηρίων τα οποία έχει η Ευρώπη και η Δύση γενικότερα, οι ΗΠΑ κυρίως, απέναντι σ'αυτή τη χώρα.

Επομένως, αυτό το οποίο θα περίμενε κανείς να ακούσει από τα χείλη του παρισταμένου Υφυπουργού των Εξωτερικών, είναι σε ποια συγκεκριμένα μέτρα αυτού που συνιστά την αποκαλούμενη διεθνώς επιθετική εξωτερική πολιτική πρόκειται να προβεί η Ελλάδα. Αν π.χ. η Ελλάδα δεν κάνει ένα κτηματολόγιο πειραματικά, προειδοποιητικά δεν ξέρω πώς αλλιώς να το πω που να συνιστά "δείγμα" αντιμέτρου για να σταματήσει αυτό που η Τουρκία έχει ξεκινήσει τα τελευταία δύο χρόνια στην 'Ιμβρο και στην Τένεδο, στα επόμενα άλλα δύο χρόνια δεν θα υπάρχει ούτε ίχνος περιουσίας το οποίο να απομείνει σε ελληνικά χέρια.

Υπάρχουν ορισμένα πράγματα καθημερινότητας, κύριε Υπουργέ. Αν δεν ενισχύσει τις οικογένειες οι οποίες έχουν απομείνει εκεί, αν δεν ενισχύσει αυτή την τάση των απανταχού της γης Ιμβρίων και ιδίως τω εν Ελλάδι εγκατεστημένων Ιμβρίων, οι οποίοι άρχισαν αυτά τα τελευταία χρόνια να πηγαίνουν το καλοκαίρι, να πηγαίνουν τα Χριστούγεννα, να πηγαίνουν το Πάσχα, να δίνουν μια ζωή ελληνική στα προαιωνίως ελληνικά αυτά νησιά, τότε βεβαίως δεν θα γίνει τίποτε. Και αν επίσης δεν θελήσει η Ελλάς να κάνει χρήση του δικαιώματος προσφυγής στη Χάγη, διότι εδώ γίνεται μία "Χαγολογία" τους τελευταίους μήνες, για πράγματα τα οποία απαιτούν συνυποσχετικό, δηλαδή απαιτούν συναίνεση της Τουρκίας και για εκεί που δεν απαιτείται συναίνεση της Τουρκίας, όπως στις παραβιάσεις της Συνθήκης της Λωζάνης στην 'Ιμβρο και στην Τένεδο και στην Κωνσταντινούπολη, που είναι μονομερής η προσφυγή διασφαλισμένη από την ίδια τη Συνθήκη της Λωζάνης, δεν μπορεί να γίνεται καμία σοβαρή συζήτηση.

Mην ξεχνάτε επίσης, ότι η Ελλάς προσέφυγε το 1964 στην Ουνέσκο όταν οι Τούρκοι έκλεισαν και το τελευταίο σχολείο στην 'Ιμβρο και την προσφυγή αυτή την απέσυρε ως "δείγμα καλής θελήσεως" αυτής της κατ' ευφημισμόν αποκαλουμένης ελληνοτουρκικής φιλίας. 'Η λοιπόν περνάμε σ' αυτό που ονομάζεται επιθετική εξωτερική πολιτική ή αλλιώς σερνόμαστε πίσω από το άρμα της Τουρκίας.

ΠΡΟΕΔΡΕΥΩΝ (Παναγιώτης Ν. Κρητικός):Παρακαλώ, τελειώνετε.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ:Μήπως δεν σας αρέσουν αυτά που λέω, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός):Κάνετε λάθος. Γνωρίζετε πόσο μου αρέσουν αλλά ο χρόνος δεν είναι σωστό να παραβιάζεται, όπως δεν πρέπει να παραβιάζεται και ο εναέριος χώρος.

ΙΩΑΝΝΗΣ ΚΑΨΗΣ:Παραβιάζεται μόνο ο εναέριος χώρος.

ΠΡΟΕΔΡΕΥΩΝ (Παναγιώτης Ν. Κρητικός):'Οταν μιλάτε για τη διεθνή νομιμότητα, παρακαλώ να εφαρμόζετε και την εσωτερική νομιμότητα της Βουλής. Γι' αυτό διαμαρτύρομαι. 

Ο Υφυπουργός Εξωτερικών κ. Χρήστος Ροζάκης έχει το λόγο.

ΧΡΗΣΤΟΣ ΡΟΖΑΚΗΣ (Υφυπ. Εξωτερικών): Εγώ, κύριε Πρόεδρε, είμαι απλώς φιλοξενούμενος και δεν μπορώ να σχολιάσω αυτό το θέμα. Θα ήθελα μόνο να πω στον κ. Παπαθεμελή, ο οποίος γνωρίζει πολύ καλά τα θέματα αυτά, ότι η ευθύνη του αφελληνισμού των δύο αυτών νησιών είναι συνολική ευθύνη η οποία ανάγεται ιστορικά από το 1923 -και μετά. Βέβαια, υπάρχει μια βαθμιαία δραστηριότητα από τη μεριά της Τουρκίας και μια σχετική αδράνεια από τη μεριά της Ελλάδας σε όλα αυτά τα χρόνια που προηγήθηκαν.

Παρόλο, αυτά, το ζήτημα έχει έλθει στο προσκήνιο, και το ξέρει ο κ. Παπαθεμελής. Αυτό γιατί επανήλθαν ορισμένες δραστηριότητες πάλι από τη μεριά της Τουρκίας που έχουν δημιουργήσει τις προϋποθέσεις για τη δική μας αντίδραση.

Σας διαβεβαιώ, ότι από την πλευρά μας -το τόνισα και στην πρώτη μου παρέμβαση- θα καταβληθούν προσπάθειες προς την κατεύθυνση που αναφέρονται ήδη μέσα στην επίκαιρη ερώτηση και πρέπει να σας πω, ότι το Υπουργείο Εξωτερικών έχει καταστρώσει μια σειρά προγραμμάτων, ξεκινώντας από τα πιο πρακτικά όπως αυτό της πορθμιακής σύνδεσης των ελληνικών νησιών με την 'Ιμβρο. Και φυσικά θα ακολουθήσουν και άλλα.

Πάντως δεν θεωρώ, ότι διαβήματα προς την Ευρωπαϊκή 'Ενωση είναι τελείως τυφλά, ότι δηλαδή δεν εξυπηρετούν κανένα στόχο. Νομίζω, ότι η Τουρκία έχει εκτεθεί ήδη επανειλημμένα και δεν νομίζω, ότι η στάση της Ευρωπαϊκής 'Ενωσης παραμένει εκείνη που ήταν πριν πολλά χρόνια. Από παντού ακούγονται φωνές και το Ευρωπαϊκό Κοινοβούλιο, όπως ξέρετε, ήδη έχει αντιταχθεί. Και όχι μόνο αυτό. 'Ολα αυτά μας κάνουν να πιστεύουμε ότι δεν είναι η μόνη δύναμη που μπορούμε να επικαλεστούμε, αλλά πάντως είναι μια δύναμη που πρέπει να λαμβάνουμε υπόψη μας για τις δραστηριότητες που αναπτύσσουμε.

ΠΡΟΕΔΡΕΥΩΝ (Παναγιώτης Ν. Κρητικός):Η δεύτερη στην ημερήσια διάταξη με αριθμό 130/4.11.96 επίκαιρη ερώτηση του Βουλευτή της Νέας Δημοκρατίας, κ. Χαράλαμπου Παπαθανασίου, προς τον Υπουργό Δημόσιας Τάξης, σχετικά με την απόσπαση αστυνομικών από την Αστυνομική Διεύθυνση Φλώρινας στην Κέρκυρα για την αντιμετώπιση των λαθρομεταναστών και τις επιπτώσεις από την ενέργεια αυτή, διαγράφεται, λόγω κωλύμματος του ερωτώντος κυρίου συναδέλφου.

Η τρίτη στην ημερήσια διάταξη με αριθμό 144/6.11.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Εξωτερικών, σχετικά με πληροφορίες αναφερόμενες σε επιστολή του Υπουργού Εξωτερικών προς το Γενικό Γραμματέα του ΝΑΤΟ με την οποία ζητεί τη δημιουργία μόνιμου μηχανισμού επίλυσης διαφορών των μελών της Συμμαχίας και τις επιπτώσεις στις διαφορές μας με την Τουρκία, έχει ως εξής:

"Πληροφορίες αναφέρουν, ότι με επιστολή του προς το Γενικό Γραμματέα του ΝΑΤΟ ο Υπουργός Εξωτερικών ζητά τη δημιουργία μόνιμου μηχανισμού του ΝΑΤΟ για την επίλυση των διαφορών μεταξύ των μελών της συμμαχίας.

Ακόμα οι πληροφορίες αναφέρουν, ότι την άνοιξη του 1996, υπήρχε παρέμβαση του Γενικού Γραμματέα του ΝΑΤΟ για Μέτρα Οικοδόμησης Εμπιστοσύνης μεταξύ Ελλάδος και Τουρκίας.

Ερωτάται ο κύριος Υπουργός:

Με ποιο σκεπτικό η Ελληνική Κυβέρνηση εναποθέτει στο ΝΑΤΟ εθνικά κυρίαρχα δικαιώματα της Χώρας όπως αρμοδιότητες του ΟΗΕ, του ΟΑΣΕ και άλλων οργανισμών του διεθνούς δικαίου;

Αλλάζει η θέση της Κυβέρνησης όσον αφορά το θέμα της υφαλοκρηπίδας και την προσφυγή της Τουρκίας στο Διεθνές Δικαστήριο της Χάγης για τα 'Ιμια;

Σκοπεύει η Κυβέρνηση να εναποθέσει στο ΝΑΤΟ την αντιμετώπιση των ζητημάτων που προβάλλει η τουρκική κυβέρνηση, δηλαδή 'Ιμια, γκρίζες ζώνες", 12 μίλια, εναέριος χώρος κ.λπ.;

Ποιο ήταν το συγκεκριμένο περιεχόμενο της παρέμβασης του Γενικού Γραμματέα του ΝΑΤΟ στα Μέτρα Οικοδόμησης Εμπιστοσύνης;"

Ο Υφυπουργός Εξωτερικών κ. Χρήστος Ροζάκης έχει το λόγο.

ΧΡΗΣΤΟΣ ΡΟΖΑΚΗΣ (Υφυπ. Εξωτερικών): Ενδεχομένως σ'αυτό το σημείο θα ξεπεράσω ελαφρά το χρόνο μου, γιατί είναι ένα σύνθετο ζήτημα. Εκείνο όμως που θέλω να τονίσω εξ αρχής είναι ό,τι η πρόταση του Υπουργείου Εξωτερικών σχετικά με το πρόβλημα της παραπομπής των υποθέσεών μας μέσω του ΝΑΤΟ στο Διεθνές Δικαστήριο, αποτελεί τμήμα μιας συνολικής λογικής, η οποία επιδιώκει την άσκηση πίεσης προς την Τουρκία για τη νομική επίλυση των προβλημάτων που αντιμετωπίζει η Χώρα μας με την Τουρκία, που η ίδια βεβαίως η Τουρκία έχει προκαλέσει.

Εδώ θα μου επιτρέψετε να τονίσω, ότι η πρόταση του Υπουργείου των Εξωτερικών συναρτάται με το άρθρο 10 της Δυτικοευρωπαϊκής 'Ενωσης, δηλαδή το Υπουργείο των Εξωτερικών θα επιθυμούσε να υπάρχει μία ανάλογη ρήτρα στο πλαίσιο του ΝΑΤΟ, που βρίσκεται ήδη μέσα στα πλαίσια της Δυτικοευρωπαϊκής 'Ενωσης. Το άρθρο 10 όμως -και εδώ πρέπει να είμαστε αρκετά προσεκτικοί, γιατί είναι τεχνικό το ζήτημα- δίνει τη δυνατότητα σε δύο χώρες μέλη της Δυτικοευρωπαϊκής 'Ενωσης και τις υποχρεώνει ταυτόχρονα να παραπέμπουν τις οποιεσδήποτε διαφορές τους ενώπιον του Διεθνούς Δικαστηρίου. Είναι το Διεθνές Δικαστήριο εκείνο το οποίο θα επιλύσει τη διαφορά όχι ένας μηχανισμός είτε της 'Ενωσης, είτε φυσικά κατά προέκταση του ΝΑΤΟ. Πρώτο σημείο είναι αυτό.

Δεύτερο σημείο. Αν κανείς διαβάσει το συγκεκριμένο άρθρο -αναφέρομαι στο άρθρο 10- διαπιστώνει, ότι πρέπει να υπάρξει συμφωνία των μερών, τα οποία είναι μέλη της Δυτικοευρωπαϊκής 'Ενωσης για την παραπομπή της διαφοράς. Δεν υπάρχει κάποιος συγκεκριμένος αυτοματισμός.

Και τρίτο στοιχείο, το οποίο είναι το σημαντικότερο. Το άρθρο 10, αναφερόμενο στο άρθρο 36 του καταστατικού του Διεθνούς Δικαστηρίου, λέει, ότι εάν υπάρχει επιφύλαξη από την μεριά του κράτους μέλους σχετικά με το είδος των διαφορών οι οποίες είναι παραπέμψιμες, αυτή η επιφύλαξη βεβαίως θα ισχύσει και στην περίπτωση μιας υπόθεσης η οποία διοχετεύεται στο Δικαστήριο μέσω του μηχανισμού της Δυτικοευρωπαϊκής 'Ενωσης, άρα κατά συνέπεια και του ΝΑΤΟ. Τι σημαίνει αυτό σε απλά Ελληνικά. Σημαίνει, ότι η Ελλάδα, η οποία έχει επιφυλαχθεί έχοντας αναγνωρίσει τη δικαιοδοσία του Διεθνούς Δικαστηρίου της Χάγης σε θέματα στρατιωτικού και αμυντικού χαρακτήρα και υπάρχει συγκεκριμένη επιφύλαξη η οποία αναφέρεται σ'αυτές ακριβώς τις κατηγορίες διαφορών, δεν θα υποχρεούται να προσφύγει στο Δικαστήριο για τα συγκεκριμένα αυτά ζητήματα έστω και εάν το άλλο μέρος, δηλαδή εν προκειμένω η Τουρκία, θα ήθελε να προσφύγουμε.

Εν κατακλείδι αυτό σημαίνει, ότι ζητήματα αποστρατικοποίησης -γιατί πιστεύω ότι αυτό είναι το καίριο θέμα που μας αφορά- δεν πρόκειται με κανένα τρόπο εκβιαστικά να οδηγηθούν ενώπιον του Διεθνούς Δικαστηρίου και να τροποποιήσουν τη συμπεριφορά μας η οποία είναι γνωστά: εμείς ζητήματα άμυνας που αφορούν την ίδια την υπόσταση του Kράτους δεν συζητούμε διότι θεωρούμε ότι αποτελούν ύψιστα πολιτικά θέματα τα οποία δεν λύνονται μέσω δικαστικής αποφάσεως.

'Εχοντας πει αυτά θα έλεγα το εξής: 'Οτι εάν η εξήγηση που έδωσα είναι ικανοποιητική οδηγεί στο συμπέρασμα ότι όχι μόνο δεν υπάρχει τροποποίηση της πάγιας πολιτικής της Ελλάδος η οποία δημιουργήθηκε τα τελευταία χρόνια και βάσει της οποίας εμείς ό,τι νομικά ζητήματα έχουμε θα τα επιλύσουμε μόνο στο Δικαστήριο και το μόνο νομικό ζήτημα που εμείς είμαστε διατεθειμένοι να λύσουμε είναι το πρόβλημα της υφαλοκρηπίδας -διότι αναφορικά με το ζήτημα των 'Ιμίων αυτό που ζητούμε είναι την άρση της αμφισβήτησης της Τουρκίας από την ίδια την Τουρκία στο ζήτημα αυτό-δεν υπάρχει κανενός είδους τροποποίηση της πολιτικής μας και αυτό απαντά το δεύτερο σκέλος του ερωτήματός σας όπως και το τρίτο. Δεν εναποθέτουμε στο ΝΑΤΟ κανενός είδους αρμοδιότητα. Επιδιώκουμε να πιέσουμε την Τουρκία να προσφύγουμε στο Δικαστήριο για το θέμα της υφαλοκρηπίδας, αφού βεβαίως επιλυθεί το πρωταρχικό ζήτημα που είναι το θέμα των Ιμίων.

Τέλος, με μεγάλη μου λύπη δεν είμαι σε θέση να απαντήσω στο τελευταίο ερώτημα, διότι δεν έχει το Υπουργείο των Εξωτερικών κανενός είδους πληροφόρηση για πρωτοβουλία του Γενικού Γραμματέα του ΝΑΤΟ σε θέματα μέτρων οικοδόμησης εμπιστοσύνης. Αν ο κ. Κολοζώφ έχει φυσικά κάποιο σχετικά πληροφόρηση θα είμαστε ευτυχείς να το ακούσουμε.

Ευχαριστώ πάρα πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κολοζώφ έχει το λόγο.

Ευχαρίστως θα την υποστήριζε και ο κ. Παπαθεμελής.

ΙΩΑΝΝΗΣ ΚΑΨΗΣ : Και όχι μόνο!

ΟΡΕΣΤΗΣ ΚΟΛΟΖΩΦ: Φαντάζομαι ότι είναι πολλοί σ' αυτήν την Αίθουσα που θα υποστηρίζανε την ερώτηση.

ΠΡΟΕΔΡΕΥΩΝ (Παναγιώτης Ν. Κρητικός): Δεν σας εξαιρούμε και εσάς, κύριε Καψή. Το γνωρίζουμε.

ΙΩΑΝΝΗΣ ΚΑΨΗΣ : Αλλά δεν ξέρω εάν η λειτουργία των ερωτήσεων επιτρέπει και την παραπλάνηση της Βουλής.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. Μην εισάγετε θέματα, τα οποία δεν είναι της στιγμής. Σας παρακαλώ.

Ορίστε, κύριε Κολοζώφ.

ΟΡΕΣΤΗΣ ΚΟΛΟΖΩΦ: Ελπίζω, κύριε Υπουργέ, ύστερα από μερικά χρόνια να μην έρθει εδώ κάποιος άλλος Υπουργός στη θέση σας να μιλήσει για συλλογικές ευθύνες, ξεχνώντας ότι το Κομμουνιστικό Κόμμα Ελλάδας σήμερα είναι αντίθετο μ' αυτήν τη διαδικασία που εσείς ανοίγετε και που εμάς μας βρίσκει τελείως αντίθετους. Γιατί και τότε -στα ζητήματα που αναφερθήκατε στην προηγούμενη ερώτηση- εμείς είμασταν αντίθετοι μ' αυτές τις διαδικασίες και σήμερα έρχεσθε εσείς να χρεώσετε σ' όλους μας συλλογική ευθύνη για το που πήγε η κατάσταση της ελληνικής μειονότητας στην Τουρκία.

Σχετικά με το ζήτημα αυτό μάλλον μας ανησυχήσατε περισσότερο. Απ' ό,τι είπατε στο μόνο που είσαστε συγκεκριμένος ήταν το θέμα υπεράσπισής μας και των εξοπλισμών, της στρατικοποίησης των νησιών. Σ'όλα τα άλλα ζητήματα, τα οποία είναι ανοιχτά και μονομερώς βάζει η Τουρκία, φαίνεται ότι μπορούμε να πάμε, για να πιέσουμε -λέτε εσείς- την Τουρκία, για να συμβιβασθούμε -λέμε εμείς- μέσω μηχανισμών που εσείς θα θέλατε να δημιουργηθούν παραπέρα. Γιατί οι μηχανισμοί ήδη υπάρχουν. Οι μηχανισμοί αυτοί, με την εμπειρία που έχουμε, λειτουργούν σε βάρος της Χώρας μας και έχουν δημιουργήσει αυτοί οι μηχανισμοί σήμερα μία διεθνή αμφισβήτηση των κυριαρχικών μας δικαιωμάτων στο Αιγαίο.

Δεν μας απάντησε η Κυβέρνηση σχετικά με τα ζητήματα εάν μέσα σ' αυτό το σχεδιασμό που κάνει σκέφτεται να εντάξει, για να πιέσει την Τουρκία και το ζήτημα των 12 μιλίων και τα άλλα ζητήματα που σήμερα μονομερώς βάζει η Τουρκία. 'Αφησε ένα κενό εδώ ο κύριος Υπουργός και μας παρέπεμψε στις διαδικασίες, που ήδη υπάρχουν και που γνωρίζουμε, ότι θα μπορούσαν να ακολουθηθούν, εάν ήθελε η Κυβέρνηση και που δεν ακολουθούνται.

Σχετικά με την πρόταση Σολάνα, εμείς απευθυνθήκαμε σ' σας, γιατί το διαβάσαμε στις εφημερίδες. Εάν δεν ανταποκρίνεται στην πραγματικότητα αυτό, εμείς το σημειώνουμε. Θα το ελέγξουμε, κύριε Υπουργέ, και εμείς. Φαντάζομαι, ότι η πληροφορία που δίνεται, σχετικά με την ανυπαρξία αυτής της πρωτοβουλίας, θα είναι ακριβής. 

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΧΡΗΣΤΟΣ ΡΟΖΑΚΗΣ (Υφυπ. Εξωτερικών): Ευχαριστώ πάρα πολύ, κύριε Πρόεδρε.

Πρώτα απ' όλα θα ήθελα να τονίσω ότι, όταν αναφέρομαι σε συλλογική ευθύνη, δεν αναφέρομαι σε συγκεκριμένες θέσεις Κομμάτων ή σε θέσεις, οι οποίες έχουν ακουσθεί σ' αυτήν την Αίθουσα. 

'Οταν μιλάω για συλλογική ευθύνη, μιλάω κυρίως για συλλογικές ευθύνες των κυβερνήσεων που από το 1923 και μετά δεν έλαβαν ορισμένα μέτρα έγκαιρα, όχι τα τελευταία χρόνια. Τα τελευταία χρόνια είχε χαθεί εξάλλου ο Ελληνισμός σε μεγάλο ποσοστό, είχε περιορισθεί ασφυκτικά. Μιλάω για ιστορικές ευθύνες, οι οποίες ανάγονται σε πολύ παλαιότερα χρόνια, πολύ πιο παλιά από τις πρόσφατες συζητήσεις, οι οποίες έχουν γίνει στο Κοινοβούλιο. Πρώτο θέμα αυτό. 

Δεύτερο θέμα. Ο κ. Κολοζώφ χρησιμοποίησε το ένα σκέλος μόνο του σκεπτικού μου, εκείνο που αναφέρεται στην αποστρατικοποίηση και στη μη υποχρέωση, δηλαδή, της Ελλάδας να προσφύγει σε θέματα, τα οποία αφορούν αυτό το ύψιστο πολιτικό ζήτημα.

Υπάρχει και ένα πρώτο σκέλος, ότι η οποιαδήποτε επίλυση προβλήματος μέσα στα πλαίσια του ΝΑΤΟ έτσι όπως τίθεται στην πρόταση αφορά, όπως αντιλαμβάνεσθε, την ανάγκη να επιλύσουμε τα προβλήματα, αλλά δεν μας υποχρεώνει να επιλύσουμε προβλήματα, τα οποία εμείς δεν θέλουμε να επιλύσουμε γιατί δεν υπάρχει, όπως ανέφερα από την πρώτη στιγμή, αυτοματισμός στην προσφυγή.

Υπάρχει υποχρέωση, σύμφωνα με το άρθρο 10, να επιλύουν τα μέλη τις διαφορές τους μέσω του Διεθνούς Δικαστηρίου, αλλά είναι εκείνα που θα συμφωνήσουν ad hoc σε κάθε περίπτωση για το εύρος και το αντικείμενο του επιλυτέου ζητήματος. 'Αρα, έχουμε δύο επίπεδα συζήτησης, πρώτον, είναι η δεδομένη μας επιφύλαξη στο άρθρο 10 και δεύτερον, η δεδομένη δυνατότητα τη στιγμή που θα υπάρξει από κάποια πλευρά ερεθισμός για προσφυγή, να ελέγξουμε εμείς τα όρια αυτής της προσφυγής.

ΟΡΕΣΤΗΣ ΚΟΛΟΖΩΦ: Η επιφύλαξη δεν αφορά τις γκρίζες ζώνες και τα άλλα ζητήματα. Αφορά μόνο την αποστρατικοποίηση. 

ΧΡΗΣΤΟΣ ΡΟΖΑΚΗΣ (Υφυπ. Εξωτερικών): Αφήστε με να ολοκληρώσω, κύριε Βουλευτά. Λέω, λοιπόν, ότι με κανένα τρόπο δεν υπάρχει υποχρέωση της Ελλάδας να πάει στο Δικαστήριο για θέματα που δεν θέλει να πάει. Εκείνη θα επιλέξει, όταν το επιλέξει.

Τελειώνω, λέγοντας απλά ότι στο ζήτημα της πρότασης -και αναφέρομαι στην πρόταση που έγινε από το Υπουργείο Εξωτερικών- πρόκειται για μία πρόταση η οποία κατευθύνεται προς το ΝΑΤΟ. Δεν είναι με κανένα τρόπο οριστικοποιημένο το αντικείμενο της πρότασης. Αν η πρόταση αυτή φυσικά δει το φως της πραγμάτωσης, εμείς με τα άλλα κράτη - μέλη θα προσδιορίσουμε τα ακριβή όρια αυτής της πρότασης. Υπάρχει μία γενική πρόταση, η οποία θα εξειδικευθεί μέσα από τις συζητήσεις που θα γίνουν στο ΝΑΤΟ, αν βεβαίως προχωρήσουν αυτά τα θέματα.

Ευχαριστώ πολύ, κύριε Πρόεδρε και με συγχωρείτε για την καθυστέρηση.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη επίκαιρη ερώτηση στην ημερήσια διάταξη είναι η με αριθμό 139/15.11.96 του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Τύπου και Μέσων Μαζικής Ενημέρωσης, σχετικά με την εφαρμογή του νόμου που αφορά παραβιάσεις στην ιδιωτική τηλεόραση και τα μέτρα για την αναβάθμιση της δημόσιας ραδιοτηλεόρασης.

Η επίκαιρη ερώτηση συνοπτικά έχει ως εξής:

"Καθημερινά σχεδόν καταγγέλονται παραβιάσεις της νομοθεσίας κυρίως από την ιδιωτική τηλεόραση, ενώ έχουν οδηγηθεί οι προσπάθειες αναβάθμισης της δημόσιας ραδιοτηλεόρασης, η οποία είναι εξαιρετικά επείγουσα.

Ερωτάται ο κύριος Υπουργός Τύπου:

1. Γιατί δεν λαμβάνονται και δεν υλοποιούνται παρά τις συνεχείς υποσχέσεις συγκεκριμένες αποφάσεις κρίσιμες για το μέλλον της δημόσιας ραδιοτηλεόρασης.

2. Γιατί δεν εκδίδονται τα αναγκαία προεδρικά διατάγματα προκειμένου να εφαρμοστεί επιτέλους στο σύνολό του ο νόμος που αφορά κυρίως στα ιδιωτικά ΜΜΕ, νόμος που ψηφίστηκε επειγόντως από την προηγούμενη Βουλή στο θερινό τμήμα πριν από 14 ολόκληρους μήνες. Γιατί δεν υλοποιούνται οι διατάξεις του νόμου και οι κυβερνητικές υποσχέσεις προκειμένου να είναι σε θέση το Εθνικό Συμβούλιο Ραδιοτηλεόρασης να ασκήσει, τον έστω περιορισμένο ρόλο του".

Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, η προσδοκία του κ. Κουναλάκη, έτσι όπως διαφαίνεται από το πνεύμα της ερώτησης που έχει καταθέσει, είναι ότι πραγματικά μπορούμε να πετύχουμε να έχουμε μία υψηλού επιπέδου δημόσια ραδιοτηλεόραση. Πρέπει να σας πω, ότι αυτό το πνεύμα διακατέχει όλους μας, γιατί βεβαίως θέλουμε η δημόσια ραδιοτηλεόραση να ανταποκριθεί στην αποστολή της και βεβαίως θέλουμε να υπάρξει νομιμότητα απόλυτη και πλήρης διαφάνεια στη λειτουργία των Μέσων Ενημέρωσης, ιδιαιτέρως των ηλεκτρονικών.

Συμφωνώ απολύτως με το πνεύμα, το οποίο φαίνεται, ότι διακατέχει εσάς, κύριε συνάδελφε, όταν διατυπώνετε την επίκαιρη ερώτηση. Διαφωνώ απολύτως, όμως, με τις παρατηρήσεις και τις επισημάνσεις που κάνετε σε μία βάση, η οποία δεν έχει πραγματικά ή αληθινά στοιχεία. Η προσπάθεια η οποία έχει γίνει στον τομέα της "ΕΡΤ" είναι σημαντική και έχει αποδώσει -και τώρα που μιλούμε -καρπούς. Πιστεύω, ότι είναι κοινή πεποίθηση πως τα προγράμματα της ΕΡΤ είναι σε υψηλότερο επίπεδο παρά ποτέ στο παρελθόν και βεβαίως αποκτούν όλο και περισσότερους φίλους, ακροατές και θεατές, ώστε να μπορούμε να ελπίζουμε πως την επόμενη περίοδο με αλλαγές, που επίσης θα γίνουν και προωθούνται, η θέση της "ΕΡΤ" θα γίνει ακόμα περισσότερο ανταγωνιστική.

Αυτήν την περίοδο, η προσπάθεια την οποία καταβάλουμε είναι πάρα πολύ σημαντική. Αυτή την περίοδο έχουν συγκροτηθεί επιτροπές, τόσο σε συνεργασία με το Υπουργείο Εθνικής Οικονομίας για θέματα που αφορούν την οικονομική εξυγίανση της "ΕΡΤ", όσο και σε συνεργασία με το Υπουργείο Εργασίας και Κοινωνικών Ασφαλίσεων για θέματα που αφορούν το εργασιακό καθεστώς των εργαζομένων στην "ΕΡΤ", προκειμένου να αντιμετωπίσουμε το θέμα της ΕΡΤ στο σύνολό του και όχι αποσπασματικά, γιατί δεν φιλοδοξούμε να διαχειριστούμε μία μέτρια κατάσταση, η οποία χρόνια υπάρχει και έχει οδηγήσει σε τέλμα την "ΕΡΤ", αλλά φιλοδοξούμε να προβούμε σε όλες εκείνες τις τομές, που θα αναδείξουν την "ΕΡΤ" στον πρωταγωνιστικό ρόλο, τον οποίο πρέπει και όλοι επιθυμούμε να έχει.

Πρέπει να σας πω, ότι η οικονομική εξυγίανση της "ΕΡΤ" μαζί με την οργανωτική αναδιάρθρωση και τις διοικητικές αλλαγές, οι οποίες προωθούνται και τις οποίες πολύ σύντομα θα είμαστε σε θέση με λεπτομέρειες να τις ανακοινώσουμε, αλλά βεβαίως και μαζί με την αλλαγή στο πρόγραμμα της "ΕΡΤ", στην ποιότητα του προγράμματος, την οποία επίσης προωθούμε, πιστεύω ότι θα δώσουν σε όλους τη δυνατότητα να απολαμβάνουν την επόμενη περίοδο προγράμματα της "ΕΡΤ" υψηλού επιπέδου.

Πρέπει να είμαστε κατηγορηματικοί στο ότι τις δεσμεύσεις ή τις θεσπίσεις οι οποίες υπάρχουν στο νομικό πλαίσιο, για τη λειτουργία των μέσων ενημέρωσης, επειδή ακριβώς μας αφορούν, όλοι είμαστε υποχρεωμένοι να τις υπερασπιστούμε και να τις βελτιώσουμε εκεί που πρέπει να βελτιωθούν.

Δεν είναι αλήθεια ότι δεν έχουν εκδοθεί προεδρικά διατάγματα. Τα πιο σημαντικά έχουν εκδοθεί ή πρόκειται να εκδοθούν αυτήν την περίοδο γιατί ακριβώς βρίσκονται στο τελευταίο στάδιο συνεννόησης και συνεργασίας τα αρμόδια Υπουργεία για την έκδοσή τους. 

'Εχει ιδρυθεί, όπως γνωρίζετε, το Τμήμα Ελέγχου Διαφάνειας, στο πλαίσιο της γραμματείας του Εθνικού Συμβουλίου Ραδιοτηλεόρασης, τις επόμενες ημέρες θα γίνει προκήρυξη για τη στελέχωσή του και το Συμβούλιο Ραδιοτηλεόρασης συντομότατα αποκτά αξιοπρεπέστατη στέγη, στο κτίριο της οδού Πινδάρου, που μέχρι πρότινος στεγαζόταν το Αθηναϊκό Πρακτορείο προκειμένου να έχει όλες τις προϋποθέσεις υλικοτεχνικής υποδομής, αλλά και στελεχικού δυναμικού, ώστε να ανταποκριθεί στο ρόλο του.

'Οπως και εσείς, όπως και όλοι οι συνάδελφοι, την ίδια ευαισθησία δείχνει η Κυβέρνηση, προκειμένου και η νομιμότητα να τηρείται, αλλά και πλήρης διαφάνεια να διέπει τη λειτουργία αυτών των μέσων. Και μη σας διαφεύγει ότι, όταν μεταβαίνουμε από ένα καθεστώς πλήρους απορύθμισης, ανομίας και αναρχίας, σε ένα καθεστώς νομιμότητας και διαφάνειας οι δυσκολίες είναι πολλές. Και αυτές νομίζω ότι τις αντιμετωπίζουμε και τις ξεπερνάμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, συμμερίζομαι την ευαισθησία του κ.Ρέππα και γι'αυτό του έκανα αυτήν την ερώτηση. 'Αλλωστε ο Συνασπισμός έχει την εξής άποψη: Εμείς θεωρούμε ότι η αναγέννηση της δημόσιας ραδιοτηλεόρασης είναι ένα εξαιρετικά σημαντικό πρόβλημα, για το δημοκρατικό πολίτευμα και τον πολιτισμό.

'Οπως επίσης δεν υποτιμούμε τις προσπάθειες που καταβάλλονται, κυρίως από ορισμένους εργαζόμενους εκεί. Αλλά η συνολική εικόνα κύριε Υπουργέ, εξακολουθεί να είναι αρνητική. Τα ελλείμματα αυξάνουν τα ποσά που διατίθενται για το πρόγραμμα είναι ελάχιστα. Η συνολική θεαματικότητα των τριών καναλιών της ΕΡΤ δεν υπερβαίνει το 10%, ενώ σε ολόκληρη την Ευρώπη, παρά την παρουσία ισχυρών ιδιωτικών καναλιών, τα ποσοστά θεαματικότητας των κρατικών τηλεοράσεων κυμαίνονται από το 30% έως το 70%.

'Οσον αφορά εδώ, συνεχώς εξαγγέλλονται σχέδια εξυγίανσης. Ο ελληνικός Λαός πληρώνει την εισφορά του στην "ΕΡΤ", εγκαταλείπεται όμως στις ορέξεις και τα συμφέροντα της εμπορικής ιδιωτικής τηλεόρασης. Εξακολουθεί η δημόσια ραδιοτηλεόραση να εξαρτάται από την Εκτελεστική Εξουσία.

Διαβάζουμε συνεχώς ότι τσακώνεστε μεταξύ σας, κάποια κυβερνητικά στελέχη, για το ποιος θα ασκεί τον έλεγχο της κρατικής ραδιοτηλεόρασης. 'Η μήπως δεν τα διαβάζετε αυτά, κύριε Υπουργέ;

Εγώ σας ρωτώ τι θα γίνει; Θα δοθούν τα κονδύλια; Θα συνταξιοδοτηθούν π.χ. οι χίλιοι εργαζόμενοι, οι οποίοι έχουν συμφωνήσει; Θα αυξηθεί η εισφορά στην "ΕΡΤ"; Θα υπάρξουν νέα πρόσωπα στη διοίκησή της; Αυτά διαβάζουμε καθημερινά.

Και θα ήθελα να πω κάτι για την "ΕΡΑ". Εγώ προσωπικά, αλλά και ο Συνασπισμός, εκτιμούμε κάποια θετικά βήματα αλλά θα πρέπει να σας πω ότι υπάρχουν κάποια ανησυχαστικά μηνύματα από εκεί. Κάποιες άδικες απολύσεις, κάποιες άλλες προσλήψεις, με πολύ υψηλές απολαβές, που δημιουργούν ένα πρόβλημα. Τι λέτε γι'αυτό;

Δεύτερον, λέτε ότι εκδίδονται επιτέλους αυτά τα προεδρικά διατάγματα. Ξέρετε πόσο καιρό τα ακούμε αυτά; Μήνες. Και, όμως, ο νόμος Βενιζέλου προβλέπει ότι μετά από έξι μήνες πρέπει να εκδοθεί το τάδε προεδρικό διάταγμα. 'Εχει περάσει ενάμιση χρόνος από την ψήφιση του νόμου και ακόμα αυτός ο νόμος δεν μπορεί να λειτουργήσει.

Τρίτον, δε μας είπατε τίποτα για το Εθνικό Συμβούλιο Ραδιοτηλεόρασης. Διαβάζω συνεντεύξεις σας ότι έχετε μεγαλόπνοα σχέδια και διαβάζω καθημερινά άρθρα, γι'αυτό το άμοιρο Εθνικό Συμβούλιο Ραδιοτηλεόρασης ότι ματαιώνει κρίσιμες συνεδριάσεις του, γιατί δεν υπάρχει αίθουσα να συνεδριάσει, κύριε Υπουργέ!

Και, όμως, ο νόμος Βενιζέλου προβλέπει ισχυρή τεχνική υποδομή. Τι έχει γίνει; Απ'ό,τι ξέρω, σε ένα δωμάτιο βρίσκονται αυτοί οι άνθρωποι στο Υπουργείο Τύπου και δεν μπορούν να παρακολουθήσουν τα προγράμματα, ούτε έχουν αίθουσα να συνεδριάσουν. Τίποτα δε γίνεται.

Δεν μπορεί, λοιπόν, ενώ συμβαίνουν αυτά, όσον αφορά τη σημερινή κατάσταση, να διαβάζω συνεντεύξεις σας, πολύ ενδιαφέρουσες, για φοβερές ιδέες και σχέδια για το μέλλον του Εθνικού Συμβουλίου Ραδιοτηλεόρασης. Τι γίνεται σήμερα.

Και τέλος, εμείς τέσσερα πράγματα λέμε: Πρώτον, να γίνει η "ΕΤ" ανεξάρτητη και να αντιμετωπισθούν αμέσως τα προβλήματα. 'Οχι μέσω επιτροπών να δικαιώνονται και να επιδιώκονται οι αναβλητικότητες. Δεύτερον, να εκδοθούν αμέσως τα προεδρικά διατάγματα, για να λειτουργήσει επιτέλους ο νόμος. Τρίτον, να συζητήσουμε για το μέλλον του "ΕΣΡ", αλλα κατ' αρχήν να λειτουργήσει το "ΕΣΡ" έτσι, με τις μειωμένες έστω αρμοδιότητές του και όχι να είναι ένα όργανο το οποίο γελοιοποιείται δημοσίως καθημερινά λόγω των αδυναμιών. Και τέταρτο, να αρχίσει ένας διάλογος για μία νέα νομοθεσία ή για ριζικές τροποποιήσεις στην ισχύουσα νομοθεσία για τα Μέσα Μαζικής Ενημέρωσης διότι ήδη έχουν ανακύψει πάρα πολύ σημαντικά κενά. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, τέσσερα σημεία έθεσε ο συνάδελφος κ. Κουναλάκης. Στο πρώτο σημείο που αφορά την "ΕΡΤ", πρέπει να επισημάνω πως η "ΕΡΤ" λειτουργεί αυτόνομα, χωρίς να δέχεται εντολές, χωρίς οποιαδήποτε έξωθεν επίδραση και νομίζω ότι αυτό είναι φανερό στους παροικούντες τη ραδιοτηλεοπτική Ιερουσαλήμ. Πρέπει να σας πω, όμως, ότι ασφαλώς έχει αυτή τη χαμηλή θεαματικότητα η δημόσια τηλεόραση, γιατί τα προγράμματά της, λόγω των οικονομικών βαρών που έχει, δεν μπορούν να είναι σε εκείνο το επίπεδο ανταγωνιστικά με τα προγράμματα που έχουν τα ιδιωτικά μέσα, λόγω ακριβώς αυτών των βαρών, όταν με πολύ περιορισμένο χρηματικό ποσό, πρέπει να εξαντλήσει κάθε δυνατότητα που υπάρχει, προκειμένου να δημιουργήσει πρόγραμμα για τρεις τηλεοπτικούς σταθμούς, για πέντε κεντρικά ραδιοφωνικά προγράμματα, για πολλά περιφερειακά προγράμματα, τα οποία ξεπερνούν τα είκοσι και για άλλες δραστηριότητες, όπως είναι τα Μουσικά Σύνολα ή κάποιες δραστηριότητες τις οποίες δεν έχει ο οποιοσδήποτε ιδιωτικός φορέας. Και πρέπει να επισημάνω εδώ με αυτήν την ευκαιρία τη δυσχερή θέση στην οποία βρίσκεται η "ΕΡΤ" όταν συγκρίνεται με ιδιωτικούς φορείς, οι οποίοι έχουν τη δυνατότητα να λειτουργούν με πολύ διαφορετικά κριτήρια, ανταγωνιζόμενοι μεταξύ τους να πετύχουν υψηλές ακροαματικότητες ή θεαματικότητες, προκειμένου να προσελκύσουν διαφημίσεις και να μεγαλώσουν τα κέρδη τους και λιγότερο ενδιαφέρονται για την ποιότητα των προγραμμάτων τους. Και βεβαίως η "ΕΡΤ" δεν πρέπει να κρίνεται συγκρινόμενη με ιδιωτικούς φορείς ως να είναι μόνο ένα κανάλι, είναι πολλά κανάλια, ως να είναι μόνο ένα ραδιόφωνο, είναι πολλά ραδιόφωνα και έχει δραστηριότητες, χορωδίες, ορχήστρες κ.λπ., που κανένας ιδιωτικός φορέας δε συντηρεί δαπάναις του.

Αυτό το οποίο επίσης πρέπει να πω, γιατί κάνουμε αυτή την προσπάθεια εξυγίανσης της "ΕΡΤ", είναι το ότι είναι ο μόνος δημόσιος φορέας ο οποίος έχει ανταγωνιστές στον ιδιωτικό χώρο. Γιατί πολλές φορές κάνουμε το λάθος να συγκρίνουμε την "ΕΡΤ" με άλλους δημόσιους οργανισμούς, όπως είναι ο ΟΤΕ, όπως είναι η ΔΕΗ, που, όμως, λειτουργούν σε ένα καθεστώς μονοπωλιακό, ενώ η "ΕΡΤ" έχει ανταγωνιστές. Είναι ο μόνος δημόσιος φορέας αυτού του επιπέδου, που έχει ανταγωνιστές στην ιδιωτική σφαίρα. Πρέπει να σας πω ότι τα βάρη της "ΕΡΤ" σήμερα αγγίζουν τα 35 δισ. δραχμές. Δεν είναι δυνατόν όταν έχει αυτές τις οικονομικές επιβαρύνσεις, να δημιουργήσει ένα τηλεοπτικό πρόγραμμα τέτοιο, ώστε να γίνει ανταγωνιστική και να ανεβάσει και τη θεαματικότητά της.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού)

Το Συμβούλιο Ραδιοτηλεόρασης, κύριε Κουναλάκη, ασφαλώς λειτουργεί ως ανεξάρτητη διοικητική αρχή. Και ασφαλώς η πρόβλεψη που έχουμε κάνει ώστε να στελεχωθεί με επιστημονικό δυναμικό, το οποίο δεν είχε μέχρι τώρα, θα βοηθήσει πιστεύω να ανταποκριθεί στην αποστολή της. Και η στέγη την οποία παρέχουμε στο Συμβούλιο Ραδιοτηλεόρασης, θα λύσει ένα χρόνιο προβλημα. Αλλά πρέπει να σας πω ότι η λειτουργία του Συμβουλίου Ραδιοτηλεόρασης, έχει συντελέσει...

ΠΕΤΡΟΣ ΚΟΥΝΑΛΑΚΗΣ: Ο κ. Βενιζέλος είχε υποσχεθεί κτίριο! για το "ΕΣΡ"

ΠΡΟΕΔΡΕΥΩΝ (Παναγιώτης Ν. Κρητικός): 'Οχι διάλογο, σας παρακαλώ.

Ολοκληρώστε, κύριε Υπουργέ.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Κουναλάκη, όλα όσα αναφέρονται στο νόμο είναι ενδεικτικά. Δεν είναι δυνατόν μέσα σε πολύ συγκεκριμένες προθεσμίες να αντιμετωπίσουμε προβλήματα, τα οποία προκύπτουν καθημερινώς. Και είναι τα προβλήματα αυτά -πιστέψτε με- τεράστια γιατί για πρώτη φορά το Ελληνικό Δημόσιο, οι δημόσιες υπηρεσίες καλούνται να αντιμετωπίσουν αυτό το καινοφανές φαινόμενο που έχει πάρει εκρηκτικές διαστάσεις τα τελευταία χρόνια.

Και εν παση περιπτώσει, πρέπει να σας πω ότι και για την κρατική διαφήμιση και πώς αυτή κατανέμεται αλλά και για την απασχόληση σε γραφεία Τύπου και Δημοσίων Σχέσεων του δημόσιου τομέα, προκειμένου να υπάρχει γνώση των στοιχείων αυτών και διαφάνεια, είναι έτοιμα τα προεδρικά διατάγματα και εκδίδονται τις επόμενες ημέρες.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ!

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): 'Εχει γίνει ένα σημαντικό έργο και πρέπει να το αναγνωρίσετε.

ΦΟΙΒΟΣ ΙΩΑΝΝΙΔΗΣ: Και έχει καλύτερη ποιότητα από τα ιδιωτικά κανάλια.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! 

Εισερχόμαστε στη συζήτηση της πρώτης στην ημερήσια διάταξη με αριθμό 133/4/11/96 επίκαιρης ερώτησης, δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή, προς τον Υπουργό Εθνικής Παιδείας και Θρησκευμάτων, σχετικά με τη λήψη των αναγκαίων μέτρων, ώστε να μην μεταφερθεί η έδρα του Οικονομικού Τμήματος του Πανεπιστημίου Πάτρας από το Αγρίνιο στην Πάτρα.

Η ερώτηση του κυρίου συναδέλφου έχει ως εξής:

"Με στόχο την ενίσχυση της ανάπτυξης της περιφέρειας το 1985 ιδρύθηκε το Οικονομικό Τμήμα του Πανεπιστημίου Πάτρας στο Αγρίνιο. Είναι μια πρακτική που έχει ακολουθηθεί στα περισσότερα ελληνικά πανεπιστήμια της επαρχίας και οι λόγοι είναι ευνόητοι. Τον τελευταίο καιρό, χωρίς να υπάρξει ιδιαίτερος λόγος ο πρύτανης του Πανεπιστημίου της Πάτρας ενεργώντας έξω από κάθε έννοια δεοντολογίας, αγνοώντας τις αποφάσεις της Πολιτείας, προχωρεί σε ενέργειες πραξικοπηματικού χαρακτήρα, με σκοπό την μεταφορά του Οικονομικού Τμήματος Αγρινίου στην Πάτρα. Η συνέχιση της αταξίας αυτής από έναν πανεπιστημιακό άνδρα, που οι πράξεις του θα έπρεπε να αποτελούν παράδειγμα προς μίμηση, σε συνδυασμό με την αίσθηση, ότι όλα αυτά συμβαίνουν με την ανοχή της Πολιτείας, καλλιεργεί ένα αίσθημα στο λαό της Αιτωλοακαρνανίας ότι το Κράτος είναι ανήμπορο και ανίκανο να προασπίσει την έννομη τάξη.

Ερωτάται ο κύριος Υπουργός:

Μετά τις διαβεβαιώσεις που έδωσε, στους Φορείς της Αιτωλοακαρνανίας, ο προκάτοχός του και ο ίδιος, σε τι ενέργειες πρόκειται να προβεί, προκειμένου η λειτουργία του Οικονομικού Τμήματος στο Αγρίνιο να είναι αδιατάραχτη και βεβαίως να αποκατασταθεί η τάξη και το κύρος του Κράτους, καθώς και το δικαίωμα της Αιτωλοακαρνανίας στην ανάπτυξη".

Ο Υφυπουργός Εθνικής Παιδείας και Θρησκευμάτων κ.Ιωάννης Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, στην εύλογη ανησυχία του αγαπητού συναδέλφου που έχει υποβάλει την επίκαιρη ερώτηση, το Υπουργείο Παιδείας δίνει μια σταθερή απάντηση. Είναι απαρέγκλιτη η θέση του όσον αφορά στο αμετακίνητο της έδρας του Οικονομικού Τμήματος του Πανεπιστημίου της Πάτρας στο Αγρίνιο. Αυτό έχει επιβεβαιωθεί πρώτα απ'όλα, σε μια συνάντηση που έγινε στις 21-10-96 στο Υπουργείο Παιδείας με τον Υπουργό Παιδείας τον κ.Αρσένη και όλους τους πολιτικούς και τοπικούς φορείς του Αγρινίου και της Αιτωλοακαρνανίας. Βέβαια, παρήλθε περίπου ένα χρονικό διάστημα δεκαπέντε ημερών και δεν υπήρξε καμία αντίδραση από την πλευρά τόσο του πρύτανη όσο και της συγκλήτου του Πανεπιστημίου Πατρών. Είχαν παραπεμφθεί οι σχετικές αποφάσεις του στο Νομικό Συμβούλιο του Κράτους. Υπήρξε η γνωμοδότηση περί παρανόμων αποφάσεων και όφειλαν πράγματι να συμμορφωθούν. Με κομψό, αλλά επιτακτικό ύφος, ο Υπουργός Παιδείας την 1η Νοεμβρίου '96 απηύθυνε μια επιστολή, την οποία έχω στη διάθεση του αγαπητού συναδέλφου, όπου πάλι τονίζεται η απαρέγκλιτη θέση του Υπουργείου Παιδείας, όπου καλούνται τα μέλη της Συγκλήτου μαζί με τον πρύτανη να συμμορφωθούν προς το νόμο και στην υπ'αριθμ.468/1-8-96 ομόφωνη γνωμοδότηση του Τμήματος Διακοπών του Νομικού Συμβουλίου του Κράτους και ο Υπουργός, αφού διατυπώνει την ελπίδα ότι θα εισακουστεί το αίτημά του και ότι θα εφαρμοσθεί ο νόμος, στο τέλος υπογραμμίζει, πως ελπίζει, ότι δε θα βρεθεί στη δυσάρεστη θέση να κινήσει τη διαδικασία των κυρώσεων για παράβαση του νόμου. Επίσης, δηλώνει ότι είναι ανοικτός σε συζήτηση και σε συγκεκριμένες προτάσεις, που θα αφορούν την ενίσχυση της αποδοτικής λειτουργίας του εν λόγω τμήματος στο Αγρίνιο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουρουμπλής έχει το λόγο.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, κυρίες και κύριοι συνάδελφοι, η κοινωνία της Αιτωλοακαρνανίας τους τελευταίους μήνες, γεύεται ένα πρωτοφανές γεγονός. Παράνομες πράξεις,πραξικοπηματικού χαρακτήρα από δημόσιους λειτουργούς, όπως είναι ο Πρύτανης του Πανεπιστημίου της Πάτρας, ο οποίος χωρίς λόγο , χωρίς καμμία συζήτηση, χωρίς αιτίες που να δημιουργούν προβλήματα για την παραμονή του Τμήματος της Οικονομικής Σχολής στο Αγρίνιο, με ψευδεπίγραφα επιχειρήματα και χωρίς να λάβει υπόψη τις αποφάσεις του Υπουργείου Παιδείας, που είναι η προϊσταμένη αρχή, προχωρεί σε ενέργειες που πραγματικά προκαλούν το δημόσιο αίσθημα.

Εμείς πιστεύουμε ότι οι αποφάσεις αυτές του πρύτανη, δεν εξυπηρετούν ουσιαστικά την ανάπτυξη του Πανεπιστημίου, αλλά προσωπικά συμφέροντα και επιλογές κάποιων που θέλουν την Οικονομική Σχολή στην περιοχή της έδρας του Πανεπιστημίου, δηλαδή στη Πάτρα. Η Αιτωλοακαρνανία, και η κοινωνία στην περιοχή αυτή, έχει γευτεί επανειλημμένως τέτοιες ενέργειες, όπως με το Εφετείο στο Αγρίνιο. Και βεβαίως τα αποθέματα της υπομονής αυτής της κοινωνίας και το δικαίωμά της στην ανάπτυξη, έχουν πλέον φθάσει στο έπακρο. Είναι φυσικό ότι θα αντιδράσει, διότι δεν είναι μια κοινωνία ευνουχισμένη ούτε απονευρωμένη. Και στον παραλογισμό αυτό του πρύτανη, μπορεί να αντιδράσει με τον ίδιο παραλογισμό και να δημιουργηθούν γεγονότα, τα οποία πραγματικά θα αναγκάσουν το Υπουργείο Παιδείας να λάβει τα απαραίτητα μέτρα ώστε να αποκατασταθεί η έννομη τάξη.

Και αυτό, διότι πραγματικά προκαλείται αυτή η κοινωνία από ενέργειες ανθρώπων, που έπρεπε να είναι το παράδειγμα της νομιμότητας. 'Επρεπε τουλάχιστον να σέβονται τους νόμους και την προϊσταμένη τους αρχή. Αν λοιπόν ο πρύτανης δίνει τέτοια παραδείγματα, τότε τι θα πρέπει να κάνει ένας απλός πολίτης και τι θα πρέπει να κάνει μια κοινωνία που πραγματικά αισθάνεται ότι η κεντρική εξουσία την έχει ξεχάσει;

Ζητάμε, λοιπόν, από το Υπουργείο Παιδείας να λάβει συγκεκριμένη θέση απέναντι σ'αυτού του είδους τις αταξίες.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Η θέση του Υπουργείου Παιδείας είναι δεδομένη, είναι απαρέγκλιτη και σταθερή. Βέβαια, από την έκδοση της απόφασης του Τμήματος Διακοπών του Νομικού Συμβουλίου του Κράτους μέχρι σήμερα έχουν παρέλθει περίπου τέσσερις μήνες, δηλαδή εξαντλήθηκε και το εύλογο χρονικό διάστημα συμμόρφωσης των πανεπιστημιακών ανδρών προς το νόμο.

Ο Υπουργός κ.Αρσένης εξαντλεί και τα τελευταία περιθώρια ανοχής. Μάλιστα έχει κάνει σοβαρότατη πρόταση προς τους πανεπιστημιακούς άνδρες να προσέλθουν στο τραπέζι των διαπραγματεύσεων για να προσφέρει οποιεσδήποτε άλλες παροχές χρειάζονται για την αποδοτική λειτουργία του τμήματος, εκεί όπου ευρίσκεται.

Πιστεύουμε, ότι αυτή η υπέρβαση των ορίων εξουσίας στα πλαίσια της πανεπιστημιακής αυτονομίας δε θα συνεχιστεί από τη στιγμή κατά την οποία προσκρούει σαφώς στο νόμο.

ΠΡΟΕΔΡΕΥΩΝ (Παναγιώτης Ν. Κρητικός): Η δεύτερη της ημερήσιας διάταξης επίκαιρη ερώτηση δευτέρου κύκλου με αριθμό 134/5.11.96 της Βουλευτού της Νέας Δημοκρατίας κας Παρθένας Φουντουκίδου προς τον Υπουργό Υγείας και Πρόνοιας, σχετικά με την καθυστέρηση καταβολής του επιδόματος στα άτομα με ειδικές ανάγκες, διαγράφεται λόγω κωλύματος της ερωτώσης κυρίας συναδέλφου.

Η τρίτη επίκαιρη ερώτηση δευτέρου κύκλου συζητήθηκε κατά πρόταξιν.

Τέταρτη στην ημερήσια διάταξη επίκαιρη ερώτηση δευτέρου κύκλου είναι η με αριθμό 140/5.11.96 της Βουλευτού του Συνασπισμού της Αριστεράς και της Προόδου κας Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με την ανάγκη επιμόρφωσης των εκπαιδευτικών πρωτοβάθμιας και δευτεροβάθμιας εκπαίδευσης και τη λήψη των απαραίτητων μέτρων.

Η επίκαιρη ερώτηση της κας Λουλέ έχει ως εξής:

"Δυο μήνες μετά την έναρξη της νέας σχολικής περιόδου και παρά την έντονη ανάγκη επιμόρφωσης των εκπαιδευτικών πρωτοβάθμιας και δευτεροβάθμιας εκπαίδευσης δεν εφαρμόζονται μέχρι στιγμής καμιάς μορφής επιμορφωτικά προγράμματα.

Αν ληφθούν υπόψη

1. Η ελλιπής και για πολλούς εκπαιδευτικούς ανύπαρκτη παιδαγωγική κατάρτιση κατά τη διάρκεια των βασικών τους σπουδών στα ΑΕΙ.

2. Οι ανάγκες εκσυγχρονισμού των γνώσεων σε όλους τους επιστημονικούς τομείς.

3. Η εφαρμογή νέων παιδαγωγικών μεθόδων και εκπαιδευτικών καινοτομιών στα σχολεία.

4. Η συνεχής ποσοτική (διάρκεια) και ποιοτική υποβάθμιση του θεσμού της επιμόρφωσης από το 1992 μέχρι σήμερα.

Προκύπτει ότι η αβελτηρία των προγραμμάτων επιμόρφωσης σε μια περίοδο που η εκπαίδευση συνδέεται με τους όρους και τις δυνατότητες ανάπτυξης της κοινωνίας είναι καταστροφική.

Ερωτάται ο κύριος Υπουργός Παιδείας:

Θα υπάρξει εξασφάλιση ουσιαστικής και επαρκούς επιμόρφωσης των εκπαιδευτικών (με απαλλαγή από τα εκπαιδευτικά τους καθήκοντα) δεδομένου ότι βρισκόμαστε στον τρίτο μήνα λειτουργίας του τρέχοντος έτους και κανένα πρόγραμμα δεν εφαρμόζεται.

Θα χρηματοδοτηθούν τα όποια επιμορφωτικά προγράμματα από τον Κρατικό Προϋπολογισμό ή θα επαφίενται στην έγκριση των κονδυλίων της Κοινότητας;

Ποια μέτρα πρόκειται να πάρει για τη διασφάλιση της ποιότητας των παρεχομένων επιμορφωτικών προγραμμάτων;

Ειδικότερα για τους εκπαιδευτικούς τεχνολογικών μαθημάτων της ΤΕΕ λαμβανομένου ότι αφενός η επιμόρφωσή τους έχει παραμεληθεί και αφετέρου ότι η εξέλιξη στους τομείς της τεχνολογίας είναι ραργδαία, αν θα ληφθούν και ποια θα είναι αυτά τα μέτρα που θα συμβάλουν στην επαρκή τους επιμορφωτική κάλυψη;".

Ο κύριος Υφυπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Το Υπουργείο Παιδείας, αξιοποιώντας τη μέχρι τούδε εμπειρία του και κυρίως τις προτάσεις κάποιων επιστημονικών ομάδων, που εργάστηκαν πάνω σ'αυτό το αντικείμενο, επεξεργάστηκε τελικά ένα νέο πλαίσιο επιμορφωτικής πολιτικής των εκπαιδευτικών, το οποίο έχει εντάξει στο επιχειρησιακό πρόγραμμα αρχικής εκπαίδευσης και κατάρτισης.

Είναι ένα πρόγραμμα που χρηματοδοτείται από την Ευρωπαϊκή 'Ενωση, έχει ύψος χρηματοδότησης 24 δισ. δραχ. έχει ένα βάθος χρόνου τριών ετών και πραγματικά αγκαλιάζει όλους τους τομείς της επιμόρφωσης. 'Εχουμε την υποχρεωτική επιμόρφωση, την προαιρετική και ειδικές μορφές επιμόρφωσης.

Για να γίνω πιο αναλυτικός, πέρα από την επισήμανση ότι μέσα από αυτό το πρόγραμμα επιδιώκεται ο εμπλουτισμός και η αναδιάρθρωση γενικότερα της ασκούμενης μέχρι σήμερα επιμορφωτικής πολιτικής, λέω ότι θα λειτουργήσει αυτό το νέο πρόγραμμα και ως μοχλός για όλες τις αλλαγές και μεταβολές στο εκπαιδευτικό, γενικά, σύστημα.

Υπάρχουν προγράμματα ταχύρυθμα υποχρεωτικά για εκπαιδευτικούς που μέσα στο 1996 θα επιμορφώσουν εβδομήντα πέντε χιλιάδες εκπαιδευτικούς. Υπάρχουν προγράμματα ταχύρυθμα για στελέχη και ειδικότερα για προϊσταμένους, σχολικούς συμβούλους και διευθυντές σχολικών μονάδων, που θα επιμορφώσουν εννέα χιλιάδες εννιακόσια τέτοια στελέχη. Υπάρχουν υποχρεωτικά ταχύρυθμα για τους νεοδιόριστους και προβλέπεται ένας αριθμός δεκαπέντε χιλιάδες εκπαιδευτικών. Υπάρχουν ταχύρυθμα προαιρετικά προγράμματα για όλες τις κατηγορίες εκπαιδευτικών-στελεχών συνολικού αριθμού εξήντα χιλιάδες. Επίσης ταχύρυθμα προαιρετικά προγράμματα σε σχολικές μονάδες ή επιμορφωτικά δίκτυα σχολείων για είκοσι μία χιλιάδες εκπαιδευτικούς. Θα υπάρξουν και ειδικά καινοτομικά προγράμματα στα πλαίσια αυτού του επιχειρησιακού πλαισίου, είναι τα προγράμματα της ανοικτής και εξ αποστάσεως εκπαίδευσης και επιμόρφωσης των εκπαιδευτικών.

Τα ειδικά επιμορφωτικά προγράμματα, πρώτα από όλα είναι ένα εξάμηνης διάρκειας για εκπαιδευτικούς της δευτεροβάθμιας εκπαίδευσης, με πλήρη απαλλαγή από το διδακτικό τους έργο για να προετοιμαστούν για την εφαρμογή του εθνικού απολυτηρίου από το επόμενο έτος. Είναι επίσης το πρόγραμμα εξομοίωσης των εκπαιδευτικών της πρωτοβάθμιας εκπαίδευσης με διετείς σπουδές και φυσικά άλλα ειδικότερα προγράμματα μικρότερης εμβέλειας τα οποία θα αναφέρω στη δευτερολογία μου.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω τη χαρά να ανακοινώσω στο Σώμα, ότι από τα Δυτικά Γενικά Θεωρεία παρακολουθούν την συνεδρίασή μας είκοσι εννέα μαθητές και ένας συνοδός-καθηγητής από το 2ο Τεχνικό-Επαγγελματικό Λύκειο της Σιβιτανιδείου, αφού προηγουμένως ξεναγήθηκαν στην Αίθουσα "ΕΛΕΥΘΕΡΙΟΣ ΒΕΝΙΖΕΛΟΣ".

Τους καλωσορίζουμε στο Κοινοβούλιο.

(Χειροκροτήματα από όλες τις Πτέρυγες)

Η κα Λουλέ έχει το λόγο.

ΑΝΔΡΙΑΝΗ ΛΟΥΛΕ: Κύριε Πρόεδρε, είναι φαίνεται ίδιο της ηγεσίας του Υπουργείου να ασκεί με αναβλητικότητα και καθυστέρηση τα καθήκοντά του σε ό,τι αφορά την εκπαιδευτική πολιτική, με αποτέλεσμα να έχουμε εκκρεμότητες και κενά. Βρισκόμαστε στο τέλος του πρώτου τριμήνου και κανένα επιμορφωτικό πρόγραμμα δεν έχει εφαρμοστεί. Είναι οξύμωρο, γιατί έχετε στα χέρια σας, κύριε Υπουργέ, μία τεκμηριωμένη πρόταση της επιτροπής Μαυρογιώργου που εσείς οι ίδιοι έχετε συστήσει.

Θα ήθελα να σταθώ με ιδιαίτερη προσοχή στην επιμόρφωση των εκπαιδευτικών της μέσης τεχνικής και επαγγελματικής εκπαίδευσης, όπου η παραμέλησή της έρχεται σε πλήρη αντίθεση με την εξέλιξη στους τομείς της τεχνολογίας, που κινείται όπως ξέρετε σε ραγδαίους ρυθμούς.

Η πρότασή μας είναι η επιμόρφωση των παραπάνω εκπαιδευτικών να σχεδιαστεί ξεχωριστά σε πλήρη συνάρτηση με τα, αντίστοιχα σχολικά προγράμματα τα οποία πρέπει ξανά να σχεδιαστούν με βάση τα σημερινά τεχνολογικά και τεχνικά δεδομένα και όχι ως είχαν αυτά πριν από τριάντα χρόνια.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής Παιδείας και Θρησκευμάτων έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, ετοιμάζεται στις λεπτομέρειες της πλέον η υπουργική απόφαση προκειμένου να τεθούν σε λειτουργία αυτά τα προγράμματα στα πλαίσια του γενικότερου επιχειρησιακού σχεδίου για την επαγγελματική κατάρτιση και επιμόρφωση των εκπαιδευτικών.

Θα ήθελα να πω, ότι η έγκριση αυτού του προγράμματος του 13α όπως χαρακτηρίζεται έγινε στις 13.9.96 από την Επιτροπή Παρακολούθησης της Ευρωπαϊκής 'Ενωσης. Επομένως ο χρόνος που διαμεσολαβεί μέχρι σήμερα ήταν ο εύλογος και αναγκαίος για την όποια προετοιμασία όλων των αναγκαίων διαδικασιών προκειμένου να αρχίσει η εφαρμογή. Δεν πρόκειται να χαθεί κανένα πρόγραμμα γιατί έχουμε ένα χρονικό ορίζοντα τριών ετών για την πλήρη εφαρμογή όλων αυτών των επιμέρους προγραμμάτων ύψους 24 δισ.δραχμών.

Και θα είμαστε οπωσδήποτε συνεπείς. Υπάρχει άνεση χρόνου. Αυτό, όμως, δε μας αφήνει να εφησυχάζουμε, αλλά αντίθετα, να επισπεύδουμε τις διαδικασίες, για να μη χάσουμε κανένα απολύτως πρόγραμμα.

Θα ήθελα, επίσης, να διαβεβαιώσω την κυρία συνάδελφο ότι, πέρα από το πρόγραμμα αυτό που χρηματοδοτείται από την Ευρωπαϊκή 'Ενωση, υπάρχει και ανεξάρτητος λογαριασμός από τον Κρατικό Προϋπολογισμό που χρηματοδοτεί επίσης άλλα προγράμματα επιμόρφωσης των εκπαιδευτικών ύψους 250.000.000 δραχμών.

'Οσον αφορά το τελευταίο σκέλος της επίκαιρης ερώτησής της, έχω να την ενημερώσω, ότι πράγματι, η επιμόρφωση εκπαιδευτικών τεχνολογικών μαθημάτων εντάσσεται και αυτή μέσα στα προγράμματα επιμόρφωσης τα οποία προανέφερα.

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε το δελτίο επικαίρων ερωτήσεων της σημερινής συνεδρίασεως.

Πριν εισέλθουμε στην ημερήσια διάταξη της Επερωτήσεως, παρακαλώ το Σώμα να εγκρίνει άδεια απουσίας στο εξωτερικό του συναδέλφου κ. Νικολάου Σηφουνάκη από 11 έως 18 Νοεμβρίου 1996, προκειμένου να παραστεί στις τελετές "ΚΑΒΑΦΙΑ 1996" στο Κάϊρο και την Αλεξάνδρεια.

ΦΟΙΒΟΣ ΙΩΑΝΝΙΔΗΣ:Τον ζηλεύω.

ΠΡΟΕΔΡΕΥΩΝ (Παναγιώτης Ν. Κρητικός): Καβαφικός εσείς, θα είχατε να απαγγείλετε και στίχους από τον Καβάφη.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.

ΠΡΟΕΔΡΕΥΩΝ (Παναγιώτης Ν. Κρητικός):Κύριοι συνάδελφοι, εισερχόμαστε στην ημερήσια διάταξη 

ΤΩΝ ΕΠΕΡΩΤΗΣΕΩΝ

Θα συζητηθεί η υπ'αριθμ. 6/30-10-96 της ημερήσιας διάταξης επερώτηση των Βουλευτών της Νέας Δημοκρατίας κυρίους Θεόδωρου Κασσίμη, Τριαντάφυλλου Μπέλλου, Σπύρου Σπύρου, Νικολάου Νικολόπουλου και Αναστασίου Καραμάριου κατά της Υπουργού Ανάπτυξης, σχετικά με την έλλειψη έργων υποδομής στον Ε.Ο.Τ.

Ο πρώτος επερωτών και Εισηγητής της επερώτησης κ. Θεόδωρος Κασσίμης, Βουλευτής Αθηνών και εκ Μάνης ορμώμενος, έχει το λόγο.

ΘΕΟΔΩΡΟΣ ΚΑΣΣΙΜΗΣ: Κύριοι συνάδελφοι, με λύπη μου βλέπω ότι η Υπουργός Ανάπτυξης απουσιάζει.

ΠΡΟΕΔΡΕΥΩΝ (Παναγιώτης Ν. Κρητικός):Εκπροσωπείται η κυρία Υπουργός δια της Υφυπουργού.'Οπως ξέρετε εσείς, ως παλιός κοινοβουλευτικός, η Κυβερνητική ευθύνη είναι αδιαίρετη.

ΘΕΟΔΩΡΟΣ ΚΑΣΣΙΜΗΣ:Η συμπάθειά μου και η εκτίμησή μου προς τη συνάδελφο Υφυπουργό είναι απεριόριστη, αλλά θέλω να υπενθυμίσω ότι σε μία άλλη επερώτησή μου για τα καζίνο, πάλι απουσίαζε η κα Παπανδρέου και ήρθε μετά από δύο χρόνια να μας κάνει τον τιμητή.

Επειδή η κα Παπανδρέου έχει εκφράσει δημόσια σκέψεις και αποφάσεις για τον Ε.Ο.Τ. και επειδή είναι ήδη εννέα μήνες υπεύθυνη του τομέα, καλό θα ήταν να έρθει εδώ.

Κύριοι συνάδελφοι, ο κοινοβουλευτικός έλεγχος δεν είναι να ανεβαίνει ο Κασσίμης στο Βήμα να βγάζει ένα λογύδριο και να δίνει δελτίο τύπου στις εφημερίδες, είναι να κάνουμε δουλειά. Και πολύ φοβούμαι, με όλη την εκτίμηση στην κυρία Υφυπουργό, ότι δε θα κάνουμε δουλειά, γιατί δε θα μπορεί να δεσμευτεί για λογαριασμό της κυρίας Υπουργού, η οποία θα λέει μεθαύριο ότι "εγώ δεν είπα κάτι τέτοιο".

Να έρθουμε στο θέμα. Για τέταρτη ή πέμπτη φορά τα τελευταία τρία χρόνια, ακούμε μεγαλεπίβολα σχέδια διαλύσεως του Ε.Ο.Τ. Αυτό είναι το must στην ελληνική οικονομία, πώς θα διαλύσουμε τον Ε.Ο.Τ. Ο αλήστου μνήμης κ. Λιβανός είχε έρθει και είχε πει ότι θα τα κάνει όλα Υπουργείο. Εν συνεχεία, ότι θα κάνει ένα κομμάτι Υπουργείο, ένα κομμάτι Ε.Ο.Τ. Υπάρχει πλήρης ανασφάλεια στους εργαζομένους στον Ε.Ο.Τ., πλήρης άγνοια το πού θα απευθύνονται στους φορείς του Τουρισμού με αποτέλεσμα μετά το 1994, που εισπράξαμε την καλή δουλειά το 1993, άρχισε η κατακόρυφη πτώση του τουριστικού ρεύματος προς την Ελλάδα. Αλλάζει ο κ. Λιβανός, έρχεται ο κ. Σηφουνάκης και ασχολείται με το πώς θα κάνει ανώνυμη εταιρεία το Φεστιβάλ Αθηνών. Είχε κάνει και μία άλλη εταιρεία, "ΓΟΥΚΟΣ" μου φαίνεται, σημαδιακό όνομα.'Ερχεται η νέα Υπουργός Ανάπτυξης παίρνει και τον τομέα του Τουρισμού και ανακοινώνει διάφορα μεγαλεπήβολα πράγματα για τα καζίνο.

Φθάνει τον Αύγουστο μήνα, που ξαφνικά σκέφτεται να μειώσει το τέλος αεροδρομίου για να βοηθήσει τον τουρισμό. Τίποτε δεν έκανε. Απλώς, σε κάποιους tour operators έδωσαν κάποια χρήματα. Για να αξιοποιήσει όμως στους εννέα μήνες τα χρήματα του τέλους αεροδρομίου, για το σκοπό που προέβλεπε ο νόμος για να βελτιώσουμε, για να αναβαθμίσουμε τις πύλες εισόδου και εξόδου της Χώρας, που είναι και αυτά τα τοπικά αεροδρόμια, δεν έκανε τίποτε. Είχαμε δημοπρατήσει με 460 εκατ. το αεροδρόμιο της Ρόδου. Τα χρήματα δεσμευμένα το 1993 στην τράπεζα, ο διαγωνισμός τελειωμένος και δεν προχωρήσαμε στην κατακύρωση, γιατί προκηρύχθηκαν οι εκλογές. 'Αλλαξε η κυβέρνηση και ήρθε η κυβέρνηση του ΠΑΣΟΚ, πήρε τα χρήματα, αγόρασε ένα ελικόπτερο που ακόμα είναι καθισμένο και δεν μπορεί να πετάξει και στη Ρόδο εάν πέσουν τρία τσάρτερς μαζί, κάνουν 2,5 με 3 ώρες οι τουρίστες να πάρουν τα μπαγκάζια τους. Εάν θελήσουν να φύγουν από τη Ρόδο μένουν 3 ώρες στον ήλιο, γιατί δεν υπάρχει μια αίθουσα αναμονής. Και η τελευταία τους εικόνα από την Ελλάδα είναι η ταλαιπωρία που υπέστησαν στην πύλη εξόδου της Χώρας. Αντί να ασχοληθεί μ' αυτά η κυρία Υπουργός ασχολήθηκε ένα διάστημα με το να καταγγείλει τους εργαζόμενους στον Ε.Ο.Τ. ότι είναι απατεώνες, να μετακινήσει εννέα διευθυντές, λέγοντας ότι σκάνδαλα υπάρχουν. Αλλά, άμα υπάρχουν σκάνδαλα και άμα πας σε ΕΔΕ, βάζεις κάποιους σε διαθεσιμότητα.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής, κ. ΝΙΚΟΛΑΟΣ ΚΑΤΣΑΡΟΣ)

Δεν τους αλλάζεις θέση απλώς για να ρίξεις πλέον μια κατηγορία εναντίον όλων. Γιατί; Για να μπορείς να περάσεις μεθοδεύσεις και να είναι όλοι στην τσίτα. Είναι αυτό που είπε προχθές στη συζήτηση για τα καζίνο και ο Πρόεδρός μας και ο Πρόεδρος του Συνασπισμού, ότι με την Εξεταστική Επιτροπή απλώς βαστάει η Κυβέρνηση δυο Υπουργούς στη τσίτα όλο αυτό το διάστημα. Αυτά είναι σημαντικά πράγματα.

Ανακοίνωσε στη Θεσσαλονίκη η κυρία Υπουργός ότι θα σπάσει τον Ε.Ο.Τ. σε ανώνυμες εταιρείες. Και είπε ότι θα κάνει μια ανώνυμη εταιρεία για το Φεστιβάλ Αθηνών, είπε ότι θα κάνει τον Ε.Ο.Τ. ανώνυμη εταιρεία, θα κάνει μια ανώνυμη εταιρεία για την εκμετάλλευση και μια ανώνυμη εταιρεία για τη διαφήμιση και το μάρκετιγκ. Ας τα πάρουμε αυτά ένα ένα.

Φεστιβάλ Αθηνών. Το θέμα της ανωνύμου εταιρείας μας μάρανε; Ο κ. Σηφουνάκης το καταστατικό το οποίο είχε φτιάξει για την ανώνυμη εταιρεία έλεγε ότι λειτουργεί πέραν του δημοσίου λογιστικού, λειτουργεί με απλές αποφάσεις του διοικητικού συμβουλίου και άνευ ουδενός ελέγχου. Είδα στο ΠΟΝΤΙΚΙ ένα καταστατικό, δεν ξέρω αν είναι αυτό, αλλά όποιο και να είναι, το πρόβλημα της νομικής μορφής του Φεστιβάλ είναι αυτό που μας απασχολεί; Και γιατί πρέπει να γίνει Α.Ε.; Εάν μεν θέλετε να αποκολληθεί από την τουριστική πολιτική κάντε το ό,τι θέλετε, ανώνυμη εταιρεία, Υπουργείο Πολιτισμού. Αν όμως θέλετε να είναι ενταγμένο στην τουριστική πολιτική και να αποτελεί μοχλό και όπλο προσέλκυσης ξένων τουριστών, αφήστε το να λειτουργεί κάτω από ένα γενικό συντονισμό τουριστικής πολιτικής, η οποία δεν υπάρχει.

Στο Φεστιβάλ αλλού είναι το πρόβλημα. Το 1993 επιχορηγήσαμε το Φεστιβάλ Αθηνών με 540 εκατ. και τι παρουσιάσαμε; Μονσερά Καμπαγιέ, Γιάννη Χρυσομάλλη, που πουληθήκανε είκοσι πέντε εκατομμύρια κασσέτες από το Ηρώδειο μέχρι την Ακρόπολη σε όλο τον κόσμο. Καραϊνδρου, εκείνη η κατανυκτική νύχτα με την Καραϊνδρου και πληρώσαμε 540 εκατομμύρια. Πέρσι πληρώσατε 2,4 δισ. για το Φεστιβάλ Αθηνών για να παρουσιάσουμε τι; Εκείνη την περίεργη όπερα του Μόντε Κάρλο. Την πληρώσαμε 540 εκατ. και δεν την ξέρει κανείς στο Μόντε Κάρλο, την ξέρουμε εδώ όμως και μας κόστισε 136.000 για κάθε θεατή. Να τους στέλνανε στο Μόντε Κάρλο να τη δούνε, αλλά απλώς εκεί δεν παίζει αυτή η όπερα. Αυτό θα κάνουμε τώρα; Θα δίνουμε 2,5-3 δισ. στην Ανώνυμη Εταιρεία Φεστιβάλ Αθηνών και πέραν του δημοσίου λογιστικού τα χρήματα αυτά θα διατίθενται;

'Εχει κάνει προτάσεις η Νέα Δημοκρατία. Πράγματι είναι σωστό να επεκταθεί το Φεστιβάλ Αθηνών και σε άλλες περιοχές, πέραν Αθηνών και Επιδαύρου, αλλά δεν είναι ανάγκη να γίνει ανώνυμη εταιρεία για να γίνει αυτό. 'Αλλα πράγματα θέλει. Ανώνυμη εταιρεία η εκμετάλλευση.

Μας είπε η κυρία Υπουργός, ότι θα πουλήσει όσα μπορεί και θα νοικιάσει τα άλλα από πενήντα έως ενενήντα χρόνια, όπως ισχύει στην Αγγλία. Ανακαλύψαμε και τη Γηραιά Αλβιώνα μετά το φιλελευθερισμό μου φαίνεται.

Και ερωτώ: Εμείς είχαμε ξεκινήσει μία διαδικασία με διεθνείς δημόσιους διαγωνισμούς για την παραχώρηση εκμετάλλευσης της περιουσίας του Ε.Ο.Τ. με υποχρεωτική επένδυση, με εγγυητική επιστολή για την επένδυση αυτή και λέγαμε ότι μόνο κάποια ελάχιστα κομμάτια, όπως το Ξενία στη Λάρισα, που δεν μπορούν να αναπτυχθούν τουριστικά, γιατί εκεί που είναι, είναι δύο, τρία όλα αυτά και δεν έχουν λόγο τουριστικής ανάπτυξης σήμερα, να πουληθούν τα υπόλοιπα, να δοθούν, μακροπρόθεσμη μίσθωση με συγκεκριμένες υποχρεώσεις και συγκεκριμένο αναπτυξιακό σχέδιο. Αλλά όχι και ενενήντα χρόνια. Διεθνώς είναι από τριάντα πέντε μέχρι εξήντα χρόνια η πιο δραχμοβόρα επένδυση που αποδίδει. Γιατί για ενενήντα;

Για να ξεπεράσουμε σε φιλελευθερισμό τη Νέα Δημοκρατία; Μα το θέμα είναι τι υπηρετούμε με αυτά που κάνουμε και αυτό είναι που έχει ουσία. Και με ποιες διαδικασίες, που και αυτό είναι βασικό. Να το δώσουμε σε μία ανώνυμη εταιρία να κάνει αυτή τις παραχωρήσεις; 'Αρα, πέραν των καθιερωμένων και νομοθετημένων περί διεθνών δημοσίων διαγωνισμών. Γι' αυτό το πάμε σε ανώνυμη εταιρία;

Να πω και κάτι άλλο, κύριε Υφυπουργέ. Μπορεί να μην μπορείτε να απαντήσετε σε όλα αυτά, αλλά εγώ πρέπει να τα πω. 

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Θα σας απαντήσω.

ΘΕΟΔΩΡΟΣ ΚΑΣΣΙΜΗΣ: Χαίρομαι. 

Αυτή η ανώνυμη εταιρία, αφού θα τα δώσετε όλα, τι θα κάνει; Θα μαζεύει τα νοίκια; Να δούμε τι λόγο θα έχει. Θα έχει μεν διοικητικό συμβούλιο. Θα είναι πέραν του δημοσίου λογιστικού; Αλλά τι θα κάνει αφού τα δώσετε; Θα είναι ο εισπράκτορας των ενοικίων; Μα μπορούν και δύο υπάλληλοι του Ε.Ο.Τ. να το κάνουνε.

Πάμε μάρκετινγκ και διαφήμιση. Γιατί πρέπει να είναι ανώνυμη εταιρία για να κάνει το μάρκετινγκ και τη διαφήμιση; Εγώ δε θέλω να πω για σκάνδαλα κ.λπ., αλλά πάλι μου γεννάει το ερωτηματικό. Γιατί; Αλλού είναι το πρόβλημα. Δεν είναι στη μορφή της εταιρίας. Και ο Ε.Ο.Τ. να γίνει και αυτός -λέει- Α.Ε. Μα εμείς ως Νέα Δημοκρατία είμαστε υπέρ του να πάψει να ασκεί επιχειρηματική δραστηριότητα το Κράτος. Αλλά ο Ε.Ο.Τ. δεν ασκεί επιχειρηματική δραστηριότητα. Ο Ε.Ο.Τ. είναι όργανο ασκήσεως της εθνικής τουριστικής πολιτικής. Πολύ φοβούμαι, όμως, ότι δεν υπάρχει εθνική τουριστική πολιτική.

Θα πω μόνο ένα στοιχείο. Παραλάβαμε το 1990 την εκμετάλλευση του Ε.Ο.Τ. με 1,2 δισ. ζημιά. Την παραδώσαμε το 1993 με μία ζημία 90 εκατομμύρια, πλέον 100 εκατομμύρια την Ξενία Α.Ε. που τη διαλύσαμε, ακριβώς γιατί είχε εκτραπεί του σκοπού της. Και σήμερα, κυρία Υφυπουργέ, την παραλάβατε εσείς από την κα Παπανδρέου με 2,4 δισ. ζημιά. Σε τρία χρόνια καταφέρατε να κάνετε πάλι την εκμετάλλευση ζημιογόνα. Και έχω τα στοιχεία όλων των ετών που μαζί με το Καζίνο φθάσατε σ' ένα άλλο εκπληκτικό σημείο. Ενώ παραδώσαμε, το 1992 είχαμε 4,5 δισ. κέρδος μαζί με το καζίνο, το 1993 είχαμε 4,8 δισ. κέρδος, το 1994 ήταν η ίδια δυναμική, το κέρδος έμεινε το ίδιο, το 1995 έπεσε στο 1,1 δισ. το κέρδος και το 1996 φαίνεται να κλείνει σε 1,5 δισ. ζημιά.

Αυτά προσθέτοντας και το καζίνο, το οποίο είχε απόδοση από 18% μέχρι 22% και το οποίο έχει φτάσει να έχει απόδοση σήμερα 13%. Το 1995 μιλάμε για στοιχεία, πριν να λειτουργήσει το Λουτράκι, για να μην ακούω τη δικαιολογία ότι άνοιξε το Λουτράκι και μας πήρε τους πελάτες. Η απόδοση είναι που έχει σημασία. Το θέμα του τζίρου το βρίσκουμε διαφορετικά.

Στα έργα, είναι τρομερό ότι, ενώ ο προϋπολογισμός δημοσίων επενδύσεων προβλέπει 10 δισεκατομμύρια και η συνήθης απορρόφηση είναι 80%, προβλέπεται 30%. Ο κ. Μπέλλος θα σας δώσει πλήρη στοιχεία της πορείας των έργων στον τουρισμό, που είναι κάτι το ανεπανάληπτο. Χρειάζεται να αναβαθμίσουμε την ποιότητα των υπηρεσιών, που ένας από τους τομείς είναι η υποδομή. Εκεί, λοιπόν, σε μία απάντηση στον κ.Παπαγιαννάκη στην Ευρωβουλή ο αρμόδιος Επίτροπος μας είπε ότι έχουμε φέτος απορρόφηση 2% των κοινοτικών κονδυλίων. Και χρειάστηκε η Νέα Δημοκρατία τον περασμένο Ιούλιο να καταγγείλει ότι μετά από τρία χρόνια δεν έχει καν συσταθεί η Επιτροπή παρακολουθήσεως των έργων. Και τον Ιούλιο ήρθαν από την Κοινότητα και τους είπαμε το Νοέμβριο, γιατί δεν είμαστε έτοιμοι. Και τότε η κυρία Υπουργός είπε "τι λέτε; Συστάθηκε και θα συνέλθει σε δέκα μέρες". Συνεστήθη μετά από πίεση της Νέας Δημοκρατίας. Και συνεστήθη και ελπίζω ότι θα ενταχθούν τα έργα τώρα στον έλεγχο του Νοεμβρίου. Αλλά ήδη έχουμε χάσει ένα πολύ μεγάλο κομμάτι.

Κυρία Υφυπουργέ, η Νέα Δημοκρατία έχει θέσει επανειλημμένα το πρόβλημα του τουρισμού και του Ε.Ο.Τ. Εμείς πιστεύουμε ότι το Υπουργείο Πολιτισμού πρέπει να είναι ένα επιτελικό Υπουργείο που θα χαράσσει την τουριστική πολιτική, θα συντονίζει όλους τους φορείς του τουρισμού, θα συνεργάζεται με τα άλλα Υπουργεία και του τομείς κυβερνητικής δράσης, γιατί πράγματι ο τουρισμός υπεισέρχεται σε όλους τους τομείς δραστηριότητας και ο Ε.Ο.Τ. θα είναι το όργανο ασκήσεως της τουριστικής πολιτικής. Και δεχόμαστε μάλιστα - γιατί και εμείς το έχουμε ζητήσει - να είναι τεχνοκράτης ο γενικός γραμματέας του Ε.Ο.Τ. Να έχει θητεία, να έχει, αν θέλετε, ένα πρόγραμμα, το οποίο θα πρέπει να φέρνει σε πέρας, χωρίς πολιτικές παρεμβάσεις.

'Οταν είχα την ευθύνη του Ε.Ο.Τ., παρέλαβα με δικαίωμα υπογραφής του γενικού γραμματέα 600.000 δραχμές και αμέσως το έκανα 120 εκατομμύρια για να φύγει η πολιτική εξουσία από τη καθημερινή διαχείριση, που δεν είναι δουλειά της. 'Ηρθε το ΠΑ.ΣΟ.Κ. και το κατέβασε 3. εκατομμύρια αμέσως, μην τυχόν χάσει ο Υπουργός την ισχύ του να υπογράφει τα οικονομικά. Αυτή είναι η διαφορετική φιλοσοφία μας από την Κυβέρνηση.

Δεν έχει γίνει marketing ποτέ. Δεν έχουμε ανοίξει νέες αγορές. Η Κύπρος έχει γεμίσει Ρώσους εκατομμυριούχους. Η Ελλάς δεν έχει καμία σχέση με τη Ρωσία. Ξέρετε γιατί; Γιατί ο δυστυχής ο διευθυντής του Ε.Ο.Τ. στη Ρωσία κινδυνεύει να πεταχτεί έξω από το σπίτι του. 'Εχουμε πολλαπλασιάσει μεν τα χρήματα που στέλνουμε στο εξωτερικό, δεν ξέρω, όμως, που πάνε, αλλά σε ορισμένα γραφεία, τα γραφεία δε φτάνουν.

Και σε ποιο σημείο γελοιότητος φθάσαμε; Ο νόμος της Νέας Δημοκρατίας προέβλεπε ότι δεν μπορεί να βγει εκτός συνόρων της Χώρας υπάλληλος, ο οποίος δε γνωρίζει τουλάχιστον δύο ξένες γλώσσες. Και είχαμε πρόπερσι μία προσπάθεια να μεταταγεί ένας κλητήρας από το Πρωτοδικείο Αγρινίου για να πάει στο γραφείο του Ε.Ο.Τ. στο Λονδίνο. Και σήμερα, κυρία Υφυπουργέ, πάρα πολλοί υπάλληλοι -κάτι που ουδέποτε συνέβη επί Νέας Δημοκρατίας από το 1974- είναι αποσπασμένοι από δημοσίους οργανισμούς, από ΔΕΚΟ κλπ. Και υπηρετεί σήμερα υπάλληλος της ΕΥΔΑΠ σε γραφείο του Ε.Ο.Τ. στο εξωτερικό. Να κάνει, τι; Γιατί, δυστυχώς, χρησιμοποιείτε τα γραφεία του εξωτερικού, ως επιβράβευση της κομματικής δουλειάς κάποιων στελεχών του ΠΑΣΟΚ.

Κυρία Υφυπουργέ, σας κάνω έκκληση. Εκατόν τριάντα ανθρώπους έχουμε στο εξωτερικό. Δε θα σωθεί το ΠΑ.ΣΟ.Κ. απ' αυτούς τους εκατόν τριάντα. Στείλτε ανθρώπους, οι οποίοι να ξέρουν τον τουρισμό, να ξέρουν τη χώρα που πάνε και να αγαπάνε και την Ελλάδα και την οικονομία της και το αντικείμενο το οποίο πάνε να προβάλλουν.

Η Νέα Δημοκρατία, πάρα πολύ σύντομα θα σας υποβάλλει ένα στρατηγικό σχέδιο για τον τουρισμό. Και αν θέλετε, μπορούμε να καθήσουμε να δούμε και την αναδιάρθρωση του Ε.Ο.Τ.. Πράγματι, ως οργανισμός έχει γίνει κομμάτι-κομμάτι. Ο κάθε Υπουργός έβαλε και μια διεύθυνση. 'Οχι μόνο ο Ε.Ο.Τ., αλλά όλοι οι οργανισμοί πρέπει κάποτε να φτιαχτούν από την αρχή με τα σημερινά δεδομένα. Να το κάνουμε, έχετε πολύ καλούς υπαλλήλους στον Ε.Ο.Τ., αλλά δυστυχώς είναι όλοι τους ευνουχισμένοι, γιατί εκεί εντολές δίνει η πολιτική ηγεσία.

Ερωτώ, κυρία Υφυπουργέ: Θα κάνετε τέσσερις ανώνυμες εταιρείες χωρίς κανένα λόγο. Μια μελέτη υπάρχει; Θα μπορούσε η Νέα Δημοκρατία να συμφωνήσει μαζί σας ότι η ανώνυμη εταιρεία είναι η καλύτερη μορφή οργανώσεως. Με ποια στοιχεία; Υπάρχει κάποιος που μίλησε και είπε ότι γι' αυτούς τους λόγους θέλουμε ανώνυμη εταιρεία; 'Οχι. Απλώς κάποια άλλα συμφέροντα εξυπηρετεί αυτής της μορφής η σαλαμοποίηση του Ε.Ο.Τ., αλλά οπωσδήποτε όχι τον ελληνικό τουρισμό.

'Εκκληση σας κάνουμε. Ο Πρόεδρος του Κόμματος, ο κ. 'Εβερτ, έχει θέσει στο πρόγραμμά μας τον τουρισμό ως τον υπ' αριθμό ένα μοχλό ανάπτυξης και ξέρετε ότι έτσι είναι. Είναι ο μόνος τομέας της οικονομίας, ο οποίος μπορεί να αποδώσει άμεσα. Είναι συναλλαγματοφόρος και όχι συναλλαγματοβόρος.

Αντί να ασχοληθείτε με αυτό και με το πώς θα μπορέσουμε να αυξήσουμε τους τουρίστες υψηλού εισοδήματος στην Ελλάδα, με το πώς θα μπορέσουμε να βελτιώσουμε την εικόνα της Χώρας έξω, ασχολείστε με μεθοδεύσεις, όπως ποιος θα πάρει το φεστιβάλ, ποιος θα πάρει την εκμετάλλευση, ποιος θα μαζεύει τα νοίκια, ποιος θα κάνει τη διαφήμιση.

Σοβαρευτείτε, είναι ίσως πάρα πολύ αργά. 'Εχουμε υποχρέωση όλοι να δώσουμε τη μάχη όχι απλά για τον τουρισμό, αλλά για την εθνική οικονομία. Η Κυβέρνηση εδώ και τρία χρόνια δεν κάνει τίποτα άλλο από το να σκάβει το λάκκο της ελληνικής οικονομίας και του ελληνικού τουρισμού. Θα περιμένω να μου πείτε με ποια λογική πάτε να διαλύσετε τον Ε.Ο.Τ. και εν συνεχεία θα συζητήσουμε.

Ευχαριστώ πολύ.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Πρόεδρος του Συνασπισμού της Αριστεράς και της Προόδου ορίζει ως Κοινοβουλευτικό Εκπρόσωπο το Βουλευτή κ. Σπύρο Δανέλλη.

Επίσης, ο Κοινοβουλευτικός Εκπρόσωπος του Κ.Κ.Ε. ορίζει ως Ειδικό Κοινοβουλευτικό Εκπρόσωπο το Βουλευτή κ. Νικόλαο Γκατζή.

Ο κ. Μπέλλος έχει το λόγο.

TΡΙΑΝΤΑΦΥΛΛΟΣ ΜΠΕΛΛΟΣ:Κύριε Πρόεδρε, ξεφυλλίζοντας τις σελίδες του περιοδικού "ΤΟΥΡΙΣΤΙΚΗ ΑΓΟΡΑ", το μάτι μου έπεσε σε μια εύστοχη και πλήρως ανταποκρινόμενη στην πραγματικότητα γελοιογραφία, όπου δύο άνθρωποι, προφανώς έχοντες σχέση με τον τουρισμό, συζητούν. Ο πρώτος ερωτά: "Λες να αλλάξουν τα πράγματα στον τουρισμό μετά τις εκλογές;" Και ο δεύτερος απαντά: "Μπάα, πάλι τουρίστες θα τον διοικούν".

Θυμήθηκα μια επερώτησή μας πριν από δύο χρόνια προς τον κ. Λιβανό, όταν ήταν Υπουργός Τουρισμού, όπου χαρακτηριστικά είχε ειπωθεί προς τον κ. Λιβανό: "από έναν κομματικά τουρίστα Βουλευτή και έναν Υπουργό Τουρισμού που κάνει τουρισμό στο Υπουργείο του, δε θα περιμέναμε τίποτα καλύτερο".

Βέβαια, με την κα Παπανδρέου ίσως δεν είναι ακριβώς έτσι τα πράγματα. Πολύ φοβούμαι ότι είναι χειρότερα. Μπορεί να μην είναι τουρίστας Βουλευτής, αφού από το Κόμμα της δεν έφυγε ποτέ, αλλά δεν κάνει τίποτα για τον τουρισμό, γιατί στο Υπουργείο Τουρισμού, στην οδό Αμερικής 2, πηγαίνει κάθε Τετάρτη δώδεκα με δύο. Αν κάνω λάθος, θα ήθελα να με διαψεύσετε, κυρία Υφυπουργέ.

Αυτό θυμίζει επισκέπτη καθηγητή πανεπιστημιακό σε κάποιο από τα περιφερειακά πανεπιστήμια. Και το Υπουργείο Τουρισμού δεν είναι περιφερειακό πανεπιστήμιο. Πιστεύετε λοιπόν ότι με τον τρόπο αυτό μπορεί να λυθούν τα μείζονα προβλήματα του ελληνικού τουρισμού;

Ας υπήρχε τουλάχιστον ένας ενεργός Υφυπουργός, διότι απ'ό,τι ξέρουμε δεν υπάρχει ενεργός Υφυπουργός στο θέμα του τουρισμού, αφού το κενό που υπάρχει ανάμεσα στην Υπουργό και στους διοικητικούς παράγοντες τείνει να γίνει χάσμα. Και με τέτοιο χάσμα δεν μπορούμε να προχωρήσουμε μπροστά.

Απ'όσο γνωρίζουμε, στα σχέδιά σας είναι ο εκσυγχρονισμός του Ε.Ο.Τ. και η μετατροπή του σε ανώνυμη εταιρεία ή σε όμιλο ανωνύμων εταιριών, όπως ανέφερε και ο κ. Κασσίμης. Επίσης, στόχος είναι η ενίσχυση των ειδικών μορφών τουρισμού και της αναβάθμισης των υφιστάμενων ξενοδοχειακών μονάδων, μέσω τροποποίησης του αναπτυξιακού νόμου που προωθείται από το Υπουργείο Ανάπτυξης. Ακόμα στόχος είναι η γρήγορη απορρόφηση των κοινοτικών κονδυλίων, όπου υπάρχει σημαντικότατη καθυστέρηση.

Αναφέρθηκε από τον κ. Κασσίμη ότι η απορρόφηση είναι στο 2%. Αυτή είναι επίσημη απάντηση από την Ευρωπαϊκή 'Ενωση. Και εν όψει μάλιστα του παγώματος του έργου της επιτροπής παρακολούθησης του υποπρογράμματος "τουρισμός" πρέπει να κάνουμε τα αδύνατα δυνατά.

Να σας θυμίσω τι έγινε από το 1993 μέχρι το 1996; Το 1993 απορρόφηση από την Ευρωπαϊκή 'Ενωση 5.698.000.000, το 1994 3.078.000.000, το 1995 3.739.000.000 και το 1996 2.461.000.000. Είστε ευχαριστημένοι στο Υπουργείο, με αυτά τα κονδύλια που έχουν διατεθεί; Είστε ευχαριστημένοι με την απορρόφηση;

Επίσης, πρέπει να ξεκαθαριστεί -και είναι στα σχέδιά σας- το θέμα των ΠΟΤΑ, όπως και ο νέος κανονισμός λειτουργίας των καζίνο και το ξεκαθάρισμα της εκκρεμότητας του Καζίνο του Φλοίσβου, όπου η εμφάνισή μας στο εξωτερικό είναι άθλια. Το Καζίνο του Φλοίσβου ταλανίζει και θα ταλανίζει για πολλά χρόνια την ελληνική πολιτική ζωή και δυσφημίζει την Ελλάδα στο εξωτερικό. Ξέρετε πολλούς επιχειρηματίες να θέλουν να έλθουν στην Ελλάδα να επενδύσουν, όταν θα ξέρουν ότι τα συγκρουόμενα συμφέροντα επηρεάζουν τα Υπουργεία και ιδιαίτερα το Υπουργείο Ανάπτυξης το οποίο ανακαλεί εική και ως έτυχε ορισμένες αποφάσεις;

'Ολα τα παραπάνω, μαζί με τα δυσάρεστα αποτελέσματα της περιόδου που τελείωσε και την αβεβαιότητα της νέας περιόδου, πρέπει να μας κάνουν να δώσουμε μεγαλύτερη προτεραιότητα στο θέμα του τουρισμού. Διότι, απ'ό,τι γνωρίζετε καλύτερα από μας, ο τουρισμός μαζί με την αγροτική οικονομία, αποτελούν τους στυλοβάτες της εθνικής οικονομίας. 

Την ώρα που οι υπόλοιποι παραγωγικοί τομείς, κυρία Υφυπουργέ, όχι μόνο δεν αναπτύσσονται, αλλά αντιθέτως φθίνουν, πρέπει ως Χώρα και ως Λαός να συγκεράσουμε τον Ξένιο Δία με τον Κερδώο Ερμή. Και πρέπει να τον συγκεράσουμε με τον καλύτερο τρόπο.

Η τουριστική βιομηχανία θα μπει στον επόμενο αιώνα, στον 21ο αιώνα, πρώτη σε παγκόσμιο επίπεδο, μεταξύ των άλλων παραγωγικών κλάδων και εμείς στην Ελλάδα, που πρέπει να στηρίξουμε την επιβίωσή μας πάνω στον τουρισμό, δεν κάνουμε τίποτα.

Τη μέχρι σήμερα λανθασμένη πολιτική του ΠΑ.ΣΟ.Κ. στον τουρισμό την κατάλαβαν πολύ καλά και οι τουριστικοί επιχειρηματίες, την κατάλαβε πολύ καλά ο 'Ελληνας εργαζόμενος, την κατάλαβε πολύ καλά το Υπουργείο των Οικονομικών, που τόσα στήριζε πάνω στον τουρισμό, όπως την καταλαβαίνουν πολύ καλά, αυτοί οι οποίοι αγωνίζονται να πουλήσουν το τουριστικό τους προϊόν, ξεκινώντας τις διαπραγματεύσεις από μηδενική βάση.

Ο τουρισμός, κυρία Υφυπουργέ, ευτυχώς χάρη στην ιδιωτική πρωτοβουλία, πέρασε από τη φάση της ερασιτεχνικής δομής-οργάνωσης, στη φάση της λειτουργίας, κάτω από σύγχρονες οργανωτικές δομές και σε συνθήκες, όπου το σωστό μάνατζμεντ των επιχειρήσεων και το κατάλληλο μάρκετινγκ του τελικού τουριστικού προϊόντος, αποτελούν τη μόνη και αναγκαία συνθήκη για επιβίωση, αλλά και για αύξηση του μεριδίου, σε μια συνεχώς γενόμενη ανταγωνιστικότερη διεθνή αγορά.

Πρέπει, λοιπόν, κυρία Υφυπουργέ, να υπάρξει πλήρης εκσυγχρονισμός του κλάδου και σε επίπεδο μεμονωμένων επιχειρήσεων, κάτι που, όπως προανέφερα, γίνεται χάρη στη θέληση και στο μεράκι των ιδιωτών, αλλά και σε επίπεδο συνολικής παρουσίας και στρατηγικής, που συνδυάζεται με την κατάλληλη πολιτική από πλευράς της Πολιτείας και των φορέων της.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε. Εξ άλλου, οι άλλοι δύο συνάδελφοι δεν είναι εδώ. Μισό λεπτό μονάχα θα ήθελα.

ΠΡΟΕΔΡΕΥΩΝ (Νικόλαος Κατσαρός): Δεν υπάρχει "εξ άλλου". Ο χρόνος ισχύει για όλους.

ΤΡΙΑΝΤΑΦΥΛΛΟΣ ΜΠΕΛΛΟΣ: Σε μισό λεπτό τελειώνω.

Τίθεται το ερώτημα: Ασκείται από πλευράς Πολιτείας και των φορέων της η κατάλληλη πολιτική; 'Εχει άραγε συνειδητοποιήσει η Πολιτεία, ότι αφήνοντας τα τουριστικά πράγματα στην τύχη τους, μόνο συμφορές μας περιμένουν;

Οι παραπάνω ανησυχίες δεν είναι μόνο δικές μου. Είναι και ανησυχίες συναδέλφων και του ΠΑ.ΣΟ.Κ.. Θα καταθέσω στα Πρακτικά μία επερώτηση του συναδέλφου και φίλου, του Γιάννη του Ζαφειρόπουλου, η οποία κατατέθηκε στις 3.10.1995 με αίτηση κατάθεσης εγγράφων, απευθυνόμενη σε δεκαεννέα Υπουργούς, που σημαίνει ότι ο τουρισμός δεν είναι αντικείμενο μόνο του Υπουργείου Τουρισμού, αλλά δεκαεννέα ακόμη Υπουργείων.

(Στο σημείο αυτό, ο Βουλευτής κ. Τ. Μπέλλος καταθέτει στα Πρακτικά το προαναφερθέν έγγραφο το οποίο βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερόμενου)

Δεν ξέρω αν έχετε απαντήσει στην ερώτηση αυτή. Εκείνο που ξέρω είναι ότι από πέρυσι μέχρι σήμερα δεν έχει γίνει τίποτα και πολύ φοβάμαι ότι δεν πρόκειται να γίνει τίποτα στον τομέα του τουρισμού. Πολύ φοβάμαι ότι μέχρι να φύγει η κα Παπανδρέου από το Υπουργείο Τουρισμού -γιατί αναγκαστικά θα φύγει, διότι θα πρέπει να υπάρξει, τουλάχιστον ένας Υφυπουργός αρμόδιος για τον τουρισμό- τα πράγματα για την Ελλάδα δε θα είναι καλύτερα. Και στον τουρισμό πρέπει να κάνουμε πολλά. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Σπύρου έχει το λόγο.

ΣΠΥΡΟΣ ΣΠΥΡΟΥ: Κύριε Πρόεδρε, κυρίες και κύριοι συνάδελφοι, ο τουρισμός είναι η πλέον δυναμική, αλλά και η πλέον ευαίσθητη μορφή οικονομίας. Είναι μία πολύ σοβαρή υπόθεση που επιβάλλει να τη χειρίζονται άνθρωποι με υψηλό αίσθημα ευθύνης.

Η βιομηχανία του τουρισμού αποτελεί μια από τις κυριότερες πηγές εσόδων του Δημοσίου, αλλά και του ιδιωτικού τομέα. Εξασφαλίζει ετησίως περί τα 4 δισ. δολάρια τα οποία στην ουσία ξεπερνούν τα 6. Και όταν το 2005 θα εκλείψουν οι ευρωπαϊκές επιχορηγήσεις των 4, 3 δισεκατομμυρίων δολαρίων που ανέρχονται περίπου σήμερα, ο τουρισμός θα πρέπει να μπορεί να καλύψει αυτό το κενό, αυτό το έλλειμμα. Ο τουρισμός επηρεάζει θετικά όλες τις παράλληλες οικονομικές δραστηριότητες, ακόμη και την αγροτική οικονομία, γιατι σε εκατό διανυκτερεύσεις τα έσοδα κατανέμονται 30% στον ύπνο και το 70% περίπου σε αγορές διαφόρων αγαθών σε τρόφιμα και σε μεταφορές.

Το ιδιαίτερο χαρακτηριστικό της βιομηχανίας του τουρισμού, είναι ότι δεν έχει ανάγκη πρώτων υλών. Η εμπειρία που αποκτήθηκε όλα αυτά τα χρόνια δυστυχώς φανερώνει ότι έγινε υπερεκμετάλλευση αυτών των πρώτων υλών. Το τουριστικό προϊόν έχασε βαθμιαίως την ανταγωνιστικότητά του, γιατί παράλληλα προστέθηκαν νέες αγορές τα τελευταία χρόνια στους καταλόγους των μεγάλων ταξιδιωτικών γραφείων.

Είναι βέβαιο ότι η Ισπανία, η Πορτογαλία, η Τουρκία, το Ισραήλ και πολλές χώρες της Βόρειας Αφρικής και της Ασίας, αφαίρεσαν ένα σημαντικό κομμάτι του τουριστικού ρεύματος, που άλλα χρόνια είχε κατεύθυνση προς τη Χώρα μας και μάλιστα το τουριστικό αυτό προϊόν προσφέρεται από χώρες, όπως η Τουρκία, σε φθηνότερη τιμή. Η δυσμενής οικονομική συγκυρία των χωρών της Ευρώπης, προσδίδει έναν ακόμη μόνιμα επιβαρυντικό χαρακτήρα, στην όλη τουριστική κρίση.

'Ετσι για δεύτερη συνεχή χρονιά, η τουριστική κίνηση στη Χώρα μας, παρουσιάζει σημαντική μείωση που φθάνει το 15% σε ορισμένες περιοχές, οδηγώντας σε απόγνωση τις τουριστικές επιχειρήσεις και σε αγωνία τους επτακόσιους πενήντα χιλιάδες εργαζόμενους άμεσα ή έμμεσα στον τουρισμό.

Τα κυριότερα αίτια της μεγάλης κρίσης την οποία διέρχεται σήμερα ο τουρισμός στη Χώρα μας, είναι η άναρχη και απρογραμμάτιστη τουριστική ανάπτυξη, η έλλειψη μιας ξεκάθαρης μακράς τουριστικής πολιτικής, ο σκληρός ανταγωνισμός, η πολιτική της σκληρής δραχμής, το σπατόσημο και ο τρόπος που εφαρμόσθηκε, καθώς επίσης και τα αντικειμενικά κριτήρια που μάλλον είναι υποκειμενικά κριτήρια του Υπουργείου Οικονομικών.

Κυρία Υπουργέ, θα έχουμε την ευκαιρία σε άλλη συζήτηση να αναφερθούμε λεπτομερώς, πιστεύω, σε εκείνα που κακώς πράξατε και σε εκείνα που αδιαφορήσατε να πράξετε. Σήμερα θα ήθελα να επισημάνω την ανάγκη ενός πλαισίου με συγκεκριμένους στόχους για τον τουρισμό.

Κυρίες και κύριοι συνάδελφοι, ο τουρισμός είναι θέμα πολιτικής που ασκείται σε τοπικό, σε εθνικό αλλά και σε ευρωπαϊκό επίπεδο με σοβαρότητα και υπευθυνότητα. Δεν μπορεί ο τουρισμός να αποτελεί κλάδο ενός υπερυπουργείου. Ο τουρισμός χρειάζεται δική του πολιτική ηγεσία και στον Ελληνικό Οργανισμό Τουρισμού επικεφαλής έναν επιτυχημένο μάναντζερ. Αυτές εξάλλου είναι και οι προτάσεις των περισσοτέρων φορέων του τουρισμού, τις οποίες θα πρέπει να λάβετε σοβαρά υπόψη σας.

Είναι ανάγκη να χαραχθεί μια μακρά τουριστική πολιτική, η οποία να αποφασίζει, να καθοδηγεί και να συμπαρίσταται.Επιτέλους, να σταματήσει ο καιροσκοπισμός, η ευκαιριακή αντιμετώπιση των προβλημάτων, η εξυπηρέτηση προσωπικών και κομματικών σκοπιμοτήτων που αποδυναμώνουν κάθε προοπτική και έχει ως αποτέλεσμα να μην προχωρά κανένα έργο υποδομής στον τομέα του τουρισμού.

Η δε απορρόφηση των κοινοτικών κονδυλίων για το χώρο αυτό, έχει φθάσει στο απαράδεκτο ποσοστό του 2%, πράγμα για το οποίο, κυρία Υπουργέ, έχετε τεράστιες ευθύνες. Υπάρχουν κοινοτικά προγράμματα και κονδύλια που δεν αξιοποιούνται ή απορροφώνται με αργούς ρυθμούς με αποτέλεσμα το κόστος για την εθνική μας οικονομία και τις τουριστικές επιχειρήσεις, να είναι μεγάλο.

Πρέπει να γίνουν τα αναγκαία έργα υποδομής, έργα που έχουν στρατηγικό χαρακτήρα για την τουριστική ανάπτυξη. Ακόμα πρέπει να επανεξετασθεί ο ρόλος των δημοσίων υπηρεσιών της Πολεοδομίας, της Τουριστικής Αστυνομίας, της Εκπαίδευσης του Τουρισμού και ο ρόλος του τραπεζικού συστήματος και των μηχανισμών ελέγχου της αγοράς.

Είναι ανάγκη να προωθηθούν μοντέρνοι θεσμοί που θα αξιοποιήσουν τα ΕΟΚικά προγράμματα για τον τουρισμό και ακόμη μέσα από καλά οργανωμένη διαφήμιση να προωθηθούν νέες μορφές τουρισμού στη Χώρα μας όπως ο συνεδριακός, αθλητικός, θαλάσσιος, χειμερινός, ιαματικός, ο εκκλησιαστικός, ο μοναστικός αλλά και ο εσωτερικός τουρισμός. Είναι ανάγκη να αναβαθμίσουμε τον τουρισμό χωρίς να χάσει τη μαζικότητά του, για να αυξηθεί το εισόδημα του 'Ελληνα και να ενισχυθεί η οικονομία της Χώρας.

Θέλουμε τουρισμό που θα σεβασθεί το φυσικό και πολιτιστικό περιβάλλον το οποίο επιβαρύνεται συνεχώς από τις δραστηριότητες του ανθρώπου.

Ας λάβει κανείς υπόψη ότι το 1974 στη Μεσόγειο είχαμε πενήντα πέντε εκατομμύρια τουρίστες και το 1990 έφθασε τα εκατό εκατομμύρια με προοπτική αύξησης μέχρι το 2025.

Γι' αυτό, κυρία Υπουργέ, σήμερα περισσότερο από ποτέ απαιτείται για το εθνικό μας αυτό προϊόν σωστός σχεδιασμός. Δεν υπάρχει χρόνος για άλλη αδιαφορία. Γιατί αντί να συνδέσετε το όνομά σας με την αναβάθμιση του τουρισμού, πολύ φοβάμαι ότι το συνδέετε με μεθοδεύσεις πολυδιάσπασης του Ε.Ο.Τ. χωρίς μελέτη και προηγούμενη συνεργασία με τους φορείς του τουρισμού και τους εργαζόμενους που θα καθοδηγήσει σε επιπλέον σύγχυση και έλλειψη συντονισμού.

Κυρίες και κύριοι συνάδελφοι, ο τουρισμός είναι εθνική υπόθεση και έτσι θα πρέπει να μελετάται και να αντιμετωπίζεται και δε μας έχετε πείσει μέχρι σήμερα, κυρία Υπουργέ, ότι συμμερίζεσθε αυτήν την άποψη και ότι επιτέλους θα πράξετε τα δέοντα. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος της Νέας Δημοκρατίας, κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρίες και κύριοι συνάδελφοι, επί δεκαπέντε χρόνια, με μία σε ορισμένους τομείς θα έλεγα φωτεινή διαφοροποίηση των τριών ετών της διακυβέρνησης της Νέας Δημοκρατίας, υπήρξε μία αποσάθρωση του παραγωγικού δυναμικού της Χώρας, υποβάθμιση όλου του παραγωγικού δυναμικού, συμπεριλαμβανομένων και των υπηρεσιών. Και τις συνέπειες αυτής της τεχνολογικής απαξίωσης των δεκαπέντε τελευταίων ετών τη βλέπουμε όχι μόνο στη βιομηχανία, όπου ο δείκτης της βιομηχανικής παραγωγής σήμερα βρίσκεται κάτω από τα επίπεδα του 1980, τη βλέπουμε και στον τομέα των υπηρεσιών, όπως είναι ο Τουρισμός. Τα διαλύσατε όλα και σήμερα τα πληρώνει ο Ελληνικός Λαός, διότι ασφαλώς τα αποτελέσματα της πτώσεως του Τουρισμού δεν είναι συγκυριακά, είναι θεσμικά, προέρχονται από την έλλειψη της υποδομής, την οποία εγκαταλείψατε όλα αυτά τα χρόνια. Και βλέπει σήμερα και πληρώνει την πραγματικότητα ο Ελληνικός Λαός.

Κυρίες και κύριοι συνάδελφοι, πιστεύω ότι σήμερα στην Αίθουσα αυτή μιλάμε για εκείνο τον τομέα της εθνικής οικονομίας, ο οποίος μπορεί να αποτελέσει τον προωθητήριο παράγοντα μιας ταχύρυθμης οικονομικής ανάπτυξης. 

Το ερώτημα το οποίο έχει τεθεί εδώ και πάρα πολλά χρόνια και στο οποίο ουδέποτε η Κυβέρνηση του ΠΑ.ΣΟ.Κ. έδωσε μία απάντηση είναι, ποια είναι η στρατηγική της οικονομικής αναπτύξεως στο μέλλον. Διότι, το να λέμε ότι θα επιτύχουμε ρυθμούς αυξήσεως του εθνικού εισοδήματος 2%, 3%, 4%, δε λέει τίποτα, εάν δεν δούμε πού η Ελλάδα έχει τα συγκριτικά οικονομικά πλεονεκτήματα και πού συνεπώς θα ρίξουμε το βάρος για την οικονομική ανάπτυξη.

'Εχει αποδειχθεί από την αρχή της δεκαετίας του '80, ότι ο δευτερογενής τομέας φεύγει, και κυρίως ο δευτερογενής τομέας της εντάσεως εργασίας, από τις ανεπτυγμένες χώρες με υψηλό εισόδημα, με υψηλό εργατικό κόστος και μετακινείται σταδιακά προς τον τρίτο κόσμο.

Και γι' αυτό βλέπετε βασικούς τομείς της βιομηχανίας να μετακινούνται προς την 'Απω Ανατολή, ελάχιστες στη Μέση Ανατολή και τώρα θα δείτε να μετακινούνται και προς την Ανατολική Ευρώπη και τις χώρες της πρώην Σοβιετικής 'Ενωσης.

Αυτή είναι μια γενικότερη τάση. Η τάση αυτή έχει αρχίσει και ακουμπά και την Ελλάδα. Γι' αυτό βλέπετε το δευτερογενή τομέα της οικονομίας να μην μπορεί να ανταποκριθεί, για εσωγενείς και εξωγενείς λόγους, στη δυνατότητα ικανοποιήσεως μιας ταχύρυθμης οικονομικής ανάπτυξης.

Συνεπώς, το ερώτημα το οποίο τίθεται, είναι ποιοι είναι εκείνοι οι τομείς στους οποίους η Ελλάδα έχει συγκριτικά πλεονεκτήματα και πώς είναι δυνατόν αυτούς τους τομείς να τους ενισχύσει. 'Ενα πράγμα δεν πρόκειται να μετακινηθεί από την Ελλάδα, ο ήλιος, η θάλασσα, οι παραλίες, η καταπληκτική γεωγραφική της θέση και η αντίληψη και νοοτροπία του 'Ελληνα και η προσαρμοστικότητά του στον τομέα των υπηρεσιών.

Πού μας οδηγεί συνεπώς αυτή η πραγματικότητα; Στο να αναπτύξουμε τις υπηρεσίες, να αναπτύξουμε τη ναυτιλία, τον Τουρισμό, να εκμεταλλευτούμε την καταπληκτική γεωγραφική θέση την οποία διαθέτει η Χώρα μας και να γίνει η Ελλάδα, αν θέλετε, ένα μεγάλο ασφαλιστικό κέντρο της ευρύτερης νοτιοανατολικής Μεσογείου. Εκεί υπάρχουν οι προοπτικές και αυτές οι προοπτικές οπωσδήποτε μπορεί να βοηθήσουν και τους άλλους τομείς της οικονομίας, όπως είναι ο αγροτικός τομέας. Διότι αν κατορθώναμε, όπως θα μπορούσαμε να το είχαμε πετύχει, να έχουμε έναν Τουρισμό της τάξεως των είκοσι εκατομμυρίων τουριστών, είναι βέβαιο ότι αυτό θα δημιουργούσε μία νέα εσωτερική κατανάλωση, η οποία θα βοηθούσε και τον αγροτικό τομέα, αλλά και τους άλλους τομείς, όπως είναι ο τομέας των μικρομεσαίων επιχειρήσεων, εκείνων της βιοτεχνίας που ασχολούνται με τα τουριστικά είδη.

Για να αναπτυχθεί μία χώρα ταχύρυθμα, με μεγάλα άλματα, χρειάζονται ορισμένες βασικές προϋποθέσεις: Πρώτη προϋπόθεση είναι να βρεθούν ξαφνικά νέοι πλουτοπαραγωγικοί πόροι. Τέτοια προοπτική στη Χώρα μας δεν υπάρχει αυτήν την ώρα. Δηλαδή να βρεθούν πολλά κοιτάσματα πετρελαίου ή κάποιο ορυχείο χρυσού.

Δεύτερη προϋπόθεση είναι να υπάρξει μια νέα μεγάλη τεχνολογική εφεύρεση π.χ. υποκατάσταση του πετρελαίου με μία άλλη πρώτη ύλη. Ούτε αυτό μπορεί να βρεθεί και να συντελεστεί ιδιαίτερα μέσα από την Ελλάδα.

Συνεπώς, για να υπάρχει ταχύρυθμη ανάπτυξη χωρίς να επηρεάζει το ισοζύγιο πληρωμών, τι μπορεί να πετύχετε; Πληθυσμιακή αύξηση. Η πληθυσμιακή, όμως, αυτή αύξηση με την υπογεννητικότητα του πληθυσμού μπορεί να προέλθει μόνο από την είσοδο του πληθυσμού. Και ασφαλώς δε μιλώ για μετανάστες οι οποίοι θα έρθουν στην Ελλάδα. Μιλώ για τον Τουρισμό.

Αυτές έπρεπε να είναι βασικές αρχές και σκέψεις, για να δούμε πώς ο Τουρισμός πράγματι μπορεί να βοηθήσει την οικονομική ανάπτυξη. Αλλά ταυτόχρονα να βοηθήσει και την περιφερειακή ανάπτυξη της Χώρας μας γεωγραφικά ισόρροπα.

Αν δείτε, αγαπητοί συνάδελφοι, το τι έχει γίνει με την πληθυσμιακή μετακίνηση στη δεκαετία 1950 - 1960 - 1970 -1980-1990, βάσει των απογραφών, θα καταλάβετε ότι οι μοναδικές περιοχές που δε μειώθηκε ο πληθυσμός, αλλά αντίθετα αυξήθηκε, είναι οι περιοχές εκείνες στις οποίες πράγματι αναπτύχθηκε ο Τουρισμός.

ΙΩΑΝΝΗΣ ΚΑΨΗΣ : Τι εννοείτε κύριε Πρόεδρε;

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Εννοώ ότι υπήρξε εργασία, αγαπητέ συνάδελφε. Δεν είναι αυτό το οποίο ενδεχομένως υπονοείτε, αλλά μπορεί να συνέβη και αυτό. Ο πληθυσμός παρέμεινε, όμως. Δεν είναι θέμα γεννητικότητας, ούτε υπογεννητικότητας. Είναι θέμα ότι παρέμεινε ο πληθυσμός γιατί βρήκε δουλειά.

Συνεπώς, είναι και οικονομικό και κοινωνικό το θέμα. Ιδιαίτερα όταν μπορούμε να αναπτύξουμε τον Τουρισμό, σε περιοχές όπως είναι τα ανατολικά νησιά του Αιγαίου -δε μιλώ για τη Ρόδο, που είναι υπερανεπτυγμένη, αλλά για τα νησιά του Αιγαίου, και του κεντρικού και του ανατολικού και του βορείου- για να κρατήσουμε τον Ελληνισμό στις περιοχές αυτές.

Αυτή, λοιπόν, είναι η πρώτη διαπίστωση της στρατηγικής, που μπορεί να προσφέρει ο Τουρισμός. Και αυτήν τη μεγάλη αλήθεια δε θελήσατε να τη δείτε. Αντίθετα η κα Παπανδρέου, μιλώντας προ ημερών, με έναν γνωστό τρόπο, του δήθεν "τα ξέρω όλα" -δεν ξέρει τίποτα και να της το διαβιβάσετε εκ μέρους μου, γιατί αυτό έχει αποδειχθεί, παρά μόνο να εξασφαλίζει το καζίνο της Κορίνθου, για να έχει μονοπώλιο και να βγάζει εκατομμύρια, αυτό μόνο ξέρει- είπε "ξέρετε τι είναι αυτά που λέει ο κ.'Εβερτ; Είκοσι εκατομμύρια Τουρισμό; Τι θα τον κάνουμε;".

Πρώτη φορά ακούγεται Υπουργός Τουρισμού, που να λέει δε χρειαζόμαστε αυτόν τον Τουρισμό, γιατί θα καταστρέψει τη Χώρα. Το ότι καταστρέφεται η Χώρα τουριστικά, δεν το έχει συνειδητοποιήσει; Βλέπετε ότι τα ενδιαφέροντά της στρέφονται προς άλλες κατευθύνσεις. Αλλά θα έρθει η ώρα και γι'αυτήν.

Γιατί είμαστε ανήσυχοι; Είμαστε ανήσυχοι, γιατί τα τρία τελευταία χρόνια ο Τουρισμός συνεχώς μειούται. Και πλέον φαίνεται ότι δεν είναι μια συγκυριακή υπόθεση, αλλά ένα διαρκές φαινόμενο. Και θα δείτε ότι και του χρόνου ο Τουρισμός θα μειωθεί.

Διάβασα στις σημερινές εφημερίδες, ότι μίλησε η κα Παπανδρέου σε κάποιο συνέδριο τουριστικό και είπε ότι "δε φταίει η Κυβέρνηση, φταίνε οι ξενοδόχοι. Φταίει ο Ελληνικός Λαός". Είναι οι εύκολες θέσεις αυτές. Ο μόνος που δε φταίει είναι ο Πρωθυπουργός και η Κυβέρνηση! Φταίνε οι κοινωνικές ομάδες.

Είναι αντίληψη και νοοτροπία υπεύθυνης Κυβέρνησης αυτή; Πώς θέλετε να μη μειωθεί ο Τουρισμός, όταν επί τρία χρόνια τώρα, όχι απλώς έχουμε σκληρή δραχμή, γιατί θα μπορούσε κανείς να την αποδεχθεί, κανείς δε μιλάει για υποτίμηση, αλλά ανατιμάται η δραχμή. Ενώ την ίδια ώρα, στην Ιταλία, την Πορτογαλία και την Ισπανία, χώρες που είναι ανταγωνιστικές, το νόμισμά τους, το εσκούδο, η πεσέτα και η λιρέττα, έχουν υποτιμηθεί 12% με 14%, σε σχέση με το ελληνικό νόμισμα.

Θα ήθελα, κυρίες και κύριοι συνάδελφοι, να μην κάνω σκέτη αντιπολίτευση, γιατί δεν είναι αυτή η θέση της Νέας Δημοκρατίας, αλλά να κάνουμε συγκεκριμένες προτάσεις και συγκεκριμένες θέσεις, για να ξυπνήσει κάποια στιγμή η Κυβέρνηση.

Και θα ξεκινήσουμε από τα μειονεκτήματα του Τουρισμού. Ποια είναι τα μεγάλα μειονεκτήματα; Πρώτα απ'όλα είναι η μικρή εποχιακή τουριστική περίοδος. Πρέπει να ξέρετε ότι τα 2/3 των τουριστών στην Ελλάδα, έρχονται μέσα σε τέσσερις μήνες. Αυτό είναι πρωτοφανές φαινόμενο, όχι μόνο για την Ευρώπη, αλλά και για όλο τον κόσμο.

Σ'αυτούς τους τέσσερις μήνες, η πληρότητα των ξενοδοχείων φθάνει στο 60% κατά μέσο όρο, που σημαίνει ότι σε ορισμένες περιοχές υπερβαίνει πολλές φορές το 100%, με συνέπεια να υπάρχουν κακές υπηρεσίες. Παρόλα αυτά, καθόλη τη διάρκεια του έτους, έχουμε σε όλη την Ευρώπη τη μικρότερη πληρότητα από πλευράς ξενοδοχείων. Που σημαίνει, ότι από τη μια πλευρά υπάρχει υπερπληθώρα κλινών, σε σχέση με τις ανάγκες του Τουρισμού και από την άλλη πλευρά υπάρχει η έντονη εποχιακή τάση, που υπάρχει υπερπληθώρα ζήτησης κλινών. Και έχουμε ταυτόχρονα το μικρότερο αριθμό διανυκτερεύσεων στην Ευρώπη.

Πού συγκεντρώνεται ο Τουρισμός; Στη Ρόδο, στην Κρήτη, στην Κέρκυρα, στη Χαλκιδική και στην Αθήνα. Εκεί συγκεντρώνεται το 85% του Τουρισμού, των διανυκτερεύσεων. Και αυτές οι περιοχές καλύπτουν το 75% των κλινών. Τι σημαίνει αυτό; 'Οτι έχουν υπερκορεσθεί τουριστικά ορισμένες περιοχές, κινδυνεύουν να βουλιάξουν, υποβαθμίζεται η ποιότητα των παρεχομένων υπηρεσιών σε αυτές τις περιοχές, διότι δεν υπάρχει κατάλληλη υποδομή. Ενώ ταυτόχρονα υπάρχουν -η Ελλάδα έχει τις πιο εκτεταμένες παραλίες από όλη την Ευρώπη- περιοχές και αυτός ο Τουρισμός δεν είναι ισομερώς κατανεμημένος σε όλη την Ελλάδα. Ποια είναι η τουριστική υποδομή και ποια είναι η ανάπτυξη του Τουρισμού στη Δυτική Ελλάδα π.χ., που είναι η πύλη προς την Ευρώπη;

Αυτό σημαίνει ότι υπάρχουν, όπως σας είπα, αρνητικές επιπτώσεις στο φυσικό και πολιτισμικό περιβάλλον. Σε αυτές τις περιοχές χρειάζεται να γίνει πολύ μεγάλη υποδομή, η οποία πολλές φορές είναι και απαγορευτική, δηλαδή αεροδρόμια, οδικοί άξονες, λιμάνια και μαρίνες. Σε αυτές τις συγκεκριμένες περιοχές.

Πάρτε προς στιγμή, κυρίες και κύριοι συνάδελφοι, την Κρήτη και κοιτάξτε πόσο ανορθολογικά έχει αναπτυχθεί μέσα στην Κρήτη ο Τουρισμός. 'Ολος στη βόρεια περιοχή της Κρήτης και σχεδον τίποτα στο νότιο μέρος. 'Εχετε την εντύπωση ότι το καλοκαίρι η Κρήτη θα μπατάρει και θα βουλιάξει προς το Βορρά! Αυτή είναι η πραγματικότητα. Είναι ορθολογική αυτή η κατανομή; Και γιατί έχει αναπτυχθεί έτσι; Διότι δεν υπάρχει το κατάλληλο οδικό δίκτυο με έναν άλλο παράλληλο δρόμο στην Κρήτη, που να καλύπτει το νότιο τμήμα της με κάθετους άξονες.

'Ενα άλλο συμπέρασμα είναι ότι το 50% των τουριστών στην Ελλάδα προέρχονται από τρεις χώρες: Από την Αγγλία, τη Γερμανία και την Ιταλία. Και τι συνεπάγεται αυτό; 'Οτι κάθε φορά που αυτές οι τρεις χώρες έχουν μία οικονομική κρίση και δεν υπάρχει τουρισμός από αυτές τις τρεις χώρες, τις επιπτώσεις αμέσως τις υφίσταται ο ελληνικός Τουρισμός. Ενώ θα έπρεπε να είχαμε φροντίσει, μέσω μιας τουριστικής πολιτικής, μακροπρόθεσμης, να είναι κατανεμημένοι οι τουρίστες από πολύ περισσότερες περιοχές από αυτές τις τρεις χώρες.

'Ενα άλλο συμπέρασμα το οποίο πρέπει να βγάλουμε, είναι ότι το 82% των τουριστών που έρχονται στην Ελλάδα, έρχονται αεροπορικώς και έρχονται οι περισσότεροι με τσάρτερς. Τι σημαίνει αυτό; 'Οτι εφόσον δεν έχουμε κατάλληλα αεροδρόμια σε όλες τις περιοχές, που να μπορούν να απορροφήσουν την αναγκαία πρόσθετη αύξηση του Τουρισμού, δεν μπορούμε να πετύχουμε ποτέ Τουρισμό. 'Οταν ένας τουρίστας χρειάζεται να παραμείνει τρεις, τέσσερις και πέντε ώρες σε ένα αεροδρόμιο, αντιλαμβάνεστε ότι δε θα ξανάρθει στην Ελλάδα. Και όταν διαπιστώνει αυτό το χάος και τη βρωμιά, η οποία υπάρχει σε όλα τα αεροδρόμια! Ενώ ο δυστυχής 'Ελληνας επιβάτης παρακολουθεί μοιρολατρικά την τύχη του και δεν μπορεί να αντιδράσει, ο ξένος αντιδρά και δεν ξανάρχεται στην Ελλάδα.

Μία δεύτερη παράμετρος, την οποία θα ήθελα να δούμε είναι: ποιες είναι οι προοπτικές οι οποίες υπάρχουν. Ο Τουρισμός στην Ευρώπη έχει μία κάμψη, η οποία είναι μεγάλη και ταυτόχρονα υπάρχει και μία κάμψη στην Αμερική, ενώ αντίθετα αναπτύσσεται ο Τουρισμός έντονα στην 'Απω Ανατολή και στον Ειρηνικό. Αυτό πρέπει να μας ανησυχεί, διότι σημαίνει ότι ο ανταγωνισμός στην Ευρώπη, στο μέλλον θα είναι πολύ σκληρότερος και συνεπώς, αυτό σημαίνει από εκεί και πέρα, ότι οι υπηρεσίες μας θα πρέπει να αναβαθμιστούν ακόμη περισσότερο.

Υπάρχει η τάση με τις σημερινές προοπτικές, ο Τουρισμός να αυξηθεί μέχρι το 2005 στο 30%. Ξέρετε ποια είναι η αντίστοιχη προοπτική της Τουρκίας; Να φθάσει στο 180%. Ξέρετε ότι η Ελλάδα, η οποία έχει τις μεγαλύτερες ακτές σε όλη την Ευρώπη, υπολείπεται της Ισπανίας, της Πορτογαλίας και της Ιταλίας, ενώ θα έπρεπε βάσει της αρχής θάλασσα, ήλιος, παραλία, να έχουμε τον περισσότερο Τουρισμό; Και, όμως, υπολειπόμεθα και από αυτές τις χώρες, οι οποίες αν και κεκορεσμένες τουριστικά με είκοσι-είκοσι πέντε εκατομμύρια τουρίστες, συνεχίζουν να έχουν ρυθμούς αυξήσεως Τουρισμού, ταχύτερους απ' αυτούς της Ελλάδος.

Πού οφείλονται τα προβλήματα: Πρώτον, σας είπα στην αρχή, στην έλλειψη υποδομής. Δεν είναι η ποιότητα του ξενοδοχείου. Η ποιότητα του ξενοδοχείου είναι στο εικοσιτετράωρο αν θέλετε, το 25% ή 30% του χρόνου. 'Ολο το άλλο είναι μετακίνηση, είναι υπηρεσίες, τις οποίες θα βρει, ο τουρίστας υποδομή δημόσια ή ιδιωτική, έξω από το ξενοδοχείο. Ποια είναι η κατάσταση; Τραγικά απαράδεκτη. Οδικό σύστημα δεν υπάρχει, δεν υπάρχει σύστημα αεροπορικό και ακόμα περισσότερο, δεν υπάρχει σύστημα ακτοπλοϊας. Εδώ τίθεται ένα μεγάλο ερώτημα. Τι υπηρετεί τι; Ο Τουρισμός την ακτοπλοϊα; Οι κάτοικοι των νησιών την ακτοπλοϊα ή η ακτοπλοϊα έρχεται να υπηρετήσει τον Τουρισμό και κυρίως τους κατοίκους που ζουν στα απομονωμένα νησιά; Με συνέπεια, στην πραγματικότητα, χάριν ορισμένων μεμονωμένων συμφερόντων, να έχουμε σαπιοκάραβα, τα οποία χρειάζονται διπλάσιο και τριπλάσιο χρόνο να κάνουν μια απόσταση την οποία θα έκαναν σύγχρονα σκάφη.

Κυρίες και κύριοι συνάδελφοι, έχετε υπόψη σας ότι περισσότερο στοιχίζει το να μπει ένα φορτηγό με προϊόντα από το Λαύριο για να πάει σε ένα νησί των Κυκλάδων, απ' ό,τι στοιχίζει να έρθει από το Πρίντεζι στην Πάτρα. Αυτή είναι η κατάσταση που έχουμε δημιουργήσει. Και περιμένετε μ' αυτές τις συνθήκες κόστους και ανταγωνισμού να υπάρξει τουριστική ανάπτυξη; Πώς είναι δυνατό να υπάρξει τουριστική ανάπτυξη, όταν σε μια Κω, η οποία μαζεύει διακόσιους και τριακόσιους χιλιάδες ανθρώπους σε μια συγκεκριμένη περίοδο, δεν υπάρχουν περισσότεροι από δύο ή τρεις γιατροί στη βάρδια του νοσοκομείου. Ο τουρίστας, δηλαδή, πρέπει να κάνει ασφάλεια ζωής για να έρθει στα ελληνικά νησιά, όχι ιατρική, διότι είναι αργά πλέον γι' αυτόν!

Ελλιπές σύστημα πληροφόρησης. Μέχρι που ήρθε η Νέα Δημοκρατία και ήρθε η κινητή τηλεφωνία, που έχει διορθώσει κατά κάποιο τρόπο την κατάσταση και έχει αποσυμφορήσει το δίκτυο του Ο.Τ.Ε., η επικοινωνία ενός τουρίστα με το σπίτι του ήταν αδύνατη. Αλλά, όταν λέω για πληροφόρηση, δεν εννοώ μόνο το τηλεπικοινωνιακό δίκτυο, εννοώ ταυτόχρονα και τη πληροφόρηση την οποία πρέπει να έχει ο ξενοδόχος ή οι υπηρεσίες που ασχολούνται με τον Τουρισμό, στις τάσεις οι οποίες διαμορφώνονται σ' όλο το κόσμο και ως προς τις δυνατότητες μετακινήσεως του τουριστικού πληθυσμού, είτε από άλλες χώρες προς την Ελλάδα είτε εντός της Ελλάδος, είτε ακόμη στην ίδια περιοχή, από ξενοδοχείο σε ξενοδοχείο.

Τα θεσμοθετημένα όργανα του Ε.Ο.Τ. σας τα είπε ο κ. Κασσίμης, είναι παρωχημένα, δεν επαρκούν. Είναι υποδομή υπηρεσιών για να εξυπηρετήσουμε τον Τουρισμό του προηγούμενου αιώνα. Ποιος μέσα στον Ε.Ο.Τ. γνωρίζει σήμερα για τις σύγχρονες μεθόδους και τις δυνατότητες αναπτύξεως του Τουρισμού, σε διάφορες μορφές, τον περιηγητικό τουρισμό τον οποίο τον χάσαμε όλο; Εμείς οι 'Ελληνες, που με τους αρχαιολογικούς χώρους θα έπρεπε να έχουμε αυτόν τον τομέα Τουρισμού κατ' εξοχήν ανεπτυγμένο. Είναι ανάγκη να συνειδητοποιηθεί ότι ο Τουρισμός θάλασσα, ήλιος, παραλία, έχει φθάσει σε οριακά επίπεδα και ότι χρειάζονται νέες μορφές τουριστικής ανάπτυξης, για να μπορέσουμε να διευρύνουμε την τουριστική περίοδο την οποία σας ανέφερα, των τεσσάρων μηνών.

Πρέπει να διαφοροποιηθεί και να βελτιωθεί το προϊόν του ελληνικού Τουρισμού. Δηλαδή, να υπάρξουν εναλλακτικές μορφές Τουρισμού. Είναι δυνατόν να διευρυνθεί η τουριστική περίοδος. Μπορούμε να το επιτύχουμε αυτό. Προ ημερών κάναμε τη συζήτηση για τα καζίνο και είπαμε ότι χρειάζονται στις τουριστικές περιοχές. 'Οχι στο Λουτράκι, για να θησαυρίζει, ή στην Πάτρα. Τουριστική ανάπτυξη στην Πάτρα μέσω 
του καζίνο; Η Πάτρα θα μπορούσε να είναι εμπορικό κέντρο ή βιομηχανικό. 

Η ανάπτυξη του Τουρισμού χρειάζεται στα υποβαθμισμένα νησιά. Εκεί έπρεπε να δημιουργήσουμε αεροδρόμια και ελικοδρόμια. Κυρίως αυτό πρέπει να γίνει στα νησιά που εγκαταλείπονται, των πεντακοσίων και των εξακοσίων κατοίκων. Εκεί ως εκκίνηση θα έπρεπε να στείλουμε τον εσωτερικό Τουρισμό. Πάνε να χαθούν.

'Ελεγχος και βελτίωση της ποιότητας. Σε ποιο ξενοδοχείο έχει γίνει έλεγχος της ποιότητας; Πότε πήγε ο Ε.Ο.Τ. ή η αρμόδια υπηρεσία σε κάποιο αεροδρόμιο για να δει το σκουπιδαριό το οποίο υπάρχει ή τη ζούγκλα που υπάρχει στις υπηρεσίες, στα παραχωρημένα μπαρ και εστιατόρια μέσα στα αεροδρόμια. 

Αύξηση των κονδυλίων για τη διαφήμιση. Είναι δυνατόν να πιστεύουμε ότι με αυτά τα κονδύλια που δίδονται μπορεί να αναπτυχθεί ποτέ ο Τουρισμός στην Ελλάδα;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του Προέδρου της Νέας Δημοκρατίας)

'Ολα τα κονδύλια πηγαίνουν για το Φεστιβάλ των Αθηνών. Μα το Φεστιβάλ Αθηνών είναι δεδομένο ότι είναι για να καλύπτει, όχι τον εξωτερικό Τουρισμό, αλλά για να καλύπτει την εσωτερική αγορά κατά βάση. Εκεί έχει καταλήξει. 'Εχει χάσει τον προορισμό του.

Καταλήγοντας θέλω και πάλι να επισημάνω, ότι ο Τουρισμός αποτελεί στρατηγικότατο τομέα ανάπτυξης, ίσως τον πρώτο στρατηγικό τομέα μιας ταχύρυθμης οικονομικής ανάπτυξης στην Ελλάδα. Και δεν είναι δυνατόν να τον βλέπει μία Υπουργός Ανάπτυξης ως πάρεργο.

Εμείς πιστεύουμε, ότι στο τέλος αυτού του αιώνα θα μπορούσαμε άνετα να φτάσουμε στα είκοσι εκατομμύρια τουρίστες από τα έντεκα εκατομμύρια στα οποία είμαστε τώρα, όχι όμως, στέλνοντάς τους σε κορεσμένες περιοχές και όχι μέσα στους τέσσερις μήνες, αλλά αναπτύσσοντας νέες περιοχές, πάντα με βασική προϋπόθεση την κατάλληλη υποδομή. Τέτοιες, όμως, σκέψεις απέχουν πολύ από την αντίληψη και τη νοοτροπία της σημερινής Κυβέρνησης. Ευχαριστώ

(Χειροκροτήματα από την Πτέρυγα της Νέας Δημοκρατίας)

ΦΟΙΒΟΣ ΙΩΑΝΝΝΙΔΗΣ: Κύριε Πρόεδρε, παρακαλώ το λόγο επί του Κανονισμού.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Ιωαννίδη, έχετε το λόγο.

ΦΟΙΒΟΣ ΙΩΑΝΝΝΙΔΗΣ: Παρακολούθησα με ιδιαίτερη προσοχή την ομιλία του Προέδρου της Νέας Δημοκρατίας. Θέλω, όμως, να σημειώσω ότι κατά τον Κανονισμό, αν δεν κάνω λάθος, δε δικαιούται χρόνο εικοσαλέπτου, αλλά δεκάλεπτου. Μίλησε, όμως, είκοσι επτά λεπτά. Εγώ δε διαμαρτύρομαι, αλλά απλώς το σημειώνω.

ΠΡΟΕΔΡΕΥΩΝ (Νικόλαος Κατσαρός): Κύριε Ιωαννίδη, κάνετε λάθος.

Ο Πρόεδρος μιας Κοινοβουλευτικής Ομάδας έχει δύο δυνατότητες κατά την ανάπτυξη μιας επερώτησης: 'Η να λάβει το λόγο μετά τον πρώτο επερωτώντα οπότε δικαιούται μόνο δέκα λεπτά, ή να μετάσχει στη συζήτηση ως Αρχηγός Κόμματος, οπότε ομιλεί για είκοσι λεπτά και ο Κοινοβουλευτικός Εκπρόσωπος αυτού του Κόμματος δικαιούται μόνο δευτερολογίας. Δηλαδή, τα είκοσι λεπτά του κ. Σιούφα τα ομίλησε ο Αρχηγός της Νέας Δημοκρατίας και ο κ. Σιούφας θα έχει δικαίωμα δευτερολογίας.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Αυτό σας πειράζει και όχι το ότι δεν υπάρχει πολιτική για τον Τουρισμό;

ΦΟΙΒΟΣ ΙΩΑΝΝΙΔΗΣ: Αυτό που με πειράζει, κύριε Ζαφειρόπουλε, είναι το θράσος σας. Εγώ μίλησα ευγενέστατα και όχι ανοήτως, όπως εσείς.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, σας παρακαλώ.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, ήρθε σαν τουρίστας εδώ για να κάνει αντικανονική παρέμβαση.

ΠΡΟΕΔΡΕΥΩΝ (Νικόλαος Κατσαρός): Κύριε Ιωαννίδη, σας παρακαλώ πολύ. 

Κύριοι συνάδελφοι, έχω την τιμή να σας ανακοινώσω, ότι τη συνεδρίασή μας παρακολουθούν από τα γενικά δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ" τριάντα μαθητές με έναν συνοδό καθηγητή από το 2ο Τ.Ε.Λ. της Σιβιτανιδείου.

Τους καλοσωρίζουμε στο Κοινοβούλιο.

(Χειροκροτήματα από όλες τις Πτέρυγες της Βουλής)

Η κυρία Υφυπουργός Ανάπτυξης, έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε και κύριοι συνάδελφοι, είναι σίγουρο ότι ο συμβολισμός είναι ένα εξαιρετικά σημαντικό πράγμα και στην πολιτική, και η παρουσία της κυρίας Υπουργού Ανάπτυξης πραγματικά θα προσέδιδε την απαραίτητη σημασία.'Ομως είναι γνωστό, ότι στο πρόγραμμα και στη ζωή ενός Υπουργού υπάρχουν πράγματα τα οποία δεν μπορεί να αναβληθούν.

Πριν αναφερθώ στο σύνολο αυτών που ειπώθηκαν, θα πρέπει να πω ότι θεωρώ τιμή μου, γιατί στην πρώτη ομιλία που κάνω στο Κοινοβούλιο, χρειάζεται να απαντήσω σε ζητήματα που έβαλε ο Αρχηγός της Αξιωματικής Αντιπολίτευσης.'Ομως, δεν μπορώ να μην αναφερθώ σε δύο πράγματα. Πρώτα απ' όλα, δεν μπορεί σ' αυτήν την Αίθουσα να αφήνονται τέτοιους είδους υπονοούμενα για την πολιτική τιμή Υπουργών, όπως έγινε για την κα Παπανδρέου από τον κ. 'Εβερτ, χωρίς καμία τεκμηρίωση και ακόμα, δεν μπορεί να δυσφημείται με αυτόν τον τρόπο ο ελληνικός Τουρισμός. Δια στόματος του Αρχηγού της Αξιωματικής Αντιπολίτευσης, ακούσαμε ότι χρειάζεται ασφάλιση των τουριστών που φθάνουν στα ελληνικά νησιά, ότι υπάρχει παντού βρώμα και δυσωδία και δεν είναι δυνατόν να λειτουργήσει κανένα αεροδρόμιο και κανένα λιμάνι. Αυτά δεν ξέρω κατά πόσο είναι σωστό να ακούγονται σ' αυτήν την Αίθουσα και να βοηθούν τον ελληνικό Τουρισμό. Δυσκολίες υπάρχουν πολλές, προβλήματα υπάρχουν πολλά, αλλά προφανώς δεν υπάρχει η συνολικά απελπιστική κατάσταση η οποία παρουσιάστηκε.

Το ζητούμενο γι' αυτό που τέθηκε μετ' επιτάσεως, είναι τι έγινε από το 1994 στο θέμα της χάραξης πολιτικής για τον Τουρισμό και βέβαια, ένας Υπουργός δεν κρίνεται με παρουσιολόγιο, αλλά από το έργο και την πολιτική την οποία χαράσσει.

Για πάρα πολλά χρόνια, για τον ελληνικό Τουρισμό, σαν πρώτη ύλη χρησιμοποιήθηκε αυτό που είπε ο κ. 'Εβερτ, η θάλασσα, ο ήλιος και οι παραλίες. Χρειάζεται, λοιπόν, μια νέα πολιτική, καινούρια στρατηγική και διαρθρωτικές αλλαγές. Αυτό έγινε την προηγούμενη διετία. Σήμερα έχει χαραχθεί μία σαφής και συγκροτημένη πολιτική, η οποία αφορά διαρθρωτικές αλλαγές σε τρεις άξονες. Πρώτα-πρώτα, στην ποιοτική αναβάθμιση του τουριστικού προϊόντος. Δεύτερον, στη διαφοροποίηση του τουριστικού προϊόντος και τρίτον, στην ενσωμάτωση της πολιτικής για τον Τουρισμό σε όλες τις επιμέρους πολιτικές.

Το εργαλείο γι' αυτούς τους τρεις στόχους, είναι το επιχειρησιακό πρόγραμμα του Τουρισμού. Τα μέσα για να μπορέσουμε με γρήγορα βήματα να υλοποιήσουμε αυτές τις στρατηγικές είναι: η αποκέντρωση των διαδικασιών, όπως έχει ανακοινωθεί, σε περιφερειακό και νομαρχιακό επίπεδο ο εκσυγχρονισμός του Ε.Ο.Τ. η εγκατάσταση δικτύων πληροφορικής σε όλα τα σημεία της Χώρας και η εφαρμογή μιας νέας προσέγγισης σ' αυτό που λέμε διαφήμιση, ή ακόμα καλύτερα, διείσδυση σε νέες αγορές και διεύρυνση της διείσδυσής μας στις υπάρχουσες.

Τα παίρνω με τη σειρά, λοιπόν. Πρώτα απ' όλα, ποιοτική αναβάθμιση του τουριστικού προϊόντος. Αυτό αφορά την αναβάθμιση των υποδομών, και του ανθρώπινου δυναμικού. Οι υποδομές είναι οι δημόσιες και οι ιδιωτικές. Οι υποδομές που αφορούν τον Τουρισμό είναι το σύνολο των υποδομών της Χώρας, όπως τα αεροδρόμια, τα λιμάνια, οι δρόμοι, οι τηλεπικοινωνίες, είναι τα πάντα.'Αρα, το συνολικό πρόγραμμα της Κυβέρνησης από τα μεγάλα έργα μέχρι τα μικρά, αφορά και τον Τουρισμό.

'Ομως, για συγκεκριμένα θέματα που ακούστηκαν σ' αυτήν την Αίθουσα, όσον αφορά τα αεροδρόμια, η Χώρα μας είναι η μόνη που έχει σαράντα τέσσερα διεθνή αεροδρόμια στην Ευρώπη.

Το 1995 ήδη δαπανήθηκαν 14,7 δισ. από το σπατόσημο. Το 1996 με τελικό προγραμματισμό μέχρι το Μάρτιο του 1997, το συνολικό ποσό που αφορά αυτά τα αεροδρόμια, είναι 37,9 δισ.

Ιδιαίτερα για το Αεροδρόμιο της Ρόδου, που υπάρχουν πολλά προβλήματα και αναφερθήκατε, κύριε Κασσίμη, ήδη έχει ξεκινήσει ένα πρόγραμμα συνολικής ανακατασκευής 10 δισ. -έχουν εκταμιευθεί 800 εκατ.- και τελειώνει η μελέτη του Δημοκριτείου Πανεπιστημίου στη Θράκη, το οποίο μελετά τη συνολική λειτουργία του, από μηδενικής βάσης, αυτού του τόσο σημαντικού αεροδρομίου. Να μην ξεχνάμε ότι φέτος έγιναν σημαντικές παρεμβάσεις και στο Αεροδρόμιο του Ηρακλείου, που για πρώτη φορά είχαμε λιγότερο από 10% των παραπόνων απ' ό,τι είχαμε άλλες χρονιές. Υπάρχει ένα μακροχρόνιο πρόγραμμα για το Ηράκλειο, αλλά οι παρεμβάσεις οι φετινές ήταν τουλάχιστον ανακουφιστικές, για να μη χρησιμοποιήσω μεγαλεπήβολες εκφράσεις.

Η δεύτερη παρέμβαση στις υποδομές είναι οι υποδομές στα ξενοδοχεία. Εκεί έγινε η αλλαγή του θεσμικού πλαισίου το 1994, όπου επιτρέπεται και επιβάλλεται, θα έλεγα, ο εκσυγχρονισμός των ξενοδοχειακών μονάδων, αλλά και το επιχειρησιακό πρόγραμμα του Τουρισμού έχει ένα ολόκληρο μέτρο, το 1-3, που το ξέρετε πολύ καλά, κύριε Κασσίμη, (φαντάζομαι), συνολικού ύψους 56 δισ. δραχμές. Αφορά τον ποιοτικό εκσυγχρονισμό των ξενοδοχείων και έχουν δεσμευθεί ήδη σ' αυτό το μέτρο 17,5 δισ.

Επίσης, σημαντικό στοιχείο στην αναβάθμιση του τουριστικού προϊόντος είναι η εκπαίδευση του ανθρώπινου δυναμικού. Και εκεί υπάρχει ο σχεδιασμός πάλι στο επιχειρησιακό πρόγραμμα του Τουρισμού, με συνολικό προϋπολογισμό 4 δισ.

Το δεύτερο σημείο είναι η διαφοροποίηση του τουριστικού προϊόντος. Αναφέρθηκε ο κ. 'Εβερτ στο τέλος της ομιλίας του, στο ότι δεν μπορεί να προσεγγίζουμε με τον κλασσικό τρόπο τον Τουρισμό, χρησιμοποιώντας τις αμμουδιές και το ζεστό ήλιο το καλοκαίρι. Αυτά, φυσικά, ήταν σε γνώση αυτών που σχεδίασαν από το 1994 και μετά την τουριστική πολιτική γι' αυτό και υπάρχουν ήδη μέσα στο επιχειρησιακό πρόγραμμα σαφή μέτρα, που οδηγούν σταδιακά στη διαμόρφωση νέων συνθηκών, νέων μορφών Τουρισμού, όπως είναι ο συνεδριακός Τουρισμός, ο ιαματικός Τουρισμός, ο ορειβατικός Τουρισμός, ο θαλάσσιος Τουρισμός, πολλά είδη, όπου υπάρχει και σχέδιο για τον καθένα πώς προσεγγίζεται. Γιατί ξέρουμε όλοι καλά, ότι ο μαζικός Τουρισμός υποχωρεί, ότι είναι διαφορετικές οι απαιτήσεις των τουριστών σήμερα. Γι' αυτό δεν είναι αρκετό να αναφερόμαστε μόνο σε προθέσεις. Είπα ότι σχεδιάστηκαν τα δύο μέτρα με προϋπολογισμούς, αυτά που αφορούν το θαλάσσιο Τουρισμό, τις μαρίνες, και τις λιμενικές βελτιώσεις, με προϋπολογισμό 14 δισ. και αυτά που αφορούν τον ορεινό, τον οικολογικό, τον πολιτιστικό, το θεραπευτικό Τουρισμό, όλους αυτούς τους επιμέρους τομείς, με συνολικό προϋπολογισμό 12 δισ. Ο στόχος είναι να αυξηθεί η συνολική τουριστική περίοδος, να μη διατηρηθεί το κομμάτι μόνο του καλοκαιριού, με προφανή στόχο να προκαλέσουμε άνοδο και του αριθμού και της ποιότητας των τουριστών μας.

Το τρίτο σημείο είναι η ενσωμάτωση της πολιτικής για τον Τουρισμό σε όλες τις πολιτικές. Αυτό έχει γίνει ήδη με τη λειτουργία ενός διϋπουργικού οργάνου, το οποίο θα έχει μόνιμη λειτουργία, ώστε να μπορούμε να καλύψουμε όλα τα πολλά και σοβαρά προβλήματα που εμπλέκονται με τον Τουρισμό. Και ξέρετε ότι αφορούν από θέματα δημόσιας τάξης και περιβάλλοντος, μέχρι θέματα Παιδείας και Υπουργείου Εμπορικής Ναυτιλίας.

Για την υλοποίηση αυτών των τριων αξόνων, είπα ότι το επιχειρησιακό πρόγραμμα Τουρισμού είναι το εργαλείο. Το επιχειρησιακό πρόγραμμα Τουρισμού, επειδή έχει την ιδιαιτερότητα να είναι πρόγραμμα Τουρισμού-Πολιτισμού και είναι η πρώτη φορά που η Χώρα μας έκανε ένα τέτοιο κοινό σχεδιασμό, ήταν ένα πρόγραμμα που άργησε να εγκριθεί. Εγκρίθηκε, όπως ξέρετε, το 1995 και ξεκίνησε το 1996, τον Ιούνιο, με συνεδρία της πρώτης επιτροπής παρακολούθησης. Μέχρι στιγμής υπάρχει δέσμευση του 37,6% των πόρων και οι απορροφήσεις είναι 14% μέχρι το τέλος του 1996.

Η δυσκολία απορρόφησης των πόρων σ' ένα επιχειρησιακό πρόγραμμα θα πρέπει να είναι κατανοητή, γιατί είναι η πρώτη φορά που εφαρμόζονται ολοκληρωμένα επιχειρησιακά προγράμματα. 

Από τη στιγμή που ένα έργο εντάσσεται, σημαίνει ότι πρέπει να επιλεγεί ο φορέας, να προκηρυχθεί, να επιλεγεί ο ανάδοχος, να ξεκινήσει το έργο και μετά να γίνει η πρώτη εκταμίευση. Γι' αυτό υπάρχει και το πρόβλημα των εκταμιεύσεων σε πολλά από τα επιχειρησιακά προγράμματα. Υπάρχει μια μακρά διαδικασία μέχρι να φτάσουμε στη στιγμή της εκταμίευσης, ενώ είναι σαφώς πολύ πιο εύκολη η διαδικασία, η δέσμευση και η ένταξη.

'Ερχομαι, λοιπόν, στο τελευταίο σημείο της ομιλίας μου, στα μέσα και τις διαδικασίες που αφορούν και ένα μεγάλο κομμάτι της ομιλίας του κ. Κασσίμη.

Ο εκσυγχρονισμός του Ε.Ο.Τ.: Δεν νομίζω ότι υπάρχει κανείς που να μη συμφωνεί στο ότι ο Ε.Ο.Τ. είναι ένας οργανισμός δυσκίνητος με πολύ προσωπικό το οποίο δεν είναι κατανεμημένο σωστά, ή δεν έχει πάντα τα απαιτούμενα τυπικά προσόντα, ή ότι πιθανότατα χρειάζεται κατά καιρούς ειδικευμένα στελέχη ανθρώπους με ειδική γνώση. Πολλά χρόνια μιλούμε για την κακοδαιμονία του Ε.Ο.Τ., χωρίς ποτέ να έχει γίνει κάποια τομή, ώστε κάτι να αλλάξει.

Αυτό που ανακοινώθηκε από την Υπουργό δεν είναι οι τέσσερις ανώνυμες εταιρείες. Φαντάζομαι ότι υπάρχει μια παρεξήγηση της ομιλίας της.

ΘΕΟΔΩΡΟΣ ΚΑΣΣΙΜΗΣ: Στη Θεσσαλονίκη...

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Θα πω τώρα τι είπε και η ομιλία της είναι στη διάθεσή σας.

Ο εκσυγχρονισμός του Ε.Ο.Τ. στο σύνολό του θα γίνει παράλληλα με το επιχειρησιακό του σχέδιο. Ξέρετε ότι προχωρούν γρήγορα οι διαδικασίες ανάθεσης του επιχειρησιακού σχεδίου για τον εκσυγχρονισμό του Ε.Ο.Τ.. Αυτό το οποίο αποφασίστηκε είναι δύο δραστηριότητες του Ε.Ο.Τ. να αποχωριστούν. Ο Ε.Ο.Τ. πρέπει να είναι ένα πολιτικό ευέλικτο όργανο το οποίο σχεδιάζει την πολιτική για τον τουρισμό, κάνει όλη τη διαδικασία μάρκετιγκ προσέγγισης διαφήμισης -αυτές είναι οι δραστηριότητες του Ε.Ο.Τ.-και υπάρχουν δύο δραστηριότητες οι οποίες πρέπει να ξεχωριστούν.

Η μια είναι αυτή του Φεστιβάλ Αθηνών, όπου ανακοινώθηκε ότι θα γίνει με το γνωστό νόμο που ψηφίστηκε για τις ανώνυμες εταιρείες από την Ελληνική Βουλή, θα είναι υπό την εποπτεία του Δημοσίου και αυτό γίνεται σαφώς για λόγους ευελιξίας και καλύτερης απόδοσης του Φεστιβάλ. 'Εχει αποδειχθεί και στην πράξη και ξέρετε με πόσους έμμεσους τρόπους -και με τις μονάδες αυτεπιστασίας- προσπάθησε κατά καιρούς η κάθε πολιτική ηγεσία να αντιμετωπίσει το θέμα του Φεστιβάλ γιατί είναι πραγματικά δύσκολο μέσα από μια διεύθυνση και με τη συγκεκριμένη λειτουργία μιας δημόσιας υπηρεσίας να αντιμετωπιστεί ένας τόσο ευέλικτος θεσμός. Είναι, όμως, σαφές ότι θα λειτουργεί με την εποπτεία του Δημοσίου.

Το δεύτερο είναι το θέμα της αξιοποίησης της περιουσίας του Ε.Ο.Τ.. Η περιουσία του Ε.Ο.Τ. δεν είναι μόνο μια εξαιρετικά μεγάλη περιουσία, αλλά ξέρετε ότι έχει και ιδιαίτερο νομικό καθεστώς σε πολλές περιπτώσεις. Είναι καθεστώς που ουσιαστικά δεν πρέχει τη δυνατότητα στον Ε.Ο.Τ. ούτε να πουλήσει, ούτε να παρέμβει διαφορετικά, ούτε να νοικιάσει πολλές φορές, πέρα από το να το διαχειρίζεται για τουριστικούς λόγους, την περιουσία του.

'Ετσι, ο στόχος για την ανώνυμη εταιρεία, η οποία θα εκμεταλλευτεί και θα αξιοποιήσει την περιουσία του Ε.Ο.Τ., είναι να μπορεί να έχει την ευελιξία κάποιος να ασχοληθεί μόνο με αυτό το κομμάτι, με την αξιοποίηση της περιουσίας, που σημαίνει ότι κάποια από τα στοιχεία της περιουσίας θα πουληθούν, κάποια θα νοικιαστούν, για κάποια απ' αυτά θα γίνουν προγραμματικές συμβάσεις με την Τοπική Αυτοδιοίκηση, ώστε ο Ε.Ο.Τ. να μην έχει χάσιμο, αλλά έσοδα από την όλη διαδικασία. Γιατί είπατε, κύριε Κασσίμη, ότι έγινε επί των ημερών σας μια προκήρυξη για την ιδιωτικοποίηση των ΞΕΝΙΑ, όμως, δεν υπήρξε κανένα αποτέλεσμα. Το αποτέλεσμα που υπήρξε απ' όλη εκείνη την περίοδο ήταν το να παραχωρηθούν εκατόν ογδόντα στρέμματα στο Παλιούρι και να γίνουν και κάποιες συμβάσεις προεκλογικές αργότερα. Δεν είχαμε κανένα αποτέλεσμα πώλησης ξενοδοχείων.

Πρέπει, λοιπόν, αυτή η περιουσία είκοσι περίπου ΞΕΝΙΑ τα οποία κάθονται ανά την Ελλάδα- να αξιοποιηθεί κατά τον καλύτερο δυνατό τρόπο.

Η σημερινή λειτουργία του Ε.Ο.Τ. με τα πολλά προβλήματα και η ανάγκη εκσυγχρονισμού του φαίνεται σε πολλά επίπεδα και βέβαια και στο οικονομικό. Τα στοιχεία που έχουμε είναι ότι η ζημιά του 1993 ήταν 1 δισ. και σήμερα είναι 1,9 δισ. αλλά έχουν επανέλθει όπως και εσείς είπατε πριν όλες οι ζημιογόνες μονάδες αυτεπιστασίας - τα ΞΕΝΙΑ κ.λπ.- στον Ε.Ο.Τ., ώστε θα έλεγα συσσωρεύεται η ζημία και εξ αυτών.

Τα προηγούμενα αποτελέσματα, τα οποία αναφέρετε, ήταν χωρίς την "ΞΕΝΙΑ Α.Ε.", η οποία είχε και χωριστή διαχείριση και χωριστά καταγράφονταν οι ζημιές. 

ΘΕΟΔΩΡΟΣ ΚΑΣΣΙΜΗΣ: Εγώ έφερα την "ΞΕΝΙΑ" μέσα.

ΑΝΝΑ ΔΙΑΜΑΝΤΟΠΟΥΛΟΥ (Υφυπ.Ανάπτυξης): Ναι, εσείς την φέρατε, γι' αυτό και τώρα είναι διαφορετικά τα αποτελέσματα.

Οι προϊστάμενοι των γραφείων του εξωτερικού, είναι όλοι γλωσσομαθείς. 'Ομως, το θέμα των γραφείων εξωτερικού του Ε.Ο.Τ., όπως και άλλων οργανισμών, είναι ένα πάρα πολύ σοβαρό θέμα. Εγώ θα συμφωνήσω μαζί σας, ότι για πάρα πολλά χρόνια υπήρξε χρησιμοποίηση και πελατειακή αντιμετώπιση οργανισμών, όπως και του Ε.Ο.Τ.. Γι'αυτό το λόγο κάναμε και ένα μοναδικό εργαλείο, το νόμο Πεπονή, που μ' αυτόν και ο Ε.Ο.Τ., όπως και όλοι οι άλλοι οργανισμοί, δεν μπορούν να βγουν στην άγρα πελατειακών ψήφων. Μπαίνουν μέσα σε ένα σύστημα, όπου και η κάθε πρόσληψη και η κάθε επιλογή γίνεται απολύτως με αξιοκρατικά κριτήρια.

Πέρα όμως απ'αυτό, για τα γραφεία εξωτερικού γίνεται ένας κανονισμός λειτουργίας -δεν υπήρξε ποτέ κανονισμός λειτουργίας των γραφείων εξωτερικού- και σύμφωνα μ'αυτόν θα αποφασισθεί το πως θα στελεχώνονται, το τι τυπικά προσόντα θα έχουν, ώστε να μην εξαρτάται ούτε από τον Υπουργό, ούτε από τον γενικό γραμματέα, ποιοι θα επιλέγονται για να πάνε. Συγκεκριμένος τρόπος λειτουργίας, συγκεκριμένα προσόντα των υπαλλήλων των γραφείων εξωτερικού.

Για την εγκατάσταση των γραφείων πληροφορικής, που είναι ένα πάρα πολύ σοβαρό θέμα και αφορά την κυκλοφορία της πληροφορίας σε όλη τη χώρα, υπάρχει πάλι ένα ειδικό μέτρο στο επιχειρησιακό πρόγραμμα, το οποίο είναι προϋπολογισμού 3 δισ. δραχμών. 

Και φθάνω στο τελευταίο σημείο των μέσων που προανέφερα στην αρχή, στην εφαρμογή μιας νέας προσέγγισης. 'Εχουν ακουστεί πολλά για τη διαφημιστική εκστρατεία του Ε.Ο.Τ.. Το πρόγραμμα φέτος ξεκινάει ίσως νωρίτερα από οποιαδήποτε άλλη περίοδο στη μακρόχρονη ιστορία του Ε.Ο.Τ. που είναι από το 1950.

(Στο σημείο αυτό, την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Σε είκοσι πέντε μέρες ουσιαστικά λήγουν οι προσφορές. Είναι ένα πρόγραμμα 6 δισ. δραχμών. Στόχος μας είναι από το Γενάρη να ξεκινήσει η υλοποίησή του. Για κάποιες χώρες, μάλιστα, ίσως να είναι και πάρα πολύ νωρίς. Πιστεύουμε, ότι με το ότι θα αρχίσει τη σωστή χρονική περίοδο, αλλά και το ότι έχει μια τελείως διαφορετική φιλοσοφία το πρόγραμμα αυτό, δεν εξαντλείται, ούτε στις μεγάλες αφίσες, ούτε στα σποτ. 'Εχει μια συνολική προσέγγιση ανοίγματος καινούριων αγορών και επαφή με όλα τα μέσα, ειδικά και μη, πολιτικά και τουριστικά έντυπα, με ειδικές παρεμβάσεις σε νέες αγορές, όπως είναι η Ρωσία, η Τσεχία και άλλες χώρες και φυσικά μέσα σε μια λογική ανταγωνισμού, όχι πια σε επίπεδο Μεσογείου, αλλά σε παγκόσμιο επίπεδο, γιατί πράγματι υπάρχει ροή τουριστών από την Ευρώπη προς την Καραβαϊκή και προς άλλα σημεία της υφηλίου, ένας κίνδυνος ο οποίος είναι επερχόμενος και προσπαθούμε να τον αντιμετωπίσουμε.

Κυρίες και κύριοι συνάδελφοι, ο τουρισμός είναι σίγουρα η αιχμή του δόρατος στην ελληνική οικονομία και ως τέτοιος αντιμετωπίζεται. 

Θα πω, όμως, απαντώντας και στον κύριο Πρόεδρο της Νέας Δημοκρατίας, ότι και οι άλλοι τομείς όπως και η βιομηχανία και η μικρομεσαία επιχείρηση, ο δευτερογενής τομέας γενικά της Χώρας, είναι εξ ίσου σημαντικοί. Δεν είναι τα αποτελέσματα αυτά που ανακοινώθηκαν. Πρέπει να πούμε ότι τα τελευταία δύο χρόνια, μετά από πάρα πολλά χρόνια, έχουμε 2% αύξηση του βιομηχανικού προϊόντος, έχουμε πολλαπλασιασμό των επενδύσεων. Και κάνω αυτήν την παρατήρηση, γιατί πάντοτε στεκόμαστε σ' αυτά που κλείνουν, σε κλάδους που είναι προβληματικοί. Και είναι και ευρωπαϊκά και παγκόσμια δεδομένο ότι έχουν φθίνουσα πορεία και δεν παίρνουμε υπόψη μας ότι κάτι καινούριο γεννιέται στη Χώρα μας, ότι κάτι καινούριο γεννιέται και στο χώρο της μεταποίησης και στο χώρο της βιομηχανίας.

Ναι, λοιπόν, ο τουρισμός είναι η αιχμή του δόρατος. Υπάρχει ένας σαφής σχεδιασμός, ένα σαφές επιχειρησιακό εργαλείο, ένας προϋπολογισμός, με τον οποίο πιστεύουμε ότι μπορούμε να αντιμετωπίσουμε το μεγάλο πρόβλημα που έχουμε μπροστά μας, την παγκοσμιοποίηση και του τουρισμού σε διαφορετικό επίπεδο, ώστε το 2000 να είμαστε από τις πρώτες χώρες σε παγκόσμιο επίπεδο. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κα Διαμαντοπούλου.

Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, την επερώτηση που κατέθεσε η Νέα Δημοκρατία δεν την κατέθεσε για να έλθει η αξιότιμος κυρία Υπουργός να μας μιλήσει για σχέδια επί σχεδίων. Την κατέθεσε με αντικειμενικό σκοπό να ελέγξει τις πράξεις και τις παραλείψεις της Κυβέρνησης σε αυτόν τον ιδιαίτερα σημαντικό και στρατηγικής σημασίας τομέα. 

Οι συνάδελφοί μου και ο Πρόεδρος του Κόμματος, που προηγήθηκαν της ομιλίας της κυρίας Υπουργού, με συγκεκριμένα στοιχεία ήλεγξαν -καθώς έχουμε καθήκον από τον Κανονισμό και το Σύνταγμα- την Κυβέρνηση και επ'αυτών περιμέναμε από την κυρία Υπουργό να τοποθετηθεί και όχι να μας παρουσιάσει ότι τα πάντα στο χώρο του τουρισμού βαίνουν καλώς, ότι τα επιχειρησιακά σχέδια, πρώτο και δεύτερο, βρίσκονται σε εξέλιξη και ότι εν πάση περιπτώσει η Κυβέρνηση πορεύεται σε μία πορεία που όλα θα γίνουν θαυμάσια τα προσεχή χρόνια. 

Αυτό είναι ένα άλλο θέμα κυρία Υπουργέ. Εμείς συγκεκριμένα σας ζητήσαμε σήμερα και σας ελέγχουμε για πράξεις και για παραλείψεις στο χώρο του τουρισμού. Το τι θα γίνει με το επιχειρησιακό σχέδιο, θα το δούμε σε μία άλλη στιγμή.

Θέλω, όμως, να σας πω, για να είμαι ιδιαίτερα σαφής και με όλο το σεβασμό που τρέφω απέναντι σ'εσάς, μία κυρία, μία νέα συνάδελφο στο Κοινοβούλιο και μία νέα Υπουργό, ότι θα περίμενα πολύ μεγαλύτερη προσοχή όταν αντιμετωπίζετε το θεσμό, την Εθνική Αντιπροσωπεία και όχι να έλθετε να πείτε ότι οι τοποθετήσεις του Προέδρου της Νέας Δημοκρατίας, για ορισμένα θέματα, τα οποία είναι γνωστά και ούτε μπορούμε να τα κρύψουμε, δυσφημούν τον τουρισμό και ταυτόχρονα δεν είναι δυσφήμηση από τη δική σας πλευρά η απραξία που τα δύο τελευταία χρόνια βύθισε τον τουρισμό στη μεγαλύτερη κρίση όταν επτακόσιες χιλιάδες απασχολούμενοι, επιχειρήσεις και εργαζόμενοι σ'αυτό το χώρο βλέπουν μπροστά την ανεργία, τις εκποιήσεις και τους πλειστηριασμούς από τις τράπεζες και καμία προοπτική. Και έρχεστε και λέτε ότι είναι δυσφήμηση η τοποθέτηση πάνω σε συγκεκριμένα προβλήματα που αντιμετωπίζει ο τουρισμός;

Αν παρακολουθείτε την Εθνική Αντιπροσωπεία, μέσα σ' αυτόν τον ένα μήνα που λειτουργεί, θα είδατε αλλεπάλληλες επίκαιρες ερωτήσεις συναδέλφων Βουλευτών από την περιοχή του Αιγαίου για την κατάσταση που επικρατεί στο χώρο της Υγείας, τα τεράστια ζητήματα που έχουν δημιουργηθεί, οι ανθρώπινες ζωές που έχουν χαθεί λόγω του ότι το όλο σύστημα υγείας δεν είναι έτσι όπως θα έπρεπε να είναι σωστά οργανωμένο. Δεν λέω ότι την αποκλειστική ευθύνη την έχει η Κυβέρνηση Σημίτη από τον Ιανουάριο. Είναι μία ολόκληρη διαδικασία γύρω από αυτό το θέμα.

Και η αναφορά την οποία έκανε ο Πρόεδρος της Νέας Δημοκρατίας για την παροχή υπηρεσιών υγείας είναι αυτό το οποίο δυσφήμησε τον ελληνικό τουρισμό και δεν είναι δυσφήμηση από τη δική σας πλευρά όλα αυτά τα οποία ακούστηκαν και που έλαβαν χώρα τα τρία τελευταία χρόνια;

ΠΡΟΕΔΡΕΥΩΝ (Παναγιώτης Σγουρίδης): Κύριε Σιούφα, μην κτυπάτε το έδρανο. Ο τόνος σας μπορεί να είναι όσο οξύς θέλετε.

ΔΗΜΗΤΡΙΟΣ ΣΙΟΥΦΑΣ: Με συγχωρείτε, κύριε Πρόεδρε.

Δεν είναι δυσφήμηση, όταν η ίδια η Υπουργός Ανάπτυξης, η οποία περιέλαβε όλον αυτόν το χώρο κάτω από την αγκαλιά της, την ώρα που δεν μπορεί να τον υπηρετήσει σωστά, να έρχεται και να λέει ότι δεν είναι η Κυβέρνηση του Κώστα Σημίτη υπερήφανη για ό,τι παρέλαβε στο χώρο του τουρισμού, όταν στην προχθεσινή συζήτηση...

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Στο χώρο των Καζίνο.

ΔΗΜΗΤΡΙΟΣ ΣΙΟΥΦΑΣ: Γιατί τα υπόλοιπα έγιναν σωστά, κυρία Υπουργέ, από το χώρο των προηγουμένων Υπουργών στο χώρο του τουρισμού; Είδατε επιτυχίες; Μπορείτε να είστε υπερήφανοι για ό,τι έγινε στον ελληνικό τουρισμό τα τρία τελευταία χρόνια και ιδιαίτερα τα δυο και αυτό το οποίο έρχεται και ανανοινώνεται στην Εθνική Αντιπροσωπεία ότι το πρόγραμμα διαφήμησης αρχίζει πολύ νωρίς, το Γενάρη μήνα, όταν όλοι οι τουριστικοί παράγοντες λένε, ότι ήδη αυτήν την περίοδο το τουριστικό προϊόν έχει πουληθεί σχεδόν στο 80% για το 1997 και για σας που θα αρχίσετε από το Γενάρη μήνα αυτού του είδους την εκστρατεία είναι πολύ νωρίς;

'Ενα άλλο θέμα. Την εκστρατεία αυτήν την οποία θα κάνετε ύστερα από τρία χρόνια -γιατί τα προηγούμενα χρόνια δεν κάνατε τίποτα- μπορείτε να μου πείτε είναι μόνο για το 1997 ή έχετε και εδώ κάποιο επιχειρησιακό σχέδιο με μία μακροχρόνια προοπτική τουλάχιστον μίας πενταετίας, ώστε να ξέρετε που πρόκειται να πάτε τον τουρισμό στην Πατρίδα μας;

'Ερχομαι στα θέματα τα οποία ήδη σας έχουν τεθεί απο τη συζήτηση που έχει γίνει. Ο συνάδελφος κ. Κασσίμης σας είπε πριν απο λίγο ότι πάτε να κάνετε μία διάσπαση στο χώρο του τουρισμού, φτιάχνοντας ανώνυμες εταιρείες. Το έχετε μελετήσει συνολικά αυτό το θέμα, ή πάλι είναι ένα από τα γνωστά πειράματα, είναι η γνωστή επίδοσή σας στη "γονατογραφία", όπως το λέω εγώ, για να έρθει κάποιος άλλος Υπουργός μετά από ένα χρόνο και να αλλάξει αυτό το οποίο κάνετε σήμερα;

Αυτού του είδους οι θεσμικές αλλαγές έχουν γίνει με κάποια συνεννόηση με όλους τους τουριστικούς παράγοντες, με τα κόμματα της Αντιπολίτευσης, ώστε αύριο, όταν δεν θα είσθε εσείς Κυβέρνηση, να μην έρθει ένα άλλο κόμμα να αλλάξει και να ξαναφτιάξει πάλι απο την αρχή, αν θέλουμε βέβαια να κάνουμε ένα μακροπρόθεσμο σχεδιασμό σε όλα αυτά τα θέματα, μια και συμφωνούμε ότι ο τουρισμός είναι στρατηγικός τομέας;

Τι έχετε να απαντήσετε σ' αυτό που ο συνάδελφος κ. Μπέλλος σας είπε σχετικά με την απορρόφηση των κονδυλίων, που είναι συνεχώς φθίνουσα; Ποια είναι η υποδομή; Πείτε μας συγκεκριμένα έργα. 'Ηρθατε εδώ και μας είπατε για 17 δισεκατομμύρια δεσμευμένα, αλλά πείτε μας κάτι συγκεκριμένο που έχετε κάνει για την τουριστική υποδομή, για να μπορούμε να το αξιοποιήσουμε.

Ο συνάδελφος κ. Σπύρου σας είπε πάρα πολλά σωστά για την κατάσταση που επικρατεί με τη διαχείριση του τουριστικού προϊόντος από την πλευρά ενός Υπουργείου, το οποίο δεν έχει ούτε καν αρμόδιο Υφυπουργό, την ώρα που όλοι λέμε και όλοι συνομολογούμε, ότι παιδεία και τουρισμός μπορεί να είναι για τα προσεχή χρόνια οι ατμομηχανές που μπορεί να οδηγήσουν την ανάπτυξη της πατρίδας μας προς τα εμπρός.

Αλλά, όλα τα τρελά πράγματα γίνονται εδώ, σ' αυτόν τον Τόπο. Το πρώτο και το σημαντικότερο είναι ότι κάνουμε εξαγωγές φοιτητών σε μία χώρα, που το μόνο πράγμα που θα έπρεπε να κάνει, είναι να φέρνει από όλο τον κόσμο ανθρώπους για να σπουδάζουν εδώ. Επίσης, ακόμη σημαντικότερο είναι ότι πρόκειται για μία χώρα η οποία έχει δεκαέξι χιλιόμετρα ακτές, είναι η ευλογημένη γη από το Θεό σ' αυτήν την περιοχή, στην οποία βρίσκεται και ο χώρος του τουρισμού που αντιμετωπίζει προβλήματα σε όλα τα επίπεδα.

Πού δεν υπάρχουν προβλήματα, κυρία Υπουργέ; Δεν υπάρχουν στις ξενοδοχειακές μονάδες; Πόσες φορές έχετε έρθει σε επικοινωνία με τους φορείς, για να σας πουν τα τρομακτικά προβλήματα, τα οποία αντιμετωπίζουν και το φάσμα του κλεισίματος και των πλειστηριασμών; Δεν αντιμετωπίζετε προβλήματα με τα αεροδρόμια; Δεν αντιμετωπίζετε προβλήματα με τα ΤΑΧΙ; Δεν αντιμετωπίζετε προβλήματα με τις υπηρεσίες, που σχετίζονται με την εξυπηρέτηση των τουριστών, με την ακτοπλοϊα, με τις τηλεπικοινωνίες;

Πολύ σωστά σας είπε πριν ο Πρόεδρος της Νέας Δημοκρατίας ότι αυτό το θέμα εν τινι μέτρω λύθηκε με την εισαγωγή της κινητής τηλεφωνίας από τη Νέα Δημοκρατία το 1992 και δόθηκε μία διέξοδος. Παύει όμως να είναι ουσιαστικό και σημαντικό προβλημα; 

Τέλος, αυτό για το οποίο ακόμη ελέγχεσθε, είναι ότι, κλείνοντας την ομιλία σας για την γενικότερη επίδοση που έχει η Κυβέρνηση σε όλους τους τομείς της οικονομίας, προφανώς ξεχάσατε ότι πριν από δύο ημέρες πήρατε ένα τελεσίγραφο από την Κοινότητα, ότι η οικονομία βρίσκεται σε πορεία απόκλισης και όχι σύγκλισης. Αυτό το καμπανάκι δεν σας λέει τίποτε; Πείτε ότι εμείς τα λέμε σαν Αντιπολίτευση αυτά τα πράγματα. Αυτού του είδους όμως οι υπεύθυνες εκθέσεις δεν σας απασχολούν εσάς;

Φοβούμαι ότι έχετε περιέλθει σε μία ιδιαίτερα δυσχερή θέση, υποσχεθήκατε πάρα πολλά στον ελληνικό λαό και ιδιαίτερα εκσυγχρονιστικά και τώρα είσαστε αναγκασμένοι εκ των πραγμάτων, από τα πολλά που είπατε, να μη μπορείτε να κάνετε ούτε τα λίγα.

Τελικά, αν θα ήθελε κανείς σχηματικά να αναφερθεί στην ομιλία την οποία κάνατε, θα έλεγε ότι μας είπατε τα γνωστά, τα οποία πλέον μπορούν να κωδικοποιηθούν. Και για το θέμα για το οποίο σήμερα ελέγχεσθε, θα ισχύσουν μέτρα, θα εξετασθούν δυνατότητες, θα αυξηθούν προϋπολογισμοί, θα δεσμευθούν χρήματα, θα υπαρχει πρόβλημα αναβάθμισης και εκσυγχρονισμού, θα υπάρχει πρόταση, θα μειωθούν, θα αυξηθούν.

Συγκεκριμένα δηλαδή, δεν έχετε να επιδειξετε τίποτε. Κυβερνάτε οι ίδιοι σχεδόν 12 χρόνια την τελευταία δεκαπενταετία, έχετε τεράστιες ευθύνες και στον τομέα του τουρισμού, ευθύνες για τις οποίες και σήμερα ελέγχεσθε. Αντί από την επερώτηση την οποία έκανε η Νέα Δημοκρατία να βγάλετε τα σωστά συμπεράσματα και να ανασκουμπωθείτε και να δειτε τις παρατηρήσεις και τις προτάσεις, που έκανε σημερα η Νέα Δημοκρατία, για να διορθώσετε την πορεία σας, εσείς κινείσθε στη λογική εκείνη, η οποία είναι έξω απο την πραγματικότητα, η οποία θα έρθει κάποια στιγμή και θα σας γονατίσει.

Αλλά το δυστύχημα είναι ότι δεν θα γονατίσει μόνο την Κυβέρνηση, Γονατίζει ήδη πατρίδα μας μ' αυτόν τον τρόπο με τον οποίο επιχειρείτε να κυβερνείται και μάλιστα μ' αυτήν την Κυβέρνηση η οποία εμφανίζεται και κυβέρνηση εκσυγχρονισμού. Εκσυγχρονισμό όμως ακούμε αλλά εκσυγχρονισμό δεν βλέπουμε. Ευχαριστώ πολύ κύριοι συνάδελφοι.

(Χειροκροτήματα από την πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κύριο Σιούφα.

Ο κύριος Γκατζής, έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κύριοι Βουλευτές πιστεύουμε ότι η Νέα Δημοκρατία, δημαγωγεί όταν λέει ότι από το 1994 και μετά η τωρινή Κυβέρνηση δεν πήρε κανένα μέτρο στον τομέα του Τουρισμού σε έργα υποδομής με αποτέλεσμα να υποβαθμίζεται ακόμα περισσότερο η ποιότητα των προσφερόμενων υπηρεσιών και ότι δεν έχει τουριστική πολιτική. 

Δημαγωγεί, αλλά συμφωνούμε με την εκτίμησή της. Σ' εκείνο που συμφωνούμε είναι ότι καμμία πολιτική δεν είχε και η Νέα Δημοκρατία πριν από το 1994 και ότι ιδιαίτερα με το νόμο 2160/93 βάλανε τα θεμέλια για την ουσιαστική διάλυση και την παραχώρηση όλης της περιουσίας του Ε.Ο.Τ. στους ιδιώτες.

Ακόμη κύριοι Βουλευτές ανησυχεί η Νέα Δημοκρατία για το μέλλον των 750.000 περίπου εργαζομένων με οποιαδήποτε σχέση άμεση ή έμμεση με τον τουρισμό λες και η ίδια δεν κυνήγησε όλο αυτό το διάστημα τους εργαζόμενους με τους αντιλαϊκούς, αντεργατικούς της νόμους και πολύ περισσότερο περιέσφυξε τα πράγματα και στον τουρισμό.

Τότε το ΠΑΣΟΚ όταν είχε έρθει ο νόμος 2160 χαρακτήρισε το νόμο αντιτουριστικό και ότι ξεπουλάει την περιουσία του ελληνικού λαού. Είπε επίσης ότι όταν έρθει στην εξουσία θα καταργούμε αυτό τον νόμο τον 2160. Σήμερα με τη δογματική αντίληψη που έχει η Κυβέρνηση του ΠΑΣΟΚ στον νεοφιλελευθερισμό, όχι μόνο δεν κατήργησε τον 2160 αλλά υπερεκμεταλλεύεται όλες του τις αντικοινωνικές και αντιαναπτυξιακές πολιτικές που περιέχει ο νόμος για τον τουρισμό στο έπαρκο.

Κύριοι συνάδελφοι και η Νέα Δημοκρατία και το ΠΑΣΟΚ έχουν αντιτουριστική πολιτική. Ο προσανατολισμός τους είναι τα "πάντα στον ιδιωτικό τομέα". Οι αιτίες της κρίσης πέρα από την έλλειψη πολιτικής ανάπτυξης του τουρισμού και την αδιαφορία των Κυβερνήσεων, είναι και μέσα και από την ελεγχόμενη ανάπτυξη του τουρισμού από τα tour operators. Πιέζουν τους μικρούς για μείωση των τιμών ενώ δεν υπάρχει καμμία παρέμβαση στις χώρες προέλευσης του τουρισμού από την ελληνική πλευρά. Γνωστό πιστεύουμε είναι το τί έγινε στην Κέρκυρα με την τουριστική επιχείρηση Tomson. Είναι η εικόνα ακριβώς όλου του μεγάλου κεφαλαίου για το πως βλέπει τον τουρισμό στην Ελλάδα και στις άλλες χώρες. Στόχος του το μεγάλο κεφάλαιο. Μόνο για το κέρδος ενδιαφέρεται και τίποτε άλλο.

Κατά την άποψή μας έχει εκφρασθεί από την πολιτική τόσο της Νέας Δημοκρατίας όσο και του ΠΑΣΟΚ η ανικανότητα να υπερασπίσουν τα συμφέροντα της εθνικής οικονομίας και του τουρισμού.

Πέρα όμως από αυτά, πέρα από τα δεσμικά, την πολιτική κλπ. υπάρχουν και άλλες βασικές αιτίες και εδώ θα πρέπει να τις εξετάσει κανείς σε σχέση με την οικονομική πορεία και ανάπτυξη της χώρας μας στο πλαίσιό της και μέσα από την Ευρωπαϊκή 'Ενωση.

Τα προγράμματα κύριοι Βουλευτές σύγκλισης των χωρών της Ευρωπαϊκής 'Ενωσης από τις οποίες αντλούμε μεγάλο μέρος τουριστών έχουν οδηγήσει τους λαούς και συνέχεια τους οδηγούν παραπέρα στην εξαθλίωση, τη φτώχεια, την άνοδο της ανεργίας και την κοινωνική εξαθλίωση. Γνωστό ότι ξεπέρασαν τα 20 εκατ. ανέργους, γνωστό ότι υπάρχουν 50 εκατ. άστεγοι και άλλα τόσα υποαπασχολούμενοι, επομένως γνωστή και η αύξηση των κοινωνικών στρωμμάτων στην εξαθλίωση και στον αποκλεισμό για τέτοιες "πολυτέλειες" θα λέγαμε τουριστικής απόλαυσης.

Υπάρχει επίσης και η άναρχη ανάπτυξη του τουρισμού, χωρίς στοιχειώδη υποδομή, σε πολλές από τις περιοχές της Χώρας μας. Υπάρχουν προβλήματα όπως ύδρευσης, αποχέτευσης, ενέργειας, αεροδρόμια, λιμάνια, οδικό δίκτυο, τα οποία δυσφημούν τον τουρισμό μας, προβλήματα δηλαδή που η λύση τους θα ωφελούσε πρώτα τους 'Ελληνες πολίτες και παράλληλα θα εξασφάλιζε την υποδομή της τουριστικής ανάπτυξης με τις κατάλληλες προδιαγραφές.

Οι δαπάνες για διαφήμιση επιβαρύνουν εξ ολοκλήρου τον κρατικό προϋπολογισμό, τα αποτελέσματα όμως, είναι αμφισβητούμενα για την ελληνική οικονομία. Τη μερίδα του λέοντος των εσόδων αυτών, καρπώνεται το μεγάλο κεφάλαιο.

Στη Χώρα μας μειώνεται σημαντικά κάθε χρόνο ο εσωτερικός τουρισμός. 'Ολο και πιό λίγοι εργαζόμενοι απολαμβάνουν το δικαίωμα της ξεκούρασης και της αναψυχής. Με τη σκληρότερη πολιτική λιτότητας της Ευρωπαϊκής 'Ενωσης, αλλά και της Χώρας μας, που εφαρμόζει η Κυβέρνηση, η κατάσταση θα επιδεινωθεί. Πολλοί εργαζόμενοι δεν απολαμβάνουν ούτε τα ελάχιστα που προβλέπονται από την εργατική νομοθεσία και τις συλλογικές συμβάσεις. 'Εχουμε παραπέρα μείωση του εισοδήματός τους και κατ'επέκταση της τουριστικής τους εξόρμησης. 

Ξέρετε, κύριοι Βουλευτές, ότι η άδεια με τουρισμό, είναι άγνωστη στην πλειοψηφία των εργαζομένων και ιδιαίτερα στη νεολαία; 

Ο δημόσιος τομέας έπαιζε απειλητικό ρόλο για την ανάπτυξη του τουρισμού και ομολογήθηκε προηγούμενα από την κυρία Υφυπουργό, ότι ο τουρισμός παραμελήθηκε. Εμείς θα λέγαμε ότι όχι απλώς παραμελήθηκε, αλλά οδηγήθηκε στην εξαθλίωση που υπάρχει σήμερα, με στρατηγική τέτοια, ούτως ώστε να είναι βορά για το εύκολο ξεπούλημά του.

Κύριοι Βουλευτές, τα τελευταία χρόνια, το μεγάλο κεφάλαιο με τις παρεμβάσεις του και με τη νεοφιλελεύθερη πολιτική της Κυβέρνησης, αγοράζουν αντί πινακίου φακής, τα ξενοδοχειακά συγκροτήματα του Ε.Ο.Τ.. Και μάλιστα, επειδή αναφέρθηκε η κυρία Υφυπουργός και στη συνεργασία της με την Τοπική Αυτοδιοίκηση, θα ήθελα να πω ότι το ΞΕΝΙΑ Πορταριάς, δόθηκε σε ιδιώτη, πέρα από κάθε νομική και τυπική διαδικασία, ενώ η τουριστική επιχείρηση του Δήμου Βόλου, είχε όλα τα τυπικά και νομικά προσόντα, αλλά και καλή προσφορά για την αγορά απ'αυτόν.

Βλέπουμε ακόμα τη διάκριση, και στην Τοπική Αυτοδιοίκηση και βλέπουμε να δίνεται στους ιδιώτες και μάλιστα με πολύ χειρότερες προσφορές απ'ό,τι η προσφορά του Δήμου Βόλου για την απόκτηση του ΞΕΝΙΑ Πορταριάς.

Πέρα από εκεί όμως, κύριοι συνάδελφοι, θα πρέπει κανείς να σχολιάσει τις δηλώσεις τις οποίες έκανε η Υπουργός Ανάπτυξης κα Βάσω Παπανδρέου χθες. "Θέλουμε να πουλήσουμε" είπε "ό,τι μπορούμε από την περιουσία του Ελληνικού Οργανισμού Τουρισμού". Αυτές τις εγγυήσεις έδωσε η κ.Παπανδρέου χθες στους μεγαλοεπιχειρηματίες του τουριστικού χώρου κατά τη διάρκεια συνάντησης που είχε μαζί τους.

Ζήτησε ούτε λίγο ούτε πολύ κατά τη συζήτηση που είχαν τη συμβουλή τους για να βρουν από κοινού, όπως είπε, λύσεις για τα προβλήματα του ελληνικού τουρισμού.

Συγκεκριμένα, κύριοι Βουλευτές, η κα Βάσω Παπανδρέου ουσιαστικά επανέλαβε την προσήλωση της Κυβέρνησης, ώστε για τον εκσυγχρονισμό τους, όπως ακριβώς ανέφερε και όπως ανέφερε και η κα Υφυπουργός να δοθούν τα πάντα στον ιδιωτικό τομέα, ελπίζοντας ότι έτσι θα μπορέσει να εξασφαλίσει και την ανάπτυξη της ελληνικής οικονομίας.

Κύριοι Βουλευτές, εμείς πιστεύουμε ότι θα μπορούσε τελικά ο δημόσιος φορέας, με πιλότο τον Ε.Ο.Τ., να έχει μια ουσιαστική πολιτική ανάπτυξης στον τουρισμό. Χρειάζεται όμως παραπέρα εκσυγχρονισμός, παραπέρα εκδημοκρατισμός, παραπέρα ανησυχία, νέοι προβληματισμοί, νέες μεθοδεύσεις, για να μπορέσει να πάει ο τουρισμός μπροστά.

Πιστεύουμε επίσης ότι και σήμερα ο Ε.Ο.Τ. στον δημόσιο τομέα μπορεί να παίξει καθοριστικό ρόλο προς αυτήν την πορεία. Δεν μπορεί όμως να αγνοούνται όλο αυτό το διάστημα οι προτάσεις των εργαζομένων για τις νέες μορφές ανάπτυξης του τουρισμού.

Κατά την άποψή μας μπορεί να επιμηκυνθεί η τουριστική περίοδος, να γίνει προσιτός ο Τουρισμός στους 'Ελληνες εργαζόμενους, να λυθούν προβλήματα απασχόλησης των εργαζομένων στον Τουρισμό. Είμαστε κάθετα αντίθετοι με την ιδιωτικοποίηση του Ε.Ο.Τ. και πολύ περισσότερο είμαστε αντίθετοι με την πολιτική που αναγάγει τον Τουρισμό σε στρατηγικό τομέα ανάπτυξης.

Καμία χώρα, κύριοι συνάδελφοι, δεν έχει αναπτυχθεί με μονοδιάστατη πολιτική ανάπτυξης στον τριτογενή τομέα. Πολύ περισσότερο δεν μπορεί να αναπτυχθεί η Ελλάδα, όταν εξαρθρώνεται η βιομηχανική της παραγωγή, όταν η μικρή και μεσαία αγροτιά καταστρέφεται, όταν οι μικρομεσαίοι πλήττονται καθημερινά. Πιστεύουμε λοιπόν ότι χρειάζεται μία άλλη πολιτική μέσα από την οποία θα περάσει και η ανάπτυξη του Τουρισμού.

Επίσης, θα ήθελα να πω δυο λόγια για τους εργαζόμενους στον Τουρισμό. Δουλεύουν κάτω από άθλιες ουσιαστικά συνθήκες, οι συμβάσεις τους και η εργασία τους είναι το πολύ τέσσερις μήνες. Και αν θα ρωτήσετε κύριοι Βουλευτές τους εργαζόμενους στο "ΚΑΡΑΒΕΛ" θα σας πουν ότι η σύμβαση εργασίας είναι μιας ημέρας, χωρίς κανένα δικαίωμα σε άδεια, σε παραπέρα κοινωνικές παροχές, ασθένειες κ.λπ. Γι'αυτό, λοιπόν, νομίζουμε ότι η αναβάθμιση του Τουρισμού δεν θα γίνει με την πολιτική που ακολουθεί το ΠΑ.ΣΟ.Κ., την οποία άρχισε η Νέα Δημοκρατία και συνεχίζει σήμερα αυτή η Κυβέρνηση. Αλλά με πιλότο το δημόσιο τομέα, με εκσυγχρονισμό, με δραστηριότητες των εργαζομένων για την ανάπτυξή του και με κοινωνική πολιτική μέσα στη συλλογική ανάπτυξη της οικονομίας, πιστεύουμε ότι μπορεί να αναπτυχθεί και ο Τουρισμός. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Γκατζή.

Ο κ.Δανέλης έχει το λόγο.

ΣΠΥΡΙΔΩΝ ΔΑΝΕΛΗΣ: Κύριε Πρόεδρε, κυρίες και κύριοι συνάδελφοι, παρόλο που το βάρος θα πρέπει να δίδεται στα ποιοτικά, βεβαίως, στοιχεία, η αναφορά σε ποσοτικά μεγέθη είναι χρήσιμη για εξαγωγή κάποιων συμπερασμάτων.

Σύμφωνα με τα επίσημα στοιχεία του Ε.Ο.Τ. που έχουμε στη διάθεσή μας, παρατηρείται μία σημαντική μείωση των αφίξεων και διανυκτερεύσεων αλλοδαπών τουριστών στη Χώρα μας την τουριστική περίοδο του 1996 σε σχέση με την αντίστοιχη του 1995, όπως είχε παρατηρηθεί αντίστοιχα μια σημαντική μείωση από το 1995 σε σχέση με το 1994. Από τα στοιχεία αυτά προκύπτει η ανάγκη, βεβαίως, ενίσχυσης της έγκαιρης και αποτελεσματικής διαφήμισης των πλεονεκτημάτων της χώρας μας ως τόπου παραθερισμού, με βάση τόσο την φυσική ομορφιά όσο και την πολιτιστική παράδοση και τους αρχαιολογικούς χώρους. Βεβαίως, αυτό πρέπει να γίνει σε όλες τις χώρες του κόσμου, με ιδιαίτερη έμφαση στις χώρες-μέλη της Ευρωπαϊκής 'Ενωσης, στην Αμερική αλλά βεβαίως και να υπάρξει ένα σημαντικό και σοβαρό άνοιγμα στη δυναμική αγορά των ανατολικών και κεντρικών χωρών της Ευρώπης.

Σε ό,τι αφορά τις αφίξεις αεροπορικώς, εκτός από τη διαφήμιση για την οποία έγινε λόγος πιο πάνω, μεγάλη σημασία βεβαίως έχει η βελτίωση των αεροδρομίων και η εκτέλεση των απαραίτητων έργων υποδομής στα αεροδρόμια με μεγάλη κίνηση. Είναι γνωστή, βεβαίως, σε όλους, η περιπέτεια του περίφημου λοξού διαδρόμου του αεροδρομίου του Ηρακλείου. Βέβαια η μείωση των παραπόνων που παρατηρήθηκε όντως φέτος, κύριε Υπουργέ, για τη λειτουργία του αεροδρομίου του Ηρακλείου έχει σχέση κυρίως με τη μείωση της κίνησης στο αεροδρόμιο Ηρακλείου.

Βέβαια πρέπει να συνεχιστούν και να ενταθούν οι προσπάθειες για την επέκταση της τουριστικής περιόδου. Υπάρχουν πολλά και διαφόρων τάξεων προβλήματα που ανάγονται στην τουριστική πολιτική της Χώρας. Τέτοια προβλήματα είναι η όλη οικονομική πολιτική βεβαίως, με τις επιλογές και προτεραιότητές της, η ποιότητα των παρεχομένων υπηρεσιών, η υποδομή, η κατάσταση των ξενοδοχείων και των καλυμάτων και βέβαια ο ρόλος του Ε.Ο.Τ..

Νομίζουμε ότι η κοινή πεποίθηση είναι ότι ποτέ δεν αποκτήσαμε μία ολοκληρωμένη εθνική τουριστική πολιτική και ειδικά στον τομέα αυτό είναι διάχυτη η αντίληψη της αποσπασματικότητας και των παλινωδιών. Ποτέ δεν έγινε μια ολοκληρωμένη και συστηματική μελέτη που θα λάμβανε υπόψη της τα όσα συμβαίνουν, καθώς και τα μέτρα που παίρνονται από ανταγωνίστριες σε εμάς χώρες, στον τομέα του Τουρισμού.

Είναι βέβαιο, κυρίες και κύριοι συνάδελφοι, ότι η αποσπασματικότητα αντίληψης και αντιμετώπισης των προβλημάτων έχει ως μοιραίο αποτέλεσμα την αδυναμία σύλληψης της δυναμικής εξέλιξης αυτών των προβλημάτων.

Οσον αφορά στο θέμα της απορρόφησης των Κοινοτικών πόρων, της πορείας της εκτέλεσης των έργων και της εφαρμογής των προγραμμάτων, δυστυχώς, δεν ευτυχήσαμε στην απάντηση σε σχετική ερώτηση που υποβάλαμε ο Πρόεδρος κ. Κωνσταντόπουλος και ο ομιλών, μιας και ο ερωτώμενος Υπουργός Οικονομικών ο κ. Παπαντωνίου, μας παρέπεμψε στον συνερωτώμενο Υπουργό Εθνικής Οικονομίας τον κ. Παπαντωνίου. 'Ομως είναι διαφωτιστικά τα στοιχεία τα οποία περιέχονται στην απάντηση της αρμοδίου Επιτρόπου της κας Γουίλφ Ματίς σε σχετική ερώτηση του Ευρωβουλευτή του Συνασπισμού του κ. Παπαγιαννάκη, μία ερώτηση στην οποία αναφέρθηκε και ο κ. Κασσίμης πριν, νομίζω ότι αξίζει να αναφερθούμε στα ποσοτικά μεγέθη, όπως επίσης πρέπει να αναφέρουμε οτι η Επίτροπος αποκάλυψε ότι τα προγράμματα για τις μαρίνες και τις περιοχές ολοκληρωμένης τουριστικής ανάπτυξης δεν έχουν ολοκληρωθεί και δεν έχουν υποβληθεί στην Επιτροπή για χρηματοδότηση. Αυτό ήταν τέλος του περασμένου μήνα Οκτωβρίου του 1996. Αναλυτικά δε σύμφωνα με την απάντηση της Επιτροπής το επιχειρησιακό πρόγραμμα Τουρισμός-Πολιτισμός προβλέπει για τα έτη 1995-1996 χρηματοδότηση που ανέρχεται στα 73,6 εκατομμύρια ECU εκ των οποίων τα 27,1 εκατομμύρια προορίζονται ειδικά για τον Τουρισμό. Προς το παρόν μόνο 19,1 εκατομμύρια ECU έχουν δεσμευθεί εκ των οποίων μόνο το απειροελάχιστο ποσό των 1,7 εκατομμυρίων ECU αφορούν στον Τουρισμό. Και το ενδιαφέρον, από τα ποσά που έχουν δεσμευθεί έχουν απορροφηθεί 9,5 εκατομμύρια ECU από τα οποία μόνον -προσέξτε- τα 0,7 εκατομμύρια ECU αφορούν στον Τουρισμό.

Βεβαίως πρόβλημα δεν ειναι μόνο η καθυστέρηση των απορροφήσεων αλλά η σκοπιμότητα των εντασσομένων έργων που θα πρέπει να είναι εθνικής σημασίας και που θα πρέπει να επιλέγονται μετά απο σχετικό συνολικό σχεδιασμό με βάση συγκεκριμένα κριτήρια. Και βλέποντας τα ενταγμένα έργα, διαπιστώνει κανείς αν μη τι άλλο την έλλειψη κριτηρίων.

Ο Ε.Ο.Τ. έχει χάσει τον επιτελικό του χαρακτήρα στο σχεδιασμό της στρατηγικής για τον ελληνικό Τουρισμό. Οι κυβερνήσεις του ΠΑ.ΣΟ.Κ., όσο και της Νέας Δημοκρατίας παλαιότερα, αφού τον μεταχειρίστηκαν για ποικίλες σκοπιμότητες τώρα το πετούν στα αζήτητα εξυπηρετώντας άλλες σκοπιμότητες και άλλες προτεραιότητες. Ο Ε.Ο.Τ. έχει πράγματι γίνει γραφειοκρατικός φορέας. Αν η Κυβέρνηση επιθυμεί να υπάρξει στρατηγική ανάπτυξης πρέπει να αναβαθμίσει τον Ε.Ο.Τ. και να τον θέσει υπό την εποπτεία του Εθνικού Συμβουλίου Τουρισμού αφού τροποποιήσει τη σύνθεση του Εθνικού Συμβουλίου, έτσι ώστε να αποκτήσει μία διακομματική συμμετοχή πέραν βεβαίως από την παρουσία των προσωπικοτήτων στον τομέα του Τουρισμού.

Η στρατηγική και η πολιτική για τον Τουρισμό δεν μπορεί να περιορίζεται σε επιλεκτικές τακτικές, μόνο για την διαφήμιση και το μάρκετινγκ και αυτά με καθυστέρηση και υπό σκοπιμότητες. Πολιτική για τον Τουρισμό σημαίνει ενιαία αντίληψη για όλα τα δρώμενα που έχουν σχέση με τον Τουρισμό και βεβαίως προφανώς με τις εναλλακτικές μορφές Τουρισμού, τόσο πίσω είμαστε στην υιοθέτηση και προώθησή τους και βεβαίως στις νέες αγορές κ.λπ. Τομείς για τους οποίους έχουμε εξαιρετικά πλεονεκτήματα συγκριτικά με τις όποιες άλλες ανταγωνίστριες αγορές και όμως δεν τα χρησιμοποιούμε. 'Οσον αφορά στα Ξενία, τα οποία παραμένουν σε λήθαργο όσα δεν αυτοκαταστρέφονται μέσα στο χρόνο, θυμίζουν μόνο την αίγλη μίας άλλης εποχής και είναι κρίμα γιατί πραγματικά η Κυβέρνηση προτιμά μία ιδιότυπη ιδιωτικοποίηση των ΞΕΝΙΑ αντί να δοκιμάσει και να συζητήσει την μεταβίβαση με συγκεκριμένο πρόγραμμα, βεβαίως, στους Οργανισμούς Τοπικής Αυτοδιοίκησης πρώτου βαθμού και στη Νομαρχιακή Αυτοδιοίκηση για την κάλυψη διαφόρων προγραμμάτων και συγκεκριμένων πολύ εντόνων αναγκών.

Πολύ σύντομα και τηλεγραφικά σαν στοιχεία στρατηγικής που πιστεύουμε ότι θα έπρεπε να υπάρχουν στην χάραξη της όλης αντιμετώπισης του Τουρισμού, νομίζουμε ότι η Κυβέρνηση θα πρέπει να σχεδιάσει την επέμβασή της στον τομέα τον εξαιρετικά κρίσιμο της τουριστικής οικονομίας, με βάση τον ορίζοντα του 2010 και τις προοπτικές του ελληνικού Τουρισμού και όχι αποσπασματικά και στενά αμεσοπρόθεσμα.

Θα πρέπει να αντιληφθεί η κυβέρνηση και όλοι μας ότι ο χρόνος εργασίας συνεχώς θα μειώνεται, ενώ ο ελεύθερος χρόνος αδείας θα αυξάνεται δραματικά. Η Ελλάδα ήδη αντιμετωπίζει την πίεση από τον κόσμο των ανατολικών χωρών και στο μέλλον θα είναι πολύ μεγαλύτερη. 'Οπως επίσης πολύ μεγαλύτερος θα είναι και ο ανταγωνισμός από τις νέες αγορές που ανοίγουν σε άλλες περιοχές του πλανήτη.

Νομίζουμε ότι δεν πρέπει να μας αφήνουν αδιάφορους η νέα αγορά που έχει ανοιχθεί που είναι ενός πληθυσμού άνω των 500 εκατ. κατοίκων και η οποία βεβαίως θα πρέπει να διεκδικηθεί διότι θα παρουσιάσει πολύ μεγάλα οφέλη από την ανάπτυξη του τουρισμού μας στα επόμενα χρόνια. Και στα εντελώς απλά και εύκολα μέτρα που μπορεί να ληφθούν θα μπορούσε να είναι και η κατάργηση της βίζας και για τους κατοίκους των τέως ανατολικών χωρών, πράγμα το οποίο συνεχώς ζητούν και οι σχετικοί φορείς με τον τουρισμό, αλλά συναινούν και οι πρεσβείες μας σ' αυτές τις χώρες. Βέβαιως πέραν από τις διάφορες γνωστές και αυτές τις εναλλακτικές μορφές Τουρισμού για τις οποίες έχουμε αναφερθεί πολλαπλά, αλλά μονάχα θεωρητικά υπάρχει και μια ειδική μορφή Τουρισμού, ο θρησκευτικός τουρισμός που θα μπορούσαμε να αναπτύξουμε. Και θα μπορούσαν να ήταν πολλαπλά ένα σημείο αναφοράς και διαλόγου για τους ανθρώπους και τους πολιτισμούς, ξεπερνώντας το θέμα από στοιχείο διάκρισης και αντιπαλότητας σε κατάκτηση μιας άλλης ποιότητας. Σ' αυτή την κατεύθυνση πιστεύω ότι θα μπορούσε να δραστηριοποιηθεί και η αντίστοιχη επιτροπή της Βουλής.

Τέλος, γιατί να μην ενταχθεί ο Τουρισμός σε ένα μόνιμο Υφυπουργείο με μια διαχρονικότητα και μια διακομματική αποδοχή έτσι ώστε πραγματικά να μπορεί να δουλέψει μέσα στο χρόνο, να σχεδιάσει, να παράγει και να είναι αποτελεσματικός.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι τη συνεδρίασή μας παρακολουθούν από τα Δυτικά γενικά θεωρεία, αφού προηγουμένως ξεναγήθηκαν στην Εκθεση Ελευθερίου Βενιζέλου σαράντα έξι μαθητές και τρείς καθηγητές συνοδοί τους από το 9ο Γυμνάσιο Καλλιθέας. Τους καλωσορίζουμε.

(Χειροκροτήματα)

Κύριοι συνάδελφοι, έχω τη τιμή να ανακοινώσω στο Σώμα, ότι με την υπ' αριθμόν 6005/4906/8.11.96 απόφαση του Προέδρου της Βουλής ανασυγκροτήθηκε η προβλεπόμενη από το άρθρο 46, παρ. 5 σε συνδυασμό με τα άρθρα 25, παρ. 9 και 31 παρ. 6 του Κανονισμού της Βουλής, επιτροπή για την οργάνωση του εορτασμού της εκατονταετηρίδας από το θάνατο του Χαριλάου Τρικούπη για τη Θ' Περίοδο.

Η σχετική απόφαση η οποία θα κοινοποιηθεί στους κυρίους Βουλευτές και θα καταχωριστεί στα Πρακτικά της σημερινής συνεδρίασης, έχει ως εξής:

"ΒΟΥΛΗ ΤΩΝ ΕΛΛΗΝΩΝ

ΠΕΡΙΟΔΟΣ Θ'-ΣΥΝΟΔΟΣ Α'

ΔΙΕΥΘΥΝΣΗ ΝΟΜΟΘΕΤΙΚΟΥ ΕΡΓΟΥ Αθήνα, 8-11-1996

ΤΜΗΜΑ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΝ

Απόφαση

Ο Πρόεδρος της Βουλής

'Εχοντας υπόψη:

1. Τη συμπλήρωση 100 ετών από το θάνατο του Χαρίλαου Τρικούπη

2. Το άρθρο 46 παρ. 5 σε συνδυασμό με τα άρθρα 25 παρ. 9 και 31 παρ. 6 του Κανονισμού της Βουλής

3. Τις υποδείξεις των Κοινοβουλευτικών Ομάδων και

4. Το γεγονός ότι η συσταθείσα κατά τη Θ' περίοδο της Βουλής Επιτροπή για την οργάνωση του εορτασμού της εκατονταετηρίδας από το Θάνατο του Χαρίλαου Τρικούπη πρέπει να ανασυγκροτηθεί με βάση τη σύνθεση της παρούσης περιόδου της Βουλής

ΑΠΟΦΑΣΙΖΟΥΜΕ

ανασυγκροτούμε την Επιτροπή, σύμφωνα με το άρθρο 46 παρ. 5 του Κανονισμού της Βουλής, με αντικείμενο την οργάνωση του εορτασμού της εκατονταετηρίδας από το θάνατο του Χαρίλαου Τρικούπη, αποτελούμενη από τον Πρόεδρο της Βουλής και τους Αντιπροέδρους αυτής, καθώς και από έναν εκπρόσωπο των Κοινοβουλευτικών Ομάδων, σύμφωνα με τις υποδείξεις αυτών, ήτοι:

1. από το κόμμα του ΠΑΣΟΚ τον κ. Φοίβο Ιωαννίδη

2. από το κόμμα της Νέας Δημοκρατίας τον κ. Βασίλη Μαγγίνα

3. από το κόμμα του ΚΚΕ τον κ. Στρατή Κόρακα

4. από το κόμμα του Συνασπισμού τον κ. Γιάννη Δραγασάκη

5. από το κόμμα του ΔΗΚΚΙ την κα Βασιλική Αράπη - Καραγιάννη

Η Επιτροπή θα προεδρεύεται από τον Πρόεδρο της Βουλής και εν απουσία του από τον Αντιπρόεδρο, κατά σειρά εκλογής.

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ"

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ιωαννίδης, έχει το λόγο.

ΦΟΙΒΟΣ ΙΩΑΝΝΙΔΗΣ: Κύριοι συνάδελφοι, η σαφήνεια και η πληρότητα της απαντήσεως που έδωσε η Υφυπουργός κα Διαμαντοπούλου με απαλλάσσει του κόπου να αναφερθώ σε πολλά από τα θέματα που θίξατε στις αγορεύσεις σας.

Μερικές γενικές σκέψεις έχουν ίσως ενδιαφέρον και σ' αυτές θα αναφερθώ. 

Κατ' αρχήν άκουσα με προσοχή τον Πρόεδρο της Νέας Δημοκρατίας, αλλά και με έκπληξη όταν διατύπωσε τη σκέψη, απευθυνόμενος προς την Κυβέρνηση, "τα διαλύσατε όλα". Δεν ξέρω τι είναι εκείνο που τον έκανε να αναφερθεί στη λέξη "διάλυση". Δεν ξέρω ποιος διαλύεται. Και πάντως είναι καταπληκτικό να λέγεται ότι μια κυβέρνηση καινούρια και αν θέλετε έστω και η προηγούμενη κυβέρνηση της τριετίας του ΠΑ.ΣΟ.Κ. τα διέλυσε όλα.

Φοβάμαι ότι ο κίνδυνος διαλύσεως υπάρχει αλλού, κάτι που δεν το ευχόμαστε. 

'Ακουσα επίσης τον κ. 'Εβερτ να λέει ότι "δεκαπέντε χρόνια δεν έγινε τίποτα σε αυτόν τον Τόπο, με μια φωτεινή διακοπή της τριετίας της Νέας Δημοκρατίας." Επειδή άκουσα στα δελτία ειδήσεων ότι ο κύριος ψόγος που απηύθυναν οι ομιλητές - στελέχη της Νέας Δημοκρατίας στη σχετική σύνοδο ήταν ότι αιτία των κακών είναι η προηγούμενη τριετής κυβερνητική θητεία της Νέας Δημοκρατίας και γι' αυτό έχασαν τις εκλογές δεν ξέρω τι να πιστέψω: Να πιστέψω ότι εμείς τα διαλύσαμε όλα και δεν κάναμε τίποτα στα δεκαπέντε χρόνια ή ότι εσείς όπως λένε τα στελέχη σας, στην τριετία που κυβερνήσατε δεν τα καταφέρατε και τόσο καλά ώστε να έχετε σήμερα τα προβλήματα που έχετε και εν πάση περιπτώσει να μην επιδοκιμάσει την πολιτική σας ο Ελληνικός Λαός, στις πρόσφατες εκλογές.

Θα προσθέσω ακόμα πως είπαν διάφοροι ομιλητές δεν θυμάμαι αν το είπε ο κ. 'Εβερτ αλλά το είπε και ο κ. Σιούφας ότι δώσαμε πάρα πολλές υποσχέσεις προεκλογικά τις οποίες δεν μπορούμε να τηρήσουμε. Χαίρομαι που μπορώ να πω ότι, αυτή τη φορά, τις εκλογές τις κέρδισε ένα Κόμμα του οποίου ο ηγέτης αρνήθηκε να δώσει προεκλογικά υποσχέσεις. Και επειδή τις κέρδισε ενώ αρνήθηκε να δώσει υποσχέσεις θεωρώ ότι αυτό είναι ένα καλό σημάδι για τον Τόπο και για τον τρόπο με τον οποίο ο Ελληνικός Λαός έχει κάνει τις επιλογές του και ελπίζω να τις κάνει και στο μέλλον.

Κύριοι συνάδελφοι ο τουρισμός πράγματι είναι πολύ μεγάλη υπόθεση. Και δεν είναι μόνο για τους λόγους που είπατε. Υπάρχει ένας πρόσθετος πολύ σοβαρός λόγος. Σε μία εποχή ανεργίας, αυξανόμενης και παρατεταμένης, για τους γνωστούς λόγους διεθνώς και πάντως σε επίπεδο ευρωπαϊκό και στη Χώρα μας, δεν πρέπει να υποτιμάμε τη μεγάλη σημασία, που έχει ο τουρισμός που είναι η πιο εργατοβόρος βιομηχανία. Διότι ενώ ο εκσυγχρονισμός και η χρησιμοποίηση σύγχρονης τεχνολογίας μπορεί στους υπόλοιπους τομείς στο δευτερογενή τομέα κυρίως, να συνεισφέρει στην λεγόμενη δομική ανεργία καίτοι και αυτό αμφισβητείται τελευταία, είναι βέβαιο πάντως ότι ο τουρισμός είναι κατ' εξοχήν εργατοβόρος βιομηχανία και ο εκσυγχρονισμός όπου χρειάζεται να γίνει σε αυτόν τον τομέα, δεν συνεπάγεται τη μείωση αριθμού θέσεων απασχόλησης. Μάλιστα μια ορθή πολιτική στον τουρισμό, όπως αυτή που εφαρμόζει η Κυβέρνησή μας σήμερα δηλαδή της βελτίωσης της ποιότητας των παρεχομένων υπηρεσιών σημαίνει ουσιαστικά και νέες θέσεις εργασίας.

Και πρέπει να το σημειώσω και αυτό γιατί αναφερθήκατε μόνο σε αριθμούς εισερχομένων στη Χώρα, που δεν είναι το άπαν, χωρίς να αναφερθείτε στο συνάλλαγμα που εισρέει στη Χώρα, που ίσως είναι σημαντικότερο, ενόψει και του ότι διεθνώς υπάρχουν στοιχεία με τα οποία μετράται το πόσο μπορεί να αντέξει πρόσθετο πληθυσμό μια χώρα και ορισμένες μάλιστα εποχές, χωρίς να υποστεί αλλοιώσεις πολύ σημαντικές και μάλιστα αλλοιώσεις που έχουν δυσμενείς επιπτώσεις, πολλές φορές, στον τουρισμό.

Γιατί ξέρετε πολύ καλά, πως όταν αναπτύσσεται υπερβολικά και υπέρμετρα μια περιοχή βεβαίως επιβαρύνεται το περιβάλλον της. 'Ακουσα να επαναλαμβάνεται πάρα πολύ συχνά η λέξη "θάλασσα". 'Ηταν καθαρότατες οι θάλασσες ορισμένων σημείων των βορείων ακτών της Κρήτης αλλά με τους χιλιάδες τουρίστες, βεβαίως επιβαρύνεται και το περιβάλλον, αλλά και η θάλασσα της περιοχής. Επομένως δεν είναι το άπαν η αριθμητική αύξηση των τουριστών.

'Ακουσα τον ψόγο κατά της Υπουργού, που μου φάνηκε ιδιαίτερα περίεργος, για τον τρόπο που χειρίστηκε το θέμα του καζίνου του Φλοίσβου. Και μου φάνηκε περίεργος, γιατί δεν μπορώ να ξεχάσω, γιατί είναι λίγες μέρες μόνο, που συζητούσαμε την δική σας πρόταση κατηγορίας, εναντίον του πρώην Υπουργού Τουρισμού που σημαίνει ότι συμμερίζεστε την άποψη της Υπουργού και της σημερινής Κυβερνήσεως, ότι η υπόθεση της παραχώρησης του Φλοίσβου έγινε κατά τρόπο παράνομο, αφού κατηγορείτε τον τέως Υπουργό ως παρανομήσαντα.

'Ενα εκ των δύο. Δεν μπορεί να κατηγορείτε από τη μία τη σημερινή Κυβέρνηση και την απόφαση της ανακλήσεως της αποφάσεως του πρώην Υπουργού Τουρισμού και από την άλλη να διατυπώνετε κατηγορία και για διάπραξη ποινικών αδικημάτων κατά του πρώην Υπουργού που χορήγησε την άδεια. Συνεπώς, πρέπει να διαλέξετε, κύριοι συνάδελφοι.

Σε ό,τι αφορά τα έργα υποδομής, τα έργα υποδομής δεν είναι υπόθεση που λύνεται σε μια μέρα, σε ένα μήνα ή σε μια κυβερνητική θητεία. Τα έργα υποδομής, όπως ξέρετε, χρειάζονται και μακροχρόνιο σχεδιασμό, χρειάζονται βεβαίως και πολλά χρήματα, αλλά χρειάζεται και χρόνος μεγάλος μέχρι να εκτελεστούν ή να ολοκληρωθούν. 

Ανέφερε η Υφυπουργός το πόσα διεθνή αεροδρόμια έχει η Χώρα μας. Γνωρίζουμε ότι είναι δύσκολη η κατάσταση σε διάφορα αεροδρόμια-αναφέρθηκε και ο εκπρόσωπος του Συνασπισμού στο αεροδρόμιο του Ηρακλείου-νομίζω όμως ότι υπήρξε άδικος, ή ολίγον άδικος αν θέλετε, διότι βεβαίως, δεν είναι η μείωση του αριθμού των αφίξεων που σε σχέση με το συνολικό αριθμό αφίξεων είναι πολύ μικρή, που βελτίωσε τις συνθήκες του αεροδρομίου του Ηρακλείου, αλλά τα έργα υποδομής που γίνονται και βεβαίως αφορούν στις κτιριακές εγκαταστάσεις που είναι πρώτης προτεραιότητος θέμα και έχουν ολοκληρωθεί. Ασφαλώς όμως, όπως γνωρίζετε και ο Πρωθυπουργός κατά την επίσκεψή του στην Κρήτη και την προεκλογική περίοδο, αλλά και όλοι οι αρμόδιοι Υπουργοί, έχουν αναφερθεί στο λοξό διάδρομο του αεροδρομίου του Ηρακλείου, έργο που έχει ενταχθεί, προχωρεί και θα ολοκληρωθεί, βεβαίως, μέσα στα λογικά χρονικά πλαίσια που είναι αναγκαία για να γίνει ένα τέτοιο μεγάλο έργο.

Και επιπλέον, μια και εγώ εκλέγομαι σε ένα Νομό που υπήρξε πρωτοπόρος στον Τουρισμό και που σήμερα έχει προβλήματα και ο Τουρισμός στην περιοχή του Νομού Λασιθίου, θα θυμίσω ότι και εκεί επεκτείνεται το αεροδρόμιο της Σητείας και προχωρεί η διαδικασία με χρηματοδότηση μάλιστα ένα δισ. της μελέτης, με έγκριση του Υπουργείου Εθνικής Οικονομίας για το αεροδρόμιο Ανατολικής Κρήτης, το νέο μεγάλο διεθνές αεροδρόμιο το οποίο θα γίνει και με αυτοχρηματοδότηση.

Επομένως, για τα έργα υποδομής η Κυβέρνηση του ΠΑ.ΣΟ.Κ. κάνει ότι είναι δυνατόν. Δεν λέω ότι δεν γίνονται και λάθη ή παραλείψεις -ποιός μπορεί να κυβερνήσει χωρίς κάποια λάθη ή κάποιες παραλείψεις; Δεν υποστηρίζω ότι όλα τα κάναμε τέλεια στον Τουρισμό- αλλά βεβαίως, δεν είναι σωστό, κύριε Σιούφα, έστω και αν θελήσατε να δικαιολογήσετε τον Πρόεδρό σας, να λέγονται αυτά που ελέχθησαν περί των συνθηκών υγείας και ότι χρειάζεται να έχει κανείς ασφάλεια ζωής για να επισκεφθεί τα νησιά της Χώρας μας ή, επιπλέον, που μίλησε για σαπιοκάραβα! Διότι εάν αυτά μπορούν να γίνουν σλόγκαν εκτός των ορίων της Χώρας, καταλαβαίνετε ότι ασφαλώς, οδηγούν σε μία δυσφήμηση, παρά το ότι εγώ δεν θέλω να αποδώσω προθέσεις δυσφημίσεως σε κανέναν. Απλώς, να σημειώσω ότι μπορούμε να είμαστε πιο προσεκτικοί, διότι όταν μιλάμε για σαπιοκάραβα, για όνομα του Θεού! Υπάρχουν στη ναυτιλία μας και μάλιστα εξαιρετικά πλοία, και μεγέθους εκπληκτικού, τα οποία στέκουν και στο διεθνή ανταγωνισμό και είναι κυρίως τα πλοία των εταιρειών λαϊκής βάσης που υπάρχουν σε πολλές περιοχές της Χώρας μας.

Υπάρχει πρόβλημα μειώσεως του Τουρισμού; Υπάρχει.

Τελειώνω με μία αναφορά:'Οταν ήμουν Υφυπουργός, στη δύσκολη θέση που είναι σήμερα η κα Διαμαντοπούλου, εξεπροσώπησα τη Χώρα μας στο Συμβούλιο Τουρισμού στις Βρυξέλλες. Εκεί όλοι διαπίστωναν τη μείωση του Τουρισμού στην Ευρώπη, γενικότερα, που οφείλεται εν πολλοίς και στο άνοιγμα των νέων αγορών 'Απω Ανατολής, Ασίας, κ.λπ. και βεβαίως και σε άλλους λόγους. Πρέπει, επίσης, να σημειώσω ότι είχαμε πάρει την πρωτοβουλία και προτείναμε, αλλά δυστυχώς, μόνο η Ιταλία, Προεδρεύουσα τότε και η Ιρλανδία, Προεδρεύουσα σήμερα και το μικρό Λουξεμβούργο συνηγόρησαν με την άποψή μας ότι θα πρέπει η Ευρωπαϊκή 'Ενωση να αποκτήσει πολιτική ενιαία στον Τουρισμό, διότι είναι από τους τομείς στους οποίους η Ευρωπαϊκή 'Ενωση δεν έχει αναπτύξει πολιτική.

Δυστυχώς φαίνεται ότι οι μεγάλες χώρες Γερμανία,Γαλλία, Αγγλία κ.λ.π. δεν συναινούν στη διαμόρφωση ευρωπαϊκής πολιτικής για το τουρισμό, κάτι που εμείς θα συνεχίσουμε να επιχειρούμε και να προσπαθούμε να πείσουμε, γιατί θα είναι πολύ σημαντικά τα οφέλη για τη Χώρα μας, εάν επιτευχθεί και αυτός ο στόχος.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κασσίμης έχει το λόγο για δέκα λεπτά να δευτερολογήσει.

ΘΕΟΔΩΡΟΣ ΚΑΣΣΙΜΗΣ: Κύριοι συνάδελφοι, αντικατεστάθη ο Αντιπρόεδρος ο κ. Κατσαρός που ήθελε Καβαφική ρήση, αλλιώς θα έλεγα "απέλιπεν ο Θεός Αντώνιον", όπως είπε ο Καβάφης...

ΦΟΙΒΟΣ ΙΩΑΝΝΙΔΗΣ: Ο Καβάφης είπε "απολείπειν ο Θεός Αντώνιον".

ΘΕΟΔΩΡΟΣ ΚΑΣΣΙΜΗΣ: Α! Ακόμη καλύτερα! 'Ηρθε η ώρα για τον Αντώνιο.

Τι θέλατε, κύριε Κοινοβουλευτικέ Εκπρόσωπε του ΠΑ.ΣΟ.Κ. να πείτε, λέγοντας ότι δυσφήμισε ο κ. 'Εβερτ τον Τουρισμό, όταν είπε κάτι που το βλέπουμε όλοι, ότι δηλαδή χρειαζόμαστε εκσυγχρονισμό στην υποδομή. Δεν φώναξε φωτογράφους ο κ. 'Εβερτ ούτε έδωσε είδηση για τον "μουσακά ξ". Το θυμάστε; Η κυρία Υπουργός Ανάπτυξης μόλις ανέλαβε το Υπουργείο Τουρισμού για να δείξει πόσο στα λαϊκά πράγματα είναι, φώναξε δημοσιογράφους "ελάτε γρήγορα να σας πω: πήγα να φάω σε μία ταβέρνα σε τουριστική περιοχή και άκουσα που έλεγε "ένα μουσακά ξ". 'Ηταν υπερτιμολογημένος για τους ξένους. Και την άλλη μέρα οι ιταλικές και οι ισπανικές εφημερίδες διαφήμιζαν την κα Βάσω Παπανδρέου λέγοντας "κλέβουν στην Ελλάδα τους τουρίστες, δήλωσε η αρμοδία Υπουργός Τουρισμού".

Αυτά κάνετε με το λαϊκισμό, κύριε Ιωαννίδη, με όλη την αγάπη που σας έχω. Αν θέλετε να πούμε και άλλα, ποιο καζάνι βράζει, σε ποιο Κόμμα βράζει. Γι' αυτά, οσονούπω η βαλβίδα θα σκάσει. Αφήστε, όμως, να έρθουν με το χρόνο. 

Θα ήθελα να παρακαλέσω τη συμπαθεστάτη Υφυπουργό, να μη χρησιμοποιεί το λαϊκίστικο όρο "σπατόσημο". Αυτό το χρησιμοποιούν οι TOUR OPERATORS, οι εχθροί της Ελλάδος και το ΠΑ.ΣΟ.Κ. σαν αντιπολίτευση. Ο όρος είναι "τέλος αεροδρομίου", το οποίο δεν έχει καμία σχέση με τα Σπάτα, έχει σχέση με την ανάπτυξη των τοπικών αεροδρομίων, όπου εισπράττεται και ένα ποσοστό που πηγαίνει στο Υπουργείο Οικονομικών. Μη λέμε στους ξένους που τους παίρνουμε τα λεφτά ότι είναι για τα Σπάτα. Να λέμε στους ξένους ότι τους παίρνουμε τα λεφτά για να βελτιώσουμε τα αεροδρόμια στα οποία κατεβαίνουν. Δεν είναι ίδρυμα η Ελλάς και καλώς μπήκε το τέλος αεροδρομίου. Για ένα πράγμα μας κατηγορούν και έχουν δίκιο. Το τέλος αυτό δεν πάει για την ανάπτυξη των τοπικών αεροδρομίων.

Σας κάνω έκκληση να ξεχάσετε τον όρο αυτό, ο οποίος δυσφημίζει την Ελλάδα. 

'Ακουσα -είπα ακριβές- ότι η κα Βάσω Παπανδρέου στη Θεσσαλονίκη μίλησε για την ανώνυμη εταιρία Ε.Ο.Τ. και τρεις θυγατρικές. Απλώς, μεσολάβησε, δύο μέρες μετά, η ημερίδα των εργαζομένων, οι οποίοι κατήγγειλαν τη λογική αυτή, εξ ου και ήρθε χθες η Υπουργός Ανάπτυξης να περιορίσει σε δύο τις ανώνυμες εταιρίες, στα φιλέτα, στο Φεστιβάλ Αθηνών. Αρκεί να σας πω ότι εδώ και δεκαοκτώ μήνες ξεκίνησε η ιστορία, επί κ. Σηφουνάκη -το είχε πει και ο αλήσθου μνήμης Λιβανός- για να γίνει Ανώνυμη Εταιρεία το Φεστιβάλ. Κάποιος γνωστός έκανε μία ανώνυμη εταιρία μετακλήσεως καλλιτεχνών. Θέλει να γίνει ο νέος Κρίτας. Τώρα, θα την διευθύνει από το 'Αγιον 'Ορος ή από εδώ δεν ξέρω! Αυτό βρέστε το, όταν θα την κάνετε Ανώνυμη Εταιρεία.

Είπατε, κυρία Υφυπουργέ, ότι έχει πολύ κόσμο ο Ε.Ο.Τ. Μήπως αυτό σημαίνει απολύσεις; Θα έπρεπε αυτό να το διευκρινίσουμε, για να ξέρουν και οι εργαζόμενοι, εάν ο εκσυγχρονισμός περνάει μέσα από την ανεργία. Καλό θα είναι και να το κουβεντιάσουμε.

Είπατε κάτι για το ιδιοκτησιακό καθεστώς. 

Είστε όλοι υπεύθυνοι, γιατί είσαστε όλοι στην Αίθουσα, όποτε κάναμε επερωτήσεις και όλοι στέλνατε τον κ. Λιβανό. Αυτή η τακτική του να αλλάζουμε Υπουργό κάθε έξι μήνες και να πετάμε το μπαλάκι στον προηγούμενο δεν ισχύει, τουλάχιστον δεν μας πιστεύει κανείς...

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Πετάξαμε κανένα μπαλάκι;

ΘΕΟΔΩΡΟΣ ΚΑΣΣΙΜΗΣ: Το ΠΑ.ΣΟ.Κ. μονίμως αυτό κάνει.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Υπερασπιστήκαμε την πολιτική μας. Δεν πετάξαμε κανένα μπαλάκι.

ΘΕΟΔΩΡΟΣ ΚΑΣΣΙΜΗΣ: Θα δούμε αν έχετε πολιτική. Μας αναγγείλατε αυτή που θα κάνετε και όχι κάποια πολιτική που έγινε. 

Θυμάστε, εκείνη την περίφημη Τράπεζα Τουρισμού με κεφάλαιο την περιουσία του Eλληνικού Οργανισμού Τουρισμού (Ε.Ο.Τ.) για την οποία δώσατε 200 εκατομμύρια για να γίνει η μελέτη; Και σας είχα πει τότε, ποια περιουσία, ποιο ιδιοκτησιακό καθεστώς; Και ρωτάω, κυρία Υφυπουργέ, πώς θα περάσετε ιδιοκτησία σε μια Α.Ε. περιουσίας η οποία δεν ανήκει κατ' ιδιοκτησίαν στον Ε.Ο.Τ.; 'Εχετε ψάξει να δείτε πόσο μικρό ποσοστό είναι στην ιδιοκτησία του Ε.Ο.Τ.; Τι θα περάσετε λοιπόν; Την περιουσία του Υπουργείου Γεωργίας; Του Υπουργείου Πολιτισμού; Αρχαιολογικούς χώρους; Το ψάξατε;

Δεν έχει γίνει καμία μελέτη για τίποτα. 'Ολα γίνονται στο πόδι με ένα και μόνο στόχο. Να εξυπηρετήσουν κάτι. Και με κατηγόρησε η κυρία Υφυπουργός, ότι όταν ήμουν Υφυπουργός επί δέκα μήνες δεν πρόλαβα να δώσω κανένα ΞΕΝΙΑ. Βεβαίως, δεν πρόλαβα γιατί κάναμε μια μελέτη και διεθνή διαγωνισμό. Και το διαγωνισμό για την Πορταριά τον βρήκε το ΠΑ.ΣΟ.Κ. εν εξελίξει. Δεν επιταχύναμε διαδικασίες. Δόθηκε η Πορταριά και ξέρουμε πως δόθηκε.

Δε μου αρέσει να σκανδαλολογώ, αλλά αν το θέλετε θα σας κάνω μια ερώτηση, για όλες τις συμβάσεις παραχωρήσεως και γι' αυτήν που υπέγραψε παραμονές εκλογών η κα Παπανδρέου για το mini-market στον 'Αλιμο με 5,5 εκατομμύρια το χρόνο, ενώ αυτό θα κάνει τζίρο 1 δις. Εκεί υπολογίζεται. Θα είναι ένα μαγαζάκι μοναδικό.

ΦΟΙΒΟΣ ΙΩΑΝΝΙΔΗΣ: Κύριε Κασσίμη, αυτή είναι μια σοβαρή καταγγελία που δεν την κάνουν έτσι. Δεν είναι στο περιεχόμενο της επερώτησης.

ΘΕΟΔΩΡΟΣ ΚΑΣΣΙΜΗΣ: Σοβαρότατη καταγγελία. Και καλώ την κυρία Υφυπουργό να φέρει εδώ τη συγκεκριμένη σύμβαση. Είναι για αξιοποίηση περιουσίας του Ε.Ο.Τ. και υπεγράφη παραμονές εκλογών. Και είχα προειδοποιήσει να μη δημοσιευτεί γιατί παραήταν χοντρό.

Είπατε για το ΞΕΝΙΑ. Κύριε Υφυπουργέ, το ΞΕΝΙΑ ήταν 100 εκατομμύρια η ζημιά και το προσέθεσα. Είπα 90 η εκμετάλλευση και 100 το ΞΕΝΙΑ 190. Σήμερα είναι 2,4 δις. Εκεί έχει φθάσει. 

Ακόμα περιμένω να δω το αποτέλεσμα της 'Ενορκης Διοικητικής Εξέτασης (Ε.Δ.Ε.). Θα έχετε πάει στη Βουλιαγμένη στην πλάζ του Ε.Ο.Τ.. 'Εχει κάποια κτίρια τα οποία είναι εκατό τετραγωνικά. Αγοράστηκαν δέκα τόνοι χρώμα για να βαφτούν. Το χρώμα δε βρέθηκε ποτέ. 'Οταν, δε, έγινε η δική μου καταγγελία και πήγε ο Εισαγγελέας έτρεξε ο Β.Π. να πάει στην Αστυνομία να πει ότι έσπασαν την αποθήκη και τα έκλεψαν. Αλλά η αποθήκη δε χωρά δέκα τόνους χρώμα. Αυτά, όμως, έμειναν στις Ε.Δ.Ε. όπως και το μεγάλο σκάνδαλο του ΠΑ.ΣΟ.Κ. των 4 δισ. για τα εκπαιδευτικά. Το είχα καταγγείλει από την εποχή που πήγα εγώ στον Ε.Ο.Τ. Τα χρήματα των εκπαιδευτικών προγραμμάτων πηγαίνουν σε τσέπες διαφόρων επιτηδείων.

'Ερχομαι τώρα στο συγκεκριμένο θέμα της επερώτησης που είναι τα έργα υποδομής. Το 1993 είχαμε 6,4 δισ. απορρόφηση. Το 1994 4,3 δισ., το 1995 4,3 δισ. και το 1996 -κυρία Βάσω Παπανδρέου- 2,8 δισ. Τι θα κάνετε θα το δούμε του χρόνου. Εγώ σας λέω τι κάνατε. Και σας λέω να μην προχωρήσετε σ' αυτές τις δύο Α.Ε. για να βολέψετε κάποιους ημετέρους στα διοικητικά συμβούλια και για να λειτουργήσουν με πλήρη αδιαφάνεια.

Το Φεστιβάλ μπορεί να λειτουργήσει αρκεί να μη φθάνουμε στα 2,5 δισ. για τη χρηματοδότησή του. Αρκεί να ενταχθεί στο πρόγραμμα της τουριστικής δράσης. Και δεν είναι ανάγκη ούτε το Μέγαρο Μουσικής να αποκτήσει θυγατρική Α.Ε. ούτε να δοθεί η εκμετάλλευση μέσα από διαδικασίες πέραν των υφισταμένων νομοθετημένων διαδικασιών περί διαφανείας εκποιήσεως δημοσίων εκτάσεων ή δημοσίων επιχειρήσεων.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέλλος έχει το λόγο.

ΤΡΙΑΝΤΑΦΥΛΛΟΣ ΜΠΕΛΛΟΣ: Είναι πολύ λίγα τα τρία λεπτά, κύριε Πρόεδρε.

Κύριε Πρόεδρε, θα σταθώ και εγώ σ'αυτό που είπε η κυρία Υφυπουργός, σχετικά με τη θέση του κ.'Εβερτ. Είναι δυσφήμηση το ότι λέμε την πραγματικότητα; Θα αναφερθώ σε ένα παράδειγμα που αναφέρεται σε συσκέψεις και στα μεγάλα συνέδρια, ειδικά για τη Χώρα μας. 'Ερχεται ένας τουρίστας και μόλις φθάνει στο αεροδρόμιο κάνει μια ώρα για να παραλάβει τις βαλίτσες του. Βγαίνει έξω και αφού περιμένει αρκετά για να βρεί ένα ταξί, μόλις το βρεί και επιβιβασθεί διαπιστώνει ότι τα καθίσματα είναι σκισμένα. Την ώρα που ανακουφισμένος βλέπει το no smoking, ξαφνικά βλέπει τον ταξιτζή να ανάβει τσιγάρο. Μετά από πολύ ώρα και ταλαιπωρία, φθάνει στο ξενοδοχείο, ανεβαίνει στο δωμάτιό του και προσπαθεί να επικοινωνήσει με τους δικούς του. Διαπιστώνει ότι δεν μπορεί, γιατί δεν υπάρχει καλή τηλεφωνική επικοινωνία. Βγαίνει έξω για να κάνει μπάνιο και διαπιστώνει ότι η παραλία είναι γεμάτη σκουπίδια. Το ίδιο άσχημος είναι και ο περιβάλλων το Ξενοδοχείο χώρος. Επίσης οι δρόμοι είναι σε κακά χάλια, υπάρχει ηχορύπανση και οι άνθρωποι δεν τον εξυπηρετούν.

Αυτή είναι η δυσφήμηση; Είναι δυσφήμηση που γίνεται από τον κ.'Εβερτ και τη Νέα Δημοκρατία, ή είναι η πραγματικότητα; Αν αυτός ο τουρίστας μείνει ευχαριστημένος, θα πάει στην πατρίδα του και θα μας στείλει άλλους έξι. Αν μείνει όμως δυσαρεστημένος, θα μας διώξει είκοσι ένα. Αυτοί είναι οι υπολογισμοί που έχουν γίνει. Φταίει, λοιπόν, ο κ.'Εβερτ, ή εμείς που λέμε την πραγματικότητα; Μήπως πρέπει η Πολιτεία να κοιτάξει τι θα κάνει για να μπορέσει να βελτιώσει την ποιότητα του τουρισμού; Μήπως δεν πρέπει να κρυβόμαστε πίσω από το δάκτυλό μας;

Διαπιστώνω πως είστε ευχαριστημένη, κυρία Διαμαντοπούλου, που η κα Παπανδρέου είναι στο Υπουργείο Ανάπτυξης και έχει τόσα Υπουργεία κάτω από την επίβλεψή της. Γιατί είναι απλώς επίβλεψη. Και απορώ γιατί μιλάτε για παρουσιολόγιο. Με δύο ώρες την εβδομάδα που πηγαίνει στο Υπουργείο, είναι δυνατόν να ασχολείται με τα θέματα του τουρισμού; Μην ξεχνάμε ότι ο τουρισμός θα είναι ο πρώτος οικονομικός τομέας στις αρχές του αιώνα. Είστε ευχαριστημένη που η διαφήμιση αρχίζει τον Ιανουάριο, όταν ξέρουμε ότι μέχρι τα τέλη του ίδιου μήνα έχει γίνει το 90% των κρατήσεων; Είστε ευχαριστημένη που ξεκινάμε σήμερα από μηδενική βάση τις διαπραγματεύσεις; Πέρσι σε μερικά θέρετρα οι εφτά ημέρες κλείνονταν με 30.000 δραχμές και εκεί μέσα ήταν το πρωϊνό ένα γεύμα και η διαμονή. Είστε ευχαριστημένη με όλα αυτά;

'Οσο για το καζίνο, εδώ μέσα ο κ.Λιβανός είπε χαρακτηριστικά, ότι έτριψε την επερώτηση στα μούτρα του κ.Κασσίμη. 'Ετσι μας είπε. Τότε, λοιπόν, χειροκροτούσε η μισή Αίθουσα και στήριζε τον κ.Λιβανό, επειδή κατόρθωσε να αποδείξει ότι δεν έγιναν όλα αυτά που εκατηγορείτο ότι έγιναν με τα καζίνο.

'Οταν η κα Παπανδρέου έγινε Υπουργός, αρμόδια για τον τουρισμό, κατήργησε τη σύμβαση. Τι έκανε για να δικαιολογήσει την κατάργηση της σύμβασης; Μήπως ήθελε να στηρίξει κάποιο άλλο καζίνο; Αν δεν ήθελε να εξυπηρετήσει μερικά συμφέροντα, θα μπορούσε να έχει κάπου αλλού το καζίνο του Φλοίσβου, αγού έγιναν και αυτές οι προτάσεις. Επομένως μην επαίρεσθε για την πολιτική σας, μια πολιτική που καταβαραθρώνει τον τουρισμό.

Στην Τουρκία έχει προγραμματιστεί να πάνε τριακόσιες πενήντα χιλιάδες Γερμανοί τουρίστες το χειμώνα. Υπάρχει μια αεροπορική εταιρεία η Tουρκις Ερλαϊνς η οποία αγωνίζεται για να φέρει τουρισμό. Η δική μας η Ολυμπιακή Αεροπορία τι κάνει;

ΠΡΟΕΔΡΕΥΩΝ (Παναγιώτης Σγουρίδης): Ο κ.Σπύρου έχει το λόγο.

ΣΠΥΡΙΔΩΝ ΣΠΥΡΟΥ: Κύριοι συνάδελφοι, παρακολουθήσαμε στην Αίθουσα αυτή και συμφωνήσαμε ότι ο τουρισμός είναι μια εθνική υπόθεση. Είναι ανάγκη επιτέλους να χαράξουμε αυτήν την πολιτική και να μη μείνουμε στις προθέσεις της κυρίας Υπουργού.

Επεσήμανα στην πρωτολογία μου, ότι δεν είναι δυνατόν ένας τόσο σημαντικός τομέας να αντιμετωπίζεται από μία Υπουργό σαν πάρεργο.

Είμαι από μία τουριστική περιοχή από την Κέρκυρα και πραγματικά σήμερα βιώνουν οι κάτοικοι αυτήν την άναρχη ανάπτυξη του τουρισμού, την υπερπροσφορά δωματίων και καταλυμάτων, που έρχονται τα αντικειμενικά κριτήρια πραγματικά να αφαιμάξουν το εισόδημα αυτών των κατοίκων, όταν με τη μείωση του τουρισμού τα περισσότερα απ' αυτά έμειναν άδεια. Είναι αναγκασμένοι στη φετινή φορολογική δήλωση, όπως και στην περσινή, να πληρώσουν με αντικειμενικά κριτήρια. Το Kράτος αντί να βοηθήσει, αντί να συμπαρασταθεί πραγματικά τους έχει οδηγήσει στην απόγνωση. Οι tour oper ations είναι ασύδοτοι. Εκμεταλλεύονται τα μικρά ξενοδοχεία, εκμεταλλεύονται τα ενοικιαζόμενα δωμάτια μέσα από διαδικασίες που είναι αδιαφανείς με αποτέλεσμα το κόστος ενοικίασης να είναι πολύ κατώτερο απ'αυτό που δίνει o Ε.Ο.T. Παράλληλα τα ίδια τα τουριστικά γραφεία -και είναι ένα σημείο που θα πρέπει να προσεχθεί- ασκούν εσωτερική πολιτική στον τουρισμό, μεταφέροντας τους τουρίστες και εισπράττοντας χρήματα τα οποία δεν αποδίδονται ή δεν είναι με επίσημα έγγραφα και τους πηγαίνουν εκεί που πληρώνουν είτε ξενοδοχεία είτε καταστήματα είτε μπαρ. Μία κατάσταση πραγματικά που ξεφεύγει από τον έλεγχο και των αρχών και της Tοπικής Aυτοδιοίκησης. Αρμοδιότητες πιστεύω θα πρέπει να δοθούν και στην Tοπική Aυτοδιοίκηση για να μπορούν να αντιμετωπίσουν το πρόβλημα του τουρισμού, αλλά προ πάντων είναι ώρα να χαραχθεί μια εθνική πολιτική, μια πολιτική, εν πάση περιπτώσει, μέσα από ένα συμβούλιο διακομματικό θα μπορούσα να πω, πάνω σε ένα θέμα το οποίο χρειάζεται πραγματική υπευθυνότητα εκ μέρους της Πολιτείας.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σπύρου.

Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, θα ήθελα να διαβεβαιώσω τον Κοινοβουλευτικό Εκπρόσωπο της Νέας Δημοκρατίας για το βαθύτατο σεβασμό μου, τόσο στο θεσμό του Αρχηγού της Αξιωματικής Αντιπολίτευσης, όσο και στο πρόσωπο του κ. 'Εβερτ προσωπικά. Πρέπει όμως να διαφυλάξω και το δικαίωμά μου σαν μέλος του Κοινοβουλίου να αντιδράσω σε διατύπωση εκφράσεων μέσα σ'αυτήν την Αίθουσα, οι οποίες στο στόμα των ανταγωνιστών μας βάλλουν ευθέως κατά του ελληνικού τουρισμού.

Η συζήτηση εξελίχθηκε σε μεγάλο βαθμό και επί της πολιτικής και της σημερινής κατάστασης όσο και επί συγκεκριμένων θεμάτων για τον Ε.Ο.Τ. Σίγουρα η κρίση είναι μια πραγματικότητα και κανείς δεν προσπαθεί να δώσει άλλη εικόνα. Υπάρχει μια κρίση η οποία οφείλεται στα οικονομικά προβλήματα που έχουν οι βασικοί μας πελάτες δηλαδή οι χώρες της Δυτικής Ευρώπης που είναι το 60% των τουριστών που έρχονται και η οποία κρίση αγγίζει όλη τη μεσογειακή λεκάνη η οποία είναι ο χώρος υποδοχής του 1/3 του παγκόσμιου τουρισμού. Και επειδή αυτή η κρίση είναι σε όλα τα επίπεδα, σε όλες τις μεσογειακές χώρες η ίδια, γι'αυτό και πρόσφατα έχει γίνει και ο Mεσογειακός Οργανισμός Τουρισμού, ο οποίος προσπαθεί να χαράξει πολιτικές που θα αντιμετωπίσουν σε μεσογειακό επίπεδο το πρόβλημα του τουρισμού.

Φυσικά, δεν είναι μόνο η οικονομική κρίση και δεν είναι καθόλου σωστό κάθε φορά να αποδίδουμε τις ευθύνες μόνο σε εξωγενείς παράγοντες. Οι ενδογενείς παράγοντες είναι γνωστοί. Τα διαρθρωτικά προβλήματα του ελληνικού τουρισμού, του τρόπου που στήθηκε, του τρόπου που λειτούργησαν οι επιχειρήσεις, οι κρατικές πολιτικές είναι όλα αυτά γνωστά και για να αντιμετωπισθούν είπαμε ότι χρειάζονται διαρθρωτικές αλλαγές. 'Οχι διαρθρωτικές αλλαγές και σχεδιασμός που "θα" γίνει, αλλά σχεδιασμός που έγινε, που αποτυπώθηκε με μορφή μέτρων στο επιχειρησιακό πρόγραμμα τουρισμού και που το πρόγραμμα αυτό είναι εν εξελίξει.

Είπατε, κύριε Κασσίμη, ότι στις απορροφήσεις του 1993 ήταν 6,3 δισ., το 1994 4 δισ. και κάτι και πήγαν μειούμενες οι απορροφήσεις.

Επειδή όλοι γνωρίζουμε τη λειτουργία των προγραμμάτων και των απορροφήσεων εδώ και πολλά χρόνια θα θυμίσω ότι το 1993 είναι το τελευταίο έτος του Α' Κοινοτικού Πλαισίου Στήριξης το οποίο απορρόφησε το μεγαλύτερο ποσό χρημάτων της τελευταίας πενταετίας γιατί έπρεπε να απορροφηθούν και γιατί είχαν ωριμότητα τα έργα μια και ήμασταν στο τέλος του Κοινοτικού Πλαισίου Στήριξης και από το 1994 αρχίζει το Β' Κοινοτικό Πλαίσιο Στήριξης για όλους τους τομείς, το οποίο έχει τις εξής διαφορές και τις εξής δυσκολίες:

Δημιουργείται ένα καινούριο πλαίσιο εφαρμογής του Β' Κοινοτικου Πλαισίου Στήριξης, συνολικά και όχι μόνο για τον τουρισμό, όπου τα έργα πλέον για να εκταμιεύσουν, πρέπει να παρουσιάσουν μελέτη βιωσιμότητας, μελέτη περιβαλλοντικών επιπτώσεων, να έχουν επιλεγεί οι φορείς οι οποίοι αποδεικνύουν και αυτοί τη βιωσιμότητα τους, να έχει γίνει προκήρυξη, να έχει επιλεγεί ο ανάδοχος, να έχουν μπει οι μπουλντόζες, να έχουν γίνει οι πρώτες εκταμιεύσεις -ή αντίστοιχα όταν είναι σε επιχειρήσεις να έχει γίνει το έργο των επενδύσεων- και μετά να γίνει η πρώτη εκταμίευση δραχμής. Δεν υπήρξαν προκαταβολες όπως υπήρχαν στο Α' Κοινοτικό Πλαίσιο Στήριξης.

Με την αλλαγή όλου αυτού του πλαισίου υλοποίησης των έργων, υπήρξαν και διαφορετικές καθυστερήσεις φυσικά σε κάθε επί μέρους και επιχειρησιακό πρόγραμμα. Το επιχειρησιακό πρόγραμμα τουρισμού -είπα πριν και δεν επαναλαμβάνω τα ίδια- έχει την ιδιαιτερότητα που είπαμε στη σχέση του με τον πολιτισμό, δηλαδή, θα έπρεπε να έχει προχωρήσει πιο γρήγορα και δεν προχώρησε και είναι ευθύνη για μας αυτό, όμως ξεκίνησε το 1995, εγκρίθηκε το 1995, το 1996 μπήκε σε λειτουργία και μέσα στο 1996 έχουμε ήδη 37,5% δεσμεύσεις και 14% απορροφήσεις.

Εκεί που είναι το πιο σημαντικό, βέβαια, είναι το θέμα των υποδομών και τα περίφημα αεροδρόμια, όπου δεν ξέρω κατά πόσο μπορούμε να σχολιάσουμε την πολιτική μέσα από τον άτυχο τουρίστα τον οποίο περιγράψατε, κύριε συνάδελφε, γιατί υπάρχουν και πάρα πολλοί, πολύ πιο τυχεροί, τουρίστες, οι οποίοι έχουν καλές εντυπώσεις από την Χώρα μας.

Τα έργα, λοιπόν όσον αφορά τις υποδομές θα αναφερθώ μετά τα μικρά, λειτουργικά που δημιουργούν προβλήματα: Σύμφωνα με την ΙΑΤΑ είναι σαράντα λεπτά ο μέσος χρόνος που πρέπει να παραλάβει κάποιος τις αποσκευές του. Φέτος ήμασταν κοντά στον μέσο όρο διεθνώς και σε αεροδρόμια που έγιναν παρεμβάσεις όπως σ' αυτό του Ηρακλείου, ήταν δέκα λεπτά ο μέσος όρος χρόνου για να παραλάβει κάποιος τις αποσκευές του.

Τώρα στο θέμα των έργων: Δεν αναφέρθηκα πριν, γιατί δεν θεώρησα ότι πρέπει να κάνω μία αναφορά εκτενή σε έργα και δεν μίλησα καθόλου για "θα" κύριε Κοινοβουλευτικέ Εκπρόσωπε, αλλά μίλησα για έργα τα οποία είναι σε εξέλιξη και των οποίων τον κατάλογο θα καταθέσω. 'Εχω τον κατάλογο των αεροδρομίων, όπου είναι τριάντα εννιά, στα οποία αυτή τη στιγμή γίνονται έργα, με προϋπολογισμούς και για το 1997 και μεταξύ αυτών είναι Κεφαλλονιά, Ζάκυνθος, Κέρκυρα, Κάσος, Πάρος, Σύρος, Σαντορίνη, Μύκονος, Ικαρία. Θα μπορούσα να τα διαβάσω όλα με τα αντίστοιχα ποσά που έχουν εκταμιευθεί και αυτά που προγραμματίζονται για το 1997.

'Εργα του Ε.Ο.Τ., άλλα που δημοπρατήθηκαν και είναι σε εξέλιξη, άλλα που συνεχίζονται, άλλα τα οποία δημοπρατούνται. Ενδεικτικά πάλι λέω: Μαρίνα Ρόδου, μαρίνα Μυτιλήνης, μαρίνα Πύλου, μαρίνα Μαλλίων, μαρίνα Πυθαγορείου, μαρίνα Σκύρου ...

ΘΕΟΔΩΡΟΣ ΚΑΣΣΙΜΗΣ: Κυρία Υφυπουργέ, η μαρίνα της Πύλου είναι έτοιμη εδώ και πέντε χρόνια.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Σας παρακαλώ πολύ, κύριε Κασσίμη, είναι έργα που συνεχίζονται και έργα τα οποία δημοπρατήθηκαν τώρα, όπως και πολλά άλλα: Μεθοριακοί σταθμοί, έργα απο το ΙΝΤΕREG τα οποία έχουν ξεκινήσει. Και όσον αφορά και το επιχειρησιακό πρόγραμμα, θα σας πω ακόμη και το πιο απλό και το πιο μικρό, ότι και γήπεδα γκόλφ, τα οποία ηταν μέσα σε ένα συνολικότερο σχεδιασμό για διαφορετικές δράσεις στον τουρισμό, ακόμη και τέτοια μικρά έργα αλλά τελείως διαφορετικής λογικής, έχουν ξεκινήσει. Αυτά φυσικά θα τα καταθέσω και είναι στη διάθεσή σας. Ευχαριστώ πολύ για τη διόρθωσή σας και για τη λέξη "σπατόσημο". Ξερετε ότι επί της ουσίας οφείλεται στο ότι τα 2/3 του τέλους του αεροδρομίου πάντα έχουν αυτή την κατεύθυνση, όμως, θα συμφωνήσουμε ότι ο όρος "τέλος αεροδρομίου" είναι πολύ πιο σωστός.

Για τον Οργανισμό Τουρισμού: Αγαπητέ κύριε συνάδελφε, νομίζω ότι αυτό που ακούστηκε είναι το απαύγασμα του λαϊκισμού, κάθε φορά που λέμε ότι κάπου υπάρχει πολύς κόσμος, η επόμενη πρόταση να είναι, άρα θα απολυθεί, άρα δεν πρέπει να κάνουμε τίποτε, άρα να αφήσουμε τα πράγματα όπως είναι. Το ότι υπάρχει ανάγκη αναδιάρθρωσης των υπηρεσιών ενός οργανισμού ο οποίος έχει πολύ περισσότερο κόσμο από ό,τι πρέπει, με ειδικότητες οι οποίες δεν είναι πάντα αυτές που χρειάζεται, δεν σημαίνει ότι θα απολυθεί ο κόσμος. Θα πρέπει να υπάρξει μία ορθολογική αναδιάρθρωση του ανθρώπινου δυναμικού στο δημόσιο τομέα και ξέρετε πολύ καλά ότι προς αυτήν την κατεύθυνση κινούμαστε.

Το δεύτερο σημείο που είναι η περιουσία του Ε.Ο.Τ.: Θα συμφωνήσω μαζί σας -γι' αυτό και το ανέφερα στην πρωτομιλία μου- ότι πράγματι είναι εξαιρετικά πολύπλοκο το θεσμικό πλαίσιο της ιδιοκτησίας του Ε.Ο.Τ. και γι' αυτό και είναι και πολύ δύσκολη η αντιμετώπιση και έγιναν και πάρα πολλά πειράματα. Μιλήσατε για την Τράπεζα Τουρισμού, η οποία πραγματικά δεν έγινε, αλλά θα σας υπενθυμίσω τα εκατοντάδες εκατομμύρια που δόθηκαν απο τον κ. Μάνο σε μελέτη για την καταγραφή της περιουσίας του Ε.Ο.Τ. που κατέληξε σε τι; Σε μία συγκέντρωση σε φακέλλους των τοπογραφικών των υπηρεσιών του Ε.Ο.Τ.

Εδώ και πάρα πολλά χρόνια, γίνονται προσπάθειες γι' αυτήν την αξιοποίηση της περιουσίας, η οποία δεν έγινε ποτέ, γιατί είναι αδύνατον σε μία διεύθυνση του Ε.Ο.Τ. να γίνει αυτή η αξιοποίηση.

Γι αυτό επαναλαμβάνω μετ' επιτάσεως ότι αυτή η μορφή είναι υπό την εποπτεία του Δημοσίου και έχει σαν στόχο τη μεγαλύτερη ευελιξία δράσεως.

Θα αναφερθώ στην παρατήρηση του Κοινοβουλευτικού Εκπροσώπου του Κ.Κ.Ε. και θα πω ότι δεν υπάρχει ένας μονόδρομος ιδιωτικοποίησης προς μόνο στους ιδιώτες που ενδιαφέρονται. Θέλω να θυμίσω ότι επί κυβερνήσεως ΠΑ.ΣΟ.Κ., ΞΕΝΙΑ -όπως στα Γιάννενα στην 'Εδεσσα, στη Μυτιλήνη, το Βόλο, πλαζ, όπως στις αλυκές και στην Πάτρα- έχουν δοθεί σε δήμους και κάθε φορά γίνεται, και με το καινούριο θεσμικό πλαίσιο, προσπάθεια να δοθεί σε εκείνον ο οποίος έχει τη δυνατότητα να το λειτουργήσει. Για τα προβλήματα που υπάρχουν κάθε φορά και σ' αυτό που αναφερθήκατε, στο διαγωνισμό της Πορταριάς, θα πρέπει η διοίκηση με τον καλύτερο τρόπο να το δώσει, έτσι ώστε να το διαφυλάξει από ιδιωτικοποιήσεις οι οποίες την επόμενη μέρα κλείνουν και καταλήγουν σε ναυάγια, πράγμα το οποίο έχουμε ζήσει από πολλές ιδιωτικοποιήσεις της Νέας Δημοκρατίας τα τελευταία χρόνια.

Κύριε Κοινοβουλευτικές Εκπρόσωπε της Νέας Δημοκρατίας, μία κλασσική περίπτωση γονατογραφίας -δανείζομαι τον όρο από σας- είναι ο τρόπος εφρμογής του ν. 2160, ο τρόπος του σήματος ποιότητας, η σύγχυση και η σύγκρουση με το Υ.ΠΕ.ΧΩ.Δ.Ε., που δημιούργησε τεράστιο πρόβλημα σε πάρα πολλά και δωμάτια και ξενοδοχεία, όπου οι ίδιοι οι ξενοδόχοι, αλλά και οι ίδιες οι υπηρεσίες του Ε.Ο.Τ. δεν ήξεραν τι να κάνουν και πως να αντιδράσουν.

ΘΕΟΔΩΡΟΣ ΚΑΣΣΙΜΗΣ: Γιατί δε βγήκαν τα προεδρικά διατάγματα από σας.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Δεν είναι μόνο αυτό. Είναι γιατί όλα αυτά έγιναν χωρίς να ληφθεί υπόψη το κατεξοχήν συνυπεύθυνο Υπουργείο, που ήταν το ΠΕ.ΧΩ.Δ.Ε.

Τελειώνοντας θα ήθελα να ολοκληρώσω λέγοντας ότι τα προβλήματα είναι πολλά και δεν πρέπει -και δεν είναι στις προθέσεις μας- να ωραιοποιήσουμε μία κατάσταση εξαιρετικά δύσκολη. Η κρίση είναι μεγάλη. Η κρίση δεν είναι εύκολα ανατρέψιμη σε μία περίοδο με παγκόσμια προβλήματα στο χώρο του τουρισμού, χρειάζεται μία συγκεκριμένη πολιτική. Αυτή την πολιτική την περιέγραψα και είμαστε στην υλοποίησή της. Για την υλοποίησή της απαιτείται σίγουρα συναίνεση και συμμετοχή και των φορέων του τουρισμού. Προς αυτήν την κατεύθυνση έχει γίνει και το εθνικό συμβούλιο, που συμμετέχουν όλοι οι φορείς τουρισμού, και γίνονται και οι συναντήσεις της Υπουργού, όπως ήταν αυτή χθες που έγινε στο "Κάραβελ" και στην οποία επανειλημμένως αναφερθήκατε, όπου ακούστηκαν απόψεις όλων των φορέων του τουρισμού.

'Ενα συγκροτημένο πρόγραμμα, με ένα σαφή προϋπολογισμό και με απόφαση για τομές, είναι ο μόνος τρόπος πραγματικά ο τουρισμός να αποκτήσει τη θέση που πρέπει στην ελληνική οικονομία.

Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κυρία Υφυπουργό.

Ο κ. Σιούφας έχει το λόγο για πέντε λεπτά να τριτολογήσει.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, τόσο ο Κοινοβουλευτικός Εκπρόσωπος του ΠΑ.ΣΟ.Κ. όσο και η κυρία Υφυπουργός στις τοποθετήσεις τους έδειξαν μέσα στην Αίθουσα ότι δε συνειδητοποίησαν και το πρόβλημα και τις επισημάνσεις και τις παρατηρήσεις και τις προτάσεις της Νέας Δημοκρατίας.

Θα ξεκινήσω από την κυρία Υφυπουργό. Ξαναστέκεται για δεύτερη φορά στο θέμα το οποίο έθεσε ο Πρόεδρος της Νέας Δημοκρατίας, αλλά δεν έδωσε καμία απάντηση για τη δυσφήμιση στον τουρισμό, για όσα η κα Παπανδρέου ανέφερε, ότι συμβαίνουν με την παροχή υποβαθμισμένων υπηρεσιών υγείας και μάλιστα κατά τρόπο ρατσιστικό, στην αντιμετώπιση των Ελλήνων και των τουριστών που έρχονται από την αλλοδαπή στην Πατρίδα μας. Σε αυτό σιωπήσατε, γιατί σας είναι πολύ δύσκολο, βεβαίως, να βάλετε την ίδια τοποθέτηση και με τους ίδιους όρους και για την κυρία Υπουργό. Εκεί ήταν διαφήμιση για τον ελληνικό τουρισμό. Αυτό το οποίο είπε ο Πρόεδρος της Νέας Δημοκρατίας ήταν δυσφήμιση. Αυτό είναι το πρώτο.

Το δεύτερο. Σε ό,τι ανέφερε ο συνάδελφος κ. Ιωαννίδης, ο οποίος είχε μικρή θητεία στο χώρο του τουρισμού, είναι αντιληπτό ότι προσπαθούσε να συμμαζέψει τα ασυμμάζευτα από αυτά τα οποία είχαν δημιουργηθεί και όχι μόνο για το θέμα των καζίνο. Η κατάσταση που διαμορφώθηκε στο χώρο του τουρισμού με κορυφή του παγόβουνου τα καζίνο, ήταν η ανυπαρξία πολιτικής, οι συγκρουόμενες καταστάσεις που διαμορφώνονταν σε αυτό το χώρο. Και τέλος, είναι φανερό, από την απάντηση που έδωσε στη δευτερολογία της η κυρία Υφυπουργός, ότι η όλη προσπάθεια επικεντρώνεται στο πως θα λειτουργήσει με την εσωτερική του δυνατότητα ο ίδιος ο Ε.Ο.Τ., είτε με τον τεμαχισμό του σε ανώνυμες εταιρίες είτε με τα επιχειρησιακά σχέδια. Αλλά τι γίνεται με όλη την άλλη ανάπτυξη με τους ενδιαφερόμενους, με τα προβλήματα τα οποία υπάρχουν και με τη στήριξη.

Θα σταματήσω μόνο σε ένα θέμα, τα αντικειμενικά κριτήρια που είπε ο αγαπητός συνάδελφος κ.Σπύρου, που ενώ έχουμε συνεχή υποχώρηση τα δύο τελευταία χρόνια, οι υποχρεώσεις των μικρομεσαίων επιχειρήσεων και γενικότερα των επιχειρήσεων που εμπλέκονται γύρω απ' αυτόν τον τομέα, θα είναι με αυτόν τον αλύγιστο νόμο, ο οποίος έχει οδηγήσει σε πραγματικό γονάτισμα ολόκληρη την ελληνική οικονομία.

Εγώ έβαλα και μία σειρά από άλλα θέματα ελέγχου της Κυβέρνησης, που ενώ δείχνει τόσο μεγάλο ενδιαφέρον για άλλες καταστάσεις και τις στηρίζει με ρυθμίσεις χρεών και τόσα άλλα πράγματα, για την ξενοδοχειακή υποδομή που αντιμετωπίζει τεράστια προβλήματα και αγωνιωδώς επιμένει να καθίσει η Κυβέρνηση και να δει αυτά τα πράγματα, δε βρέθηκαν δύο λέξεις για τα σχέδια που έχει η Κυβέρνηση. Γιατί εμείς σήμερα γι'αυτού του είδους την εκσυγχρονιστική πρακτική ελέγχουμε την Κυβέρνηση, διότι αδιαφορεί για τα μεγάλα και ασχολείται βεβαίως με τα μικρά.

Και κανένας βεβαίως δε σας είπε, κυρία Υπουργέ, ότι δεν υπάρχει κάποιο έργο. Αλλά αυτό είναι το έλασσον μπροστά στα μεγάλα στρατηγικής σημασίας προβλήματα που φαίνεται ότι δεν τα έχετε συλλάβει, ή τουλάχιστον με το πάρεργο, που είναι πλέον ο τουρισμός μέσα στο Υπουργειό Ανάπτυξης, να έχει ακόμα μεγαλύτερα προβλήματα στην όλη διαδρομή.

Εμείς έγκαιρα καταθέσαμε αυτήν την επερώτηση και έγκαιρα τη συζητούμε, για να λάβετε τα επιβαλλόμενα μέτρα και να προλάβετε ό,τι μπορείτε για την τουριστική χρονιά που έρχεται. Σας κάναμε και προτάσεις και επισημάνσεις. Σταθείτε τουλάχιστον σε αυτές, ξεφεύγοντας λίγο από τη λογική Κυβέρνηση και Αντιπολίτευση και δείτε τι μπορείτε να κάνετε και τι μπορείτε να περισώσετε.

'Αλλωστε δεν είδα σήμερα να επαίρεσθε για το Εθνικό Συμβούλιο Τουρισμού, το οποίο φτιάξατε με τόσες τυμπανοκρουσίες. 'Εγινε η πρώτη του συνάντηση και από κει και πέρα τίποτα. Να, γιατί σας έλεγα ότι έχετε αναγάγει σε εθνικό σπορ την γονατογραφία. Και αν είχαμε την ευρύτερη δυνατότητα να κάνουμε μία ανάλυση σε αυτή τη θέση την οποία σας έκανα, τότε θα βλέπατε και θα συνομολογούσατε, γιατί είστε καλής πίστεως άνθρωπος, ότι έτσι έχουν τα πράγματα. Κλείνοντας, κύριε Πρόεδρε, η προσφορά της Νέας Δημοκρατίας με τη σημερινή επερώτηση των συναδέλφων Βουλευτών, με το ότι ήταν εδώ σήμερα ο Πρόεδρος της Νέας Δημοκρατίας και πήρε το λόγο γι'αυτό το θέμα και με τις τοποθετήσεις που έγιναν ακόμα και από τους εκπροσώπους των Κομμάτων της Ελάσσονος Αντιπολίτευσης, πιστεύουμε ότι προσφέραμε σημαντική υπηρεσία στον ελληνικό τουρισμό. 'Εχουμε το θέμα σε μία διαρκή επικαιρότητα και θα είμαστε εδώ συνεχώς όχι μόνο με επερωτήσεις, αλλά και με επίκαιρες ερωτήσεις για να δείχνουμε το σωστό δρόμο στην Κυβέρνηση, ελπίζοντας ότι έχει χρέος από την ώρα που πήρε την εντολή από τον Ελληνικό Λαό να κυβερνήσει, να αποδείξει πραγματικά με αποφάσεις και όχι με συμβούλια και συνδιασκέψεις και διασκέψεις και συζητήσεις που δεν καταλήγουν πουθενά, αλλά να πάρει αποφάσεις για να βοηθήσει αυτόν το δυναμικό τομέα της ελληνικής οικονομίας.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Σγουριδης): 'Εχετε το λόγο να τριτολογήσετε και εσείς, κυρία Υφυπουργέ.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, μία ατυχής έκφραση δε γίνεται λιγότερο ατυχής δια της μεθόδου του συμψηφισμού. Αλλά πέρα απ'αυτό θα ομολογήσω και εγώ και θα συμφωνήσω με τον κ. Σιούφα, ότι η διαδικασία της επερώτησης για ένα τόσο σημαντικό θέμα είναι και θετική και συνεισφέρει στον πολιτικό διάλογο και στην κοινή συναινετική δράση που πρέπει να έχουμε σαν Χώρα σε ένα τόσο σημαντικό θέμα.

Εγώ αυτό που θα ήθελα να σας πω είναι, ότι οποιαδήποτε πρόταση ανακαλυφθεί από τα Πρακτικά, πέρα από την κριτική, θα ληφθεί ιδιαίτερα σοβαρά υπόψη.

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα Δυτικά Γενικά Θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ", σαράντα πέντε μαθητές και δύο συνοδοί-καθηγητές από το 9ο Γυμνάσιο Καλλιθέας. Η Βουλή τους καλωσορίζει.

(Χειροκροτήματα από όλες της Πτέρυγες).

'Εχουν διανεμηθεί τα Πρακτικά της Πέμπτης 24 Οκτωβρίου 1996 και ερωτάται το Σώμα αν τα επικυρώνει.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 24 Οκτωβρίου 1996 επικυρώθηκαν.

Κύριοι συνάδελφοι, κηρύσσεται περαιωμένη η συζήτηση επί της επερωτήσεως των συναδέλφων της Νέας Δημοκρατίας κυρίων Θεόδωρου Κασσίμη, Τριαντάφυλλου Μπέλου, Σπύρου Σπύρου, Νικόλαου Νικολόπουλου και Αναστάσιου Καραμάριου κατά της Υπουργού Ανάπτυξης, σχετικά με την έλλειψη έργων υποδομής στον Ε.Ο.Τ.

Κύριοι συνάδελφοι, δέχεστε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 14.25' λύεται η συνεδρίαση για την Δευτέρα 11 Νοεμβρίου 1996 και ώρα 18.00' με αντικείμενο εργασιών του Σώματος, Κοινοβουλευτικό 'Ελεγχο σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
