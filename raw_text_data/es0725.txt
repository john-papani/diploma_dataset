ΠΙΝΑΚΑΣ ΠΕΡΙΕΧΟΜΕΝΩΝ
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΣΥΝΕΔΡΙΑΣΗ ΙΔ΄
Πέμπτη 25 Ιουλίου 2002 (πρωί)
ΘΕΜΑΤΑ
Α' ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν ομογενείς Βουλευτές της Παγκόσμιας Διακοινοβουλευτικής Ένωσης, σελ.
Β' ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Συζήτηση επικαίρων ερωτήσεων:
α) Προς τον Υπουργό Ανάπτυξης σχετικά με την προέγκριση εγκατάστασης νέων αιολικών πάρκων, στην περιοχή της Καρυστίας του Νομού Ευβοίας, σελ.
β) Προς τον Υπουργό Εργασίας και Κοινωνικών Ασφαλίσεων, σχετικά με την τη λήψη των αναγκαίων μέτρων τήρησης των κανόνων υγιεινής και ασφάλειας για τους εργαζόμενους  στα έργα του Ολυμπιακού Χωριού κλπ., σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: "Μεταφορά Συντελεστή Δόμησης και ρυθμίσεις άλλων θεμάτων", σελ.
2. Κατάθεση Εκθέσεων Διαρκών Επιτροπών:
1. Η Διαρκής Επιτροπή Οικονομικών Υποθέσεων καταθέτει τις Εκθέσεις της στα σχέδια νόμων του Υπουργείου Οικονομίας και Οικονομικών:
α) "Κύρωση της Σύμβασης μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για την αποφυγή της διπλής φορολογίας και την αποτροπή της φορολογικής διαφυγής σε σχέση με τους φόρους εισοδήματος του κεφαλαίου", σελ.
β) "Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Ρωσικής Ομοσπονδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου", σελ.
γ) "Κύρωση της Σύμβασης μεταξύ της Ελληνικής Δημοκρατίας και της Γεωργίας για την αποφυγή της διπλής φορολογίας αναφορικά με τους φόρους εισοδήματος και κεφαλαίου", σελ.
2. Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Εργασίας και Κοινωνικών Ασφαλίσεων "Σύσταση Λογαριασμού Αγροτικής Εστίας και άλλες διατάξεις", σελ.
3. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Δικαιοσύνης "Ευθύνη του πωλητή για πραγματικά ελαττώματα και έλλειψη συνομολογημένων ιδιοτήτων, τροποποίηση διατάξεων του Κώδικα Πολιτικής Δικονομίας και άλλες συναφείς διατάξεις", σελ.

ΟΜΙΛΗΤΕΣ
Α Επί των επικαίρων ερωτήσεων.
ΠΑΠΑΓΕΩΡΓΟΠΟΥΛΟΣ Ε., σελ.
ΤΖΙΟΛΑΣ Ε., σελ.
ΤΣΙΟΓΚΑΣ Δ., σελ.
ΤΣΟΧΑΤΖΟΠΟΥΛΟΣ Α., σελ.
Β. Επί του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων.
ΒΛΑΧΟΣ Γ., σελ.
ΒΡΕΤΤΟΣ Κ., σελ.
ΓΚΑΤΖΗΣ Ν., σελ.
ΖΗΣΗ Ρ., σελ.
ΚΑΡΑΣΜΑΝΗΣ Γ., σελ.
ΚΑΤΣΙΓΙΑΝΝΗΣ Α., σελ.
ΚΟΥΒΕΛΑΣ Σ.,σελ.
ΛΕΟΝΤΑΡΙΔΗΣ Θ., σελ.
ΞΗΡΟΤΥΡΗ Α., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΑΛΗΓΟΥΡΑΣ Α., σελ.
ΠΑΥΛΙΔΗΣ Α., σελ.
ΣΠΗΛΙΟΠΟΥΛΟΣ Α., σελ.
ΣΠΗΛΙΟΠΟΥΛΟΣ Κ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Β΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2002
ΣΥΝΕΔΡΙΑΣΗ  ΙΔ΄
Πέμπτη 25 Ιουλίου 2002 (ΠΡΩΪΝΗ)

Αθήνα, σήμερα στις 25 Ιουλίου 2002, ημέρα Πέμπτη και ώρα 10.53΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Τμήμα.
 (Ανακοινώνονται προς το Τμήμα από τον κ. Δημήτριο Τσιόγκα, Βουλευτή Λαρίσης, τα ακόλουθα:
A. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Πανελλήνιος Σύλλογος Φυσικοθεραπευτών διαμαρτύρεται για την προκήρυξη πρόσληψης από το Λιμενικό Σώμα, βοηθών φυσικοθεραπευτών επιπέδου ΤΕΕ.
2) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δικηγορικός Σύλλογος Καλαβρύτων Αχαΐας διαμαρτύρεται για την επιβολή ΦΠΑ στις δικηγορικές αμοιβές.
3) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Δ.Σ. της Πανελλήνιας Ένωσης Προσωπικού Ιδιωτικού Δικαίου Υπουργείου Δημόσιας Τάξης ζητεί να διευθετηθεί το ζήτημα των προσλήψεων προσωπικού καθαριότητας στο Υπ. Δημόσιας Τάξης.
4) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Δ.Σ. του Σωματείου Συνταξιούχων ΤΕΒΕ Νομού Θεσσαλονίκης καταγγέλλει τα κυβερνητικά μέτρα φοροεπιδρομής κατά των μικρομεσαίων επιχειρήσεων.
5) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία η Επιτροπή Αγώνα των εργαζομένων στον τομέα των αχθοφόρων ξενοδοχείων Νομού Λασιθίου Κρήτης ζητεί να υπαχθεί η κατηγορία της στον κανονισμό των βαρέων ανθυγιεινών επαγγελμάτων.
6) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Πανελλήνιος Σύλλογος Φυσικοθεραπευτών και η Πανελλήνια Ένωση Εργαστηριούχων Φυσικοθεραπευτών υποβάλλουν προτάσεις για το ειδικό νοσήλιο και τα έξοδα παραμονής στους Ξενώνες των Κέντρων Αποθεραπείας και Αποκατάστασης.
7) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Πάτμου Δωδεκανήσου ζητεί να εγκριθεί η αίτηση για τη δρομολόγηση του ταχύπλοου οχηματαγωγού Blue Star I.
8) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ασλάνης Εμμανουήλ, βατραχάνθρωπος - αλεξιπτωτιστής - καταδρομέας, κάτοικος Αθήνας, διαμαρτύρεται για την κατάργηση της μοριοδότησης των κρατικών πτυχίων της προκεχωρημένης εκπαίδευσης των Ειδικών Δυνάμεων της χώρας.
9) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία εκπαιδευτικοί αναπληρωτές του πίνακα Α΄ των κλάδων ΠΕ 09, ΠΕ 12, ΠΕ 13, ΠΕ 14, ΠΕ 17, ΠΕ 18 ζητούν την τοποθέτηση των νέων 16μηνιτών στο τέλος του πίνακα Α΄ για να αρθεί η αδικία εις βάρος τους εφόσον οι ίδιοι προηγούνται χρονικά στη λήψη του πτυχίου ΠΑΤΕ/ΣΕΛΕΤΕ.
10) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Νομαρχιακή Αυτοδιοίκηση Αιτωλ/νίας ζητεί συμπληρωματική οικονομική ενίσχυση για την καταβολή επιδομάτων στα άτομα με ειδικές ανάγκες του Νομού Αιτωλ/νίας.
11) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί οικονομική ενίσχυση για την εκτέλεση του έργου "αποχέτευση και ΒΙΟ.ΚΑ. Παλαίρου - ΔΕΠΟΣ (Ομογενειακό Χωριό) και Πογωνιάς" στο Νομό Αιτωλ/νίας.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Οργανισμός Γεωργικών Ασφαλίσεων στο Δήμο Σητείας Νομού Λασιθίου ζητεί την εγγραφή της κυρίας Καλλιόπης Κουκουράκη αναδρομικά στον κλάδο πρόσθετης ασφάλισης του ΟΓΑ.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Επιτροπή Ανεγέρσεως Μονάδος Φροντίδας Ηλικιωμένων μη κερδοσκοπικού χαρακτήρα Ενορίας Αγίας Τριάδας Αγίου Νικολάου Κρήτης ζητεί χρηματοδότηση για την ανέγερση της  πιο πάνω μονάδας στην ενορία της.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί να μην τροποποιηθεί το καθεστώς λειτουργίας των τουριστικών καταλυμάτων που έχουν ειδικά σήματα ΕΟΤ και διατηρούν μέχρι σήμερα αναψυκτήριο μόνο για τις ανάγκες των πελατών τους.
15) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί να ενταχθεί στο Γ΄ ΚΠΣ το έργο "Αποχέτευση και ΒΙΟ.ΚΑ. Παλαίρου - ΔΕΠΟΣ (Ομογενειακό Χωριό) και Πωγωνιάς".
16) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Δήμος Ανακτορίου Αιτωλ/νίας αντιτίθεται στην απόφαση του Αρχηγού της Ελληνικής Αστυνομίας, με την οποία επεκτείνεται η τοπική αρμοδιότητα του Αστυνομικού Τμήματος, του Τμήματος Τροχαίας και Ασφαλείας Πρέβεζας, της Αστυνομικής Διεύθυνσης Πρέβεζας και στην υποθαλάσσια σήραγγα Πρέβεζας - Ακτίου καθώς και στο περιφραγμένο τμήμα της οδού πρόσβασης περιοχής Ακτίου.
17) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Ανακτορίου Αιτωλ/νίας αντιτίθεται στην απόφαση του Αρχηγού της Ελληνικής Αστυνομίας, με την οποία επεκτείνεται η τοπική αρμοδιότητα του Αστυνομικού Τμήματος, του Τμήματος Τροχαίας και Ασφαλείας Πρέβεζας, της Αστυνομικής Διεύθυνσης Πρέβεζας και στην υποθαλάσσια σήραγγα Πρέβεζας - Ακτίου καθώς και στο περιφραγμένο τμήμα της οδού πρόσβασης περιοχής Ακτίου.
18) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία οι Αξιωματικοί του Πολεμικού Ναυτικού, που προέρχονται από Υπαξιωματικούς ζητούν την νομοθετική κατοχύρωση της δυνατότητας να εξελίσσονται στον καταληκτικό τους βαθμό πριν τη συμπλήρωση της 35ετίας.
19) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την άμεση χρηματοδότηση της παράκαμψης της εθνικής οδού Αμφιλοχίας - Λευκάδας - Ακτίου  Δήμου Ανακτορίου.
20) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Εταιρειών Διαμεσολαβητικών Υπηρεσιών Κινητών Αξιών ζητεί την τροποποίηση του Ν. 2396/96 βάση της κοινοτικής νομοθεσίας.
21) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Ορυχείων Σταθμών ΔΕΗ Μεγαλόπολης καταγγέλλει λειτουργικές ανωμαλίες και βλάβες στο σύστημα καύσης και ξηρής αποκομιδής τέφρας πυθμένα λέβητα στη Νο 3 μονάδα του ΑΗΣ Μεγαλόπολης.
22) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί οικονομική ενίσχυση για την ίδρυση και λειτουργία Σχολείου Δεύτερης Ευκαιρίας στην Ιεράπετρα Λασιθίου.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί οικονομική ενίσχυση για την ίδρυση και λειτουργία Σχολείου Δεύτερης Ευκαιρίας στην Ιεράπετρα Λασιθίου.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Πρώτη είναι η με αριθμό 21/22-7-2002 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υπουργό Ανάπτυξης, σχετικώς με την προέγκριση εγκατάστασης νέων αιολικών πάρκων στην περιοχή της Καρυστίας του Νομού Ευβοίας.
Η επίκαιρη ερώτηση του κ. Παπαγεωργόπουλου έχει ως εξής:
"Είναι γεγονός ότι η περιοχή της νότιας Καρυστίας διαθέτει σημαντικό αιολικό δυναμικό, όμως η άναρχη τοποθέτηση των ήδη εγκατεστημένων αιολικών πάρκων και η αποικιοκρατική συμπεριφορά των επιχειρηματιών προκάλεσαν εκρηκτικές αντιδράσεις, με αποτέλεσμα τόσο η πολιτική ηγεσία του Υπουργείου Ανάπτυξης όσο και η Ρυθμιστική Αρχή Ενέργειας να δεσμευθούν δημόσια ότι προαπαιτούμενο για τον προσδιορισμό της θέσης εγκατάστασης αιολικού πάρκου είναι ο χωροταξικός σχεδιασμός και η συναίνεση των τοπικών κοινωνιών.
Όμως η Κυβέρνηση, για μια ακόμη φορά, συνεπής στην ασυνέπειά της προέβη στην προέγκριση είκοσι έξι νέων αιολικών πάρκων ισχύος 360 ΜW στην περιοχή Καρυστίας νότιας Ευβοίας, χωρίς χωροταξικό σχεδιασμό και αδιαφορώντας για τη βούληση των τοπικών κοινωνιών.
Για τους λόγους αυτούς ερωτάται ο αρμόδιος κύριος Υπουργός αν θα συνεχίσει να αγνοεί τη νομιμότητα, να μη σέβεται τις κυβερνητικές δεσμεύσεις, να θεωρεί το δημοκρατικό προγραμματισμό "κενό γράμμα" και να ασεβεί κατά των τοπικών κοινωνιών και όλα αυτά στο όνομα ποίων συμφερόντων."
Θα απαντήσει ο Υπουργός Ανάπτυξης κ. Τσοχατζόπουλος. Έχετε το λόγο, κύριε Υπουργέ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
Κύριε Πρόεδρε, για τη συγκεκριμένη περιοχή της νότιας Εύβοιας, όπως ξέρει ο κύριος συνάδελφος, υπάρχει πάρα πολύ μεγάλο ενδιαφέρον για τη χωροθέτηση αιολικών πάρκων. Είναι μια από τις ευνοϊκότερες περιοχές. Θέλω να τονίσω ότι εκατόν εξήντα επτά αιτήσεις για άδεια παραγωγής συνολικής ισχύος  2600 ΜW αφορούν την περιοχή της νότιας Εύβοιας λόγω του ιδιαίτερου αιολικού δυναμικού το οποίο διαθέτει.
Στις 3 Αυγούστου 2001 η Ρ.Α.Ε. είχε επισημάνει ότι είναι χρήσιμο να προηγηθεί μελέτη χωροταξικού προσανατολισμού για τα αιολικά πάρκα, ώστε να ελαχιστοποιηθούν τυχόν επιπτώσεις. Επιπλέον ενεκρίθη από το Υπουργείο Ανάπτυξης η μελέτη ανάπτυξης συστήματος μεταφοράς ηλεκτρικής ενέργειας, η Μελέτη Ανάπτυξης του Εθνικού Διασυνδεδεμένου Συστήματος Μεταφοράς (ΜΑΣΜ), όπως ξέρετε, που αφορά το συνολικό σύστημα μεταφοράς ηλεκτρικής ενέργειας στην Ελλάδα, μια υποδομή τελείως απαραίτητη, για να συνδεθεί η παραγωγή της ηλεκτρικής ενέργειας από τα αιολικά πάρκα με το νέο υψηλής μεταφορικής δυνατότητας σύστημα. Γι' αυτό επενδύονται 500 δισεκατομμύρια δραχμές σ' αυτό το πενταετές πρόγραμμα για την ανακαίνιση του ΜΑΣΜ,  του συστήματος μεταφοράς ενέργειας και προεβλέπετο με την επέκταση και την υλοποίηση αυτού του συστήματος στην περιοχή η απορρόφηση αιολικού δυναμικού μέχρι 500 MW από Νήσο Εύβοια, Άνδρο και Τήνο.
Με βάση αυτήν την ικανότητα που απεκτήθη λόγω της προώθησης του συστήματος μεταφοράς, η Ρ.Α.Ε. προχώρησε σε έκδοση θετικών γνωμοδοτήσεων για άδειες παραγωγής αιολικών σταθμών στην περιοχή. Αυτά έγιναν το 2001. Ένα χρόνο μετά η Ρ.Α.Ε. ανακοίνωσε πρόθεση θετικής γνωμοδότησης για συγκεκριμένα είκοσι έξι αιολικά πάρκα στη νότιο Εύβοια ισχύος 362 MW. Καταθέτω τον πίνακα, κύριοι συνάδελφοι, ώστε να μπορέσετε να ενημερωθείτε. 
(Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
Όλα αυτά τα πάρκα διαθέτουν έγκριση περιβαλλοντικών όρων ή προέγκριση χωροθέτησης και άδεια επέμβασης. Έχουν δηλαδή ισχύουσες εγκεκριμένες από τη διοίκηση χωροταξικές πράξεις και στα περισσότερα έχουν εγκριθεί και οι περιβαλλοντικοί όροι. Θα ήθελα να σας ενημερώσω, κύριε συνάδελφε, ότι οι πράξεις αυτές της διοίκησης είναι προγενέστερες και δεσμεύουν τη Ρ.Α.Ε., εκτός εάν καταπέσουν αύριο στα δικαστήρια, όπως ξέρετε, κύριε Πρόεδρε. Καμία άλλη αίτηση δεν εγκρίθηκε από τη Ρ.Α.Ε., η οποία δεν διέθετε έγκριση περιβαλλοντικών όρων ή προέγκριση χωροθέτησης και άδεια επέμβασης, όπως φαίνεται από τον πίνακα 1, που επισυνάπτω και τον οποίον βέβαια σας έχω καταθέσει στα Πρακτικά. 
Δεν είναι δυνατόν βέβαια η έκδοση άδειας παραγωγής να κρίνει αυτές τις πράξεις της διοίκησης που είναι προγενέστερες. Είναι δεδομένες. Η έκδοση για μας είναι δεσμευτική, άρα η έκδοση της άδειας παραγωγής θεωρεί ως δεδομένη την πράξη χωροθέτησης των εν λόγω αιολικών πάρκων. Και έχουν βγει από πέρυσι σχετικές ανακοινώσεις και από τη μεριά της Ρ.Α.Ε., που είναι ο αρμόδιος φορέας γνωμοδότησης επί των ενεργειακών θεμάτων. Το Υπουργείο Ανάπτυξης ήρθε σε επαφή με τους δημάρχους της Εύβοιας για τον προσδιορισμό των περιοχών εγκατάστασης των αιολικών πάρκων. Επομένως σ' αυτόν τον προσδιορισμό κατέληξε και με σύμφωνες τις προτάσεις και τις υποδείξεις των δημάρχων.
Επομένως, κύριε συνάδελφοι, είμαστε ευτυχείς διότι έχουν προωθηθεί αυτές οι άδειες. Είμαι σίγουρος ότι και εσείς κατανοείτε τη σημασία και τη χρησιμότητα να πραγματοποιηθούν αυτές οι επενδύσεις. Εξάλλου, 360 ΜW ενίσχυση από ανανεώσιμη πηγή ενέργειας στο ενεργειακό δυναμικό της χώρας είναι μια μεγάλη επιτυχία.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε.
Κύριε Υπουργέ, όσον αφορά -και αυτό ήταν το μεγαλύτερο μέρος της πρωτολογίας σας- στην ιστορική αναφορά σχετικά με το θέμα αυτό, θα πω ότι συμφωνώ απόλυτα. Ήσαστε ακριβής. Θέλω επίσης να ξεκαθαρίσω προς άρση παρερμηνειών -όχι από εσάς, αλλά γενικότερα- ότι η Νέα Δημοκρατία είναι σαφέστατα και κατηγορηματικότατα υπέρ της αξιοποίησης της αιολικής ενέργειας. Είναι ένα αγαθό που έχουν μερικές περιοχές του τόπου μας και πρέπει αναμφίβολα να αξιοποιηθεί. Κατά τρόπο όμως ορθολογικό, με σεβασμό στους κανόνες και με σεβασμό στην άποψη των τοπικών κοινωνιών, των οποίων το consensus, τη σύμφωνη άποψη θα πρέπει να έχουμε.
Η δική μου αναφορά είναι στο ότι υπήρξαν συγκεκριμένες δεσμεύσεις σε αυτά τα βασικά και αυτονόητα όσον αφορά στη λειτουργία μιας ευνομούμενης πολιτείας και μιας σωστά λειτουργούσης διοίκησης. Η ως τώρα άναρχη τοποθέτηση με ευθύνη της τοπικής αυτοδιοίκησης, νομαρχιακής και πρωτοβάθμιας αλλά και της διοίκησης, αιολικών πάρκων εική και ως έτυχε, μέσα σε οικισμούς, μέσα σε πλαζ, μέσα σε προστατευόμενους χώρους, δημιούργησε εκρηκτικές αντιδράσεις. Επίσης, με την αποικιοκρατική -ακριβολογώ- συμπεριφορά τους οι επιχειρηματίες, οι οποίοι ερμηνεύουν διασταλτικά ευνοϊκές διατάξεις που αφορούν στην εγκατάσταση γραμμών κοινής ωφέλειας της ΔΕΗ και άλλων και κάμπτουν την ισχύ του άρθρου 17 του Συντάγματος, έχουν φθάσει σε πλήρη κατάλυση της ιδιοκτησίας. Μπαίνουν, ξεριζώνουν πορτοκαλεώνες, αμπέλια, σπίτια και λοιπά. Δεν σέβονται τίποτα, δεν κάνουν τίποτα. Αυτά προκάλεσαν φοβερές αντιδράσεις.
Καταλήγουμε, λοιπόν, στο εξής: Έφθασε η τοπική ένωση δήμων και κοινοτήτων ένα χρόνο πριν στο συνέδριό της να βγάλει ένα ομόφωνο ψήφισμα. Σταματήστε, λέει, μέχρι να κάνουμε έναν βασικό στοιχειώδη χωροταξικό σχεδιασμό και να δούμε πού βρισκόμαστε. Κι έρχεται το Υπουργείο Ανάπτυξης, η πολιτική ηγεσία -και ακριβολογώ, ήταν ένα μήνα πριν από τον ανασχηματισμό- και ο κ. Χριστοδουλάκης, ο προκάτοχός σας, με τους Βουλευτές της Εύβοιας παρόντες, όλους τους Βουλευτές όλων των κομμάτων -των δύο μεγάλων κομμάτων που εκπροσωπούν τον ευβοϊκό λαό στο Κοινοβούλιο- και δεσμεύθηκε δημόσια. Κι έγινε ανακοίνωση ότι "δεν έχουμε κάποιο ιδιαίτερο ενδιαφέρον για την Εύβοια για να βιαστούμε. Μας ενδιαφέρουν τα νησιά, η Κρήτη. Εκεί θα περιμένουμε να γίνει χωροταξικός σχεδιασμός".
Έχουμε, όπως είπατε, και τη Ρυθμιστική Αρχή Ενέργειας, η οποία το επιβεβαίωσε. Πριν λίγες ημέρες ο συνάδελφος και συμπολίτης Υφυπουργός κ. Θεοδώρου επιβεβαίωσε ότι είναι αναγκαία προϋπόθεση ο χωροταξικός σχεδιασμός. 
Τώρα έχουμε μια πλήρη ανατροπή. Όποιες προεγκρίσεις και περιβαλλοντικοί όροι αποτελούν προφάσεις εν αμαρτίαις. Να κρατήσει η Κυβέρνηση το λόγο της. Είναι ουκ άνευ προϋπόθεση προκειμένου με συναίνεση κοινωνική, με καλό πολιτικό κλίμα, με καλή κοινωνική διάθεση να γίνει η καλύτερη αξιοποίηση αυτού του αγαθού, που λέγεται αιολική ενέργεια.
Παρακαλούμε με τη δική σας παρέμβαση, κύριε Υπουργέ, να γίνουν σωστά και όπως πρέπει οι διαδικασίες.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το Κέντρο Ανανεώσιμων Πηγών Ενέργειας (ΚΑΠΕ) μετά από ανάθεση της Περιφέρειας της Στερεάς Ελλάδος, σε συνεργασία φυσικά με τους τοπικούς δημάρχους, αλλά και με το Υπουργείο Ανάπτυξης, έχει συντάξει μελέτη για την ορθολογική κατανομή αιολικών πάρκων στην Εύβοια και για τον προσδιορισμό περιοχών εγκατάστασης αιολικών πάρκων στην ευρύτερη περιοχή.
Επιπλέον -επαναλαμβάνω, κύριε συνάδελφε, αυτό που είπα προηγουμένως και στο οποίο συμφωνήσατε εξάλλου- όπως ανακοίνωσε και η Ρ.Α.Ε. όλα τα πάρκα, δηλαδή τα είκοσι έξι σε αριθμό, συνολικής ισχύος 362 MW στην Καρυστία και στην νότια Εύβοια διαθέτουν έγκριση περιβαλλοντικών όρων, ή προέγκριση χωροθέτησης και άδεια επέμβασης με σύμφωνη γνώμη των τοπικών ΟΤΑ. 
Εκπλήσσομαι με το ότι λέτε ότι υπήρξε συμβούλιο, σύσκεψη κλπ., πράγμα που δεν αμφισβητώ. Όμως, σας απαντώ ότι είμαι έτοιμος να επαναλάβω τη σύσκεψη αμέσως και με εσάς και με όλους τους φορείς για να ξεκαθαρίσουμε εάν υπάρχει θέμα. Στο κάτω-κάτω καλό πάμε να κάνουμε, δεν πάμε να κάνουμε κάτι κακό και θα ήθελα να έχουμε την πλήρη υποστήριξη και τη δική σας και της Τοπικής Αυτοδιοίκησης. Δεν νομίζω ότι έχουμε κανένα λόγο να κάνουμε κάτι το οποίο θα δημιουργεί πρόβλημα στην περιοχή.
Επίσης, κύριε Πρόεδρε και κύριοι συνάδελφοι, το κρίσιμο θέμα είναι το εξής: Η έγκριση έγινε εφικτή μόνο εφόσον προχώρησε η έγκριση της ΜΑΣΜ, της Μελέτης Ανάπτυξης Σύμβασης Μεταφοράς, διότι με αυτή αναβαθμίζεται η υφιστάμενη γραμμή μεταφοράς ηλεκτρικής ενέργειας από 150 MW σε 400 MW. 
Επομένως η μελέτη που προβλέπει και τη σύνδεση του τοπικού συστήματος μέσω της υποθαλάσσιας ζεύξης Νέας Μάρκης-Πολυποτάμου και της επίγειας Σχηματάρι-Αλιβέρι με το σύστημα της χώρας, δημιουργεί και ένα άλλο μεγάλο πλεονέκτημα, διότι συνδέει τα νησιά Άνδρο, Σύρο, Τήνο, Μύκονο με το κεντρικό σύστημα μέσω της νότιας Εύβοιας, εξασφαλίζοντας μια σύνδεση που προσφέρει ασφάλεια εφοδιασμού για τις περιοχές αυτές. 
Καταλαβαίνετε ότι λόγω της σημαντικότητας και λόγω ότι είναι έργο του Γ΄ Κοινοτικού Πλαισίου Στήριξης που χρηματοδοτείται με ποσό 132 εκατομμυρίων ευρώ και υλοποιείται αυτήν τη στιγμή, έχει μια μεγάλη σημασία για όλη αυτήν την περιοχή.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας):  Δεύτερη είναι η με αριθμό 20/22-7-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με τη λήψη των αναγκαίων μέτρων τήρησης των κανόνων υγιεινής και ασφάλειας για τους εργαζόμενους στα έργα του Ολυμπιακού Χωριού κλπ.
Η επίκαιρη ερώτηση του κ. Τσιόγκα έχει ως εξής:
"Μετά τους αλλεπάλληλους θανάτους εργατών, οι εργαζόμενοι στα έργα του Ολυμπιακού Χωριού προχώρησαν σε κινητοποιήσεις αντιδρώντας για τη μη τήρηση των κανόνων υγιεινής και ασφάλειας, την καταπάτηση του ωραρίου με τις παράνομες υπερωρίες που δεν πληρώνονται όπως ορίζει ο νόμος, τη λειψή ασφαλιστική κάλυψη, την καθυστέρηση στις πληρωμές και άλλα πολλά.
Αξίζει να σημειωθεί ότι η Κυβέρνηση δίνει δισεκατομμύρια στις τεχνικές εταιρείες με τη μορφή μπόνους για τη γρήγορη αποπεράτωση των ολυμπιακών έργων, μπόνους που όπως φαίνεται τα πληρώνουν οι εργάτες με τη ζωή τους.
Οι εργάτες ζητούν τη δημιουργία μόνιμου γραφείου του ΚΕΠΕΚ (Κέντρου Πρόληψης Επαγγελματικού Κίνδυνου), της επιθεώρησης εργασίας και του ΙΚΑ στο χώρο του Ολυμπιακού Χωριού, ποινικές και οικονομικές κυρώσεις στους εργοδότες που αδιαφορούν για την τήρηση των κανόνων υγιεινής και ασφάλειας και να σταματήσει το καθεστώς της υπερεκμετάλλευσης της εργασίας με τα δεκάωρα και τα δωδεκάωρα, που πολλαπλασιάζουν τον κίνδυνο για εργατικά ατυχήματα κ.α.
Ερωτάται ο κύριος Υπουργός:
Τι μέτρα θα πάρει η Κυβέρνηση για την ικανοποίηση των δίκαιων αιτημάτων των εργαζομένων στα έργα του Ολυμπιακού Χωριού;"
Θα απαντήσει ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας.
Κύριε Τζιόλα, έχετε το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Θα ήθελα, με αφορμή την ερώτηση του συναδέλφου να ενημερώσω τον ίδιο και το Τμήμα για ορισμένα σημαντικά θέματα σχετικά με το Ολυμπιακό Χωριό, τα οποία δεν είναι πολύ γνωστά στην κοινή γνώμη.
Το Ολυμπιακό Χωριό είναι ένα πολύ μεγάλο και σύνθετο έργο. Δεν είναι "χωριό" όπως λέει ο τίτλος του. Είναι μία σύγχρονη πολιτεία. Στους πρόποδες της Πάρνηθας, στην περιοχή των Λεκανών Αχαρνών, όπως λέγεται το τοπωνύμιο, αναπτύσσεται το Ολυμπιακό Χωριό, κατασκευάζουμε για πρώτη φορά στην Ελλάδα με τη μέθοδο της οργανωμένης πολεοδόμησης μία σύγχρονη πόλη σε μία έκταση χιλίων διακοσίων σαράντα στρεμμάτων με δύο χιλιάδες τριακόσιες  κατοικίες, όπου μετά τους Ολυμπιακούς και Παραολυμπιακούς Αγώνες θα διαμείνουν για όλη τους τη ζωή έντεκα χιλιάδες εργαζόμενοι με τις οικογένειές τους. 
Εντός της έκτασης αυτής δημιουργείται ένα ευρύ πλέγμα κοινωνικών υποδομών όπως πολυκλινική, βρεφονηπιακοί σταθμοί, δημοτικά σχολεία, γυμνάσια και λύκεια, πυροσβεστικός σταθμός και τμήμα αστυνομίας και ασφάλειας. Θα υπάρχει επίσης ένας μεγάλος χώρος αθλητικών εγκαταστάσεων και μεγάλες εκτάσεις κοινόχρηστων χώρων και πρασίνου. Εκεί θα φιλοξενηθούν στους Ολυμπιακούς Αγώνες δεκαεπτά χιλιάδες πεντακόσιοι αθλητές και αθλήτριες και στους Παραολυμπιακούς Αγώνες τον Σεπτέμβριο 2004, έξι χιλιάδες αθλητές και αθλήτριες. 
Μετά από την ολυμπιακή χρήση, αυτή η σύγχρονη, υψηλών προδιαγραφών πόλη θα διατεθεί σε οικογένειες εργαζομένων από το λεκανοπέδιο της Αττικής. Έντεκα χιλιάδες εργαζόμενοι με τις οικογένειές τους μετά την ολυμπιακή χρήση θα κατοικήσουν σε αυτήν τη σύγχρονη πόλη.
Αυτή η προσπάθεια, η οποία με θετικούς ρυθμούς αναπτύσσεται, είναι βεβαίως μία προσπάθεια η οποία λόγω της μεγάλης αλλαγής και της μεγάλης πυκνότητας των οικοδομικών και άλλων κατασκευαστικών εργασιών, οι οποίες δεν είναι μόνο εργασίες οικοδομής αλλά και εργασίες υποδομών σε δίκτυα ύδρευσης, ηλεκτρισμού, αποχέτευσης κλπ., πρέπει να τύχει μεγάλης, ιδιαίτερης προσοχής στα θέματα των εργατικών ατυχημάτων.
Θέλω να αναφέρω ότι σε αυτό το εργοτάξιο καθ' όλο το 2001 πραγματοποιήθηκαν 249 έλεγχοι από τους επιθεωρητές εργασίας. Σε αυτό το εργοτάξιο, που μεταβάλλεται μέρα με τη μέρα, το πρώτο εξάμηνο του 2002 πραγματοποιήθηκαν -στις εκατόν εξήντα πέντε εργάσιμες ημέρες- διακόσιοι εξήντα έλεγχοι. Επιβλήθηκαν σαράντα μία οικονομικές κυρώσεις και είκοσι επτά διακοπές εργασιών. Τα λέω αυτά για να δείξω ότι, πράγματι με τους μηχανισμούς της πολιτείας είμαστε σταθερά κοντά στο εργοτάξιο για να ελέγχουμε και να επιβάλλουμε τους κανόνες και τα μέτρα ασφάλειας εκεί όπου η εργοδοσία χαλαρώνει, εκεί όπου οι κατασκευάστριες εταιρείες δεν κάνουν αυτό που ο νόμος επιτάσσει. Ο νόμος επιβάλλει ότι αυτές, οι εργολήπτριες εταιρείες, είναι υπεύθυνες για την ανάληψη, την τήρηση και την εφαρμογή των μέτρων ασφάλειας σε όλες τις φάσεις και σε όλα τα τμήματα του έργου.
Ειδικότερα, μετά από τα ατυχή τελευταία συμβάντα των ατυχημάτων, έχουν επιβληθεί πρόσθετα μέτρα. Θα είμαι επιγραμματικός. Στη δευτερολογία μου θα ξαναμιλήσω γι' αυτά. Έχει εγκατασταθεί εντός του Ολυμπιακού Χωριού κλιμάκιο των επιθεωρητών εργασίας σε μόνιμη, καθημερινή βάση. Από την άποψη αυτή το αίτημα που διατύπωσαν οι εργαζόμενοι έχει ικανοποιηθεί. 
Έχει προβλεφθεί το μέτρο, το οποίο βεβαίως είναι πολύ προωθημένο, να αποβληθούν πλέον από το Ολυμπιακό Χωριό οι εργολάβοι οι οποίοι είναι υπότροποι, δηλαδή, εκείνοι που παρά τις διακοπές εργασιών και παρά τις άλλες κυρώσεις επαναλαμβάνουν το "παράπτωμα", την παράβαση των κανόνων ασφάλειας. Επίσης, το προχωρημένο μέτρο διακοπής των εργασιών εφαρμόζεται, όπου συμβαίνει υποτροπή και μη συμμόρφωση. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τέλος, θα λειτουργήσουν οι μικτές επιτροπές των εργαζομένων με τα κλιμάκια ελέγχου των επιθεωρητών εργασίας και πρέπει να υπάρχει και από την πλευρά των εργαζομένων μία εξοικείωση, μία συμμόρφωση με τα μέτρα ασφάλειας κυρίως χρησιμοποιώντας τα μέτρα ατομικής προστασίας.
Νομίζω ότι με την προσπάθεια αυτή που κάνουμε, και σε συνεργασία με τους εργαζόμενους, θα πετύχουμε να εκτελέσουμε το έργο με ασφάλεια και εμπρόθεσμα.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τσιόγκας.
ΔΗΜΗΤΡΙΟΣ ΤΣΙΟΓΚΑΣ: Εγώ, κύριε Πρόεδρε, δικαιολογώ τον κύριο Υπουργό, γιατί έφαγε περισσότερο χρόνο στην ομιλία του ακριβώς γιατί το θέμα που συζητάμε σήμερα εδώ είναι πάρα πολύ σοβαρό και βεβαίως κανείς δεν μπορεί να εξαντλήσει τα επιχειρήματα, τις θέσεις, τις απαιτήσεις των εργαζομένων μέσα σε τόσο λίγο χρόνο. 
Θα ήθελα να συμπληρώσω μόνο ένα σημείο στην ομιλία του κυρίου Υπουργού και να πω ότι αυτό το Ολυμπιακό Χωριό φτιάχνεται με λεφτά των εργαζομένων από τον Οργανισμό Εργατικής Κατοικίας.
Αυτά τα χρήματα είναι από τις κρατήσεις των εκατομμυρίων εργαζομένων όλης της χώρας.
Πρέπει να πούμε και να σημειώσουμε τα εξής: Η Κυβέρνηση δίνει πέντε εκατομμύρια πριμ στους εργολάβους για κάθε μέρα αν ο εργολάβος παραδώσει πιο γρήγορα το έργο. Γι' αυτό οι εργολάβοι εντατικοποιούν την εργασία, υποχρεώνουν τους εργαζόμενους να δουλεύουν όλη την εβδομάδα με εξαντλητικά ωράρια δεκάωρα, δωδεκάωρα. Και βέβαια όσοι εργαζόμενοι επιμένουν να δουλεύουν το επτάωρό τους και δεν δέχονται να δουλεύουν σαββατοκύριακα και δωδεκάωρα, απολύονται. 
Τα αποτελέσματα είναι τραγικά για τους εργαζόμενους. Ήδη στα ολυμπιακά έργα έχουμε έξι νεκρούς και δεκάδες τραυματίες, όπου οι τέσσερις απ' αυτούς δουλεύουν στο Ολυμπιακό Χωριό. Βέβαια δεν ξέρουμε για τους δεκάδες τραυματίες, ποια θα είναι η εξέλιξη ή αν θα τους αφήσουν σακατεμένους και ανάπηρους σε όλη τους τη ζωή. 
Ζητάμε να καταθέσει το Υπουργείο Εργασίας πόσες μέρες είναι ανασφάλιστοι οι οικοδόμοι, γιατί δουλεύουν όλη την εβδομάδα με τρεις κατά μέσο όρο υπερωρίες την ημέρα, οι οποίες πληρώνονται "μαύρα", πολύ λιγότερο απ' όσο προβλέπει ο νόμος και αυτό έχει ως συνέπεια τεράστια κέρδη για τους εργολάβους και τεράστιες απώλειες εσόδων για το Ι.Κ.Α. Και βέβαια πρέπει να μας προσκομίσει το Υπουργείο Εργασίας τα ένσημα των Αλαφογιάννη, Πρίφτη, Μοσχόπουλου απ' όλα τα έργα που έκαναν, για να δούμε πόσα δισεκατομμύρια υπεξαίρεσαν από το Ι.Κ.Α. για ένσημα που δεν κόλλησαν. 
Να σημειώσουμε και να πούμε ότι πρέπει να ενημερώσει το Υπουργείο αν συνέλαβαν έστω και έναν μεγαλοεργολάβο. Δεν μιλάμε για τους υπεργολάβους, οι οποίο στο κάτω-κάτω δεν έχουν τίποτα. Καμιά δεκαριά σανίδια έχουν και κάνουν έργα και βεβαίως δεν μπορούν να τους πάρουν μέσα. 
Είπε ο κύριος Υπουργός ότι εγκαταστάθηκε συνεργείο του ΚΕΠΕΚ και αυτό είναι θετικό. Ζητούν οι οικοδόμοι και το Συνδικάτο Οικοδόμων να είναι σε μόνιμη βάση εγκατεστημένο. Αλλά θα πρέπει και το Ι.Κ.Α. να έχει καθημερινή παρουσία εκεί. Αντιμετωπίζουν φυσικά και άλλα προβλήματα όπως το ότι δεν έχουν νερό, τουαλέτες κλπ. Όλα αυτά είναι σοβαρά προβλήματα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Το Ολυμπιακό Χωριό δεν κατασκευάζεται μόνο από πόρους που διαθέτει ο Οργανισμός Εργατικής Κατοικίας. Και σημειώνω ότι οι πόροι του Οργανισμού Εργατικής Κατοικίας προέρχονται από τρεις πηγές: Από την πηγή των εργαζομένων πόρους από τις αμοιβές τους και από την πηγή της νομοθετημένης εισφοράς των εργοδοτών. Υπάρχει και τρίτη που αναφέρεται σε οικονομική στήριξη του κράτους. Το Ολυμπιακό Χωριό κατασκευάζεται και με πόρους του ελληνικού δημοσίου, από το Πρόγραμμα Δημοσίων Επενδύσεων. Αυτό είναι επιπλέον δείγμα της κοινωνικής ευαισθησίας της Κυβέρνησης γιατί αυτό σημαίνει ότι το τελικό παραγόμενο αποτέλεσμα, δηλαδή οι κατοικίες που θα δημιουργηθούν, θα αποδοθούν στους εργαζομένους. Αυτή είναι η πρώτη παρατήρηση που ήθελα να κάνω και η πληροφόρηση που ήθελα να δώσω.
Σχετικά με τα κλιμάκια ελέγχου, έχω πει ότι εδώ και πολύ καιρό υπάρχει μόνιμο κλιμάκιο ελέγχου των επιθεωρητών εργασίας εγκατεστημένο εντός του Ολυμπιακού Χωριού. Έχει δοθεί ήδη οδηγία και από το Ι.Κ.Α. να υπάρχουν τα δικά του κλιμάκια ελέγχου, τα οποία περιοδικά θα ελέγχουν ζητήματα ασφαλιστικών εισφορών. 
Το κλιμάκιο ελέγχου των επιθεωρητών εργασίας ελέγχει κυρίως δύο τομείς: Ο πρώτος, ο οποίος αποτελεί προτεραιότητα, αφορά ζητήματα ασφάλειας και υγιεινής στα εργοτάξια. Ο δεύτερος αφορά σε ζητήματα της εργατικής νομοθεσίας, οι αμοιβές, δηλωμένη εργασία κλπ.
Σχετικά με τους μεγάλους και μικρούς εργολάβους θέλω να πω ότι από την εργατική νομοθεσία ο άμεσος και ο κεντρικός υπεύθυνος για τα θέματα της ασφάλειας και την τήρηση των κανόνων ασφάλειας και υγείας στο χώρο εργασίας, ο άμεσα υπεύθυνος είναι ο εργολάβος, αυτός ο οποίος εκτελεί ένα έργο σε ένα συγκεκριμένο τμήμα, σε ένα συγκεκριμένο σημείο του εργοταξίου. Δεν μπορεί να απαλλαγεί της ευθύνης ο συγκεκριμένος εργολάβος είτε τον χαρακτηρίζουμε εμείς μικρό είτε είναι μεγάλος γιατί κατ' αυτόν τον τρόπο δεν θα βρίσκουμε ποιος θα είναι ο άμεσα υπεύθυνος. Θα μετακυλίσουμε δηλαδή την ευθύνη η οποία ωστόσο νομοθετικά και εργασιακά είναι απολύτως προσδιορισμένη. Και αυτή η ευθύνη πρέπει, για να ασκηθεί συγκεκριμένα -ακόμη και στα δικαστήρια αν χρειαστεί- να είναι προσωποποιημένη. Από την άποψη αυτή έχω πει και άλλες φορές ότι στα θέματα ασφάλειας και υγιεινής δεν κάνουμε καμία έκπτωση. Είμαστε αδιαπραγμάτευτοι στα θέματα των μέτρων και των κανόνων ασφαλείας. Ο νόμος θα τηρηθεί με αυστηρότητα.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: "Μεταφορά Συντελεστή Δόμησης και ρυθμίσεις άλλων θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων". 
Κύριοι συνάδελφοι, σας υπενθυμίζω ότι στη χθεσινή συνεδρίαση ψηφίστηκε η ενότητα των άρθρων 1 έως 7. Έχουν απομείνει για να συζητηθούν τα άρθρα 8 έως 17. Στη συνέχεια θα συζητηθούν οι τρεις υπουργικές τροπολογίες και οι βουλευτικές. Έχουν κατατεθεί είκοσι τρεις εμπρόθεσμες τροπολογίες Βουλευτών και επτά εκπρόθεσμες. 
Εισερχόμαστε τώρα στη συζήτηση της ενότητας των άρθρων 8 έως 17. 
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, τις τροπολογίες θα τις αφήσουμε για το απόγευμα; 
ΠΡΟΕΔΡΕΥΩΝ (Κωνσταντίνος Γείτονας): Θα ξεκινήσουμε με τη δεύτερη ενότητα των άρθρων και στην πορεία, αν χρειασθεί, θα συζητήσουμε για το τι θα κάνουμε το απόγευμα. 
ΣΩΤΗΡΙΟΣ ΚΟΥΒΕΛΑΣ: Και ο Θεός βοηθός!
ΠΡΟΕΔΡΕΥΩΝ (Κωνσταντίνος Γείτονας): Δεν είναι θέμα βοήθειας Θεού, αλλά αποφάσεων του Τμήματος. 
Βοηθούντος του Κανονισμού και των συναδέλφων, αν είμαστε σύντομοι, θα τελειώσουμε σήμερα. 
Κυρία Υφυπουργέ, έχετε κάποιες τροποποιήσεις σ' αυτήν την ενότητα των άρθρων; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ναι, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Στο άρθρο 8 παράγραφος 7: Στο τέλος του προτελευταίου εδαφίου της παραγράφου 7 του άρθρου 8 προστίθενται οι λέξεις "που εκδίδεται ύστερα από την άδεια ίδρυσης της κτηνοτροφικής μονάδας και ύστερα από την έγκριση των περιβαλλοντικών όρων". 
Άρθρο 9 παράγραφος 4: Αντί των λέξεων "ακάλυπτος χώρος πλάτους οκτώ (8,00) μέτρων" τίθεται "ακάλυπτος χώρος πλάτους τεσσάρων (4,00) μέτρων. 
Άρθρο 15: Μετά τις λέξεις "παράγραφος 1 του άρθρου 10" τίθενται οι λέξεις "μπορεί να". 
Άρθρο 10, παράγραφος 1: Στην περίπτωση δ) της παραγράφου 2 του νέου άρθρου 29 του ν. 2831/2000 μετά τις λέξεις "επειγόντων στεγαστικών προγραμμάτων" τίθενται οι λέξεις "Ο.Ε.Κ. κλπ)". 
Άρθρο 16: Στο άρθρο 16 (καταργούμενες διατάξεις) μετά τις λέξεις "του ν. 2300/1995" τίθενται οι λέξεις: "και το εδάφιο γ) της παραγράφου 1 του άρθρου 4 του ν. 1577/1985 όπως αυτό προστέθηκε με το εδάφιο β΄ της παραγράφου 5 του άρθρου 34 του ν. 2971/2001". 
(Στο σημείο αυτό η Υφυπουργός ΠΕ.ΧΩ.Δ.Ε. κα Ροδούλα Ζήση καταθέτει για τα Πρακτικά τις προαναφερθείσες προσθήκες-αναδιατυπώσεις, οι οποίες έχουν ως εξής: 
"ΠΡΟΣΘΗΚΕΣ- ΑΝΑΔΙΑΤΥΠΩΣΕΙΣ
Άρθρο 8 παρ. 7: Στο τέλος του προτελευταίου εδαφίου της παρ. 7 του άρθρου 8 προστίθενται οι λέξεις "που εκδίδεται ύστερα από την άδεια ίδρυσης της κτηνοτροφικής μονάδας και ύστερα από την έγκριση των περιβαλλοντικών όρων"
Άρθρο 9 παρ. 4: Αντί των λέξεων "ακάλυπτος χώρος πλάτους οκτώ (8,00) μέτρων" τίθεται "ακάλυπτος χώρος πλάτους τέσσερα (4,00) μέτρων"
Άρθρο 15: Μετά τις λέξεις "παρ. 1 του άρθρου 10" τίθενται οι λέξεις "μπορεί να"
Άρθρο 10 παρ. 1: Στην περ. δ) της παρ. 2 του νέου άρθρου 29 του ν. 2831/2000, μετά τις λέξεις "επειγόντων στεγαστικών προγραμμάτων" τίθενται οι λέξεις "(Ο.Ε.Κ. κλπ.)"
ΠΡΟΣΘΗΚΗ
Άρθρο 16: Στο άρθρο 16 (καταργούμενες διατάξεις) μετά τις λέξεις : "του ν. 2300/1995" τίθενται οι λέξεις : "και το εδάφιο γ) της παρ. 1 του άρθρου 4 του ν. 1577/1985, όπως αυτό προστέθηκε με το εδάφιο β΄ της παρ. 5 του άρθρου 34 του ν. 2971/2001," ")
ΠΡΟΕΔΡΕΥΩΝ (Κωνσταντίνος Γείτονας): Οι αναδιατυπώσεις-προσθήκες της κυρίας Υφυπουργού θα διανεμηθούν στους κυρίους συναδέλφους και θα καταχωρισθούν στα Πρακτικά. 
Το λόγο έχει ο κ. Σπηλιόπουλος επί της ενότητας των άρθρων 8 έως 17. 
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Το άρθρο 8 αναφέρεται σε τροποποιήσεις του ν. 1577/85, του γνωστού ΓΟΚ. Τον συμπληρώνει δε σε διάφορα σημεία. Το πρώτο θέμα το οποίο ρυθμίζεται είναι αυτό των ΕΠΑΕ. Είναι γνωστό ότι ΕΠΑΕ μπορούν να υπάρχουν περισσότερες της μιας μόνο στο Νομό Αττικής και στο Νομό Θεσσαλονίκης. Σε όλους τους άλλους νομούς μέχρι σήμερα είχαμε μόνο μία ΕΠΑΕ. 
Με αυτήν τη ρύθμιση δίνεται η δυνατότητα να έχουμε περισσότερες από μία ΕΠΑΕ εκτός από τους Νομούς Αττικής και Θεσσαλονίκης και στις ενιαίες Νομαρχιακές Αυτοδιοικήσεις  Ροδόπης, Έβρου, Δράμας, Καβάλας, Ξάνθης, καθώς και για τις Νομαρχιακές Αυτοδιοικήσεις Κυκλάδων, Δωδεκανήσου, Σάμου, Λέσβου που μπορούν να γίνονται περισσότερες της μιας ΕΠΑΕ. 
Κύριε Πρόεδρε, θεωρώ τη ρύθμιση αυτή ιδιαίτερα σημαντική για την εξυπηρέτηση των πολιτών και για τις μεγάλες βέβαια Νομαρχιακές Αυτοδιοικήσεις, αλλά και για τις αυτοδιοικήσεις αυτές στις οποίες υπάρχουν ιδιαίτερα προβλήματα μετακίνησης των πολιτών.
Θέλω όμως να τονίσω -το είπα και στη συζήτηση επί της αρχής- ότι θα πρέπει το Υπουργείο να δει το θέμα αυτό και σε σχέση με κάποιους άλλους νομούς που είναι μεγάλοι σε μέγεθος και στο παρελθόν είχαν περισσότερες της μιας ΕΠΑΕ και εξυπηρετούνταν οι πολίτες. Στη συνέχεια όμως όταν καταργήθηκαν, όλες αυτές οι υποθέσεις μεταφέρθηκαν στο κέντρο με συνέπεια να υπάρχει ταλαιπωρία των πολιτών και καθυστέρηση στις διαδικασίες έγκρισης των μελετών. 
Νομίζω λοιπόν ότι το Υπουργείο πρέπει να αφήσει ανοικτό το θέμα αυτό, να δει και κάποιους άλλους μεγάλους νομούς, ούτως ώστε και εκεί να γίνουν περισσότερες της μιας ΕΠΑΕ -ας γίνει άλλη μία- και να εξυπηρετούνται καλύτερα οι πολίτες. 
Στη δεύτερη διάταξη αυξάνεται ο χρόνος που υπήρχε μέχρι σήμερα για την αναστολή έκδοσης οικοδομικών αδειών, προκειμένου να υπάρξει η έγκριση των πολεοδομικών μελετών, από ένα σε δύο χρόνια. Και αυτό νομίζω ότι είναι σωστό, γιατί μέσα στο χρονικό διάστημα τους ενός χρόνου τις περισσότερες φορές δεν είναι δυνατόν να ολοκληρωθούν οι πολεοδομικές μελέτες, με συνέπεια να βγαίνουν άδειες και στη συνέχεια να δημιουργούν προβλήματα στα πολεοδομικά σχέδια και στις πράξεις εφαρμογής. 
Το τρίτο θέμα αφορά τα διατηρητέα ή μάλλον τους παραδοσιακούς οικισμούς και ιδιαίτερα τη διατήρηση της φυσιογνωμίας των παραδοσιακών οικισμών. Δίνεται λοιπόν η δυνατότητα σ' αυτούς τους οικισμούς που κάνουν τοιχοποιίες από παραδοσιακά υλικά και όταν η τοιχοποιία είναι παραπάνω από πενήντα εκατοστά, να δίνεται αυτή η επιφάνεια επιπλέον σαν εμβαδόν στην οικοδομή, προκειμένου να υπάρξει ένα κίνητρο για να χρησιμοποιήσουν αυτές τις μεθόδους οι ιδιοκτήτες και όλοι όσοι εμπλέκονται στη διαδικασία ανοικοδόμησης των παραδοσιακών οικισμών. 
ΝΙΚΟΛΑΟΣ ΓΚΑΤΖΗΣ: Η διάταξη λέει μέχρι πενήντα εκατοστά. Εσείς τώρα λέτε επιπλέον των πενήντα εκατοστών; 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Η διάταξη λέει πάνω από πενήντα εκατοστά. Λέει πλέον ή ίσον των πενήντα εκατοστών. Αυτό είπα και εγώ. Για τοιχοποιίες κάτω των πενήντα μπορεί να μην είναι από παραδοσιακά υλικά. Μπορεί να είναι με τοιχοποιία, από πλίνθους με την αντίστοιχη μόνωση και δεν θεωρείται παραδοσιακός τρόπος δόμησης. Εμείς μιλάμε για τους παραδοσιακούς τρόπους δόμησης. 
Στην παράγραφο 4 συμπληρώνεται το άρθρο 22 του ν. 1577/85 και διευκρινίζεται ότι η νομιμοποίηση δεν μπορεί να γίνει σε περιοχές ειδικής προστασίας. Τέτοιες περιοχές είναι οι κοινόχρηστοι χώροι, η ζώνη ασφαλείας των διεθνών εθνικών ή λοιπών οδών, ο αιγιαλός, οι ζώνες της παραλίας, τα δημόσια κτήματα, οι δασικές εκτάσεις, οι αρχαιολογικοί χώροι ή τα ρέματα. Απαγορεύεται, λοιπόν, σ' αυτές τις ειδικές περιοχές να γίνεται νομιμοποίηση.
Στην παράγραφο 5, που θεωρώ ότι είναι ιδιαίτερα σημαντική και έχει άμεση σχέση και με το πρώτο κεφάλαιο που συζητήσαμε χθες για τη μεταφορά του συντελεστή δομήσεως, υπάρχει μία προσθήκη στο άρθρο 17, του ν. 1337 που λέει ότι τα αυθαίρετα που κτίστηκαν ή κτίζονται μετά το 1983 έχουν τη δυνατότητα αναστολής από την κατεδάφιση, εφόσον η άδεια η οποία έχει εκδοθεί νομίμως, είχε ελεχθεί και είχε βγει από τις αρμόδιες υπηρεσίες, ανακλήθηκε ή ακυρώθηκε χωρίς να ευθύνεται ο πολίτης. 
Πρόκειται δηλαδή για τις περιπτώσεις των οικοδομών που είχαν κάνει χρήση της μεταφοράς του συντελεστή δόμησης, είχαν ξεκινήσει την κατασκευή και στη συνέχεια η άδεια ανακλήθηκε με συνέπεια να μένουν στη μέση τα κτίσματα. Δίνεται λοιπόν, η δυνατότητα να υπάρχει αναστολή από την κατεδάφιση αυτών των κτιρίων για να συνεχιστούν οι εργασίες και να ολοκληρωθούν.
Στην παράγραφο 7 του άρθρου 8 το νομοσχέδιο αναφέρεται στα κτηνοτροφικά στέγαστρα. Είναι σημαντική διάταξη, προκειμένου να υπάρξει ενίσχυση της κτηνοτροφικής δραστηριότητας. Απλουστεύονται οι διαδικασίες και κυρίως δίνεται η δυνατότητα, χωρίς την έκδοση οικοδομικής αδείας, να παίρνουν την απαραίτητη έγκριση οι κτηνοτρόφοι και να κάνουν στέγαστρα με κάποιον τύπο, βέβαια, που θα είναι εγκεκριμένος από το Υπουργείο Γεωργίας.
 Με κοινή απόφαση του Υπουργού ΠΕΧΩΔΕ και του Υπουργού Γεωργίας καθορίζονται όλες αυτές οι λεπτομέρειες, που θεωρώ ότι θα είναι ιδιαίτερα σημαντικές, γιατί θα καθορίσουν επακριβώς πώς θα γίνεται αυτός ο τρόπος, για να δίδονται αυτές οι εγκρίσεις από τις πολεοδομίες, προκειμένου να κατασκευάζουν οι κτηνοτρόφοι αυτά τα κτίσματα, αυτές τις ελαφρές κατασκευές. 
Προχωρούμε στο άρθρο 9 που περιέχει τροποποιήσεις του ν. 2508/1997. Στην παράγραφο 1 αναφέρεται ότι "επιτρέπεται η τροποποίηση ή αναθεώρηση εγκεκριμένων Γ.Π.Σ. χωρίς επέκταση των ορίων του, εφόσον συντρέχουν λόγοι". Τέτοιοι λόγοι μπορεί να είναι η υλοποίηση προγραμμάτων μεγάλης κλίμακας ή κοινωνικού εξοπλισμού. Νομίζω ότι είναι σημαντικό να υπάρχει δυνατότητα να γίνεται αυτή η τροποποίηση, γιατί μέχρι σήμερα δεν υπήρχε και έτσι δημιουργούνται πολλά προβλήματα και εμπλοκές, ιδιαίτερα στην κατασκευή των μεγάλων έργων. 
Στη συνέχεια θα ήθελα να αναφερθώ στη διάταξη για την περιοχή της Ροδόπολης. Με τη διάταξη αυτή αίρονται οι αμφισβητήσεις που υπήρχαν σχετικά με τη διανομή του Υπουργείου Γεωργίας και συγχρόνως τίθενται όροι πιο αυστηροί από τους ισχύοντες και περιορισμοί στη χρήση γης, προκειμένου να διαφυλαχθεί η περιοχή, να γίνει έγκριση της μελέτης, αναθεώρηση του ρυμοτομικού σχεδίου, να ολοκληρωθούν οι διαδικασίες που βρίσκονται σε εξέλιξη και να τακτοποιηθούν όλες οι εκκρεμότητες της περιοχής της Ροδόπολης. 
Στην παράγραφο 5 του άρθρου 9 δίνεται η δυνατότητα εκσυγχρονισμού και επέκτασης των αθλητικών εγκαταστάσεων του υφιστάμενου σταδίου στο Μαραθώνα εν όψει των Ολυμπιακών Αγώνων. 
Επίσης, στην παράγραφο 6 δίνεται η δυνατότητα και διευκολύνεται η διάνοιξη των κοινοχρήστων χώρων, όπως προβλέπονται από το ν. 1337/1983. 
Η παράγραφος 7 αναφέρεται στην περιοχή του Αιγάλεω και του Ποικίλου Όρους. Με το άρθρο 21 του ν. 2742/1999 (ΦΕΚ 207 Α΄) έχει οριοθετηθεί η περιοχή του Όρους Αιγάλεω και του Ποικίλου Όρους. Σκοπός αυτής της ρύθμισης είναι να καθοριστούν τα όρια τους, καθώς και να καθοριστεί η ζώνη ειδικής προστασίας για τη δόμηση της πρώτης κατοικίας, καθώς και τον καθορισμό των κοινοχρήστων χώρων. 
Εκ παραδρομής, πρέπει να πούμε εδώ ότι δεν είχαν συμπεριληφθεί στο ν. 2742/ 1999 αυτές οι περιοχές, με συνέπεια να γίνεται σήμερα μια μικρή διόρθωση, ούτως ώστε να καλυφθεί αυτή η παράλειψη. 
Με την παράγραφο 9 νομιμοποιείται η πραγματική κατάσταση, όπως έχει διαμορφωθεί στους αθλητικούς χώρους. Επίσης, τακτοποιείται το θέμα της δημιουργίας αθλητικού σταδίου στο Δήμο Αγίας Βαρβάρας, έκταση που ανήκει στη Γενική Γραμματεία Αθλητισμού. 
Πηγαίνουμε στο άρθρο 10 που αναφέρεται στην άσκηση αρμοδιοτήτων πολεοδομικού σχεδιασμού. 
Με το άρθρο αυτό λύνονται οριστικά οι αμφισβητήσεις και οι ασάφειες που υπήρχαν στο θέμα των αρμοδιοτήτων για την έγκριση και σύνταξη πολεοδομικών μελετών, τροποποίηση ρυμοτομικών σχεδίων κλπ., που δημιούργησαν πολλές ασάφειες και πολλά προβλήματα στην καθημερινότητα. Με τη ρύθμιση αυτή νομίζω ότι τίθεται ένα τέλος και πλέον έχουμε αποσαφηνισμένο το τοπίο. Οι αρμοδιότητες που έχει ο νομάρχης και ο περιφερειάρχης είναι πλέον σαφείς. Οι τοπικού χαρακτήρα αρμοδιότητες ανήκουν στο νομάρχη, οι μεγαλύτερης εμβέλειας αποφάσεις λαμβάνονται από το Γενικό Γραμματέα και τέλος οι σημαντικές αποφάσεις λαμβάνονται από τον Υπουργό ΠΕΧΩΔΕ.
Στη συνέχεια έχουμε την παράγραφο 2, μια πολύ σημαντική διάταξη, με την οποία δίνεται η δυνατότητα στους δήμους και στις κοινότητες για την εκπόνηση των μελετών και των πράξεων εφαρμογής που πρόκειται να κάνουν στις περιοχές τους να εισπράττουν μια χρηματική προκαταβολή από τους ιδιοκτήτες των περιοχών που πρόκειται να ενταχθούν στο ρυμοτομικό σχέδιο. Οι προκαταβολές αυτές θα ανέρχονται σε ποσοστό 10% και θα συνυπολογιστούν με τη συνολική υποχρέωση που έχει ο κάθε ιδιοκτήτης για την εισφορά σε χρήμα.
Κύριε Πρόεδρε, κυρίες και κύριοι συνάδελφοι, πρέπει να τονίσουμε εδώ ότι είναι σημαντική αυτή η διάταξη, γιατί γνωρίζουμε ότι πάρα πολλά σχέδια δεν προχωρούν, επειδή δεν υπάρχουν οι απαραίτητοι πόροι. Και μπορεί οι πόροι του Γ΄ Κοινοτικού Πλαισίου Στήριξης ή οι πόροι του Υπουργείου ή των νομαρχιών που διατίθενται να είναι αρκετοί, αλλά δεν είναι αυτοί που χρειάζονται για να ολοκληρωθούν όλα αυτά τα σχέδια που βρίσκονται σε εξέλιξη ή αυτά που πρόκειται να γίνουν.
Υπάρχει επίσης η ρύθμιση του άρθρου 11 που γίνεται η κωδικοποίηση της νομοθεσίας για τα δημόσια έργα. Δίνεται η δυνατότητα στον Υπουργό, μετά από κοινή απόφαση των Υπουργών Δικαιοσύνης, Οικονομίας και Οικονομικών και Περιβάλλοντος, Χωροταξίας και Δημοσίων Έργων, να γίνει ειδική νομοπαρασκευαστική επιτροπή για τη σύνταξη του κώδικα των δημόσιων έργων. Ο κώδικας αυτός θα περιλαμβάνει τις ισχύουσες διατάξεις των νόμων και των κανονιστικών πράξεων που αφορούν τη μελέτη, την κατασκευή και τη συντήρηση των δημοσίων έργων. Μιλάμε για τη νομοθεσία που ήδη υπάρχει, πράγμα που έχει τονιστεί στη συζήτηση και στην επιτροπή και εδώ στο Τμήμα. Το λέω, γιατί είχαν υπάρξει κάποιες αμφισβητήσεις. Μιλάμε για τις ισχύουσες διατάξεις οι οποίες κωδικοποιούνται, προκειμένου να γίνει ένα εύχρηστο εργαλείο για όλους αυτούς που το χρησιμοποιούν, για τους μηχανικούς, για τους υπαλλήλους, αλλά και για όλους τους πολίτες οι οποίοι έχουν κάποια εμπλοκή με την κατασκευή, τη μελέτη ή τη συντήρηση των δημοσίων έργων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα ήθελα ακόμη δυο-τρία λεπτά.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε συνάδελφε, θα δώσω στους εισηγητές πρόσθετο χρόνο για να αναπτύξουν επαρκώς τα άρθρα. Βέβαια, μέσα στα λογικά όρια.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είναι πολλά τα άρθρα.
ΠΡΟΕΔΡΕΥΩΝ (Κωνσταντίνος Γείτονας): Καλώς, καλώς, κύριε Γκατζή, μη διαμαρτύρεστε. Το Προεδρείο από την αρχή είναι διατεθειμένο να διευκολύνει τη συζήτηση.
Συνεχίστε, κύριε συνάδελφε.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Στο ίδιο άρθρο, με προεδρικό διάταγμα που εκδίδεται με πρόταση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, θεσπίζεται ο οργανισμός του Οργανισμού Αθήνας και του Οργανισμού Θεσσαλονίκης.
Στο άρθρο 12, έτσι όπως έχει αριθμηθεί η νέα ρύθμιση από την επιτροπή, αναφερόμαστε στην περιοχή της Ανθούσας. Είναι γνωστό το πρόβλημα που υπάρχει σε αυτήν την περιοχή. Έχει δημιουργηθεί ένα μεγάλο ζήτημα από την εποχή του 1940, λόγω του ότι η περιοχή αυτή είχε χαρακτηριστεί αναδασωτέα. Βέβαια, πάντοτε εκεί υπήρχαν ιδιοκτησίες και υπήρχαν και κτίσματα.
Σήμερα μιλάμε για μία περιοχή, για μία κοινότητα που έχει πληθυσμό πάνω από πέντε χιλιάδες κατοίκους και πλέον των χιλίων επτακοσίων οικοδομών. Σήμερα με αυτήν τη διάταξη τακτοποιείται αυτό το θέμα και μπαίνει πλέον στη διαδικασία πολεοδόμησης αυτή η περιοχή για να καθοριστούν ακριβώς τα οικοδομικά τετράγωνα, τα οικόπεδα, οι κοινόχρηστοι χώροι κλπ. 
Είχε γίνει συζήτηση στην επιτροπή ότι στο παρελθόν υπήρξε μία πρόταση με οκτακόσια πενήντα στρέμματα γι΄ αυτήν την περιοχή. Σήμερα η περιοχή που πολεοδομείται, η περιοχή η οποία τακτοποιείται, είναι αρκετά μεγαλύτερη. Είναι χίλια οκτακόσια στρέμματα, αν δεν κάνω λάθος. 
Πρέπει να τονίσουμε ότι τα οκτακόσια πενήντα στρέμματα ήταν μία πρόταση που είχε τεθεί εδώ και περίπου δεκαπέντε χρόνια και αφορούσε τη νομιμοποίηση κάποιου πυρήνα κατοικιών που υπήρχε στην περιοχή. Δεν αναφερόταν ούτε στα ρέματα ούτε σε οποιεσδήποτε άλλες χρήσεις οι οποίες υπάρχουν στην περιοχή. Γιατί πρέπει να πούμε ότι εκεί έχει γίνει και αμαξοστάσιο, έχουν γίνει και άλλες δραστηριότητες οι οποίες βεβαίως εντάσσονται μέσα σε αυτό το πολεοδομικό σχέδιο που θα γίνει στην περιοχή για να τακτοποιηθούν όλες οι εκκρεμότητες. 
Και πρέπει να τονίσουμε, κύριοι συνάδελφοι, ότι ο σκοπός μας ...
ΝΙΚΟΛΑΟΣ ΓΚΑΤΖΗΣ: Το σχέδιο ανάπτυξης έγινε και με προοπτική. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Με συγχωρείτε, κύριε Γκατζή. 
Πρέπει να πούμε ότι εκείνο που λείπει από τη χώρα μας είναι η τακτοποίηση των εκκρεμοτήτων. Το να κλείνουμε τα μάτια μας και να αφήνουμε απ΄έξω κάποιες υποθέσεις που στη συνέχεια αλλοιώνονται ή να επιδεινώνονται, νομίζω ότι δεν είναι η σωστή πολιτική. Εδώ πρέπει να έχουμε ένα συνολικό σχέδιο για το πώς πρέπει να γίνει κάτι σε μία ορισμένη περιοχή και βεβαίως να λάβουμε την μέριμνα, ούτως ώστε να προστατεύσουμε και το περιβάλλον αλλά και τη ζωή των πολιτών. 
Θέλω να τονίσω εδώ ότι τα ρέματα που υπάρχουν μέσα σε αυτήν την έκταση είναι οριοθετημένα. Αυτά ασφαλώς δεν πολεοδομούνται, δεν θα γίνουν οικόπεδα. Μιλάμε λοιπόν για την περιοχή αυτή η οποία τακτοποιείται απολύτως και νομίζω ότι έτσι μπορούν και οι κάτοικοι να λύσουν το πρόβλημά τους, αλλά και το περιβάλλον να προστατευτεί πάρα πολύ καλύτερα. 
Το άρθρο 13 αναφέρεται στους φορείς διαχείρισης των προστατευόμενων περιοχών. Δημιουργούνται εικοσιπέντε φορείς διαχείρισης για την αποτελεσματική προστασία και τη διαχείριση προστατευόμενων περιοχών. Νομίζω ότι είναι ένα πολύ σημαντικό μέτρο, γιατί πάρα πολλές περιοχές της χώρας μας είναι προστατευόμενες, περιοχές "NATURA", βιότοποι κλπ. Με τους φορείς αυτούς θα προστατευτούν καλύτερα οι περιοχές αυτές. 
Επίσης γίνεται μία διόρθωση στην οποία θέλω να αναφερθώ. Εκ παραδρομής με το προεδρικό διάταγμα που έχει εκδοθεί, είχαν αφαιρεθεί όλες οι χρήσεις μέσα από αυτές τις περιοχές, τους βιοτόπους, τις περιοχές "ΝATURA", κυρίως για τις περιοχές "NATURA". 
Όταν μιλάμε για τέτοιες περιοχές "NATURA" μιλάμε για τεράστιες εκτάσεις σε ολόκληρη τη χώρα. Γίνεται λοιπόν διόρθωση αυτών των όρων, βιότοπος και περιοχή "NATURA", με σκοπό να υπάρχουν ήπιες μορφές παρέμβασης του ανθρώπου. Η προστασία της φύσης γίνεται καλύτερα μόνο όταν υπάρχει και η παρουσία του ανθρώπου, η οποία βέβαια είναι προγραμματισμένη, είναι ήπια, για να μπορεί και να παρακολουθεί την εξέλιξη μέσα σε αυτές τις περιοχές, αλλά και να την προστατεύει καλύτερα. Επομένως νομίζω ότι είναι απαραίτητη η διόρθωση που υπάρχει σε αυτό το άρθρο.
Τέλος, στο άρθρο 14 γίνεται αναφορά στα έργα που γίνονται από τα λιμενικά ταμεία. Νομίζω ότι γίνεται μία διευκρίνιση πώς θα γίνουν αυτές οι μελέτες και τα έργα, κυρίως των λιμενικών εγκαταστάσεων που βρίσκονται στους λιμένες εθνικής σημασίας αλλά και στα μικρότερα λιμάνια. 
Επίσης, σε αυτό το άρθρο υπάρχουν και άλλες διατάξεις με σημαντικότερη 
-νομίζω- αυτή που αναφέρεται στην αποκατάσταση και τη συντήρηση των όψεων των κτηρίων. Είναι μία πολιτική την οποία έχει αρχίσει και εφαρμόζει το Υπουργείο ΠΕΧΩΔΕ και έχουμε δει τα αποτελέσματα, για παράδειγμα στην Ομόνοια ή οπουδήποτε αλλού. Και αυτό δεν είναι ένα μέτρο που εφαρμόστηκε ή εφαρμόζεται μόνο για την Αθήνα και μάλιστα εν όψει των Ολυμπιακών Αγώνων. Είναι ένα μέτρο που θα έχει γενικότερο χαρακτήρα και αφορά ολόκληρη τη χώρα. Νομίζω ότι πρέπει να υπάρχει ένα κίνητρο, και σωστά δίδεται το κίνητρο αυτό, για να βελτιωθεί η όψη των κτηρίων των  σύγχρονων πόλεων, οι οποίες δεν είναι και οι καλύτερες. 
Τέλος, θα αναφερθώ και στη διάταξη που έχει να κάνει με τα γκαράζ και ιδιαίτερα με την καταβολή σε χρήμα του δικαιώματος δημιουργίας χώρων στάθμευσης, γκαράζ. Εδώ πράγματι γίνονται αυστηρότεροι οι όροι και μάλιστα θα έλεγα ότι με τη συμπλήρωση που μας έκανε η κυρία Υπουργός στην επιτροπή, η οποία θα έρθει στη συνέχεια, λύνεται ένα μεγάλο θέμα που αφορά τις θέσεις στάθμευσης. 
Νομίζω ότι με αυτήν τη ρύθμιση γίνεται κατανοητό απ' όλους ότι οι διαρκείς θέσεις στάθμευσης σε όλα τα κτήρια είναι πλέον απαραίτητο χαρακτηριστικό των οικοδομών και έτσι πρέπει να το δούμε και νομίζω με αυτήν την έννοια η διάταξη αυτή είναι πάρα πολύ σημαντική.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κούβελας έχει το λόγο.
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, στις διατάξεις αυτές, όπως επισημάναμε, δεν υπάρχει μία συγκρότηση, ένας ειρμός, δεν υπάρχει ένας στόχος και είναι διάσπαρτες οι διατάξεις, τσιμπητές θα έλεγε κανείς, ανάλογα με τις πιέσεις ή με τις ανάγκες ή με τα αδιέξοδα τα οποία αντιμετώπιζε η Κυβέρνηση. Δεν είναι ο καλύτερος τρόπος νομοθέτησης ούτε ο καλύτερος τρόπος διοίκησης. Η Κυβέρνηση και οι υπηρεσίες πρέπει να λειτουργούν κατά τέτοιον τρόπο που να φέρουν αποτελέσματα, χωρίς να αναγκάζονται να προσφεύγουν σε έκτακτα μέτρα. Και η εισήγηση και η αναζήτηση μιας νέας νομοθετικής ρύθμισης προς αντιμετώπιση των αδιεξόδων που δημιουργεί η κακοδιοίκηση είναι έκτακτο μέτρο. Μπορεί να έχουμε συνηθίσει να αποδίδουμε στα αυταρχικά, στα δικτατορικά καθεστώτα ή στις αυταρχικές μεθόδους τους όρους "αποφασίζομεν και διατάσσομεν", όμως κάτι τέτοιο γίνεται όταν σε φέρνει προ αδιεξόδου η Κυβέρνηση και σου λέει: "Ή το ψηφίζεις αυτό ή δεν γίνονται Ολυμπιακοί Αγώνες". 
Είχαμε επτά χρόνια να προετοιμαστούμε για τους Ολυμπιακούς Αγώνες, ροκανίσαμε τα τέσσερα μη κάνοντας τίποτα και μετά μας έπιασε πανικός. Φέραμε τις πρώτες διατάξεις για έκτακτη διαδικασία με ταχύρυθμες και έκτακτες νομοθετικές παρεμβάσεις και ενέργειες να γίνουν οι απαλλοτριώσεις, να γίνεται κατάληψη πριν καταβληθεί η αποζημίωση. Ένα πακέτο νέων ρυθμίσεων. Πέρασε κάμποσος καιρός, διαπίστωσαν ότι δεν μπορούν να προχωρήσουν, τις αλλάζουν αυτές, φέρνουν άλλες ρυθμίσεις. Πέρασε λίγος πάλι καιρός, πάλι καινούριες ρυθμίσεις. Τώρα είμαστε δύο χρόνια πριν τους Ολυμπιακούς Αγώνες -σε ένα χρόνο πρέπει κανονικά να έχουν τελειώσει όλα τα έργα- και ακόμη συζητάμε για νομοθεσίες οι οποίες θα αντιμετωπίσουν τα προβλήματα. 
Ας έλθουμε στα επί μέρους. Για τις περισσότερες ΕΠΑΕ λέμε ναι. Να μην έρχονται από τα νησιά στην Αθήνα ή στον Πειραιά, να μην πηγαίνουν από κάθε νησί σε ένα και μοναδικό κέντρο με το οποίο και ενδεχομένως δεν έχουν και απευθείας συγκοινωνία, χρειάζεται να έρθουν στον Πειραιά, για παράδειγμα κάποια νησιά των Κυκλάδων και να ξαναπάνε στην πρωτεύουσα, όπου εδρεύουν οι υπηρεσίες.
Είναι καλή και λογική η λύση να δημιουργηθούν περισσότερες ΕΠΑΕ.  "Σκοντάφτουμε" στο προσωπικό για τη συγκρότησή τους. Κι εκεί πρέπει να αναζητηθούν περισσότερο ευέλικτες λύσεις. Υπάρχουν μηχανικοί, υπάρχουν αρχιτέκτονες, υπάρχουν υπεύθυνα όργανα που εκπροσωπούν τους μηχανικούς, οι σύλλογοι των αρχιτεκτόνων, το Τεχνικό Επιμελητήριο. Ίσως σ' αυτές τις περιπτώσεις πρέπει να προβλεφθούν, έστω ως αναπληρωματικά μέλη που όμως θα σώζουν την κατάσταση, εκπρόσωποι αυτών των φορέων.
Κατηγορηματικά λέμε όχι στην περαιτέρω αύξηση του χρόνου αναστολής εργασιών! Λυπάμαι που η κυρία Υπουργός δεν είναι εδώ και αντί να προσέξει αυτό που είπα θέλησε να αποσείσει τις ευθύνες από την Κυβέρνηση για ένα γεγονός που είναι φρικιαστικό! Το ελληνικό δημόσιο πλήρωσε όσο είναι το κόστος ενός έργου μόνο και μόνο για αποζημιώσεις λόγω καθυστερήσεων στις συνεννοήσεις! Εννοώ τα 67 δισεκατομμύρια καθυστερήσεις στην Αττική Οδό.
Ο κόσμος ξύπνησε! Τώρα οι πολίτες θα αρχίσουν να κάνουν αγωγές εναντίον του δημοσίου και των οργάνων του για τις υπέρμετρες δεσμεύσεις και καθυστερήσεις, οι οποίες προέρχονται από ανικανότητα ή από αδιαφορία του δημοσίου να λύνει εγκαίρως  τα προβλήματα. Όταν έχουν τρία χρόνια για να κάνουν μια μελέτη, θα "ροκανίσουν" τα δύο πρώτα χρόνια και τον τρίτο χρόνο θα την αρχίσουν! "Δεν τελειώσαμε; Να πάρουμε μια παράταση! Ακόμα δεν τελειώσαμε; Να πάρουμε ακόμα ένα χρόνο παράταση! Δεν τελειώσαμε; Να πάμε στη Βουλή να ψηφίσει νόμο να μας δώσει ακόμα ένα χρόνο παράταση"! 
Δεν είναι τρόπος αυτός! Η κοινωνική και η πολιτική ζωή και προπάντων οι πολίτες υφίστανται ανεπανόρθωτες ζημιές, ταλαιπωρία και επιτέλους δεν είναι δούλοι των υπηρεσιών ούτε ημών! Εμείς ανέξοδα ψηφίζουμε παρατάσεις. Εκείνοι όμως "πληρώνουν τη νύφη". Εν τω μεταξύ έχουν πάρει δάνεια, έχουν αναλάβει υποχρεώσεις σε προμηθευτές σε πελάτες στο εξωτερικό με την ελπίδα ότι η δουλειά τους θα τελειώσει. Ξαφνικά έρχεται μια αναστολή των οικοδομικών εργασιών και παγώνουν τα πάντα! Παράταση και καινούρια παράταση!
Για ένα λεπτομερειακό εκ πρώτης όψης θέμα, όπως είναι το να μην υπολογίζεται η τοιχοποιία εφόσον είναι από ένα ορισμένο πάχος και πάνω και είναι φτιαγμένη από παραδοσιακά υλικά, οφείλω να πω ότι αποτελεί καλή σκέψη. Όμως να έχουμε το νου μας ότι κάθε φορά αναζητούνται από ορισμένους "έξυπνους", αετονύχηδες μέθοδοι καταστρατήγησης! Δεν είδατε τι έγινε στις Κυκλάδες; "Να φτιάξουμε -λέει- εκκλησάκια και προσκυνητάρια"! Ξαφνικά εκδηλώθηκε η ευσέβεια και η ευλάβεια! Και αυτά μετατράπηκαν σε βίλες!
Φοβούμαι, λοιπόν, ότι θέλει λίγο προσοχή. Ας το δουν οι σύμβουλοι της κυρίας Υπουργού. Εάν δεν μπουν όρια, ως πόσο πάχος δεν θα λογαριάζεται; Θα δείτε ότι θα αρχίσουν τοξωτές - θολωτές κατασκευές με πάχος τρία μέτρα και από κάτω θα στεγάσουν "τη φτώχεια τους", όπως στέγασαν στα εκκλησάκια "την ευσέβειά τους".
ΠΡΟΕΔΡΕΥΩΝ (Κωνσταντίνος Γείτονας): Σε τέτοια περίπτωση όχι τη φτώχεια, κύριε Κούβελα, την "απληστία" τους!
ΣΩΤΗΡΙΟΣ ΚΟΥΒΕΛΑΣ: Εννοείται, κύριε Πρόεδρε! Η φτώχεια είναι εντός εισαγωγικών!
Λέμε ναι στη διευκόλυνση εκείνων οι οποίοι πήραν νόμιμες άδειες, που στη συνέχεια ακυρώθηκαν λόγω ελαττωμάτων, τα οποία υπήρχαν στη νομοθεσία ή στη διαδικασία. Και προπάντων λέμε ναι στη διευκόλυνση, εφόσον πρόκειται για άδειες μεταφοράς συντελεστή, που πράγματι όλοι διαπιστώνουμε ότι έχουμε μπροστά μας πολίτες που για πολλά -πολλά χρόνια ταλαιπωρούνται.
Επίσης χρειάζεται προσοχή στο να διευκολυνθούν οι κτηνοτρόφοι ή οι κτηνοτροφικές διαδικασίες μη κτηνοτρόφων. Όμως να μην περάσει κι αυτό σαν μια καινούρια μέθοδος παραλλαγής και απόκρυψης ανόμων κατασκευών, οι οποίες θα γίνουν κάτω από αυτά τα ωραία και οικολογικά στέγαστρα!
Υπάρχει μια διάταξη η οποία εκ πρώτης όψεως φαίνεται λογική. Κατασκευάζεται ένας αγωγός φυσικού αερίου. Κάπου πρέπει να γίνουν βάνες. Πρέπει λοιπόν να τους δώσουμε όρους δομήσεως. Γιατί οποιοσδήποτε πολίτης για να φτιάξει ένα σπιτάκι πρέπει να έχει τέσσερα στρέμματα και αυτή η κολοσσιαία επιχείρηση για να φτιάξει το βανοστάσιο αρκεί να έχει εκατόν πενήντα μέτρα; Δεν το καταλαβαίνω. Να έχει τέσσερα στρέμματα. Γιατί το κτίσμα αυτό μπορεί να είναι σε απόσταση μόνο δύο μέτρων από τους γείτονες ενώ σε όλες τις άλλες περιπτώσεις πρέπει να είναι δεκαπέντε μέτρα; Νομίζω ότι αυτές οι παρεκκλίσεις πρέπει να απαλειφθούν. Διότι ο καθένας από εκεί και πέρα θα ζητάει ανάλογες "διευκολύνσεις"-και με το δίκιο του- ή θα αισθάνεται αδικημένος όταν του αρνούνται. 
Για τα ολυμπιακά έργα και για τις έκτακτες και πάλι νομοθετικές διαδικασίες που αφορούν το Μαραθώνα, την Αγία Βαρβάρα κλπ. τα είπαμε και δεν θέλω να επανέρθω. 
Στο επόμενο άρθρο 10 έχουμε πάλι το μέγα θέμα των αρμοδιοτήτων. Τι κάνει ο Υπουργός, τι κάνει ο περιφερειάρχης, τι κάνει ο νομάρχης. Πότε θα τελειώσουν αυτά κύριε Πρόεδρε; Όταν για πρώτη φορά ο αγαπητός μας συνάδελφος ο κ. Τσοχατζόπουλος έφερε το Β΄ βαθμό Τοπικής Αυτοδιοίκησης, βιαζόταν να γίνει ήρωας για να καταγραφεί αυτό στα κατορθώματά του και να του δώσει πόντους για την αρχηγεία του ΠΑΣΟΚ. Μακάρι να το είχε κάνει σωστά και να γινόταν και αρχηγός. Μπορεί να ήταν και καλύτερα, δεν ξέρουμε. Όμως βιάστηκε και έμειναν σε εκκρεμότητα όλα τα θέματα, οι αρμοδιότητες, το προσωπικό, οι πόροι, τα μέσα και βασανιζόμαστε. Εκεί που νόμισαν οι νομάρχες ότι έγιναν τοπικοί άρχοντες, φεουδάρχες ή δεν ξέρω τι άλλο και εκλεκτοί του λαού, ξαφνικά διαπιστώνουν ότι ακολουθείται μια διαδικασία ξεπουπουλιάσματος και τώρα είναι σαν κοκόρια που τα ζεμάτισαν και έμειναν χωρίς φτερά. Και αυτό καθ' όσον αφορά το κύρος του θεσμού και τους ίδιους τους νομάρχες. Καθ' όσον αφορά τους πολίτες, καθ' όσον αφορά το προσωπικό των νομαρχιών, εκεί η ταλαιπωρία, οι δαπάνες οι καθυστερήσεις, συνεχίζονται ασταμάτητα. Σήμερα τις αρμοδιότητες τις έχει ο Υπουργός, δώσ' τες όλες στο νομάρχη. Διαπιστώσατε ότι δεν πρέπει, δεν μπορεί κλπ. δώσ΄τες πίσω στον Υπουργό. Μετά λέμε αφού τις δώσαμε στον Υπουργό τις φέραμε στο κέντρο να τις στείλουμε στο γενικό γραμματέα. Συνεχίζοντας έτσι φθάνουμε στο σημείο όλα να τα έχει ο Γενικός Γραμματέας, ας δώσουμε μερικά στο νομάρχη. Παρεμβαίνει το Συμβούλιο Επικρατείας και λέει μα, αυτές είναι αρμοδιότητες της κεντρικής εξουσίας, δεν μπορείς να τις δώσεις στο νομάρχη και τις ξαναπαίρνουμε από το νομάρχη! 
Επιτέλους, πρέπει με κάποια προσοχή και σταθμίζοντας όλους τους παράγοντες και το ρόλο του καθενός εγκαίρως να παίρνονται οι αποφάσεις. 
Θα επανέλθω -και λυπάμαι που το κάνω- για πολλοστή φορά  στο θέμα κώδικες ή κωδικοποίηση. Είναι γνωστή η ιστορία, κύριε Πρόεδρε, με τα δυο παιδιά του Αβράαμ, τον Ισαάκ και τον Ιακώβ. Ο Ιακώβ για να πάρει την ευλογία του πατέρα του, έβαλε δέρματα στα χέρια του, εμφανίστηκε στον τυφλό πατέρα του τριχωτός, όπως ήταν ο πρωτότοκος αδελφός του και είπε, πατέρα τι θέλεις εγώ εδώ είμαι. Και είναι γνωστή η απορία του Τυφλού Αβράαμ που του ψιλάφισε: οι χείρες, χείρες Ισάακ, η φωνή, φωνή Ιακώβ. Επιτέλους τι έχουμε εδώ; Μας λέει για κώδικες και εννοεί κωδικοποίηση; Άγνωστο. Μάλλον, όμως, είναι κώδικες. Επιβεβαιώνεται και αποδεικνύεται από τη διαδικασία, που ζητάει εξουσιοδότηση η κυρία Υπουργός, να ακολουθήσει για την κύρωση... Δεν πρέπει να ξέρουμε; Λυπάμαι να σας πω ότι κατάλαβα απ' όλη την ιστορία ότι δεν έχει καταλάβει η κυρία Υπουργός τι της εισηγούνται να κάνει. Όμως μετά από τόσες μέρες και τόσες φορές που το θέσαμε το θέμα, επιτέλους πρέπει να μας πει. Κώδικες θέλει ή κωδικοποίηση; Καινούρια νομοθεσία θέλει ή συλλογή και ταξινόμηση της υφιστάμενης νομοθεσίας; Όμως τέτοια ασάφεια και τέτοια υπερεξουσία να αποφασίσει η ίδια στο μέλλον τι θα κάνει, νομίζω θυμίζει τον Ιουστινιανό. 
Εκείνος έφτιαχνε κώδικες και κωδικοποίηση της ρωμαϊκής νομοθεσίας και δεν είχε να δώσει λογαριασμό σε κανέναν. Λόγο έδινε μόνο στη Θεοδώρα. Εδώ η Υπουργός είναι γυναίκα και, έτσι, δεν έχει να δώσει λογαριασμό σε κανέναν!
ΠΡΟΕΔΡΕΥΩΝ (Κωνσταντίνος Γείτονας): Κύριε Κούβελα, από την Παλαιά Διαθήκη περάσατε τώρα στο Βυζάντιο! Δεν πιστεύω με παραδείγματα να αναφερθείτε σε όλη την ιστορία μας!
ΣΩΤΗΡΙΟΣ ΚΟΥΒΕΛΑΣ: Τι να κάνω, κύριε Πρόεδρε; Δεν φταίω εγώ, αλλά εκεί με οδηγούν οι μέθοδοι της Υπουργού!
Συνεχίζοντας, θα ήθελα να αναφερθώ στην Ανθούσα. Είπαμε και στην επιτροπή ότι πρέπει να τελειώσει αυτή η ταλαιπωρία και ότι είναι απαράδεκτο ένα λάθος της πολιτείας να "σέρνεται" για εβδομήντα χρόνια. 
Χρειάζεται, όμως, προσοχή και σεβασμός, ώστε να μην ανοίξουν πόρτες, γιατί πιστεύω ότι οι πολίτες οι οποίοι ζητούν το δίκιο τους τόσα χρόνια αποκρούουν το ενδεχόμενο κάποιοι "αετονύχηδες" εκεί μέσα (-αν υπάρχουν τέτοιοι και αν αφήσουμε "παράθυρα" στη νομοθεσία-) να πλουτίσουν. 
Αναφέρθηκε ως παράδειγμα το θέμα των ρεμάτων. Γνωρίζουμε όλοι ότι οι παρόχθιοι, σύμφωνα με τον Αστικό Κώδικα, εφόσον θεωρείται το ρέμα αποξηραμένο, επεκτείνουν την ιδιοκτησία τους μέχρι το μέσο του ρέματος. Αυτομάτως είναι κύριοι οι παρόχθιοι! Θα μπορούσε, λοιπόν, αν το ρέμα ενταχθεί μέσα στο σχέδιο πόλεως και θεωρηθεί ότι δεν είναι χώρος ροής των υδάτων ούτε δημόσιο δάσος -(έτσι έγινε σε όλα τα ρέματα της Αθήνας)- να εγείρουν δικαιώματα και να δικαιωθούν οι παρόχθιοι ως ιδιοκτήτες.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Έτσι, λοιπόν, η μελέτη χρειάζεται προσοχή και η εξουσιοδότηση που δίνουμε εμείς να μην είναι εν λευκώ. Αυτοί οι χώροι να μείνουν προστατευόμενοι και εκτός σχεδίου πόλεως ως δασική έκταση! Ο πολίτης, δηλαδή, να πάρει αυτό που δικαιούται- και να μείνει και στο κοινωνικό σύνολο αυτό που πρέπει! Θα μπορούσαμε εδώ να πούμε τη ρήση "τα του Καίσαρος τω Καίσαρι και τα του λαού τω λαώ"!
Θα ήθελα, επίσης, να πω ότι χρειάζεται να γίνει με προσοχή αυτή η νομιμοποίηση, ώστε να μη μένουν απορίες και ερωτηματικά, ότι δήθεν πρόκειται για χαριστική πράξη ή για κάτι που δικαιούνται και άλλοι Έλληνες τους οποίους στερούμε αναλόγου δικαιώματος. Εμείς στη Θεσσαλονίκη έχουμε τέτοια περίπτωση που θα συζητηθεί πολύ,  αυτή του Σέιχ Σου!
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε Κούβελα, επειδή και ο εισηγητής του ΠΑΣΟΚ χρειάστηκε πέντε λεπτά και τα "κατανάλωσε", μπορείτε και εσείς να χρησιμοποιήσετε ανάλογο χρόνο.
ΣΩΤΗΡΙΟΣ ΚΟΥΒΕΛΑΣ: Ευχαριστώ, κύριε Πρόεδρε.
Θα αναφερθώ σε δύο σημεία, εκ των οποίων το ένα είναι οι προστατευόμενες περιοχές. Είναι γεγονός ότι οι προστατευόμενες περιοχές δεν μπορεί να είναι έρημες. Δεν εξομοιώνονται με ζούγκλα! Ας πούμε για παράδειγμα ότι οι προστάτες των περιοχών -οι θηροφύλακες, οι δασοφύλακες, κλπ.- πρέπει να έχουν κάπου να "κουρνιάσουν"! 
Είναι γεγονός ότι πάνω στους προστατευόμενους ορεινούς όγκους  ενδεχομένως πρέπει να γίνει ένα καταφύγιο, ένα χιονοδρομικό κέντρο. Σε ένα λιμναίο ή παραθαλάσσιο οικισμό πρέπει να γίνουν κάποιες εγκαταστάσεις και για τους ψαράδες.
Στην παραλία της Πιερίας, στις εκβολές του Λουδία, γίνεται ένας πολύ ωραίος οικισμός με παραδοσιακές καλύβες για τους οστρακοκαλλιεργητές. Όμως αυτά πρέπει να είναι κάτω από αυστηρό έλεγχο. Θα έλεγα, μάλιστα, ότι δεν είναι σκόπιμο να μεταβιβάζεται κυριότητα σε ιδιώτες αυτών των χώρων που θα γίνουν οι εγκαταστάσεις. Μπορεί οι εγκαταστάσεις να ανήκουν στην τοπική αυτοδιοίκηση ή στο δημόσιο, αλλά είναι διαφορετικό θέμα αν η λειτουργία μπορεί να δοθεί και σε κάποιον ιδιώτη. Όμως αυτό πρέπει να γίνει με την προϋπόθεση ότι θα είναι εγκαταστάσεις εξυπηρέτησης, φύλαξης και ανάδειξης των χώρων, διότι αν δεν προβλέψουμε να γίνουν αυτά, τότε οι καταπατητές θα συνεχίσουν τη δράση τους και θα δούμε φαινόμενα σαν αυτά που βλέπουμε εδώ -για να μην πάμε μακριά- στην παραλία.
Τα περισσότερα μπουζουξίδικα, στο Παλαιό Φάληρο και παραπέρα, έχουν γίνει επάνω στον αιγιαλό, δηλαδή σε περιοχή απολύτως προστατευόμενη, ιδιοκτησίας του δημοσίου. Ουδέποτε, πλην ελαχίστων περιπτώσεων, υπήρξε αποφασιστικότητα να απομακρυνθούν οι καταπατητές και να κατεδαφιστούν τα αυθαίρετα. 
Τέλος, θα αναφερθώ στα πάρκινγκ. Οι νομοθετήσεις, οι ρυθμίσεις, οι απαγορεύσεις καλές είναι, αλλά ακόμη καλύτερο απ' όλα είναι να γίνονται πράξη. Θα σας πω ότι στη Θεσσαλονίκη -και ανάλογα είναι και αλλού τα σχετικά φαινόμενα-  προς δόξαν της αποκέντρωσης, ο δήμος δεν έχει το δικαίωμα να φτιάξει υπόγεια πάρκινγκ κάτω από κοινόχρηστους χώρους, το δικαίωμα αυτό το ασκεί ο Υπουργός ΠΕ.ΧΩ.Δ.Ε.! Αν δεν δοθούν τέτοιες δυνατότητες και δεν γίνουν τέτοια πάρκινγκ, με το να λέμε ότι κάθε σπιτάκι θα φτιάχνει και το γκαράζ του, δεν θα κάνουμε τίποτε. Μακάρι να το φτιάχνει, αλλά θα δείτε ότι θα διαπιστώνονται αδυναμίες και στο τέλος δεν θα προχωρεί απολύτως τίποτε. Τα οικόπεδα στις πόλεις μας είναι μικρά.
Εδώ και δέκα χρόνια γίνονται συζητήσεις για πάρκινγκ και γκαράζ στη Θεσσαλονίκη και κάθε φορά που πλησιάζουμε σε εκλογές ή η Κυβέρνηση βρίσκεται σε δύσκολη κατάσταση, έρχεται ένα κλιμάκιο Υπουργών και εξαγγέλλει νέα πάρκινγκ. Τα υπεσχημένα έφθασαν τα τριάντα έξι. Ούτε ένα δεν έγινε. Και όχι μόνο δεν έγινε, αλλά και αυτοί που θα ήθελαν να φτιάξουν και θα μπορούσαν και αισθάνονται την πίεση, δεν έχουν την εξουσία. Σας είπα ότι ο δήμος δεν έχει αυτό το δικαίωμα. 
Είναι χαρακτηριστική η περίπτωση ενός κεντρικού πάρκινγκ, που είχε ξεκινήσει ο Δήμος Θεσσαλονίκης μπροστά στο Διοικητήριο. Αυτό επί δέκα χρόνια είναι ένα ανοικτό χάσμα, διότι έχουμε συνεχείς παλινωδίες των αρχαιολογικών υπηρεσιών και ακούμε "όχι βρέθηκαν ευρήματα, όχι είναι σπουδαία, όχι δεν είναι σπουδαία, θα τα διατηρήσουμε, δεν θα τα διατηρήσουμε, θα φτιάξουμε το πάρκινγκ παράλληλα, δεν θα το φτιάξουμε" κλπ. Έτσι μένει εκεί ένα χάσμα και ένας σκουπιδότοπος στο πιο κεντρικό σημείο της πόλης, έξω από την πόρτα του Υπουργού Μακεδονίας - Θράκης. 
Εδώ βρήκαν τις λύσεις και για το Μετρό και για την Αττική Οδό. Διαβάσαμε προ καιρού στον Τύπο ότι τρεις χιλιάδες πεντακόσια κιβώτια με αρχαιολογικά ευρήματα συγκεντρώθηκαν από τα έργα που έγιναν στην Αττική Οδό. Τι σημαίνει αυτό; Σημαίνει ότι αρχαιολογικά ευρήματα ηλικίας δύο, δυόμισι ή τριών χιλιάδων ετών, αφού μιλάμε για την Αττική, είτε καταστράφηκαν και ό,τι απομεινάρια μπόρεσαν, τα συμμάζεψαν, είτε κρίθηκε ότι θα μπορούσαν να μεταφερθούν και να διατηρηθούν κάπου αλλού. Όμως ο άξονας που είχαν χαράξει, εξήντα χιλιόμετρα -με τα παρακλάδια του εβδομήντα δύο- κατασκευάστηκε και δεν λογάριασαν τίποτα.
Να μην είμαστε λοιπόν ή του  ύψους, ή του βάθους. Εδώ το μετρό πηγαίνει εκεί που θέλει, η Αττική Οδός πάει εκεί που θέλει, τα μαζεύουν σε τρεις χιλιάδες πεντακόσια κιβώτια και αλλού δεν μπορούν να πάρουν αποφάσεις και να λύσουν τα προβλήματα.
		Ευχαριστώ, κύριε Πρόεδρε.
   ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Τμήμα ότι: 
1. Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών: 
α) "Κύρωση της Σύμβασης μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για την αποφυγή της διπλής φορολογίας και την αποτροπή της φορολογικής διαφυγής σε σχέση με τους φόρους εισοδήματος και κεφαλαίου".
β) "Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Ρωσικής Ομοσπονδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου".
γ) "Κύρωση της Σύμβασης μεταξύ της Ελληνικής Δημοκρατίας και της Γεωργίας για την αποφυγή της διπλής φορολογίας αναφορικά με τους φόρους εισοδήματος και κεφαλαίου".
 2. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Εργασίας και Κοινωνικών Ασφαλίσεων "Σύσταση Λογαριασμού Αγροτικής Εστίας και άλλες διατάξεις". 
3. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης "Ευθύνη του πωλητή για πραγματικά ελαττώματα και έλλειψη συνομολογημένων ιδιοτήτων, τροποποίηση διατάξεων του Κώδικα Πολιτικής Δικονομίας και άλλες συναφείς διατάξεις".
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Για το άρθρο 8 συμφωνούμε και εμείς με τις προτάσεις που έχουν ακουστεί, ιδιαίτερα για τις νησιωτικές περιοχές να μπορούν να εργάζονται αυτόνομα, χωρίς να περιμένουν, λόγω των γεωγραφικών θέσεων που έχουν τα νησιά αυτά, δηλαδή να έχουν τη δυνατότητα για περισσότερες ΕΠΑΕ.
Στην παράγραφο 2 το χρονικό όριο που δίνεται, η παράταση ενός χρόνου κυρία Υφυπουργέ, δεν νομίζω ότι μπορεί να εξυπηρετήσει, ακόμα και αν το κάνουμε και τέσσερα και πέντε, αν δεν υπάρχει η συγκεκριμένη βούληση να γίνει η μελέτη και να αρχίσει, έστω από την ημέρα εκείνη που παίρνεται η παράταση, η αναστολή δηλαδή των εργασιών. Γι' αυτό νομίζουμε ότι τουλάχιστον θα πρέπει να μπει "το πολύ" και όχι το "έως". Είχαμε και στο άλλο "έως έξι μήνες", δίναμε τους έξι, βέβαια το κάναμε ακόμα ένα χρόνο. Θα πρέπει να γίνει "το πολύ", χωρίς περαιτέρω παράταση χρόνου. 
Στην παράγραφο 3 θα εκφράσουμε τη διαφωνία μας, γιατί και προχθές δεν είχε διασαφηνιστεί. Μιλάμε για την εξωτερική τοιχοποιία. Εμείς έχουμε την άποψη ότι μπορεί να δίνεται έως πενήντα εκατοστά. Να διαγραφεί το "πλέον", γιατί το πλέον είναι ακαθόριστο. Δηλαδή θα μπορώ να κάνω και ένα μέτρο, θα μπορώ να κάνω και ενάμισι, και ογδόντα και ενενήντα εκατοστά; Να διαγραφεί λοιπόν το "πλέον" και να γίνει "έως πενήντα εκατοστά" η εξωτερική τοιχοποιία, στην οποία δεν θα συμπεριλαμβάνεται στο συντελεστή δόμησης το επιπλέον των τριάντα εκατοστών που είναι υποχρεωτική τοιχοποιία, όταν γίνεται με πλινθοδομή. 
Πέρα από αυτό μπαίνει ένα ερώτημα, κυρία Υπουργέ. Γίνεται το ισόγειο, η όψη θέλει να έχει καλαίσθητη εμφάνιση. Τι γίνεται όμως με την ανωδομή; Αυτό θα φαίνεται πάνω σαν ΕΡΚΕΡ ας πούμε; Θα χρησιμοποιηθεί ο χώρος, όπως υπολογίζεται στο ΕΡΚΕΡ, που έχουμε τη δυνατότητα να το βγάλουμε; Εκεί το υπολογίζουμε στο συντελεστή δόμησης. Εδώ όμως τι γίνεται με την ανωδομή; Όταν θα έχουμε τριάντα πόντους έξω στην πρόσοψη, η ανωδομή που θα συνεχίσει για τους πάνω του ισογείου χώρους και ορόφους, από πού θα χτιστεί; Αυτό πρέπει να το διευκρινίσετε. Είναι αποκλειστικά και μόνο για την όψη του ισογείου και δεν θα χρησιμοποιηθεί στους πάνω ορόφους, όπου θα εφαρμόζεται η κανονική άδεια.
Επίσης εμείς δεν νομίζουμε ότι μπορεί τέτοιες καλαίσθητες κατασκευές να γίνονται, παραδείγματος χάρη στην Ομόνοια. Δεν έχει καμία χρήση, αν θέλετε να κρατήσει κάτι το αξιόλογο, το παραδοσιακό. Μπορεί όμως αυτό το επιπλέον να το χαρίσουμε σε παραδοσιακούς οικισμούς, αλλά και σε αξιόλογους παραδοσιακούς οικισμούς, που πρέπει να προσβλέπουμε στο μέλλον σε μια καλύτερη αξιοποίησή τους. Στην Εκάλη για παράδειγμα δεν το καταλαβαίνω ή στην Ομόνοια.
Σας έθεσα δύο ερωτήματα. Το ένα είναι να σβήσει το "πλέον" και να γίνει      "έως πενήντα εκατοστά" και στην ανωδομή να μην υπολογίζεται και να τηρεί ακριβώς την άδεια. 
Στην παράγραφο 4 για τα αυθαίρετα εκείνο που μας ανησυχεί εμάς, κυρία Υφυπουργέ, είναι τι γίνεται με τα αυθαίρετα στις παραλίες, στα δάση, στις απαγορευμένες δηλαδή περιοχές, όπου εκεί πάσχουμε κατά παράδοση, όσον αφορά την αυθαίρετη δόμηση. Ακόμα και αρχαιολογικούς χώρους έχουν καταλάβει. Εκεί πρέπει να είμαστε πάρα πολύ αυστηροί και να δούμε τις συγκεκριμένες περιπτώσεις.
Για την παράγραφο 5, για τις άδειες οι οποίες εκδίδονται και κατόπιν ανακαλούνται, χωρίς να έχει ευθύνη ο πολίτης, κάναμε και χθες και προχθές στην επιτροπή τις παρατηρήσεις μας και θα τις κάνουμε και εδώ. Υπάρχουν γραφεία, έτσι λέγεται τουλάχιστον, γιατί χαρακτηρίζουν τις πολεοδομίες ότι οι εφορείες μπροστά τους στις συναλλαγές είναι μοναστήρια -τώρα αν τα μοναστήρια είναι άγια είναι άλλο θέμα- για τα οποία έχουμε ορισμένους προβληματισμούς.
Αν κατά συρροή από συγκεκριμένη πολεοδομία ή από συγκεκριμένους υπαλλήλους, αν θέλετε, εκδίδονται παράνομες άδειες κατ' αυτόν τον τρόπο, ας τις ανακαλέσουν. Αν υπάρχει καταγγελία, μπορούν να πάρουν πίσω τις άδειες σε συνεννόηση και με τον πολίτη. Αν δεν υπάρχει καταγγελία, μπορεί ο πολίτης να συνεχίσει. Συνήθως οι καταγγελίες είναι πάρα πολύ λίγες. Όταν έχει κάποιος άδεια, πηγαίνει ο χωροφύλακας, τη βλέπει και τελείωσε η υπόθεση.
Τι γίνεται όμως για αυτές τις περιπτώσεις, που έχουν ανακαλυφθεί; Σκέφτεται το Υπουργείο να κάνει μία εξέταση, να δώσει εντολή, για να διερευνηθούν αυτές οι περιπτώσεις; Μπορεί παραδείγματος χάρη να διερευνηθεί, αν γίνεται παρανομία από συγκεκριμένο υπάλληλο με τον τάδε πολίτη. Καταλαβαίνετε ότι εκεί δεν φταίει μόνο ο υπάλληλος, αλλά φταίνε και ο πολίτης και ο υπάλληλος, γιατί αυτά έγιναν κάτω από συναλλαγή.
Θα ήθελα να πω για τα κτηνοτροφικά στέγαστρα ότι οπωσδήποτε ο ιδιοκτήτης πρέπει να είναι κατά κύριο επάγγελμα αγρότης ή κτηνοτρόφος. Αυτό είναι το ένα. 
Δεύτερον, δεν καταλαβαίνω, γιατί θα πρέπει να είναι αυτός ο τύπος. Δηλαδή αν θα πάει ένας κτηνοτρόφος, ο οποίος είναι αγρότης και είναι και στο συνεταιρισμό, ένα δασικό συνεταιρισμό, και έχει ξύλα από λατόμευση, την οποία κάνει και ο ίδιος, αν την κάνει με ξύλο, θα είναι εκτός της αδείας της επιτρεπομένης κατασκευής; Δεν νομίζω ότι είναι σωστό και πρέπει να τα δούμε αυτά.
Για την παράγραφο 8 δεν καταλαβαίνω το λόγο. Είναι πάρα πολύ μεγάλος ο όγκος. Τώρα αν αυτό είναι από τεχνικές προδιαγραφές και οι βάνες αυτές πρέπει να έχουν το απαιτούμενο ύψος -μιλάω για τις βάνες διακοπής στους πετρελαιαγωγούς- θα το δούμε. Εξάλλου είναι και πολύ μικρό το οικόπεδο, το οποίο καταλαμβάνουν.
Ερχόμαστε τώρα στο άρθρο 9. Στην πρώτη παράγραφο, που αφορά την αλλαγή συντελεστή δόμησης, που έχουμε, χρήση γης κλπ., θα ήθελα να κάνω την εξής παρατήρηση: Πώς μπορούμε να χωροθετήσουμε άλλες χρήσεις μέσα σε ένα γενικό πολεοδομικό σχέδιο, να αναπτύξουμε άλλες δραστηριότητες, χωρίς να γίνονται όλες οι απαιτούμενες μελέτες για τις συνέπειες, που μπορεί να έχει η αλλαγή χρήσης, και κάποιες άλλες δραστηριότητες που αναπτύσσονται μέσα εκεί; Για παράδειγμα, ένα μεγάλο εμπορικό κέντρο ή ένας μεγάλος οδικός άξονας, τι επιπτώσεις θα έχουν στο κυκλοφοριακό, στο περιβαλλοντολογικό, στην πυκνότητα, στην ποιότητα ζωής; Είναι προβλήματα, για τα οποία νομίζω ότι εδώ παρεπιμπτόντως μπαίνουν τέτοιες διατάξεις.
 Κυρία Υφυπουργέ, με τα ολυμπιακά έργα, που έχουμε κάνει τέτοιες τροποποιήσεις, έχει αλλάξει όλο το γενικό πολεοδομικό σχέδιο της Αθήνας και των περιχώρων. Μην πάμε να κάνουμε τώρα και τέτοιες παρεμβάσεις, γιατί το ξέρετε και εσείς πολύ καλά ότι αναθεωρήσεις γενικών πολεοδομικών σχεδίων γίνονται κάθε δεκαπέντε χρόνια. Δεν μπορεί να έχουμε τέτοια πράγματα.
Αν θυμάστε, ο ν.2508 προέβλεπε ότι μπορούν να γίνουν τέτοιες παρεμβάσεις κατά τη μελέτη όμως της αναθεώρησης των Γ.Π.Σ. και όχι να παρεμβαίνουμε έτσι.
Κατά την άποψή μας -και όχι μόνο κατά τη δική μας άποψη, αλλά όλων όσων ασχολούνται λίγο με αυτά τα θέματα- το Γ.Π.Σ. είναι ένα στρατηγικό εργαλείο για την ανάπτυξη μιας περιοχής, ιδιαίτερα μίας πόλης. Δεν μπορούμε λοιπόν να έχουμε τέτοιες παρεμβάσεις.
Για το Π.Ε.Ρ.ΠΟ. θα ήθελα να πω ότι συμπεριλαμβάνει τις περιοχές, στις οποίες μπορεί το ιδιωτικό κεφάλαιο να πολεοδομεί. Όμως εμείς θα επιμείνουμε -και το έχουμε ξαναπεί- ότι μπορούν να πολεοδομούν και αυτοί, αλλά να έχουν χωροθετηθεί οι περιοχές από δημόσιες υπηρεσίες. Δεν μπορεί να είναι από ιδιώτες και όποιος έχει εκατό στρέμματα και ένας άλλος δίπλα να κάνουν τέτοιες εργασίες.
Επίσης πρέπει να έχουν ολοκληρωθεί τα έργα υποδομής. Τώρα πηγαίνει μία τεχνική υπηρεσία και λέει ότι τελείωσαν τα βασικά έργα. Ποια είναι όμως τα βασικά έργα; Είναι παραδείγματος χάρη μία απόσταση δρόμου, που αφήνει και φτιάχνει και ένα πεζοδρόμιο; Έχουμε δει, αν έχει γίνει ύδρευση, αποχέτευση, υπόνομοι κλπ., αν έχουν γίνει εγκαταστάσεις τηλεφωνικές;
Όλα αυτά είναι προβλήματα που πρέπει να προβλέψουμε και να μην προχωρήσουμε σε ένα είδος νέας οικοπεδοποίησης εκτάσεων με τη διαδικασία του ΠΕΡΠΑ.
Στην παράγραφο 6. Εδώ λύνει τα προβλήματα με τις πράξεις εφαρμογής με τις διανοίξεις δρόμων. Τι γίνεται, όμως, με το υπόλοιπο αυτών των περιοχών; Θα κάνουμε εκεί μία ευπρεπή είσοδο, ένα καλό δρόμο κλπ., αλλά τι θα γίνει με τα υπόλοιπα; Μόνο τοπικές επεμβάσεις που αν θέλετε κανονίζουν μόνο τις ανάγκες των ολυμπιακών έργων. Κάνετε μάλιστα και επιδεικτική αναφορά εδώ του ν.1337. Κατά την άποψή μας, μπορεί να είναι σημειακό το ενδιαφέρον, αλλά είναι ρεζίλι για την ίδια την περιοχή, όταν μπαίνεις από μία κατασκευασμένη με όλες τις σύγχρονες επιστημονικές δυνατότητες πολεοδόμηση σε μία περιοχή και κατευθείαν πέφτεις στο επόμενο τετράγωνο σε ένα αίσχος. 
( Στο σημείο αυτό την Προεδρική Έδρα καταλαμβάνει η Δ΄  Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ )
Για το Αιγάλεω, στην παράγραφο 8. Εδώ, θα θέλαμε να κάνουμε ορισμένες παρατηρήσεις. Λέτε ότι έχουν ξεχαστεί κλπ., ότι υπάρχουν εκεί και απόψεις φορέων που αντιτίθενται. Δίνετε εξήντα κατοίκους ανά εκτάριο, αλλά δεν ξέρω αν αυτό θα τηρηθεί. Το θέμα είναι ότι γίνεται μία πολεοδόμηση περιοχών για κατοικίες  και στην ίδια περίπτωση παρακάτω έχουμε και  το γήπεδο του Αιγάλεω κι αυτό, κυρία Υπουργέ, το είχαμε πει και παλαιότερα στον αρμόδιο Υπουργό, ο οποίος μας είχε πει ότι θα το δει και ότι σε παρόμοιο νομοσχέδιο θα επαναφέρει το θέμα.
 Θα πρέπει, όμως,  να δούμε τι γίνεται με τα Γούντα Λατομεία που βρίσκονται εντός  των διοικητικών ορίων του Δήμου Πετρούπολης. Μου έχει καταθέσει το δημοτικό συμβούλιο ένα υπόμνημα και πιστεύω ότι θα πρέπει να το έχετε και εσείς. Αναφέρεται στα λατομεία που δεν έχουν πια δράση. Ζητούν να γίνει μια τακτοποίηση. Όπως έγινε από λάθος στα προηγούμενα που αναφέρεται στο Αιγάλεω, στις ζώνες κλπ., το ίδιο και για μια ζώνη τη Δ΄ ζώνη του όρους Αιγάλεω.
Κυρία Υπουργέ, με παρακολουθείτε; 
ΚΩΝΣΤΑΝΤΙΝΟΣ ΒΡΕΤΤΟΣ (Γ΄Αντιπρόεδρος της Βουλής): Στον Πρόεδρο να απευθύνεσθε, έτσι λέει ο Κανονισμός. 
ΝΙΚΟΛΑΟΣ ΓΚΑΤΖΗΣ: Στον Πρόεδρο απευθύνομαι για να ακούει ο Υπουργός, κύριε συνάδελφε. Αλίμονο, ο Πρόεδρος διευθύνει. Ο Πρόεδρος θα μου τα λύσει;  
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Συνεχίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ:  Υπάρχει λάθος χαρακτηρισμένη στο όρος Αιγάλεω η ζώνη Δ΄. Διοικητικά φαίνεται ότι ανήκει στο Αιγάλεω, ενώ ανήκει στην Πετρούπολη. Το ένα είναι αυτό. 
Το δεύτερο. Υπάρχουν αυτά τα ανενεργά λατομεία, όπως είναι του Γρηγορίου, Τζεδάκη, Μαρασλή και περιοχής Άλσεως, όπως είπα προηγούμενα του Αγίου Δημητρίου. Εδώ ζητά ο δήμαρχος κατά την ίδια διαδικασία που γίνεται με το όρος του Αιγάλεω όπου παραχωρείται ένα στάδιο, να παραχωρηθεί και εκεί χώρος του λατομείου που μπορεί να γίνει αθλητικό στάδιο κλπ., αλλά και λατομεία που μπορούν να αξιοποιηθούν για πολιτιστικές δραστηριότητες του δήμου. Και θα σας το καταθέσω. Εμείς το στηρίζουμε αυτό το αίτημα και λέμε ότι πρέπει να ικανοποιηθεί.
Ερχόμαστε στο άρθρο 10. Πραγματικά στοίχισε όλη αυτή η καθυστέρηση και οι αλλαγές που έγιναν με την Τοπική Αυτοδιοίκηση.
Κυρία Πρόεδρε, πρέπει πραγματικά να καθοριστούν τα όρια των αρμοδιοτήτων κάθε βαθμού Τοπικής Αυτοδιοίκησης. Φυσικά, εδώ το Σύνταγμα μιλάει για Β΄ βαθμό και φαίνεται ότι η Νομαρχιακή Αυτοδιοίκηση θα έχει "λίγα ψωμιά". Παρ' όλα αυτά, όσο έχει τις αρμοδιότητες, θα πρέπει να τις έχει με τους συγκεκριμένους πόρους. Εμείς φυσικά θα παλέψουμε να διατηρηθεί, να διευρυνθούν οι αρμοδιότητες του Β' βαθμού Τοπικής Αυτοδιοίκησης και να γίνει ο αιρετός της τριτοβάθμιας αυτοδιοίκησης. 
Στην παράγραφο 2 υπάρχει κάτι τελείως απαράδεκτο. Κυρία Πρόεδρε, θα παίρνουν υποχρεωτικά λεφτά από τους πολίτες, που είναι ανένταχτοι σε σχέδιο πόλης, για να γίνει η πολεοδομική μελέτη. Θα υπάρχει προκαταβολή για τη δεύτερη φάση της πράξης εφαρμογής. Αυτό είναι τελείως απαράδεκτο, δηλαδή να μεταφέρουν τα πάντα στους πολίτες.  Από εκεί και πέρα, πώς θα γίνει η πόλη, με τι λεφτά θα γίνεται η υποδομή, όταν ο ν. 1337 προέβλεπε το 1/3 για όλη τη διαδικασία μέχρι την υποδομή, τις μελέτες και την πράξη εφαρμογής; Θα προερχόταν το 1/3 από το δημόσιο, από την πολιτεία, το 1/3 από τους χρήστες, τους πολίτες, που θα έδιναν εισφορά σε γη και σε χρήμα και το τελευταίο 1/3 από το δήμο. Τώρα, όλα μεταφέρονται στους πολίτες και από εκεί και πέρα όλη η άλλη διαδικασία μεταφέρεται στο δήμο. 
Με τι λεφτά θα γίνουν αυτά, κυρία Υφυπουργέ; Για πείτε μου. Πώς θα γίνουν, παραδείγματος χάρη, όλες αυτές οι πόλεις, που εμείς έχουμε σε εκκρεμότητα; Πώς θα γίνει το Πήλιο με όλους αυτούς τους δήμους, πώς θα γίνει η περιφέρεια Αλμυρού, πώς θα γίνει η περιφέρεια Βελεστίνου, με όλους αυτούς τους δήμους που βρίσκονται εκτός; Ένα δείγμα που ξέρω αφορά στη Μαγνησία, αλλά ισχύει για όλη την Ελλάδα. Το ίδιο γίνεται και στο Δήμο Αργαλαστής, ένα χιλιόμετρο έξω από το Βόλο. 
Από την άλλη μεριά, κτίζουν, κυρία Πρόεδρε, με το νόμο που επιτρέπει οικισμούς κάτω των δύο χιλιάδων κατοίκων. Καταλαβαίνετε τι άναρχη δόμηση γίνεται. Μιλάμε για καποδιστριακούς δήμους, που υποτίθεται ότι πρέπει να αναπτυχθούν, να έχουν μία υποδομή κλπ. Είναι τελείως απαράδεκτο και πρέπει να το πάρετε πίσω. Πρέπει να δώσετε αυτά τα λεφτά, το ένα επτακόσια, που χρωστάει το κράτος στην Τοπική Αυτοδιοίκηση από παράνομους παρακρατηθέντες πόρους και από το φόρο εισοδήματος, ώστε να έρθει η Τοπική Αυτοδιοίκηση και να προχωρήσει και σε άλλες δραστηριότητες.
Στο άρθρο 10, σχετικά με το θεματικό πάρκο, μας έχουν ζαλίσει με αυτό και με τα διάφορα άλλα πάρκα. Κυρία Πρόεδρε, έχει αλλάξει ο χαρακτήρας του πάρκου και του πρασίνου, καθώς και αυτό που θεωρούσαμε πάρκο αναψυχής. Μικρός έλεγα "θα πάω στο πάρκο του Αγίου Κωνσταντίνου". Ήξερα ότι αυτό είναι κήπος, είναι άλσος, είναι χώρος αναψυχής, περιπάτου και συνάντησης. Εδώ τα έχουμε κάνει όλα πάρκα. Μιλάμε για εργοστασιακό πάρκο, βιομηχανικό πάρκο, βιοτεχνικό πάρκο, ηλεκτρικό πάρκο, πάρκο γεννητριών και χίλια δυο άλλα. Εν πάση περιπτώσει, πρέπει να σταματήσουν αυτά και είμαστε αντίθετοι στα πάρκα αυτά. Λέμε να μείνουν πάρκα και να σταματήσουν να γίνονται οι τουριστικές εγκαταστάσεις. Εκεί που ορίζονται χρήσεις γης, όροι δόμησης κλπ., να αφήσουμε τα πάρκα απ' έξω, το πράσινο απ' έξω και να κοιτάξουμε πώς θα βελτιώσουμε τις πόλεις.
Θα ήθελα να μιλήσω για τα γκαράζ, παραδείγματος χάρη για το Ελληνικό. Κτίζονται γκαράζ, γίνεται τώρα το τραμοστάσιο, έγινε το εκθεσιακό κέντρο, γίνονται τουριστικές εγκαταστάσεις και θα γίνουν και οι Ολυμπιακοί Αγώνες. Από μητροπολιτικό κέντρο που ήταν να γίνει το Ελληνικό, έχει τελικά μετατραπεί σε μία ποικίλη επιχειρηματική δραστηριότητα και σχεδόν μόνο επιχειρηματική. Άλλωστε, οι Ολυμπιακοί Αγώνες θα γίνουν για δεκαπέντε με είκοσι  μέρες και όλα τα υπόλοιπα θα τα καρπωθούν οι χορηγοί και αφού θα έχει "τσιμεντοποιηθεί" η μεγαλύτερη έκταση. 
Για τους οργανισμούς, συμφωνούμε να υπάρχει οργανόγραμμα και να γίνει ο νέος οργανισμός αυτών των υπηρεσιών. Όμως, επιμένουμε ότι αυτοί οι Οργανισμοί Αθηνών-Θεσσαλονίκης κλπ. θα πρέπει να πάνε στις νομαρχιακές αυτοδιοικήσεις. Είπαμε και προηγούμενα ότι τις αποφάσεις αυτές τις παίρνουν οι υπάλληλοι. Από την άποψη αυτή, είναι πολιτικές οι αποφάσεις που παίρνουν και το λόγο πρέπει να τον έχει η Τοπική Αυτοδιοίκηση. 
Να έρθουμε στην Ανθούσα. Άρθρο 12. Ακούστηκε εδώ από τον προηγούμενο ομιλητή, συγκεκριμένα από τον κ. Σπηλιόπουλο, τον εισηγητή της Πλειοψηφίας, ότι εκεί προβλέπεται προστασία και είναι καλύτερα να είναι πολύ. Έτσι, να βάλουμε και μέσα στα δάση. Να κατοικείται. Να βάλουμε και μέσα στη "NATURA". Να κατοικείται. Φυσικά στη "NATURA" το επιτρέπει τώρα. Έχουμε τις τροπολογίες όπου μπαίνει. 
Κυρία Υπουργέ, δεν είναι δυνατόν, ενώ έχουμε από το Ρυθμιστικό Σχέδιο που είχε εντάξει την υπάρχουσα δομημένα κατάσταση με μία προοπτική εικοσαετίας και έκανε ένα σχέδιο οκτακοσίων εξήντα στρεμμάτων, να έρχεται τώρα η Κυβέρνηση και να πολεοδομεί δύο χιλιάδες πεντακόσια στρέμματα και στους χάρτες να φαίνονται χαράδρες και να μας λέει ο συνάδελφος εδώ ότι οι χαράδρες θα προστατευθούν, γι' αυτό μπαίνουν στο σχέδιο.
Το καταλαβαίνω ότι θα υπάρχει η περιαστική φυσική περιοχή προστασίας του δάσους κλπ., όχι όμως με τέτοιες διατάξεις.
Μια και μιλάμε γι' αυτό να πω λίγο για την Ανθούπολη.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα πρέπει να συντομεύετε, κύριε συνάδελφε.
ΝΙΚΟΛΑΟΣ ΓΚΑΤΖΗΣ: Συντομεύω, κυρία Πρόεδρε, αλλά έχουμε...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όλοι έχουν, αλλά πρέπει να τηρήσουμε και κάποιους χρόνους.
ΝΙΚΟΛΑΟΣ ΓΚΑΤΖΗΣ: Δύο, τρία άρθρα από αυτά θα μπορούσαν να αποτελέσουν ξεχωριστό νομοσχέδιο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το ξέρω. Δεν το αμφισβητώ, αλλά πρέπει να προσαρμοστούμε στις συνθήκες.
ΝΙΚΟΛΑΟΣ ΓΚΑΤΖΗΣ: Θα προσπαθήσω, κυρία Πρόεδρε, να είμαι όσο το δυνατόν πιο σύντομος.
Για την Ανθούπολη θα πω στη δευτερολογία μου.
Να προχωρήσω στο 13, εκεί που αναφέρει για τα λιμάνια κλπ. Φυσικά εφόσον έχει περάσει σε ανώνυμες εταιρείες ξέρουμε ότι τα λιμάνια από εδώ και πέρα θα έχουν τρομερά προβλήματα, όπως έχει και το δικό μας. Προβλήματα με την προβλήτα, προβλήματα τελικά με τη λειτουργία του, προβλήματα με τις γερανογέφυρες, προβλήματα που δημιουργεί το ίδιο στο φυσικό περιβάλλον που υπάρχει εκεί, στον υγροβιότοπο με τη μεταφορά της ιχθυόσκαλας και μπάζωμα του υγροβιότοπου. Μας δημιουργεί πολλά προβλήματα. Και αυτή τελικά είναι η αντίληψη της ιδιωτικής πρωτοβουλίας και των χώρων αυτών.
Για την παράγραφο 2, όμως, θα ήθελα να πω το εξής: Είμαστε σύμφωνοι ότι δεν μπορεί πραγματικά να κυνηγιέται ένας υπάλληλος επειδή εξέφρασε κατά την εκτέλεση του καθήκοντός του την άποψή του. Εδώ, όμως, θα πρέπει να δούμε μη γενικεύεται αυτό και από την άλλη μεριά να μην αφήσουμε μόνο εξαιρετικές περιπτώσεις ανθρώπων οι οποίοι βρίσκονται κάτω από τη δική μας πολιτική σκέπη. Θα πρέπει δηλαδή να εξετάσουμε αν υπάρχει πραγματικά δόλος. Να υπάρχει αυτή η έρευνα και όχι a priori. Φυσικά ο δικηγόρος μπορεί να πηγαίνει.
Για την παράγραφο 3 και την εξωτερική όψη: Έπρεπε το κράτος, κατά την άποψή μου, να βοηθάει στην αποκατάσταση αυτών των κτιρίων και να μην είναι μοναδικό θέμα του ιδιώτη να κρατήσει ένα παραδοσιακό κτίριο.
Στο γγ', που αναφέρεται στη σελίδα 7, περιοχές αισθητικής αναβάθμισης, τα κηρυγμένα παραδοσιακά κτίρια, εμείς πιστεύουμε ότι αυτό πρέπει να γίνεται.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κυρία Πρόεδρε, τι να κάνω; Γιατί δεν υπολογίζετε σαν Προεδρείο το χρόνο, ότι έχουμε επτά, οκτώ άρθρα τα οποία το κάθε ένα θα μπορούσε να αποτελέσει ένα νομοσχέδιο; Και, εν πάση περιπτώσει, γιατί δεν εφαρμόζετε τον Κανονισμό...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, απόφαση της Βουλής είναι να συζητηθούν έτσι.
ΝΙΚΟΛΑΟΣ ΓΚΑΤΖΗΣ: Δεν είναι απόφαση της Βουλής.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κανονισμός προβλέπει δεκαπέντε λεπτά και έχετε φτάσει στα είκοσι τρία.
ΝΙΚΟΛΑΟΣ ΓΚΑΤΖΗΣ: Δεκαπέντε λεπτά για όλα αυτά τα άρθρα; Γιατί δεν πάμε κατ' άρθρο τότε, κυρία Πρόεδρε;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Για περισσότερα από ένα άρθρο. Για τις ενότητες.
ΝΙΚΟΛΑΟΣ ΓΚΑΤΖΗΣ: Να πάμε κατ' άρθρο. Αν πηγαίναμε κατ' άρθρο θα είχαμε τριάντα λεπτά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεχίστε και ολοκληρώστε σας παρακαλώ.
ΝΙΚΟΛΑΟΣ ΓΚΑΤΖΗΣ: Θα ήθελα να πω ότι αυτό θα πρέπει να γίνεται μόνο στους κηρυγμένους παραδοσιακούς χώρους, στα κτίρια αυτά των οποίων η όψη χρήζει διατήρησης κλπ. και όχι γενικά.
Για τα πάρκινγκ: Εδώ, κυρία Υπουργέ, εμείς συμφωνούμε με τη μείωση των δομημένων χώρων, του αριθμού δηλαδή που πάει στα εκατό τετραγωνικά κλπ. Σας έθεσα όμως προχθές ένα ερώτημα και θέλω να το σκεφτείτε. Πρέπει να πάρετε μία απόφαση. Πώς μπορούν να πηγαίνουν πολυκαταστήματα, σούπερ- μάρκετ, υπηρεσίες κλπ. σε δομημένο περιβάλλον χωρίς προοπτικές, χωρίς χώρους στάθμευσης με χίλια δυο άλλα προβλήματα που δημιουργούνται;
Να περάσετε μια διάταξη που να λέει ότι σούπερ-μάρκετ, υπηρεσίες, τράπεζες κλπ., που θα εγκατασταθούν σε οποιαδήποτε περιοχή να έχουν αυτές τις προϋποθέσεις, αυτούς τους χώρους πάρκινγκ. Δεν μπορούν να γίνονται τα πάρκινγκ έτσι. 
Στην παράγραφο 9 γίνεται υποχρεωτική απαλλοτρίωση των κοινωφελών χώρων. Ποιων όμως; Εμείς θα επιμείνουμε, κυρία Πρόεδρε, αυτές οι απαλλοτριώσεις να γίνονται στο εγκεκριμένο σχέδιο πόλης και όχι οπουδήποτε και ιδιαίτερα να είναι για τον προορισμό που φαίνεται, γιατί, αν πάμε κατά τον κ. Γιαννόπουλο, πολιτιστικά κέντρα είναι και όλα τα σκυλάδικα και καταλαβαίνουμε τι γίνεται. Ευχαριστώ. 
(Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κα Ασημίνα Ξηροτύρη-Αικατερινάρη. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε. 
Όπως έχουμε πει μέχρι τώρα, το κεφάλαιο Β' μαζί με τις τροπολογίες που έχουν έρθει και έχουν ενταχθεί σ' αυτό αποτελούν τα δύο τρίτα του νομοσχεδίου. Μερικές από αυτές μάλιστα αλλοιώνουν το αρχικό πνεύμα του θεσμού της μεταφοράς του συντελεστή δόμησης για το οποίο έγινε αυτό το νομοσχέδιο. Εδώ υπάρχουν αποσπασματικές ρυθμίσεις, ευνοϊκές κατά κόρον για ορισμένες περιπτώσεις, όχι όμως ευνοϊκές για τον αστικό ιστό και για το φυσικό και πολιτιστικό περιβάλλον. 
Όσον αφορά τις πρώτες ρυθμίσεις στο άρθρο 8, κυρίως σε σχέση με τις πρωτοβάθμιες ΕΠΑΕ οι οποίες μπορούν να ρυθμίζονται περισσότερο, για να καλύψουν ανάγκες των νησιών της χώρας, είμαστε σύμφωνοι, γιατί θεωρούμε θετικό το θεσμό των ΕΠΑΕ. Απλώς θα πρέπει να είμαστε προσεκτικοί και με την επάρκεια στη συνέχισή τους. Αν χρειάζεται δηλαδή αύξηση των μελών, να γίνεται. Εν πάση περιπτώσει, από την εμπειρία που έχουμε μέχρι τώρα, ως θεσμός είναι πάρα πολύ καλός, αλλά από κει και πέρα τους θεσμούς τους κάνουν τα πρόσωπα. Εδώ θα λέγαμε ότι χρειάζεται μεγαλύτερη προσπάθεια, περισσότερη εργατικότητα και συνέπεια από τους συμμετέχοντες στην ΕΠΑΕ, ούτως ώστε να λύνονται γρήγορα και σωστά τα προβλήματα των πολιτών. 
Έγινε κουβέντα για το ένα έτος για τις πολεοδομικές ρυθμίσεις, έτσι όπως προβλέπει ο ν. 1577, αν θα πρέπει να επεκταθεί στα δύο χρόνια. Είναι γεγονός ότι η διοίκηση θα πρέπει κάποτε να επιτελεί το έργο της σε σύντομο και εύλογο χρονικό διάστημα. Από την άλλη πλευρά είναι γεγονός ότι τώρα πια οποιαδήποτε προσπάθεια πολεοδομικού σχεδιασμού σε ένα παγιωμένο πλέον περιβάλλον γνωρίζουμε όλοι ότι είναι πολύ δύσκολη. Εγώ θα συμφωνούσα σ' αυτή την επέκταση του χρόνου με την ευχή κάποτε να τελειώνουμε μ' αυτά τα θέματα και να μην εξασφαλίζουμε κάθε φορά τους κοινωφελείς χώρους κλπ. με τέτοιες απαγορευτικές διατάξεις, γιατί ολοκληρωμένος και δίκαιος σχεδιασμός δεν πρόκειται να υπάρξει μ' αυτόν τον τρόπο. 
Όσον αφορά για την εξωτερική τοιχοποιία από λιθοδομή, όπως είναι διατυπωμένο, είναι πάχους πλέον ή ίσου του 0,50. Καταλαβαίνει κάποιος ότι μπορεί να κάνει κάποιος κάποιο "καταφύγιο", άλλου τύπου βέβαια και να μπορέσει να το νομιμοποιήσει. Ίσως θα πρέπει να βάλετε εδώ έναν περιορισμό. 
Στην παράγραφο 4 του άρθρου 8 νομίζω ότι σωστά γίνεται ένα είδος επικαιροποίησης της σωστής διάταξης του ν. 1337 για την απαγόρευση νομιμοποίησης ορισμένων κτισμάτων. Βέβαια με την παράγραφο 5 γίνεται τελικά μια νομιμοποίηση αυτών που, ενώ είχαν άδεια, κρίθηκαν άκυρα στη συνέχεια από το Συμβούλιο της Επικρατείας ή οι άδειες τους είχαν προβλήματα. 
Είναι γεγονός ότι δεχόμαστε αυτήν τη ρύθμιση, αλλά πρέπει εδώ να τονίσουμε δύο πράγματα: Ότι μερικές φορές κάποια λάθη της διοίκησης γίνονται εσκεμμένα, εξυπηρετούν κάποιες καταστάσεις κι ενδεχομένως να έχουν βγει και τέτοιες οικοδομικές άδειες και από την άλλη πλευρά κάποτε τα λάθη της διοίκησης δεν θα πρέπει να τα πληρώνει το αστικό και φυσικό περιβάλλον, όπως γίνεται σ' αυτήν την περίπτωση και θα πρέπει να εξευρεθούν οι κατάλληλοι ελεγκτικοί μηχανισμοί.
Όσον αφορά στα κτηνοτροφικά στέγαστρα: Δεν λύνει βέβαια αυτή η διάταξη το μεγάλο πρόβλημα που έχει το ισοζύγιο της κτηνοτροφίας στη χώρα μας ούτε της δίνει προοπτικές. Άλλωστε εδώ δεν έχετε βάλει ούτε το στοιχειώδες, ότι δηλαδή αυτό το δικαίωμα θα το έχει αυτός ο οποίος είναι αποδεδειγμένα κτηνοτρόφος, εάν θέλετε έτσι να γίνει κάτι. Αλλιώς φαίνεται ότι θέλετε να δώσετε δυνατότητες σε κτηνοτροφικές επιχειρήσεις, που είναι μόνο επιχειρήσεις και δεν έχουν σχέση με τον αγροτικό και κτηνοτροφικό τομέα, να ελέγχουν πιο οργανωμένα την κατάσταση. Έτσι ο πραγματικός κτηνοτρόφος και οι μικρές του εγκαταστάσεις είτε θα απορροφηθούν είτε θα ατονήσουν.
Πρέπει οπωσδήποτε να αναφερθεί εδώ -δεν μπορεί να επαφίεται στην υπουργική απόφαση- σε ποιες περιοχές δεν επιτρέπονται αυτές οι εγκαταστάσεις. Και στο τέλος πρέπει να αναφερθεί και ο τρόπος ελέγχου αυτής της εγκατάστασης. Δεν φαίνεται στη συγκεκριμένη παράγραφο. Προσκόμισε ο ενδιαφερόμενος τα δικαιολογητικά, πήρε και μία άδεια που δεν είναι πολεοδομική, άρα δεν ελέγχεται από κάποια διαδικασία και μετά ό,τι γίνει. Εδώ που λέτε "τα δικαιολογητικά" κλπ., θα πρέπει να βάλετε κάποιον έλεγχο, γιατί εδώ θα έχουμε άλλου τύπου αυθαίρετα. Θα είναι αυτά τα λεγόμενα σαλέ, που θα είναι και μέσα στο δάσος, κ.ο.κ. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κάναμε συμπλήρωση.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όσον αφορά στα θέματα των εγκαταστάσεων των τριών αυτών βανοστασίων της εταιρείας "ΒΑΛΚΑΝΙΚΗ Α.Ε.", συμφωνώ κι εγώ, εφόσον είναι μία ανώνυμη εταιρεία, ότι θα πρέπει τουλάχιστον να εξασφαλίσει ένα σημαντικό χώρο και να τηρήσει τουλάχιστον τους στοιχειώδεις περιορισμούς που ισχύουν για την εκτός σχεδίου δόμηση. Βέβαια, το 40% της επιφάνειας που δίνετε είναι ίσως ένα πολύ μεγάλο ποσοστό. Δεν έχω καταλάβει γενικά τα τεχνικά στοιχεία αυτής της διάταξης. Μην τυχόν καταστρατηγηθεί κι αυτό και αντί για βανοστάσια έχουμε και κάποιες άλλες επιχειρηματικές εγκαταστάσεις.
Όσον αφορά στο άρθρο 9, θα σταθώ λίγο με μία παρατήρηση στην παράγραφο 6. Εδώ λέτε: "Σε ρυμοτομικά σχέδια διανομών για αστική αποκατάσταση δικαιούχων του Υπουργείου Γεωργίας". Οι δικαιούχοι του Υπουργείου Πρόνοιας δεν υπάρχουν; Νομίζω ότι θα πρέπει να συμπληρώσετε εδώ "...και των δικαιούχων του Υπουργείου Πρόνοιας". Πάντοτε αυτά τα θέματα πήγαιναν μαζί.
Στην παράγραφο 4 λέτε: "Η οριστική διανομή κληροτεμαχίων στη θέση "Μπάλα" του κτήματος "Σταμάτα" κλπ. Κοιτάξτε να δείτε, υπήρχε βέβαια ένα πρόβλημα, αλλά τελικά συνεχώς μ' αυτές τις ρυθμίσεις, λύνοντας κάποια πολύ μικρότερα προβλήματα που είχαν δημιουργηθεί από τις ανάγκες των ανθρώπων να αποκτήσουν κατοικία, αφού ποτέ δεν τελείωνε ο σχεδιασμός του κράτους, αρχίζουμε να νομιμοποιούμε εδώ και να επεκτείνουμε την οργανωμένη δόμηση σε περιοχές που είναι είτε αναδασωτέες ή είναι πραγματικά δάση και να παρεκκλίνουμε ακόμη και από τις διατάξεις του Συντάγματος.
Όσον αφορά στα θέματα των πρόσθετων ρυθμίσεων για τα ολυμπιακά έργα και τις εγκαταστάσεις, τι να πούμε; Να είναι οι τελευταίες, γιατί μετά δεν σας παίρνει και ο χρόνος να αξιοποιήσετε αυτές τις ρυθμίσεις. Ενδεχομένως να αξιοποιηθούν αργότερα για άλλους λόγους.
Τώρα όσον αφορά στο θέμα της ρύθμισης της παραγράφου 7 για το Όρος Αιγάλεω εμείς έχουμε τις πληροφορίες από τους κατοίκους ότι δημιουργείται μια νέα ζώνη και ας το δικαιολογείτε ότι είναι εκ παραδρομής, γιατί παρ' όλα αυτά λέτε στην εισηγητική έκθεση ότι ασχολείστε με τον καθορισμό των ορίων. Τελικά τι κάνετε; Αυξάνετε τα όρια που θα ισχύουν αυτές οι ζώνες και τελικά αφήνετε μια κορυφή μόνο στο Όρος Αιγάλεω για να λειτουργήσει ως όρος; Εγώ αυτό καταλαβαίνω τελικά και αυτό μου μετέφεραν οι πολίτες.
Όσον αφορά δε τη ζώνη Ην ήπιας κατοικίας αυτή είναι μια προσθήκη στην παλιότερη ρύθμιση. Τουλάχιστον από τα στοιχεία που έχουμε από τους κατοίκους της περιοχής, τελικά μόνο ένα μικρό τμήμα του όρους μένει χωρίς δόμηση, έστω και με αυτήν την ήπια που σίγουρα θα κατασρατηγηθεί και η Ην είναι μια σημαντική επέκταση της προηγούμενης κατάστασης. 
Θα πω και πάλι ότι είναι νέα νομιμοποίηση αυθαίρετη ή χάρισμα σε κάποιους συνεταιριστικούς οικισμούς. Θα ήθελα τουλάχιστον να μη συνδέσετε την όλη ιστορία με κάποιες προεκλογικές υποσχέσεις και δικών σας Βουλευτών σ' αυτήν την περιοχή. Αντί να εκπληρώσετε παλιότερες υποχρεώσεις σας για την αναβάθμιση του Όρους Αιγάλεω, για την αναδάσωση κλπ. -είναι ένα κατεστραμμένο από πυρκαγιές και από άλλες καταπατήσεις όρος- έρχεστε εδώ να προσθέσετε μια ακόμη ζώνη κατοικίας και άλλων χρήσεων. Τις ζώνες Β΄ που τις καθορίζετε ως ζώνες πρασίνου θα τις ονομάσετε ΒΝ και θα εντάξετε και εδώ εν ονόματι της αειφόρου ανάπτυξης ένα σωρό χρήσεις. 
Θα μπορούσε κανείς, εάν ήταν περιορισμένες αυτές οι ζώνες για να υπάρξει και μια ανάσα της περιοχής, να δεχθεί αυτήν τη ρύθμιση. Βάζετε βέβαια μια ασφαλιστική δικλίδα που δεν την βάζετε στη ζώνη ΒΚ ότι οι εγκαταστάσεις αυτές θα γίνουν μετά από έγκριση του Οργανισμού Αθήνας και γνώμη της αρμόδιας υπηρεσίας του Υπουργείου Γεωργίας. Ας ελπίσουμε τουλάχιστον ότι όλα αυτά θα μπορέσουν να ισχύσουν και να εφαρμοστούν. Πάντως εμείς δεν συμφωνούμε με αυτήν τη ρύθμιση. 
Η παράγραφος 8 είναι ακόμη μια νομιμοποίηση εκ των υστέρων ενός αυθαιρέτου του δημοσίου. Μπορεί να υπήρχε ανάγκη να γίνει και το στάδιο και τα άλλα. Γενική Γραμματεία Αθλητισμού έχουμε, Υπουργεία έχουμε, υπηρεσίες έχουμε. Δεν μπορούσαν αυτήν τη ρύθμιση να την κάνουν εγκαίρως και να είναι ενταγμένες στις πολεοδομικές ρυθμίσεις και σχεδιασμούς αντί να γίνεται εκ των υστέρων; 
Θα πάμε στο ιδιαίτερα σοβαρό άρθρο 10, στην επαναφορά αρμοδιοτήτων πολεοδομικού σχεδιασμού. Γίνεται μια επαναφορά αρμοδιοτήτων όσον αφορά στις αρμοδιότητες της Νομαρχιακής Αυτοδιοίκησης. Η όλη αυτή ιστορία είναι μια ιδιαίτερα πονεμένη ιστορία που έχει πάει πίσω την πραγματική αποκέντρωση της χώρας. Είχε αρχίσει με το νόμο περί αποκέντρωσης και περιφερειακής διοίκησης το 1985 στοιχειωδώς μια αποκέντρωση ή, θα έλεγε κανείς μια αποσυγκέντρωση του κράτους. Οι νομαρχίες τότε είχαν πάρει αρκετές αρμοδιότητες με τα άμεσα και έμμεσα διορισμένα νομαρχιακά τους συμβούλια. Είχαν δηλαδή αρκετές αρμοδιότητες. 
Με το πρόσχημα της δυσκολίας από τις συνταγματικές διατάξεις να λειτουργήσει κατά τον ίδιο τρόπο, έχοντας πλέον αιρετά μέλη το νομαρχιακό συμβούλιο και αιρετό νομάρχη με τις ίδιες αρμοδιότητες, αυτά τα πράγματα πήγαν, ήρθαν και τι έχουμε καταφέρει; 
Πρώτον, να δημιουργήσουν μια τεράστια σύγχυση. Δεύτερον, να αποδυναμωθούν οι υπηρεσίες τις νομαρχίας από προσωπικό από μέσα και από πόρους για να μπορέσουν ουσιαστικά ξαναποκτήσουν όλα αυτά τα θέματα.
Επομένως υπάρχει μια πλήρης αποδιοργάνωση της νομαρχιακής αυτοδιοίκησης για να μπορέσει να αντεπεξέλθει σ' αυτά τα θέματα. Υπήρχε μια ασφυκτική πίεση στη Γενική Γραμματεία Περιφέρειας, να ασκήσει ένα μέρος αυτών των αρμοδιοτήτων, που δεν είχε όμως τις υποδομές για να τις ασκήσει. Έτσι θα έλεγε κανείς ότι οι περισσότερες απ' αυτές τις περιπτώσεις στοιβάζονταν κεντρικά στο Υπουργείο και δεν προχώρησε τίποτε από το σχεδιασμό και άλλες ρυθμίσεις στην περιφέρεια.
Τι κάνετε τώρα με αυτήν τη ρύθμιση; Μεταφέρετε ένα μέρος του πολεοδομικού σχεδιασμού εκεί όπου έπρεπε να μεταφερθεί, σε νομαρχιακό επίπεδο. Έρχεστε όμως στη συνέχεια και ένα σημαντικό μέρος αρμοδιοτήτων του Γενικού Γραμματέα Περιφέρειας το παίρνετε πάλι στο κέντρο. 
Εδώ έχετε μια σειρά αρμοδιότητες που δεν τις ασκεί ο Γενικός Γραμματέας, ενώ μπορούσατε να τις δώσετε αφού το Σύνταγμα έχει βελτιωθεί ως προς αυτά. Γιατί δεν τις επαναφέρετε όπως ήταν σε παλιότερο νόμο; Αλλά εξακολουθείτε μερικές απ' αυτές να τις κρατάτε κεντρικά και έτσι να μην κάνετε κανένα βήμα τελικά για την αποκέντρωση. Και όχι μόνο τις κρατάτε, αλλά ένα μέρος αυτών τις παραπέμπετε σε υπουργικές αποφάσεις. Αντικαθιστάτε δηλαδή τα προεδρικά διατάγματα με υπουργικές αποφάσεις και δεν καθορίζετε ούτε τα γνωμοδοτικά όργανα. Δηλαδή ποιος θα σας ελέγχει για όλη αυτήν τη διαδικασία; Τουλάχιστον ας υπάρχει έγκριση και γνώμη της τεχνικής υπηρεσίας ή του αρμόδιου συλλογικού οργάνου. 
Εδώ με τις διατάξεις αυτές και για τις ρυθμίσεις π.χ. στους οδικούς άξονες αλλά κυρίως για την προστασία των περιοχών, για τον καθορισμό ορίων και όρων περιορισμών δόμησης κλπ. αντί το Υπουργείο να παίξει το ρόλο αυτού που προστατεύει, φοβάμαι ότι πιεζόμενο από άλλα συμφέροντα, θα παίξει ακριβώς τον αντίθετο ρόλο. Και εδώ δεν θα έχει καμία συμμετοχή ο περιφερειακός δημοκρατικός σχεδιασμός, δεν θα υπάρχει αυτή η επιδιωκόμενη, που και από το Σύνταγμα ορίζεται, συμμετοχή του πολίτη εκεί όπου δημιουργείται το πρόβλημα.
Βέβαια αυτά τα θέματα τα έθεσα επανειλημμένα και δεν έχω πάρει ακόμη απάντηση έστω ότι το Υπουργείο έχει αυτήν την αρχή, ότι θεωρεί ότι αυτό πρέπει να κάνει τον μπαμπούλα μ' ένα συγκεντρωτικό τρόπο. 
Μέχρι τώρα και η Γενική Γραμματεία Περιφέρειας είχε προβλήματα λειτουργίας και πρέπει να δούμε γιατί. Γιατί δεν ήταν σωστές οι επιλογές των γενικών γραμματέων; Δεν νομίζω. Ο κύριος λόγος ήταν γιατί δεν έχει υποδομή η περιφέρεια γιατί δεν είχε προσωπικό  και αυτό γιατί θέλει τελικά το κέντρο να κρατά όλες αυτές τις ρυθμίσεις για διάφορους λόγους που σε όλους εμάς είναι αντιληπτοί. 
Εγώ είμαι βαθύτατα πεπεισμένη ότι όσο αποκεντρώνεται μία διαδικασία τόσο πιο διάφανη γίνεται, τόσο πιο δημοκρατική γίνεται, τόσο πιο εύκολα μπορεί να ελεγχθεί. Επίσης είναι και αποτελεσματική γιατί πιέζει ο πολίτης, πιέζει ο δήμος να γίνει η ρύθμιση. Πάει στο περιφερειακό συμβούλιο, πάει στο ΣΧΟΠ και λέει ότι αυτά τα θέματα πρέπει να προχωρήσουν. Εδώ πού να πάει; Στους διαδρόμους του Υπουργείου; Σας είπα πάρα πολλά παραδείγματα. Το Υπουργείο έχει αξιόλογους υπαλλήλους και όργανα, αλλά δυστυχώς είναι τόσα πολλά τα θέματα που και για τα θέματα της υπόλοιπης Ελλάδας δεν προλαβαίνει. Αν δε τώρα βάλουμε και τα δύο χρόνια που όλες οι υπηρεσίες, οι οργανισμοί κλπ. θα επιστρατευθούν για τα θέματα των Ολυμπιακών Αγώνων, έχει ξεχαστεί πλήρως η περιφέρεια. Είναι γεγονός αυτό. Τα έχουμε πει εκατό χιλιάδες φορές. Θέματα των έργων του Γ' Κοινοτικού Πλαισίου Στήριξης θα καθυστερήσουν, θέματα ρυθμίσεων, απαλλοτριώσεων, θέματα των ενιαίων μελετών κλπ. που είναι επείγουσας ανάγκης για να μπορέσει να είναι ενεργός αυτός ο νόμος, όλα αυτά θα καθυστερήσουν. Γιατί δεν τα αφήνετε στην περιφέρεια; Τουλάχιστον να τα δουλέψουν στις περιφέρειές τους και να λύσουν τα προβλήματά τους. Είναι δυνατόν το Υπουργείο δύο χρόνια τώρα να ασχοληθεί με αυτά τα θέματα; Έχει άλλα θέματα να ασχοληθεί. Δεν κάνετε τίποτα με αυτές τις ρυθμίσεις και αυτήν την κατάσταση.
Δεν συμφωνώ με τη διατύπωση του άρθρου 11 για την κωδικοποίηση της περιβαλλοντικής χωροταξικής και πολεοδομικής νομοθεσίας. Συμμερίζομαι τους φόβους του κ. Κούβελα, ότι εδώ καταλήγετε στη σύνταξη ενός κώδικα ο οποίος δεν θα μπορεί να τροποποιηθεί όταν θα έρθει να ψηφισθεί στη Βουλή, διότι η διαδικασία των κωδίκων δεν προβλέπει τη δυνατότητα αλλαγών. Ενδεχομένως λοιπόν αυτή η πολυσύνθετη νομοθεσία να μην μπορέσει να ενσωματωθεί σωστά σε έναν τέτοιο κώδικα.
'Οσον αφορά για τους Οργανισμούς πρέπει να πούμε ότι δεν είναι δυνατόν  υπάλληλοι Οργανισμών, τουλάχιστον της Θεσσαλονίκης που είναι δεκαπέντε χρόνια στην υπηρεσία να κρίνονται με απόφαση της εκτελεστικής επιτροπής του Οργανισμού. Η επιτροπή διορίσθηκε προχθές. Είναι δυνατόν να κρίνει τους δημοσίους υπαλλήλους; Εδώ δεν τηρούνται ούτε οι αρχές του δημοσιοϋπαλληλικού κώδικα. Σας παρακαλώ να βάλετε διάταξη ότι υπάλληλοι οι οποίοι έχουν τουλάχιστον δύο χρόνια στον Οργανισμό, θα μπορούν εφόσον το επιθυμούν, να παραμείνουν εκεί.
Έρχομαι στο άρθρο 13 το οποίο είναι ένταξη της τροπολογίας για τις προστατευόμενες περιοχές. Είμαστε αντίθετοι σε αυτό. Δεν είναι δυνατόν με υπουργικές αποφάσεις να καθορίζονται αυτά τα θέματα. Το κράτος λειτουργεί και με το Συμβούλιο της Επικρατείας και με τα ελεγκτικά του όργανα. Τώρα καταργείτε τα προεδρικά διατάγματα από το φόβο ότι καθυστερούν και πηγαίνετε στη ρύθμιση ουσιαστικών θεμάτων μόνο με υπουργικές αποφάσεις; Αυτό δεν είναι δικαιολογία. 
Προεδρικά διατάγματα εκδίδονται. Τις περισσότερες φορές το Συμβούλιο της Επικρατείας κάνει σωστά τη δουλειά του. Αν δεν προετοιμάζονται γρήγορα και σωστά από τη διοίκηση, τότε φταίει η διοίκηση και κανένας άλλος. Δύο φορές έχει διατυπωθεί και με το ν.1650/86 και με το νόμο για την αειφόρο ανάπτυξη το 1999 ότι αυτές οι περιοχές θα καθορίζονται με προεδρικό διάταγμα. Μην αλλάζετε λοιπόν πράγματα, τα οποία δεν προχώρησαν με δική σας ευθύνη.
Είμαστε κατηγορηματικά αντίθετοι στο ότι έρχεσθε εδώ με αυτή την "τρίπλα" να ακυρώσετε ένα προεδρικό διάταγμα και να επιτρέψετε τη χρήση ξενοδοχειακών εγκαταστάσεων ακόμα και στους βιότοπους. Γύρω από τους υγροβιότοπους αναπτύσσονται οικισμοί. Βάλτε μία οριακή απόσταση, γιατί δεν είναι δυνατόν μέσα στη  περιοχή "NATURA" να επιτραπούν άλλες χρήσεις. Οι περιοχές αυτές θα ενταχθούν σε μία αειφόρο ανάπτυξη, αν προστατευθούν πραγματικά και αποτελέσουν ένα χώρο στον οποίο θα πηγαίνει κάποιος να δει αυτά που προστατεύονται με βάση ένα προεδρικό διάταγμα  από έναν οργανωμένο φορέα διαχείρισης. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εβδομήντα επτά ομογενείς Βουλευτές της Παγκόσμιας Διακοινοβουλευτικής Ένωσης του Ελληνισμού που διεξάγει την Δ'  Γενική Συνέλευσή της στην Αθήνα. 
Τους καλωσορίζουμε εγκαρδίως.
(Χειροκροτήματα απ' όλες τις πτέρυγες)
Προχωρούμε στον κατάλογο των εγγεγραμμένων Βουλευτών και το λόγο έχει ο Κοινοβουλευτικός Εκπρόσωπος, ο κ. Παπαληγούρας. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρία Πρόεδρε, θα ήθελα να αναφερθώ σε ένα διαδικαστικό θέμα που αφορά την οργάνωση της συζήτησης. 
Ποια είναι η βούληση του Προεδρείου; 
Η δική μας σκέψη είναι να τελειώσουμε σήμερα το πρωί τη συζήτηση επί των άρθρων και αν είναι δυνατόν να "συμπιέσουμε" την απογευματινή συνεδρίαση τόσο ώστε γύρω στις 19:00' ή 19:30' να έχουν τη δυνατότητα οι συνάδελφοι να φύγουν για τις επαρχίες τους. 
Η πρότασή μας, λοιπόν, είναι να αφήσουμε για το απόγευμα μόνο τις τροπολογίες και αν είναι δυνατόν να ξεκινήσουμε νωρίτερα απ' ότι συνήθως, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κατά τα φαινόμενα προς τα εκεί οδεύουμε, κύριε Παπαληγούρα. Δηλαδή, να τελειώσουμε τη συζήτηση των άρθρων τώρα το πρωί και να συζητήσουμε τις τροπολογίες το απόγευμα. 
Κρατώ υπό σημείωση την πρότασή σας να αρχίσουμε νωρίτερα το απόγευμα, προκειμένου να τελειώσουμε νωρίτερα. Στη διάρκεια της συνεδρίασης θα διευκρινιστεί το θέμα. 
ΝΙΚΟΛΑΟΣ ΓΚΑΤΖΗΣ: Γιατί δεν πάμε συνέχεια, κυρία Πρόεδρε; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, δεν θα πάμε συνέχεια, γιατί πρέπει να υπάρξουν δύο ξεχωριστές συνεδριάσεις με μία ενδιάμεση διακοπή. Αν πάμε συνέχεια, καταλαβαίνετε ότι θα αργήσουμε πολύ. 
Θα διευκρινίσουμε το θέμα αυτό στη συνέχεια. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Επιτρέψτε μου, κυρία Πρόεδρε, κάτι επικουρικό. Θα ήθελα να ενημερωθώ για την πρόθεση της Κυβέρνησης σχετικά με τις τροπολογίες. Θα συζητηθούν όλες οι τροπολογίες των Βουλευτών; Υπάρχει πρόθεση να γίνουν κάποιες από αυτές αποδεκτές; Ποια είναι η πρόθεση της Κυβέρνησης; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παπαληγούρα, στη διάρκεια της συζήτησης θα διευκρινιστεί από την κυρία Υπουργό και αυτό το θέμα, ώστε να οργανώσουμε την απογευματινή συζήτηση. 
Το λόγο έχει ο κ. Καρασμάνης. 
ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κυρία Πρόεδρε. 
Θα ήθελα να κάνω μια, δυο παρατηρήσεις στην παράγραφος 7 του άρθρου 8 στο σημείο που αναφέρει ότι για την κατασκευή των στεγάστρων δεν απαιτείται άδεια παρά μόνο η έγκριση της πολεοδομίας. 
Όπως επισήμανα και στην πρωτολογία μου, θεωρώ σημαντική αυτή τη διάταξη για τα κτηνοτροφικά στέγαστρα. Ήταν ένα αίτημα των κτηνοτρόφων να κατασκευάζονται αυτά τα στέγαστρα χωρίς άδεια και μόνο με την έγκριση του πολεοδομικού γραφείου, γιατί πολλές φορές οι κτηνοτρόφοι πλήρωναν περισσότερα χρήματα στην άδεια σε σχέση με το στέγαστρο. Και είχα ζητήσει στην εισήγησή μου να επεκταθεί αυτή η διάταξη και στους γεωργούς στα πλαίσια της ισονομίας και ισοπολιτείας. 
Ο συνάδελφος, ο κ. Σπηλιόπουλος, εισηγητής της Πλειοψηφίας, είχε πει ότι αυτό περιλαμβάνεται σ' αυτό το νομοσχέδιο. Στο άρθρο αυτό δεν υπάρχει επέκταση της συγκεκριμένης ρύθμισης και στους γεωργούς. Δεν ξέρω αν αναφέρεται σε προγενέστερο νομοθετικό πλαίσιο, στο ν. 2520/97. 'Oπως ξέρετε, ο νόμος αυτός καθυστέρησε να εφαρμοστεί. Εφαρμόστηκε δυο, τρεις μήνες πριν από τις εκλογές του 2000, αλλά εκεί αναφέρεται στα σπίτια των γεωργών και στα αγροτικά κτίσματα και δίνει τη δυνατότητα της έκπτωσης 50% για την άδεια και 50% στα ένσημα. Δεν απαλλάσσει τα στέγαστρα από την άδεια. 
Συνεπώς, υπάρχει εσφαλμένη εντύπωση ότι καλύπτονται τα γεωργικά στέγαστρα από το ν. 2520/97. Αυτό θέλω να το προσέξετε, κυρία Υφυπουργέ, και να δώσετε τη δυνατότητα και στα γεωργικά στέγαστρα. 
Γνωρίζετε πολύ καλά -άλλωστε κατάγεστε από αγροτικό νομό- ότι οι μέρες των γεωργών είναι δύσκολες και εφιαλτικές, δεδομένου ότι το κόστος παραγωγής είναι υψηλό και το εισόδημα συρρικνώνεται, ενώ δεν ανεβαίνει κανένας οικονομικός δείκτης από εκείνους που ανεβάζουν το εισόδημα. Αντίθετα, ανεβαίνουν όλοι εκείνοι οι οικονομικοί δείκτες που το εξανεμίζουν. 
Συνεπώς, δώστε αυτή τη δυνατότητα επέκτασης αυτής της ρύθμισης και στα γεωργικά στέγαστρα. 
Έρχομαι τώρα στο άρθρο 10 και συγκεκριμένα στην παράγραφο 6, που κάνει μία προσθήκη στο άρθρο 21 του ν. 2508/1997. Στην παράγραφο αυτή αναφέρονται τα εξής: "Οι δήμοι και οι κοινότητες δύνανται, για την εκπόνηση και μόνο πολεοδομικών μελετών και μελετών πράξεων εφαρμογής περιοχών, που προβλέπεται να πολεοδομηθούν από εγκεκριμένα Γενικά Πολεοδομικά Σχέδια, Σχέδια Χωρικής και Οικιστικής Οργάνωσης Ανοιχτής Πόλης ή Ζώνες Οικιστικού Ελέγχου, να βεβαιώνουν και να εισπράττουν χρηματικές προκαταβολές από τους ιδιοκτήτες των περιοχών που πρόκειται να ενταχθούν σε ρυμοτομικό σχέδιο."
Δίνεται δηλαδή η δυνατότητα στους δήμους να επιβάλουν προκαταβολές, προκειμένου να συγκεντρωθούν τα χρήματα, για να γίνει χρηματοδότηση της πολεοδομικής μελέτης. Είναι σημαντική αυτή η διάταξη, γιατί είναι γνωστή η οικονομική δυσπραγία που αντιμετωπίζουν οι δήμοι και οι κοινότητες. 
Θα ήθελα, ωστόσο, να διατυπώσω έναν προβληματισμό. Θα πρέπει να υπάρξει ένας χρονικός και ποσοτικός προσδιορισμός. Από τη στιγμή που θα εισπράττεται το 50% των χρημάτων, θα πρέπει άμεσα να ξεκινάει η ανάθεση της πολεοδομικής μελέτης. Είναι γνωστά τα φαινόμενα της καθυστέρησης. 
Στην εισήγησή μου επεσήμανα ότι υπάρχει έντονο πρόβλημα στην πόλη των Γιαννιτσών και συγκεκριμένα στο νότιο τμήμα της από το 1932. Είναι αποτυπωμένο στο σχέδιο του 1932 και καθυστερεί η τροποποίηση για τους γνωστούς λόγους. Οι λόγοι, βέβαια, αυτοί έχουν αρθεί. Όμως, φοβάμαι πολύ ότι θα υπάρξει μεγάλη καθυστέρηση στην ανάθεση των πολεοδομικών μελετών. 
Πρέπει, λοιπόν, τουλάχιστον εκεί που αναφέρεται ότι θα ρυθμιστούν οι λεπτομέρειες και οι προϋποθέσεις με κοινή απόφαση των Υπουργών ΠΕΧΩΔΕ, Δημόσιας Διοίκησης και Οικονομικών, να προκαθοριστεί ο χρόνος έναρξης της ανάθεσης της πολεοδομικής μελέτης, για να μη παρατηρηθούν αυτά τα μεγάλα προβλήματα της καθυστέρησης.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Λεονταρίδης.
ΘΕΟΦΙΛΟΣ ΛΕΟΝΤΑΡΙΔΗΣ: Γενικότερα υπάρχει αταξία σε ό,τι έχει να κάνει με τον πολεοδομικό σχεδιασμό και τα ρυμοτομικά σχέδια. Ο Γενικός Οικοδομικός Κανονισμός είναι ευδιάκριτος. Έρχονται σωρηδόν διατάξεις και γίνεται ένα "ράβε-ξήλωνε" που επιφέρει και σύγχυση και ανωμαλίες. Υπάρχουν πολλά δημοτικά διαμερίσματα, πρώην κοινότητες, που χρόνια τώρα είναι χωρίς ρυμοτομικό σχέδιο, χωρίς τίτλους κυριότητος με αποτέλεσμα οι πολίτες να μην μπορούν να εκμεταλλευθούν τα πλεονεκτήματα που υπάρχουν είτε με τη σύναψη του δανείου, έχοντας τον τίτλο κυριότητος, είτε με μεταφορές του συντελεστή δόμησης είτε με οποιεσδήποτε άλλες ευνοϊκές ρυθμίσεις. Αυτοί είναι έξω από τις ρυθμίσεις που ψηφίζονται εδώ.
Εγκαταλείφθηκαν ρυμοτομικά σχέδια που είχαν αρχίσει να υλοποιούνται, γιατί δεν υπάρχει χρηματοδότηση, με αποτέλεσμα να μην υπάρχει ένας χωροταξικός σχεδιασμός. Γενικότερα, υπάρχει αταξία και αναβολή για το μέλλον θεμάτων που έχουν σχέση με ένταξη περιοχών, οι οποίες έχουν σημαντική επιβάρυνση με το συντελεστή δόμησης, στο σχέδιο πόλεως και όμορων περιοχών, που αδικούνται από το συντελεστή δόμησης. Δεν υπάρχει ένας ενιαίος συνδυασμός, ούτε από τους δήμους ούτε από τις νομαρχίες ούτε από το Υπουργείο ούτε από τις περιφέρειες.
Τώρα θα αναφερθώ σε ένα θέμα που ελέχθη προηγουμένως, στο θέμα των κτηνοτροφικών στεγάστρων. Εμείς θεωρούμε ότι αυτή η ρύθμιση είναι ευνοϊκή. Πιστεύω, όμως, ότι πρέπει να δοθεί η δυνατότητα να κατασκευαστούν και γεωργικά στέγαστρα χωρίς τη δαπάνη οικοδομικής άδειας, ώστε να μπορούν οι αγρότες, απαλλασσόμενοι από το κόστος της οικοδομικής άδειας και τις κρατήσεις, να μειώσουν το συνολικό κόστος της εγκατάστασης. 
Πιστεύω ότι σε μία εποχή όπου υπάρχει μείωση του αγροτικού εισοδήματος και θέλουμε οι αγρότες και οι κτηνοτρόφοι να μείνουν στην περιφέρεια, με κάποια ευνοϊκά μέτρα συμβάλλουμε προς αυτόν τον στόχο. Για να μην υπάρχει, όμως, άναρχος τρόπος κατασκευής, πρέπει να καθορίσουμε και το επιτρεπόμενο ποσοστό κάλυψης -τα συνολικά τετραγωνικά μέτρα- και τους όρους, τα δικαιολογητικά και κάθε σχετική λεπτομέρεια για την έκδοση της έγκρισης κατασκευής, χωρίς να απαιτείται οικοδομική άδεια.
Πιστεύω ότι αυτό το μέτρο πρέπει να επεκταθεί, γιατί έχω την εντύπωση ότι περιορίζει κάπως τα έξοδα, ιδίως σε ευπαθείς κοινωνικές ομάδες, όπως είναι οι αγρότες.
Για πολλές διατάξεις που υπάρχουν στο νομοσχέδιο υπάρχει η εντύπωση ότι γίνονται επιλεκτικές αναφορές σε κάποια προβλήματα που υπάρχουν μεν, για τα οποία όμως ο σχεδιασμός δεν είναι συνολικός, δηλαδή δεν ισχύει για όλες τις περιοχές, που είναι ήδη επιβαρημένες είτε με το συντελεστή δόμησης είτε με κάποια άλλα γενικότερα προβλήματα που έχουν να κάνουν με τον οικοδομικό κανονισμό. Αυτό μας δίνει την εντύπωση ότι το Υπουργείο επιλέγει κάποια θέματα και κάποια άλλα δεν τα συζητά καθόλου σε αυτό το νομοσχέδιο.
Επομένως θα έλεγα ότι πρέπει να δείτε συνολικότερα το χωροταξικό σχεδιασμό της επαρχίας, των δήμων που έχουν γίνει με τη συνένωση των κοινοτήτων, ώστε να μπορούμε να συζητήσουμε σε ένα γενικότερο πλαίσιο αρχές και τρόπους, ώστε να δομούμε σωστά και με σχεδιασμό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κατσιγιάννης.
ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κυρία Πρόεδρε.
Η διάταξη για επέκταση του χρόνου ισχύος της αναστολής έκδοσης οικοδομικών αδειών ή ακόμη και εκτέλεσης οικοδομικών εργασιών δείχνει ότι η Κυβέρνηση δεν έχει ακόμα μετά από τόσα χρόνια αντιληφθεί ότι οι καθυστερήσεις στον πολεοδομικό σχεδιασμό δεν είναι της τάξεως του ενός ή δύο ετών, αλλά ξεπερνούν σε πολλές περιπτώσεις τα δεκαπέντε χρόνια.
Θα σας αναφέρω κάποιο παράδειγμα. Έχω εδώ κάποιο πίνακα από ένα φυλλάδιo του ΥΠΕΧΩΔΕ της δεκαετίας του '80, που αναφέρεται σε περιοχές που επρόκειτο να ενταχθούν στο σχέδιο πόλης μέχρι το τέλος του 1985. Αναφέρονται εδώ σαράντα περιοχές της Αττικής. Από αυτές ούτε οι μισές δεν έχουν ενταχθεί σήμερα στο σχέδιο πόλης.
Αυτή η τακτική μου θυμίζει, κυρία Πρόεδρε, τον γραφικό μεσίτη της δεκαετίας του '60 που υποσχόταν φως, νερό, τηλέφωνο σε δέκα μέτρα από τη θάλασσα. Εδώ δυστυχώς είναι υποσχέσεις της ελληνικής πολιτείας, οι οποίες δεκαεπτά χρόνια μετά δεν μπορούν να πραγματοποιηθούν. Παρ' όλα αυτά οδήγησε η τότε υπεύθυνη κυβέρνηση τους πολίτες να αγοράσουν εκτάσεις σε αυτές τις περιοχές που τους υποσχόταν να εντάξει στο σχέδιο πόλης. Καταλαβαίνει κανείς ότι αυτό είναι μια από τις γενεσιουργούς αιτίες του φαινομένου της αυθαίρετης δόμησης.
Από εκεί και πέρα, όσον αφορά αυτή τη διάταξη, εγώ πιστεύω ότι απλώς θα δημιουργήσει περισσότερα προβλήματα σε πάρα πολλούς πολίτες χωρίς να προσφέρει τίποτα στην κατεύθυνση της βελτίωσης της ποιότητας του πολεοδομικού σχεδιασμού.
Θα έπρεπε να αναζητηθούν οι αιτίες αυτών των πολυετών καθυστερήσεων στο σχεδιασμό και, αφού ξεφύγουμε από τις επιταγές της γραφειοκρατίας και τις αγκυλώσεις του παρελθόντος, να προχωρήσουμε σε ένα σύγχρονο νομοθέτημα που θα εξυπηρετεί τις ανάγκες του παρόντος και του μέλλοντος και θα οδηγεί σε ταχύρυθμες διαδικασίες ένταξης στο σχέδιο πόλης. Αλλιώς, θα παραμείνουμε για δεκαετίες στη σημερινή απελπιστική κατάσταση που δεν επιτρέπει να αναπτυχθούν βιώσιμες πόλεις με σύγχρονες υποδομές, αφού λόγω των πολυετών καθυστερήσεων η αυθαίρετη δόμηση προηγείται του σχεδιασμού.
Τώρα, ως προς τη ρύθμιση για τη Ροδόπολη: είναι επιτακτική ανάγκη να λυθεί το πρόβλημα της Ροδόπολης, που δημιουργήθηκε μετά τυπικές παραλείψεις της διοίκησης τις προηγούμενες δεκαετίες. Δυστυχώς, τα τελευταία χρόνια δεν υπήρξε το ανάλογο ενδιαφέρον για να επιταχυνθεί η διαδικασία και να τελειώσει η ταλαιπωρία των κατοίκων.
Πέρσι -αν θυμάμαι καλά στις 17/07- κατετέθη από τον συνάδελφο κ. Βλάχο και από εμένα μια τροπολογία και ουσιαστικά αυτή η τροπολογία εμφανίζεται τώρα στο νομοσχέδιο. Δυστυχώς, εμφανίζεται με δύο δυσμενείς προσθήκες, στις οποίες θα ήθελα να αναφερθώ.
Η μία έχει να κάνει με το προκήπιο που επιβάλετε στην περίμετρο του οικισμού. Το θεωρώ απόλυτα εσφαλμένο, γιατί λόγω του ακανόνιστου σχήματος του οικισμού όλα τα περιμετρικά οικόπεδα θα αποκτήσουν πρόβλημα στη δόμησή τους και επιπλέον με την επιβολή αυτού του προκηπίου δεν είναι δυνατή η μελλοντική επέκταση του οικισμού.
Να σημειώσω σ' αυτό το σημείο ότι σήμερα εκπονείται πολεοδομική μελέτη που θα συμπεριλάβει και την επέκταση του οικισμού, κατά κάποιο τρόπο έναν εξορθολογισμό στις ανάγκες του οικισμού. Η κυρία Υπουργός στην επιτροπή ισχυρίστηκε ότι αυτό το προκήπιο αποτελεί ζώνη προστασίας. Αυτό δεν είναι καθόλου λογικό. Οι διατάξεις προβλέπουν ότι, όταν ο οικισμός εφάπτεται με δασική έκταση, είναι υποχρεωτική η τοποθέτηση της οικοδομής δέκα μέτρα πίσω. Προς τι λοιπόν αυτό το προκήπιο; Όταν δεν υπάρχει δάσος, γιατί να δημιουργούμε το πρόβλημα; 
Επιπλέον έχει μπει μία ρύθμιση σχετικά με την απόσταση των δέκα μέτρων από κάποιο πλακοσκεπή αγωγό, ο οποίος θεωρείται ρέμα. Το θεωρώ αρκετά παράλογο αυτό το πράγμα. 
Ένα άλλο σημείο που θα ήθελα να αναφέρω είναι η ρύθμιση για τη διόρθωση σφαλμάτων που προέκυψαν κατά την εκπόνηση των ζωνών προστασίας του όρους Αιγάλεω. Εδώ φαίνεται να γίνεται μια προσπάθεια διόρθωσης των σφαλμάτων. Δεν ξέρω αν είναι στη σωστή κατεύθυνση, γιατί δεν ξέρω αν αυτή η περιοχή είναι πράγματι οικιστική και μάλιστα πρόκειται για οκτακόσια εβδομήντα στρέμματα. Όμως, να είναι μόνο αυτό το λάθος του Οργανισμού Αθήνας; 
Στην Αττική βλέπουμε ότι πολλές ζώνες οικιστικού ελέγχου, διατάγματα προστασίας και τώρα διατάγματα ορεινών όγκων που πρόκειται να έλθουν βρίθουν από σφάλματα. 
Υπάρχουν κυρία Υπουργέ, ολόκληροι οικισμοί της Αττικής που έχουν ενταχθεί από λάθος σε τέτοιες ζώνες προστασίας, που δεν επιτρέπεται η ανοικοδόμησή τους. Να αναφέρω το Σπατατζίκι, το λεγόμενο Πευκόφυτο στον Άγιο Στέφανο, ή να αναφέρω τον οικισμό Λεβίσι στη Νέα Μάκρη, που πρόκειται περί οικισμού εντός σχεδίου, που δόθηκε πριν από εβδομήντα χρόνια για οικιστική αποκατάσταση προσφύγων ή ακτημόνων και σήμερα από λάθος έχει ενταχθεί ένα τμήμα τους σε ζώνη προστασίας του Πεντελικού και δεν επιτρέπεται η ανοικοδόμηση. Τέτοια παραδείγματα βλέπουμε και στο Μαραθώνα και στη Λαυρεωτική, αλλά δεν θα ήθελα να επεκταθώ.
Θεωρώ ότι θα ήταν υποχρέωση της υπεύθυνης πολιτείας να φροντίσει να αποκαταστήσει αυτά τα σφάλματα. Εγώ θα πρότεινα μία ρύθμιση: "Οι ρυθμίσεις όρων δόμησης και χρήσεων γης που καθορίζονται σε ζώνες οικιστικού ελέγχου και διατάγματα προστασίας ορεινών όγκων, δεν έχουν εφαρμογή σε εκτάσεις που προέρχονται από παραχωρητήρια του ελληνικού κράτους για γεωργική ή οικιστική αποκατάσταση ακτημόνων ή προσφύγων". 
Ως προς την τροπολογία που ενσωματώθηκε στο νομοσχέδιο για την Ανθούσα, πράγματι έπρεπε εδώ και πολλές δεκαετίες να έχουμε λύσει το πρόβλημα της Ανθούσας. Πρόκειται για μια μοναδική περίπτωση στον ελληνικό χώρο, μία ολόκληρη κοινότητα αναγνωρισμένη από το 1979, υφιστάμενη δε πολύ νωρίτερα, να μην μπορεί να ενταχθεί στο σχέδιο πόλης. 
Και εδώ να απαντήσω σ' αυτά που ακούστηκαν εδώ μέσα περί ρεμάτων κλπ. Την περιοχή τη διατρέχουν τρία ρέματα, τα οποία, σας πληροφορώ, αυτή τη στιγμή οριοθετούνται από τη Νομαρχία Ανατολικής Αττικής. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ζητώ την ανοχή σας για λίγο, κυρία Πρόεδρε.
Εδώ έπρεπε να πω και ορισμένα στοιχειώδη πράγματα επί της πορείας του πολεοδομικού σχεδιασμού. Με αυτή τη ρύθμιση δεν εντάσσουμε δυόμισι χιλιάδες στρέμματα στο σχέδιο, ορίζουμε την περιοχή μελέτης του Γενικού Πολεοδομικού Σχεδίου. Από κει και πέρα, θα εκπονηθεί γενικό πολεοδομικό σχέδιο που θα ορίζει ποιες περιοχές θα ενταχθούν στο σχέδιο πόλης, θα βάλει τις προστατευόμενες περιοχές, τα ρέματα κλπ., θα ορίσει δασικές εκτάσεις που πρέπει να προστατευτούν και κάποιες περιοχές θα ενταχθούν στο σχέδιο πόλης. Αλλά και πάλι θα προκύψει και η απαραίτητη πολεοδομική μελέτη. Και όλα αυτά θα κριθούν στο Συμβούλιο της Επικρατείας. Δεν μπορώ να καταλάβω την ανησυχία κάποιων συναδέλφων που εκφράστηκαν αρνητικά για τη συγκεκριμένη ρύθμιση. Ίσως να οφείλεται σε άγνοια πολεοδομικών ρυθμίσεων. 
Τώρα ως προς την παράγραφο 10 του άρθρου 9, εγώ προσωπικά δεν κατανόησα γιατί αποσύρθηκε, αφού δεν διαπιστώθηκε καμία ουσιαστική διαφωνία στην επιτροπή. Το άρθρο θεωρείται θετικό, δημιουργεί ενιαία μορφή δόμησης σε οικόπεδα με τα ίδια χαρακτηριστικά, αποτρέπει την ανάμιξη κτιρίων διαφορετικών χρήσεων και σε καμία περίπτωση δεν μεταβάλλει τις ήδη υφιστάμενες χρήσεις επί των βασικών οδικών δικτύων.
Θα παρακαλούσα την κυρία Υπουργό να το ξανασκεφτεί, μήπως θα πρέπει να επανέλθει αυτό το άρθρο. 
Και δύο τελευταίες λέξεις, σχετικά με την άσκηση αρμοδιοτήτων πολεοδομικού σχεδιασμού. Σαν θέμα αρχής το θέτω. Ίσως θα πρέπει να το σκεφτούμε, το Υπουργείο και για λόγους φόρτου εργασίας, αλλά και για λόγους αποτελεσματικότητας, να αναλάβει το χωροταξικό σχεδιασμό. Από κει και πέρα τα θέματα του πολεοδομικού σχεδιασμού, είμαι της γνώμης ότι σιγά σιγά θα πρέπει να πάνε σε διάφορες βαθμίδες τοπικής αυτοδιοίκησης. Έτσι και το Υπουργείο θα απεγκλωβιστεί, θα αποφορτιστεί από εργασία που δεν είναι απαραίτητη και θα μπορέσουμε να προωθήσουμε γρήγορα τον πολεοδομικό σχεδιασμό.
Μια που μιλάμε για επιτάχυνση του πολεοδομικού σχεδιασμού -και κλείνω μ' αυτό- ήθελα να αναφερθώ στη χρηματοδότηση των πολεοδομικών μελετών, όπως προβλέπεται στο νομοσχέδιο. Είναι πράγματι πρακτικός αυτός ο τρόπος που επελέγη με τις προκαταβολές από τις εισφορές σε χρήμα. Φοβάμαι όμως ότι με τη συγκεκριμένη διατύπωση που υπάρχει στο νόμο, δεν θα μπορέσουμε να έχουμε κανένα αποτέλεσμα.
Και θα σας πω ένα χαρακτηριστικό παράδειγμα. Πώς θα γνωρίζει ο δήμος ποιοι είναι οι ιδιοκτήτες της έκτασης που πρόκειται να ενταχθεί στο σχέδιο πόλης; Έχουμε τρεις φάσεις στη διαδικασία του πολεοδομικού σχεδιασμού: κτηματογράφηση, πολεοδόμηση και πράξη εφαρμογής. Συνήθως ακόμα και μετά την κύρωση της πράξης εφαρμογής διαπιστώνουμε ότι δεν γνωρίζουμε πολλούς από τους ιδιοκτήτες της μελετώμενης περιοχής. Πώς, λοιπόν, ο δήμος θα γνωρίζει από την αρχή ποιοι είναι οι ιδιοκτήτες και θα εισπράξει τις προκαταβολές; Νομίζω ότι χρειάζεται στην κατεύθυνση αυτού του άρθρου περισσότερη εξειδίκευση, για να μπορέσουμε να είμαστε πρακτικοί και αποτελεσματικοί.
Σας ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Βλάχος.
ΓΕΩΡΓΙΟΣ ΒΛΑΧΟΣ: Κυρία Πρόεδρε, εγώ στην τοποθέτησή μου θα αρκεστώ σε προβλήματα που αγγίζει το συζητούμενο νομοσχέδιο ως προς την περιφέρεια Αττικής, ξεκινώντας βέβαια πρώτα απ' όλα από το μεγάλο πρόβλημα που αντιμετωπίζει η Αττική, δηλαδή τη ραγδαία αύξηση του πληθυσμού. 
Έργα υπερτοπικής σημασίας, καθώς και οι παραλίες, οι πολλοί οικισμοί, το θαυμάσιο φυσικό περιβάλλον οδηγούν πολλούς συμπολίτες μας από το κέντρο στην περιφέρεια Αττικής, μια περιφέρεια όμως που έχει πλήρη αδυναμία να δεχτεί όλους αυτούς τους οικιστές, όλους αυτούς που θέλουν να μείνουν μόνιμα σ' αυτούς τους πενήντα οκτώ δήμους και κοινότητες που περιλαμβάνει η περιφέρεια Αττικής.
Το μεγάλο πρόβλημα, βεβαίως, καταλαβαίνετε ότι είναι η έλλειψη πολεοδομικών σχεδίων. Υπερδιπλασιάζεται ο πληθυσμός και μιλάμε για σχέδια προηγούμενων δεκαετιών. Κυρία Υπουργέ, θα μου επιτρέψετε να πω, ότι οι πολίτες βρίσκονται αντιμέτωποι με την πλήρη απουσία του κράτους, την αδυναμία, θα έλεγα, πολλές φορές, να ακουμπήσει σ' αυτό το πραγματικό πρόβλημα και να δώσει λύση. Όλες οι κοινότητες, όλοι οι δήμοι στενάζουν κάτω απ' αυτό το μεγάλο πρόβλημα, δηλαδή την επέκταση των πολεοδομικών σχεδίων και κανείς δεν μπορεί να βρει λύση σ' αυτό. 
Βεβαίως, η απουσία του κράτους, όπως καταλαβαίνετε, δημιουργεί αυθαιρεσία. Ο κάθε πολίτης πολεοδομεί μόνος του, αγοράζει ένα οικόπεδο όπως όπως, κτίζει όπως όπως, με έργα της νύχτας, τα ακριβοπληρώνει όπως όλοι γνωρίζουμε -γιατί όλοι εδώ ζούμε- και αφού  τελειώσει, έρχεται το κράτος να τον τιμωρήσει, γιατί παρανόμησε. Παρανομία, λοιπόν, εγώ θέλω να πιστεύω -σύμφωνα με την εμπειρία την οποία έχω- ότι υπάρχει εκεί που το κράτος απουσιάζει παντελώς. Και από την Αττική -δεν μπορώ να πω για την υπόλοιπη Ελλάδα, γιατί δεν έχω γνώση- απουσιάζει παντελώς όχι ένα χρόνο και δύο, αλλά πολλές δεκαετίες. 
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Στο Δήμο Μενιδίου...
ΓΕΩΡΓΙΟΣ ΒΛΑΧΟΣ: Πείτε μου ποιο σχέδιο προωθήθηκε τις τελευταίες δεκαετίες, τα είκοσι τελευταία χρόνια. 
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Εγώ ως δήμαρχος έβαλα δεκατέσσερις χιλιάδες στρέμματα στο Δήμο Μενιδίου.
ΓΕΩΡΓΙΟΣ ΒΛΑΧΟΣ: Πού; Στο Δήμο Μενιδίου; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, μην κάνετε  διάλογο. 
ΓΕΩΡΓΙΟΣ ΒΛΑΧΟΣ: Όλα αυτά, λοιπόν, δημιουργούν καταπατήσεις. Κτηματολόγιο δεν υπάρχει, για να προστατεύσει κανείς τις πραγματικές περιουσίες. Δημιουργείται μία προχειρότητα, μια αλλοίωση του φυσικού περιβάλλοντος, αφού, όπως είπα και νωρίτερα, κατασκευάζονται πολλές φορές σπίτια όπως όπως κάτω από δυσμενείς συνθήκες και βεβαίως, δεσμεύουν το τοπίο από δω και πέρα, αφού ούτε κοινόχρηστοι χώροι μένουν, ούτε δρόμοι, ούτε χώρος για σχολεία. Γενικά υπάρχει δέσμευση του περιβάλλοντος.
Θα έλεγα -και δεν θέλω να στεναχωρήσουμε τον Πρόεδρο, αλλά αυτό που λέω είναι ο κανόνας κι αυτό δεν μπορεί να το αντικρούσει- ότι έχει αφεθεί η πολεοδόμηση στην Αττική στον αυτόματο πιλότο! Ο καθένας σύμφωνα με τα συμφέροντά του αυθαιρετεί και κτίζει. Διότι είναι επιθυμία των Ελλήνων -όλων μας, εάν θέλετε- κάποια στιγμή να αποκτήσουμε ένα σπίτι και μάλιστα στην περιφέρεια που, όπως είπα, οι συνθήκες είναι πολύ καλύτερες από το κέντρο.
Το κράτος ουσιαστικά έρχεται κατόπιν εορτής. Έρχεται κατόπιν εορτής και λέει στον ιδιοκτήτη ότι δεν επιτρέπεται πια η σύνδεση με τα δίκτυα υποδομής. Δηλαδή, το 2002, δεν μπορεί να έχει τα στοιχειώδη φως, νερό, τηλέφωνο, αποχέτευση -αν έχει αποχέτευση! 
Και το κράτος νομίζει ότι κάνει το καθήκον του, ότι προστατεύει και τον τόπο! Λες και το σπίτι, κυρία Υπουργέ, δεν υπάρχει! Το ξορκίζουμε! Λες και το σπίτι αυτόματα γκρεμίστηκε! Γιατί -αν θέλετε- δεν παίρνουμε το πολιτικό κόστος να κατεδαφίσουμε αυτά που λέμε αυθαίρετα. Άρα, το σπίτι λειτουργεί με όλα τα προβλήματα που δημιουργεί στο περιβάλλον. Κι εκείνο που απομένει είναι η πραγματική τιμωρία των πολιτών και ένα κράτος που για πολλά χρόνια, όπως είπα, δεν θέλει να "ακούσει" απολύτως τίποτα. 
Θα πρέπει να πω ότι ο Νομάρχης Ανατολικής Αττικής πήγε κατηγορούμενος, γιατί εφήρμοσε την εγκύκλιο -την προτροπή, αν θέλετε- του κ. Λαλιώτη να δώσει ρεύμα σε κάποιους συμπολίτες μας στην Ανατολική Αττική! Την ίδια ώρα που άλλοι νομάρχες προσκείμενοι στο κυβερνών κόμμα δεν ενοχλήθηκαν. Λύθηκε σχεδόν το πρόβλημα των αυθαιρέτων στο Ηράκλειο, λύθηκε στο Πέραμα, αλλά ούτε ο κ. Φωτίου, ούτε ο Νομάρχης Ηρακλείου παραπέμφθησαν. 
Παραπέμφθηκε ο κ. Φράγκος και πολλές φορές αντιμετωπίζεται από τον κ. Λαλιώτη λες και είναι το παράδειγμα της αυθαιρεσίας! Τι έκανε; Το 2002 έδωσε ρεύμα όχι σε δάση, όχι σε παραλίες, αλλά εκεί όπου πέντε σπίτια έχουν ρεύμα και δύο δεν έχουν, εκεί που υπάρχει ανάγκη, εκεί που υπάρχει πρόβλημα υγείας!
Θα μου πείτε ότι με αυτά που λέμε τώρα η προτροπή μας είναι να κτίζουν όλοι όπως θέλουν και όπου θέλουν; Ασφαλώς όχι! Εμείς λέμε το συντομότερο δυνατό να μπουν οι κανόνες, που θα οδηγήσουν τους πολίτες σε μια πολεοδόμηση σύμφωνα με τα ισχύοντα με σεβασμό στο περιβάλλον, για να μην μπορεί κανείς πια να αυθαιρετεί. 
Πραγματικά, με όσα είπα σήμερα, σε καμία περίπτωση δεν εννοούσα ότι μπορεί κανείς να προβεί σε καταπάτηση δασών, σε καταπάτηση παραλίων, αν και σήμερα με το αυθαίρετο σύστημα που υπάρχει όλα αυτά γίνονται! Βλέπουμε, δηλαδή, να "ξεφυτρώνουν" σπίτια μέσα στα δάση, βλέπουμε ότι οι παραλίες έχουν γεμίσει και δημιουργείται πρόβλημα. Όλα αυτά γίνονται, διότι υπάρχει άναρχη δόμηση και πλήρης απουσία του κράτους -και εννοώ βεβαίως- στις πόλεις. Δεν μιλώ για εξαιρέσεις ή για περιπτώσεις από εδώ κι από εκεί. Αυτές δεν κάνουν τον κανόνα.
Έρχομαι στα δυο θέματα που περιλαμβάνει το νομοσχέδιο. Έρχομαι στην Ανθούσα, μια κοινότητα σήμερα, μια κωμόπολη που αύριο πιθανόν θα είναι δήμος, η οποία σχεδόν στο σύνολό της δεν υπάρχει για το κράτος! Διότι όλοι είναι παράνομοι! Και όμως έχει εκκλησία, έχει σχολείο, έχει Πρόεδρο Κοινότητας, έχει υπηρεσίες, έχει πολίτες! Κι εμείς λέμε ότι στην Ανθούσα υπάρχει δάσος! Επιτέλους, ας σταματήσουμε να βλέπουμε εικονική πραγματικότητα! Επιτέλους, ας "ακουμπήσουμε" τα προβλήματα!
Και βεβαίως έρχεστε σήμερα και φέρνετε λύση. Και φέρνετε λύση κατόπιν εορτής! Mε πολύ μεγάλη καθυστέρηση! Και μας λέτε ότι τώρα ωρίμασαν οι συνθήκες! Επιτρέψτε μου να σας ρωτήσω τι ωρίμασε από πέρυσι, διότι την ίδια τροπολογία που φέρνετε εσείς την είχα φέρει με το συνάδελφο, το Θανάση Κατσιγιάννη. Τι ωρίμασε από πέρυσι; Τι ωρίμασε την τελευταία εικοσαετία που τιμωρείτε τους πολίτες της Ανθούσας; Και πείτε μου ποιος αναλαμβάνει την ευθύνη γι' αυτή την τιμωρία, γι' αυτή την ομηρία των πολιτών της Ανθούσας!
Και δεν φθάνει μόνο αυτό. Εδώ ξεπερνάμε και τα όρια! Υπάρχει και θράσος από ορισμένους να βγαίνουν στην Ανθούσα και να λένε ότι η Νέα Δημοκρατία δεν στηρίζει την τροπολογία για την επίλυση του θέματος! Δηλαδή, κινδυνεύουμε να χάσουμε και το δίκιό μας!
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Είχατε επιφυλάξεις στην επιτροπή, αν θυμάστε καλά.
ΓΕΩΡΓΙΟΣ ΒΛΑΧΟΣ: Επιφυλάξεις τις οποίες ο κ. Κούβελας και εδώ διευκρίνίσε και προφανώς υπήρξε παρανόηση. Το να προσπαθούμε να κάνουμε θέμα πολιτικό μια παρέμβαση του κ.Γκατζή...
ΣΩΤΗΡΙΟΣ ΚΟΥΒΕΛΑΣ: Οι επιφυλάξεις ήταν να μην είναι αόριστα αυτά τα οποία ζητάτε από τη Βουλή. 
ΓΕΩΡΓΙΟΣ ΒΛΑΧΟΣ: Ακριβώς και ήταν  σε απάντηση μιας παρέμβασης του κ. Γκατζή και τίποτα άλλο. Και μη μας λέτε εμάς ποια είναι η θέση μας. Όταν πριν ένα χρόνο σας φέραμε την τροπολογία δεν ήταν η ίδια με αυτή που φέρατε εσείς σήμερα; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, θα σας απαντήσω σε αυτά που λέτε. Εκεί που έχουμε φέρει μια ρύθμιση και ολοκληρώνεται κάτι το οποίο ήταν σε εκκρεμότητα για τους πολίτες της Ανθούσας, για την πολεοδομική της ανάπτυξη, για τη νομιμοποίηση εν πάση περιπτώσει κάποιας κατάστασης με  όλο το ιστορικό διατυπωμένο στην εισηγητική έκθεση, δεν καταλαβαίνω γιατί χρειάζεται να βάλετε αυτό το αντιπολιτευτικό ύφος για τις καθυστερήσεις ή για τις...
ΠΡΟΕΔΡΕΥΟΥΣΑ (Άννα Μπενάκη-Ψαρούδα):Κυρία Υπουργέ, αν θέλετε να κάνετε παρέμβαση κάντε τη κανονικά και διακόπτω το χρόνο του κ. Βλάχου. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Μάλιστα, κυρία Πρόεδρε. 
Νομίζω ότι ένα θέμα που λύνεται και λύνεται με τη συνεργασία και τη συζήτηση μέσα στη Βουλή όλων των κομμάτων δεν πρέπει να πάρει τις διαστάσεις αυτών των λεχθέντων από τον κύριο συνάδελφο μόλις πριν, διότι  αδικούν τη Βουλή,  αδικούν την Κυβέρνηση και αδικούν και τους πολίτες, γιατί έχουν γίνει όλες αυτές οι επεξεργασίες, οι προετοιμασίες και έρχεται σήμερα. Αν  είναι αργά ή γρήγορα κύριε συνάδελφε, δεν παίζει ρόλο γιατί νομίζω ότι έρχεται τεκμηριωμένα και ολοκληρωμένα και πρέπει αυτό να το συμφωνήσουμε όλοι και όχι να διατηρήσουμε επιφυλάξεις. Έρχεται σύμφωνα με το Σύνταγμα και σύμφωνα...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κυρία Υπουργέ! 
Ολοκληρώστε κύριε Βλάχο, διότι συμπληρώθηκε ο χρόνος σας. 
ΓΕΩΡΓΙΟΣ ΒΛΑΧΟΣ: Μόνο και μόνο ότι ενοχληθήκατε με την αναφορά που έκανα στο παρελθόν κυρία Υφυπουργέ, δείχνει εν πάση περιπτώσει και την ευθύνη την οποία είχατε, διότι εσείς μου λέτε ότι αφού λύνεται σήμερα πρέπει να ξεχάσουμε τι έγινε. Μα, κάποιος κράτησε επί δεκαετίες όμηρους τους κατοίκους της Ανθούσας, κάποιος πρέπει να αναλάβει, κατά τη γνώμη μας ...
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Θα μιλήσουμε για όλες τις δεκαετίες κύριε συνάδελφε; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κυρία Υπουργέ. Θα πάρετε το λόγο αμέσως μετά την  κα Παπαδημητρίου. 
ΓΕΩΡΓΙΟΣ ΒΛΑΧΟΣ:  Εσείς λέτε, αφού το λύνουμε το θέμα... Μα, την ίδια τροπολογία σας λέμε ότι σας την φέραμε πέρυσι και πέρυσι μας είπατε ότι είμαστε εξωπραγματικοί. Δεν δεχθήκατε καν, δεν δέχθηκε το Υπουργείο να τη συζητήσει, να τη δεχθεί. Από κει και πέρα λοιπόν έρχεστε σήμερα και μας λέτε, αφού λύνεται το θέμα, τέλος καλό, όλα καλά. Ε, δεν το δεχόμαστε έτσι. Κάποια στιγμή σ' αυτό τον τόπο κάποιος θα πρέπει να αναλάβει και τις ευθύνες του για όσα γίνονται. Όλα λύνονται. Το θέμα είναι με πόση καθυστέρηση λύνονται τα προβλήματα σ' αυτό τον τόπο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Και επεσήμανα -και το οποίο αφήσατε απαρατήρητο- ότι ενώ εμείς πρωτοστατήσαμε σ' αυτή την επίλυση, ενώ εμείς συμβάλαμε με όλες μας τις δυνάμεις, ενώ εμείς και στην επιτροπή επικροτήσαμε την πρωτοβουλία τη δική σας για την επίλυση του θέματος, μας λέτε, ξέρετε, η Νέα Δημοκρατία -είπαν κάποιοι και το ψελίσατε και σεις σήμερα εδώ- δεν είχε καθαρή θέση. Είχαμε πεντακάθαρη θέση πάντα για την Ανθούσα και το ξέρουν οι πολίτες, το ξέρουν όλοι. 
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Βλάχο, γιατί συμπληρώθηκε ο χρόνος σας. 
ΓΕΩΡΓΙΟΣ ΒΛΑΧΟΣ: 'Eνα λεπτό, κυρία Πρόεδρε, γιατί είχαμε και μια μικρή καθυστέρηση. Δείξτε μια ανοχή, αφού δεν είμαστε και πολλοί ομιλητές. 
Έρχομαι στο δεύτερο θέμα στη Ροδόπολη και τελειώνω. Συμφωνούμε και εδώ γνωρίζουν πάλι οι κάτοικοι το τι ακριβώς έγινε και τις πρωτοβουλίες τις οποίες πήραμε προκειμένου να επιλυθεί αυτό το θέμα. Αναφέρθηκε ο συνάδελφος ο κ. Κατσιγιάννης σε δύο, τρία θέματα τα οποία πρέπει να τα δείτε γιατί είναι πραγματικά. Δηλαδή πρέπει να δείτε το ακαθόριστο της περιμέτρου, να δείτε ότι  το μεγαλύτερο μέρος είναι κτισμένο, ότι το όριο της Ροδόπολης δεν περιβάλλεται όλο από δάσος, ότι υπάρχει πιθανότητα επέκτασης του σχεδίου, η αύξηση του πληθυσμού συνεχίζεται στην περιοχή μας και πρέπει γενικά όλα αυτά να τα δείτε. Δεν είναι παράλογο. Μην επιμένετε σε κάτι το οποίο θα το βρούμε μεθαύριο μπροστά μας. 
Έρχομαι στο δεύτερο θέμα. Λέτε τα δέκα και δέκα μέτρα στο ρέμα. Υπάρχει ένα ρέμα σκεπαστό. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Βλάχο, σας παρακαλώ τελειώνετε! 
ΓΕΩΡΓΙΟΣ ΒΛΑΧΟΣ: Τελειώνω, κυρία Πρόεδρε.
Υπάρχει ένα ρέμα σκεπαστό. Πρέπει να δείτε μήπως είναι και αυτό υπερβολή και πάλι δημιουργήσει προβλήματα, διότι εγώ δεν θέλω να σας αρνηθώ ότι αυτή την ώρα η πρωτοβουλία που παίρνετε είναι για την επίλυση κάποιων θεμάτων, αλλά πραγματικά φεύγοντας από δω και ψηφίζοντας το νομοσχέδιο πρέπει να είμαστε σίγουροι ότι έχουμε δώσει μια ολοκληρωμένη πραγματική και ρεαλιστική λύση.  Σας ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Γ' Αντιπρόεδρος της Βουλής κ. Βρεττός. 
Απ' ό,τι βλέπω οι Αττικάρχες διαδέχονται ο ένας τον άλλο! 
ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Ευχαριστώ, κυρία Πρόεδρε.
Κυρία Πρόεδρε, κατ' αρχάς θα ήθελα να δώσω συγχαρητήρια στην αρμόδια Υπουργό για το νόμο που εισήγαγε και στον εισηγητή της Πλειοψηφίας για την πολύ ωραία εισήγηση που μας έκανε για ένα νόμο που λύνει όχι μόνο τα προβλήματα της μεταφοράς συντελεστή, αλλά και άλλα μακροπρόθεσμα προβλήματα που αντιμετωπίζαμε -τουλάχιστον εμείς που ανήκουμε στην περιφέρεια Αττικής- σε πολύ μεγάλη έκταση.
Ορισμένα από τα θέματα αναπτύχθηκαν από κάποιους συναδέλφους που μίλησαν προηγουμένως, όπως από τον κ. Βλάχο και τον κ. Κατσιγιάννη. Οι συνάδελφοι μίλησαν από τη δική τους σκοπιά, που ως ένα βαθμό αντικατοπτρίζει το μέγεθος των προβλημάτων, αλλά που κατά την άποψή μου ήταν αρκετά μονομερής.
Κυρία Πρόεδρε, ας έλθουμε ειδικότερα στα προβλήματα που αντιμετωπίζουμε στην Αττική. Πρώτα πρώτα ας μιλήσουμε για την Ανθούσα. Η Ανθούσα, αποτελούσε ένα μεγάλο πρόβλημα για όλους μας, γιατί ήταν μία παράνομη πόλη στο σύνολό της. Έχουν γίνει μεγάλες προσπάθειες και μεγάλοι αγώνες από τους κατά καιρούς δημάρχους και, ιδιαίτερα, από τον τελευταίο που χτυπούσε τις πόρτες των Υπουργείων και δεν έβρισκε ανταπόκριση, γιατί δεν υπήρχε το νομικό πλαίσιο που να λύνει το πρόβλημά του. Όποια εισήγηση και αν έκανε οποιοσδήποτε Υπουργός, "σκόνταφτε" πάνω στο Σύνταγμα, το οποίο δεν του επέτρεπε να κάνει καμία αλλαγή.
Κύριε Βλάχο, ξέρετε πολύ καλά ότι σας εκτιμώ. Όμως, εδώ θα πρέπει να πούμε την πραγματικότητα, ότι δηλαδή αν δεν κάναμε την Aναθεώρηση του Συντάγματος και αν δεν υπήρχε η πολιτική βούληση της Κυβέρνησης να γίνει η αλλαγή στο άρθρο 24 του Συντάγματος, τότε δεν θα μπορούσαμε σήμερα να μιλάμε για επίλυση των προβλημάτων της Ανθούσας. Θα έκανε μία εισήγηση ο Υπουργός -ή η Υπουργός- η οποία θα απερρίπτετο εκ των πραγμάτων, διότι θα ήταν αντισυνταγματική!
Συνεπώς, κυρία Πρόεδρε, θα πρέπει να επισημάνουμε ότι η μεγάλη πρόοδος γι' αυτό το θέμα ανήκει στην πολιτική βούληση της Κυβέρνησης να τροποποιήσει το Σύνταγμα. Μάλιστα, δεν πρόκειται μόνο για την Ανθούσα, αλλά το θέμα αυτό αφορά και άλλες περιοχές ολόκληρης της Ελλάδας -και όχι μόνο της Αττικής- που υποφέρουν από τέτοιου είδους προβλήματα.
ΓΕΩΡΓΙΟΣ ΒΛΑΧΟΣ: Μα, συμφωνήσαμε γι' αυτό!
ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Αφού συμφωνήσατε, τότε να το πείτε, γιατί αυτό είναι το θέμα! 
Ξέρετε πολύ καλά ότι εδώ εγώ και εσείς και ο κ. Κατσιγιάννης είχαμε συμφωνήσει διακομματικά να αλλάξουμε το άρθρο 24, παράγραφος 1. Υπήρχαν, βέβαια, συνάδελφοι από άλλα κόμματα -ή από τα δικά μας κόμματα- που είχαν διαφορετικές απόψεις. 
Όμως, θα πρέπει να πούμε ότι η πολιτική βούληση της Κυβέρνησης ήταν αυτή. Η πολιτική βούληση της Κυβέρνησης βάζει την Ανθούσα -τώρα που έχουν ωριμάσει οι συνθήκες και οι προϋποθέσεις- στο σχέδιο. Συνεπώς, μην αιτιάσθε γιατί δεν μπήκε στο σχέδιο η Ανθούσα πριν από δύο χρόνια, γιατί δεν μπορούσε να μπει! 
Αυτό το παράπονο έχω, κύριε Βλάχο, από εσάς, γιατί στην ομιλία σας δεν το είπατε! Έπρεπε να αναφερθείτε σε αυτό το θέμα, ως έντιμος συνάδελφος και πολιτικός που είστε! Έπρεπε, δηλαδή, να πείτε ότι αφού αλλάξαμε το Σύνταγμα τώρα έχουμε τη δυνατότητα να βάλουμε την Ανθούσα στο σχέδιο! Αυτή είναι η ουσία του πράγματος!
'Οσον αφορά στη Ροδόπολη, θα ήθελα να πω ότι και στο σημείο αυτό η Κυβέρνηση αντιμετωπίζει θετικά το πρόβλημα. Ευχαριστώ, μάλιστα, για άλλη μία φορά την αρμοδία Υπουργό και όλο το Υπουργείο -και την Υφυπουργό, γιατί και εκείνη γνωρίζει τα θέματα πάρα πολύ καλά και νομίζω ότι έχει συμβάλλει θετικότατα σ' αυτό το νομοσχέδιο.
Νομίζω, μάλιστα, ότι με τη διόρθωση που μας έκανε η κα Υπουργός στην αρχή, περιορίζοντας από οκτώ σε τέσσερα μέτρα τη ζώνη πρασίνου, λύνεται και το -λογικό κατά την άποψή μου- αίτημα των κατοίκων, όπως αυτό εκφράστηκε από τον πρόεδρο της κοινότητας. Συνεπώς, δεν υπάρχει κανένα θέμα και για τη Ροδόπολη!
Γενικότερα, κυρία Πρόεδρε, θίχτηκαν κάποια θέματα, στα οποία έχω κάποια άποψη και θα ήθελα να πάρω μία θέση στα πλαίσια αυτού του διαλόγου. Η Αττική πράγματι έχει μεγάλα προβλήματα, χωροταξικά και πολεοδομικά. Τις τελευταίες δεκαετίες επιτελέστηκε -και εξακολουθεί να γίνεται- μία μεγάλη πληθυσμιακή έκρηξη, καθώς πολύς κόσμος ήρθε αναγκαστικά από ολόκληρη την Ελλάδα στην Αττική αλλά και Έλληνες από τις χώρες της πρώην Σοβιετικής Ένωσης.
Συνεπώς, δημιουργήθηκε ένα μεγάλο πρόβλημα, διότι δεν υπήρχε -και δεν πρόλαβε να γίνει- η απαραίτητη υποδομή στην Αττική. Έγινε, όμως, μία μεγάλη προσπάθεια -την οποία δεν πρέπει να ξεχάσουμε- για την πολεοδομική ανασυγκρότηση της Αττικής από τις Κυβερνήσεις του ΠΑΣΟΚ, η οποία νομίζω ότι δεν έχει προηγούμενο! 
Δεν θα πρέπει να ξεχάσουμε τον αείμνηστο Αντώνη Τρίτση Υπουργό του ΠΑΣΟΚ και την επιχείρηση πολεοδομικής ανασυγκρότησης που κυριολεκτικά άλλαξε τα τότε δεδομένα!
Ενώ οι μέχρι τότε κυβερνήσεις δεν είχαν κάνει τίποτα, από τότε που ανέλαβε το ΠΑΣΟΚ, από το '82 και μετά, έγινε αυτή η τεράστια προσπάθεια, η οποία συνεχίζεται και μέχρι σήμερα. 
Εγώ σας λέω ότι ως Δήμαρχος του Μενιδίου τότε, μαζί με τους συναδέλφους μου και μαζί με τους κατοίκους της πόλης μου, βάλαμε στο σχέδιο δεκατέσσερις χιλιάδες στρέμματα. 'Ηταν άπιαστο όνειρο. Είχαμε μόνο τρεισίμισι χιλιάδες στρέμματα στο σχέδιο και βάλαμε δεκατέσσερις χιλιάδες στρέμματα. Εξακολουθεί ο Δήμος αυτός να βάζει καινούργιες περιοχές στο σχέδιο και όχι μόνο ο δήμος Αχαρνών, αλλά και ο Δήμος του Γέρακα, ο Δήμος των 'Ανω Λιοσίων, ο Δήμος του Ασπροπύργου, όλοι οι προβληματικοί δήμοι εξακολουθούν να προχωρούν σε μία μεγάλη και ιστορική διαδρομή για τις πόλεις τους, με τόσα μεγάλα προβλήματα που έχουν συσσωρευμένα και που ασφαλώς δεν μπορούν να τα λύσουν στο σύνολό τους.
Εγώ θα συμφωνήσω μαζί σας ότι ασφαλώς ακόμη δεν είμαστε έτοιμοι και ότι χρειάζονται πολλά πράγματα να γίνουν ακόμη, αλλά κατά την άποψή μου, είναι ανιστόρητη θέση να λέμε ότι δεν έχει γίνει τίποτε από τις Κυβερνήσεις του ΠΑΣΟΚ τις τελευταίες δεκαετίες. Δεν είναι έτσι. Αυτό δεν αντιπροσωπεύει την πραγματικότητα. Τα προβλήματα εξακολουθούν να υπάρχουν, είναι αρκετά μεγάλα, χρειάζεται πραγματικά να τα αντιμετωπίσουμε, να πιέσουμε την εκάστοτε κυβέρνηση να τα λύσει, να πιέσουμε να υπάρξει περισσότερος σχεδιασμός και περισσότερη πολεοδομική δουλειά στην περιοχή μας, αλλά όχι ότι δεν έχει γίνει τίποτε. 'Εχουν γίνει και γίνονται πάρα πολλά και σημαντικά πράγματα.
Κυρία Πρόεδρε, νομίζω ότι δεν μπορούμε να αντιμετωπίζουμε στα μάτια ορισμένους πολίτες της Αττικής, τις οικογένειες που έχουν εγκατασταθεί εδώ και αντιμετωπίζουν πρωτογενή προβλήματα όπως το να μην έχουν νερό στο σπίτι τους, να πηγαίνει το παιδί τους στο σχολείο και να μην έχει ρεύμα να διαβάσει. Είναι συνταγματική επιταγή γι' αυτούς τους ανθρώπους, που έχουν τέτοια προβλήματα, να τους τα λύσουμε. Δεν μπορεί δηλαδή να καλυπτόμεθα πίσω από το γράμμα του νόμου και να μην αντιμετωπίζουμε την ουσία του πράγματος.
'Ετσι, λοιπόν, εγώ θα ταυτιστώ με αυτά που είπε ο κ. Βλάχος και ο κ. Κατσιγιάννης, ότι πρέπει να λύσουμε το θέμα των αυθαιρέτων και μάλιστα στη σωστή του βάση, στη συνταγματική του βάση, στην κοινωνική του βάση. Υπάρχουν πολλές προτάσεις για λύση του προβλήματος αυτού και νομίζω ότι μπορούμε να το δούμε στα πλαίσια του νέου νομοσχεδίου που φέρνει η Κυβέρνηση τον Οκτώβριο του 2002.
Τώρα ειπώθηκε από τον κ. Βλάχο ότι ο κ. Λαλιώτης στην ουσία δεν άφησε τον κ. Φράγκο να κάνει την πολιτική που έπρεπε για την αντιμετώπιση των αυθαιρέτων. Δεν είναι έτσι. Ο κ. Λαλιώτης πήρε την μεγάλη πολιτική ευθύνη, γιατί είναι μεγάλη πολιτική ευθύνη αυτή, να δώσει.....
ΑΡΙΣΤΟΤΕΛΗΣ ΠΑΥΛΙΔΗΣ: Πήγε στα δικαστήρια όμως.
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Δεν  τον πήγε  ο κ. Λαλιώτης, σας παρακαλώ. Τον κ. Φράγκο, ο οποίος είναι ένας πολύ καλός μας φίλος, αλλά, τον πήγαν οι ιδιώτες στα δικαστήρια. Δεν τον πήγε ο κ. Λαλιώτης. Ο κ. Λαλιώτης έβγαλε μία εγκύκλιο, η οποία είχε μεγάλο πολιτικό βάρος και με βάση αυτή την εγκύκλιο λύσαμε μεγάλα προβλήματα στην περιοχή μας, που αφορούσαν τη ρευματοδότηση αυθαιρέτων πρώτης κατοικίας σε Έλληνες που ήλθαν από χώρες της πρώην Σοβιετικής Ένωσης.
ΑΡΙΣΤΟΤΕΛΗΣ ΠΑΥΛΙΔΗΣ: Ο κ. Λαλιώτης τι σχέση έχει με την παρανομία;
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Δεν είναι υπεύθυνος ο κ. Λαλιώτης, αν κάποιος πολίτης πήγε και κατήγγειλε τον κ. Φράγκο.
ΓΕΩΡΓΙΟΣ ΒΛΑΧΟΣ:  Όχι πολίτης, ο κ. Λαλιώτης ήταν.
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής):Αυτό δεν είναι αληθές. Ο κ. Λαλιώτης ....
ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα, κύριοι συνάδελφοι....
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Με συγχωρείτε, αλλά είναι θέμα ουσίας εδώ. Ο κ. Λαλιώτης είπε ότι ο κ. Φράγκος μπορεί να συνεχίσει να εφαρμόζει την εγκύκλιο. Αυτό είπε. Δεν τον κατήγγειλε για την εφαρμογή της εγκυκλίου, την οποία ο ίδιος είχε εκδώσει. Αυτή είναι η πραγματικότητα.
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Παυλίδης και ακολουθεί η κ. Παπαδημητρίου. Δεν είχα εγγράψει τον κ. Παυλίδη....
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κυρία Πρόεδρε, θα ήθελα το λόγο.
ΑΡΙΣΤΟΤΕΛΗΣ ΠΑΥΛΙΔΗΣ:  Ας προηγηθεί η κα Παπαδημητρίου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κα Παυλίδης παραχωρεί τη σειρά του. 
Η κ. Παπαδημητρίου έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ευχαριστώ κύριε συνάδελφε, γιατί πρέπει να πάω να μιλήσω στην Επιτροπή Οικονομικών.
 Κυρία Υπουργέ, στο άρθρο 8, παράγραφος  4 έχω μία παρατήρηση. Με τους ν. 1337, 1577 και 2831 προβλέπονταν τρόποι νομιμοποίησης εξαίρεσης από κατεδάφιση διαφόρων κτιρίων. Στο ν. 1337, στο άρθρο 15, υπήρχε η αναφορά σε κατηγορίες χώρων ή κτισμάτων, που δεν υπάγονταν στις διατάξεις της παραγράφου που ανέστελλε την κατεδάφιση ή έδινε τη δυνατότητα νομιμοποίησης.
Αυτές οι κατηγορίες, κυρία Υπουργέ, αφορούσαν σε αιγιαλούς, δάση, αναδασωτέες εκτάσεις, κοινόχρηστους χώρους, πλατείες, δρόμους κλπ., δηλαδή σε έξι κατηγορίες και μια εβδόμη που αφορούσε τη ζώνη ασφαλείας των διεθνών, εθνικών, επαρχιακών και κοινοτικών οδών, βάσει του βασιλικού διατάγματος του 1959. Σήμερα -και ορθώς- απαγορεύονται οι νομιμοποιήσεις κάποιων κατασκευών στην παράγραφο 4, του άρθρου 8 και αναφέρεσθε στις κατηγορίες του άρθρου 15 του ν. 1337. 
Εγώ θα ήθελα όμως να θέσω στην κρίση σας κάτι που αδικεί την αναφορά στο εδάφιο β'. Το εδάφιο β'  αναφέρεται στην απόσταση από τον άξονα του δρόμου και αφορά το βασιλικό διάταγμα του 1959, που ήταν τριάντα μέτρα τότε. Σήμερα με το π.δ. 347/93 η απόσταση των τριάντα μέτρων έχει επεκταθεί στα σαράντα πέντε μέτρα.
 Αυτό δηλαδή στο πεδίο τι θα πει; 'Οσοι έκτισαν μετά το 1993, δηλαδή μετά την έκδοση και την ισχύ του τελευταίου προεδρικού διατάγματος παρανομούσαν, αυθαιρετούσαν, κτίζοντας εκείθεν των σαράντα πέντε μέτρων. Μεταξύ λοιπόν της ζώνης των τριάντα που απαγόρευε το αρχικό βασιλικό διάταγμα και των σαράντα πέντε υπάρχει μία κατηγορία πολιτών που δικαιούνται την απόλαυση του ίδιου δικαιώματος. Και είναι απόλυτα λογικό ότι μία ζώνη τριάντα μέτρων, πέραν του άξονος, είναι ασυζητητί επαρκής, δηλαδή στη χειρότερη των περιπτώσεων προσθέτει τουλάχιστον άλλες δύο λωρίδες σε μια εθνική οδό ή προσθέτει ευρύτατο χώρο μεταξύ της άκρης του δρόμου και της ιδιοκτησίας που σήμερα νομιμοποιείται.
Επομένως σας προτείνω -επειδή εκπρόθεσμα το πήρα χαμπάρι- η διάταξη αυτή να τροποποιηθεί ως ακολούθως: "Απαγορεύεται η νομιμοποίηση της κατασκευής, αν κατά το χρόνο που ζητείται η νομιμοποίηση, τα κτίσματα βρίσκονται σε περιοχές που ορίζονται στην υπουργική απόφαση, η οποία εκδίδεται κατ' εξουσιοδότηση της παραγράφου 3 του άρθρου 15 του ν. 1337/83 ή τα κτίσματα συγκεντρώνουν τις οριζόμενες στην ίδια υπουργική απόφαση προϋποθέσεις ή βρίσκονται μέσα στους χώρους που ορίζονται στην παράγραφο 2 του πιο πάνω άρθρου. Κατ' εξαίρεση όμως επιτρέπεται η νομιμοποίηση των κατασκευών του εδαφίου β' της παραγράφου 2" -δηλαδή αυτά που αφορούν σε ζώνη ασφάλειας- "που οικοδομήθηκαν πέραν της ζώνης ασφαλείας των οδών, η οποία είχε καθορισθεί με διατάξεις που ίσχυαν κατά το χρόνο της κατασκευής τους".
Είναι η παγία τακτική που κάνουμε, όταν νομιμοποιούμε κάτι που έχει κτισθεί σε χρόνο ισχύος άλλου συντελεστή. Αποδέχεται η πολιτεία, καλώς ή κακώς -ίσως κακώς- αλλά σήμερα η πολιτεία το κάνει και νομιμοποιεί κατασκευές που είχαν κτισθεί με το "ΓΟΚ" του '83. Δεχόμαστε την ισχύ των κανονισμών την ώρα της παρανομίας. Εκτός αν κατάφορα θίγεται μία δημόσια λειτουργία. Αλλά στα τριάντα μέτρα του διατάγματος του 1959 θεωρώ ότι συναντάμε την απόλυτη λογική της άριστης λειτουργίας όλων των δρόμων, ακόμα και του εθνικού δικτύου, αν αφορά σε εθνικό δίκτυο, που σπάνια αφορά. 
Επομένως παρακαλώ γι' αυτή την αλλαγή. 'Εχω καταθέσει τροπολογία. Θα σας την καταθέσω μετά την ομιλία μου, για να υπάρχει και σ' αυτό το άρθρο.
Για το άρθρο 9 δεν έχω καμία παρατήρηση.
Θα πάμε στο άρθρο 10, όπου θα ήθελα να υποδείξω ότι στην παράγραφο 2α αναφέρεσθε στον τρόπο έκδοσης απόφασης από το γενικό γραμματέα για την περίπτωση α, που αφορά την τροποποίηση εγκεκριμένων σχεδίων πόλης κλπ., για παράδειγμα παράκτιες περιοχές, εφόσον αυτά βρίσκονται σε απόσταση πεντακοσίων  μέτρων από αυτήν.
 Όμως στην τροπολογία της κυρίας Υπουργού, κα Ζήση, που έχει ενσωματωθεί εδώ ως άρθρο 12, παρακάμπτεται η απόσταση των πεντακοσίων μέτρων. Επομένως θα πρέπει εδώ να προσθέσετε "σε απόσταση πεντακοσίων μέτρων απ' αυτή" για την ισχύ του διατάγματος, που ήδη έχει εκδοθεί βάσει του τελευταίου νόμου, και των χώρων που εντάσσονται στη ρύθμιση τάδε, που θα ενσωματωθεί στο άρθρο 12. Έτσι θα πρέπει και αυτά να αφορούν το γενικό γραμματέα.  Μη μείνουν τα εντός των πεντακοσίων μέτρων κτίσματα σε ευθύνη του Υπουργείου. Πρέπει εδώ να συμπεριλάβετε ως ευθύνη του γενικού γραμματέα την τροπολογία, που ήδη έχετε καταθέσει και την έχουμε αποδεχτεί στην Επιτροπή και που από εδώ λείπει. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κυρία Πρόεδρε, θα είμαι πολύ σύντομη. Αυτό το θεωρώ πολύ σημαντικό. Στο άρθρο 11 δίδετε τη δυνατότητα, με εξουσιοδότηση στην Υπουργό, να ιδρύσει ένα νομοθετικό σώμα μέσα στο ΥΠΕΧΩΔΕ, για να κάνει τον κώδικα των δημοσίων έργων ή την κωδικοποίηση των δημοσίων έργων αφ' ενός, πέστε το όπως θέλετε, και αφ' ετέρου την κωδικοποίηση της πολεοδομικής και της περιβαλλοντικής νομοθεσίας.
Κυρία Υπουργέ, ιδρύσαμε το Ινστιτούτο Κατασκευών, χειροκροτώντας άπαντες, το οποίο έχει στελεχωθεί κατά τον καλύτερο τρόπο, αν και δεν του δίνετε φράγκο και υπάρχει μεγάλη δυστοκία από την πλευρά της Κυβέρνησης για την χρηματοδότησή του. Μια σοβαρή αρμοδιότητά του ήταν η κωδικοποίηση της νομοθεσίας των δημοσίων έργων. Τώρα θα ξανακάνετε και άλλη επιτροπή; Αυτό είναι το πρώτο, που θέλω να επισημάνω. 
Δεύτερον, η κωδικοποίηση της νομοθεσίας στις Βρυξέλες και σε όλα τα κράτη γίνεται από το αρμόδιο Environmental Agency, μπορείτε να το πείτε ινστιτούτο ή όπως αλλιώς θέλετε, που και αυτό το έχετε φτιάξει στα χαρτιά. Στα χαρτιά θα ξαναμπλέξουμε με πανεπιστημιακούς; Γιατί δεν πιστεύω να μην έχετε πάρει και σεις μυρωδιά ποια τελικά είναι η προσφορά όλων των "ακαδημαϊκών", δικηγόρων ποινικού ή συνταγματικού δικαίου, που παριστάνουν τους περιβαλλοντολόγους; Θα μας φτιάξετε και άλλους τέτοιους; 
Εγώ θα ήθελα αυτά τα δυο άρθρα να τα δείτε στο πνεύμα της υποχρέωσης, που έχει αναλάβει η κυβέρνηση, η σημερινή ή η χθεσινή, απέναντι στο Ινστιτούτο Κατασκευών και στο Environmental Agency, και το ευρωπαϊκό και το εθνικό. 
Θα ήθελα μια κουβέντα να πω ακόμα, κυρία Πρόεδρε, για τα Νατούρα. Εγώ είμαι υπέρ της ύπαρξης του ανθρώπου μέσα στις περιοχές και το είπα και στην επιτροπή, αρκεί να καθοριστούν με ένα άλλο διάταγμα και όχι αυτό που υπήρχε για μη βιοτόπους και για ζώνες πέραν των πεντακοσίων μέτρων, κάποιες προδιαγραφές κλίμακας. Δεν μπορεί στις προδιαγραφές των ξενοδοχείων των πέρα των πεντακοσίων μέτρων να βάζουμε και τα εντός των πεντακοσίων μέτρων. 
Τότε και στα Νατούρα και στους βιότοπους και στους υγροβιότοπους βάλτε τον άνθρωπο και αφήστε τον να ζήσει σε περιβαλλοντική κλίμακα.
Η συγγραφή και η συγκρότηση μιας μελέτης περιβαλλοντολογικών επιπτώσεων, επειδή και σεις και εγώ έχουμε υπηρετήσει ως μηχανικοί, όχι μόνο δεν είναι επαρκής, αλλά συνήθως γνωρίζετε ότι προσλαμβάνονται οι αυτόκλητοι περιβαλλοντολόγοι, για να νομιμοποιούν μη περιβαλλοντικές επιλογές. Πιστεύω ότι πρέπει όπως είπα και στην επιτροπή να σας εξουσιοδοτήσουμε μέσα απ' αυτό το άρθρο, για να εκδοθεί ένα διάταγμα με πολύ καλούς όρους γι' αυτές τις περιοχές. Θεωρώ πως οι όροι που προβλέπονται στην κοινοτική πρόβλεψη για βιότοπους, υγρότοπους, πρέπει να υιοθετηθούν και από εμάς. Όντως διαφέρει από την φιλοπεριβαλλοντική πολιτική για μη βιότοπους. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Πριν δώσω το λόγο στον κ. Παυλίδη, θα ήθελα απλώς να διευκρινίσω για τη συνέχεια των συζητήσεων το εξής: θα παρακαλούσα, θα επεδείκνυα ίσως, να συντομεύσουμε κάπως η κυρία Υπουργός, ο κύριος Kοινοβουλευτικός Eκπρόσωπος και κυρίως οι δευτερολογίες αν υπάρξουν, ώστε γύρω στις 14.30΄ να ολοκληρώσουμε τη συνεδρίασή μας και να επανέλθουμε σε νέα συνεδρίαση στις 17.00΄.
Ορίστε, κύριε Παυλίδη, έχετε το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κυρία Πρόεδρε.
Με ρώτησε ο Kοινοβουλευτικός μας Eκπρόσωπος προηγουμένως ποια ειδικά θέματα έχω να παρουσιάσω μετέχων στη συζήτηση αυτού του νομοσχεδίου και του είπα, έχω Δωδεκανησιακά, γι' αυτό λαμβάνω το λόγο. Και τώρα που είσθε και εσείς, κυρία Πρόεδρε, στην Έδρα, με την κομματική ιδιότητα που έχετε περί τα Δωδεκάνησα, είναι πρόσφορη η στιγμή να τα παρουσιάσω. Απευθύνομαι, λοιπόν, τώρα στην κυρία Υφυπουργό, η οποία θα μας επισκεφθεί στη Σύμη  απ' ό,τι πληροφορούμαι. 
Έθεσα θέματα. Θέμα πρώτο είναι η αλλαγή χρήσεως των ξενοδοχείων εντός πόλεως, όπως τα περιέγραψα και για τα οποία οριστική απάντηση δεν πήρα, παρά την κατ' αρχήν αποδοχή της προτάσεως που έκαμα, βασισμένη στους λόγους που περιέγραψα. 
Δεύτερον, προβλέπεται στο άρθρο 8 η σύσταση ΕΠΑΕ, ανά νομό μιας, πλην ωρισμένων νομών, μεταξύ των οποίων και τα Δωδεκάνησα, όπου το Υπουργείο δύναται να συστήσει πλείονες ΕΠΑΕ. Εισηγούμαι: Σαφώς να καθορισθεί "μια ανά 
Επαρχείο". Το Επαρχείο, ως διοικητική μονάς, δεν εφηυρέθη στην τύχη. Έχει να επιτελέσει ουσιαστικό σκοπό. Παρακαλώ εξοπλίσθε το και με αυτό το όργανο, ώστε να επιλύσει πρόβλημα των νησιωτών που ανήκουν στη ζώνη ευθύνης του κάθε Επαρχείου. Δεν φτάνει μονάχα να περάσει στο νόμο το "ανά Επαρχείο ΕΠΑΕ", αλλά και η στελέχωση. Δεν βγαίνει τίποτε με το να συνιστάται μόνο με τη παράγραφο τάδε του άρθρου τάδε, γιατί σήμερα το αντίστοιχο που έκανε με τα ΣΧΟΠ ο Υπουργός Αιγαίου, δεν λειτουργεί, ελλείψει προσωπικού. Και έτσι οι νησιώτες συνεχίζουν να βασανίζονται, όπως βασανιζόντουσαν και όταν δεν υπήρχε  τέτοια πρόβλεψη.
Παραχωρείτε στον γενικό γραμματέα Περιφέρειας δυνατότητες παρεμβάσεως σε πολεοδομικές ρυθμίσεις και κυρίως στις παράκτιες. Θα συνιστούσα ιδιαιτέρα προσοχή. Εμείς τώρα στο νότιο Αιγαίο, κυρία Πρόεδρε, έχουμε περιφερειάρχη όπως τον αποκαλούμε, την περιφερειάρχη σήμερα, εγκατεστημένη στη Σύρο, με αδυναμία επαφής με τους δύο νομούς, οι οποίοι ανήκουν στην περιφέρειά της, με υπηρεσίες πλημμελώς στελεχωμένες και ως εκ τούτου με θέματα που συγκεντρώνονται εκεί και πρέπει αυτά τα θέματα επιλυόμενα να δώσουν λύση π.χ. σε κάτοικο της Κάσου που γνωρίζεται, επί παραδείγματι, του Καστελόριζου της Αστυπάλαιας. Εάν δεν γίνει κάτι άλλο πέραν αυτού που δίδεται τώρα με τη σχετική διάταξη, πάλι "valuta senza valore". Επιμένω, κοιτάξτε τις νησιωτικές υπηρεσίες. Το μεγαλύτερο πρόβλημα που έχουμε σήμερα στα νησιά είναι η δημόσια διοίκηση και έπονται τα υπόλοιπα, τα οποία ατυχώς είναι πάμπολλα.
Θέμα τρίτο, το οποίο παρακαλώ να το προσέξετε ιδιαιτέρως. Στο άρθρο 13 δίδεται τη δυνατότητα στους φορείς διαχείρισης περιοχών "ΝΑΤURA", ή άλλως πως χαρακτηρισθεισών, να κάνουν διάφορες επεμβάσεις, τις οποίες δεν τις επαναλαμβάνω διότι τις είπαν οι συνάδελφοί μου.
Είναι όμως και περιοχές που δεν περιλαμβάνονται στο νομοσχέδιό σας. Εδώ κατονομάζετε είκοσι πέντε. Τι θα γίνει, δηλαδή, εις την ωραία νήσον Κω, από την οποία προέρχεται και ένας σύμβουλος της Υπουργού σας, όπου στο βιότοπο  στο Ψαλίδι, που είναι πασίγνωστος στο Υπουργείο σας, έχετε επιτρέψει εντός απαγορευμένης ζώνης περί το όριο του βιοτόπου να ανεγερθεί ένα waterpark, παρά τις επίμονες παρεμβάσεις μας στον προκάτοχό σας; Αυτός κράτησε, απ' ό,τι μου είπε, το σχετικό διάταγμα στο συρτάρι του, μέχρι να τελειώσουν οι δουλειές της ανοικοδόμησης. Τώρα που τελείωσαν και διεπιστώθη από πολλούς, ακόμα και από κυβερνητικούς παράγοντες, το όριο της αυθαιρεσίας των υπηρεσιών σας, τι κάνετε σ' αυτό που εν γνώσει των υπηρεσιών σας έγινε. Τώρα περιορίζετε και το όριο της απαγορευμένης ζώνης, ώστε να βρεθούν κάποια κτίσματα εκτός απαγορευμένης ζώνης, κύριε συνάδελφε, που με κοιτάτε περίεργα,.
ΝΙΚΟΛΑΟΣ ΓΚΑΤΖΗΣ: Δεν σας κοιτώ περίεργα, γιατί και στο Βόλο μπαζώνουν τον υδροβιότοπο.
ΑΡΙΣΤΟΤΕΛΗΣ ΠΑΥΛΙΔΗΣ: "Έχει σπάσει κι εσάς η χολή σας".
Τα λέγω αυτά ένα-ένα. Αναφέρεσθε στις ξενοδοχειακές μονάδες. Τώρα ανακαλύψατε ότι είναι εντός απαγορευμένων περιοχών; Τις αφήσατε να γίνουν με οικοδομικές άδειες, που υπέγραψαν οι υπηρεσίες διαρκούσης της Κυβερνήσεως του ΠΑΣΟΚ και αφού "χάλασε ο κόσμος", τώρα τι κάνετε; Τους δίνετε τη δυνατότητα να θεωρηθεί ότι ανηγέρθησαν ολικώς η μερικώς εκτός απαγορευμένης περιοχής πλέον,  με τον περιορισμό του εύρους της ζώνης απαγόρευσης.
Εγώ γνωρίζω την προσωπική σας ευαισθησία περί τα περιβαλλοντικά, τη γνωρίζω και τη διακηρύσσω, πέραν της ευαισθησίας σας για άλλα θέματα.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Για την τέχνη.
ΑΡΙΣΤΟΤΕΛΗΣ ΠΑΥΛΙΔΗΣ: Για την τέχνη, αυτό εννοώ, και ειδικώς για τη μουσική.
Ασχοληθείτε με αυτά. Εδώ είμαστε ένα "ζωντανό σώμα". Κάθε φορά που νομοθετούμε, μας δίνετε η ευκαιρία να σας προβάλουμε τα θέματα που, θέλετε-δεν θέλετε, είναι δικής σας αρμοδιότητας. Παρακαλώ θερμώς, ασχοληθείτε με αυτά. 
Όταν, δηλαδή, το Υπουργείο σας εκδίδει οικοδομική άδεια σε ζώνη "κεκορεσμένη" τουριστικώς, εσείς τι κάνετε; Σας το λέγει ένας Βουλευτής εδώ, που σας προτείνει: Πηγαίνετε στο νησί μου και ελέγξτε ποιοι είναι οι "σπιτονοικοκυραίοι", για να ξεκαθαρισθεί το πράγμα. Πώς υπογράφουν οι αρμόδιες υπηρεσίες τέτοιες άδειες; Αν αυτά που λένε οι Βουλευτές δεν είναι ακριβή, επειδή οι συνεδριάσεις διαρκούν μία, δύο, τρεις ημέρες και επειδή έχουμε και εμβόλιμες συνεδριάσεις, δώστε απάντηση αφού ερευνήσετε και εξακριβώσετε πώς λειτουργούν οι "πολεοδομίες". Πρόκειται μόνο για ένα τηλεφώνημα.
Ποιος Υφυπουργός επρόκειτο να πάει σήμερα στην Κω;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εγώ θα πήγαινα.
ΑΡΙΣΤΟΤΕΛΗΣ ΠΑΥΛΙΔΗΣ: Γιατί δεν μου το είπατε, να πηγαίναμε μαζί; Θα σας έπαιρνα χεράκι-χεράκι και θα σας τα έλεγα εκεί. Θα σας έλεγα: "Εσείς οι περιβαλλοντολόγοι, κοιτάξτε αυτόν το θεόρατο όγκο πάνω στο βουνό". Δεν τον είδατε ακόμα; Είκοσι χιλιάδες τετραγωνικά μέτρα, δεν τα είδατε ακόμα; Πόσα πρέπει να γίνουν;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Γι' αυτό θα ερχόμουν.
ΑΡΙΣΤΟΤΕΛΗΣ ΠΑΥΛΙΔΗΣ: Γι' αυτό θα ερχόσασταν; Δεν σας φτάνουν αυτά που σας λέγω εγώ εδώ πέρα; Συγκινούμαι που θα ερχόσασθαν, για να επιβεβαιώσετε όσα σας τα λέγω εδώ και πολύ χρόνο, από τον καιρό που ξεκίνησαν τα έργα, πριν αναλάβετε εσείς το Υφυπουργείο που κατείχε ένας "ειδικός" περί το περιβάλλον.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Εκείνος ο προκάτοχός σας, ήταν, λέγει, από τη GREENPEACE! Φαντασθείτε να μην ήταν από τη GREENPEACE, τι θα έκανε! Καταλαβαίνετε για ποιον μιλάω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, ολοκληρώστε, σας παρακαλώ.
ΑΡΙΣΤΟΤΕΛΗΣ ΠΑΥΛΙΔΗΣ: Λοιπόν, κυρία Υφυπουργέ, να κατεβείτε αλλά να δούμε τι θα κάμετε στη Κω αφού δεν σας φτάνουν αυτά που σας λέγω εγώ, ότι δηλαδή, κάλυψαν τα βουνά, οι δυνάμενοι και οι παράγοντες  και έφτιαξαν όπου ήθελαν ό,τι ήθελαν. Αφού τώρα "βοά ο τόπος", θα πάει και η κυρία Υφυπουργός. Καλώς να πάτε κυρία μου. Υπηρεσίες όμως έχετε; Φέρτε εδώ μία αναφορά των υπηρεσιών σας και "Αρπάξτε κάποιον από το αυτί"! Τέλος, για ποιους βιότοπους μιλάμε; Και έχετε και το δήμαρχό μας σύμβουλο, για όνομα του Θεού!
Ήθελα να τα πω αυτά επ' ευκαιρία του νομοσχεδίου και ειδικώς σ' αυτό το άρθρο, όπου περιγράφετε είκοσι πέντε περιοχές ζητώντας να μου πείτε, τι θα γίνει με εκείνες που δεν τις περιγράφετε.
Κλείνω την αναφορά μου σε επιμέρους θέματα, διότι και το νομοσχέδιο αυτό είναι, συρραφή επιμέρους θεμάτων λέγω ότι, κατά μία εκτίμηση, η ανάγκη μας οδηγεί στο να συνθέσουμε έτσι τα νομοσχέδια.
Λέτε ότι για την αποκατάσταση και συντήρηση των όψεων και την ανάπλαση κτιρίων και του περιβάλλοντος χώρου, για την αντικατάσταση των ατομικών κεραιών τηλεοπτικού συστήματος, παρέχετε κάποια κίνητρα ώστε να γίνει μία τέτοια επέμβαση. Καλή η ιδέα. Το ύψος, όμως, της επιχορήγησης ποιος το προσδιορίζει; Ο νόμος δεν λέγει τίποτα σαφές. Υπάρχει μηχανισμός; "Με κοινή απόφαση των Υπουργών Οικονομίας, Οικονομικών, Περιβάλλοντος, Χωροταξίας καθορίζονται ...". Εμείς μάθαμε στη Βουλή, κάθε φορά που μιλάμε για χρήμα και ύψος επιχορήγησης, άρα δωρεάν χρήμα, λέγομεν: Σου δίνουμε το 10%. Δεν θέλω απόλυτα νούμερα. "Κύριε Παυλίδη, για να κρατήσεις την όψη ενός κτιρίου στο λιμάνι της Καλύμνου, τη μελέτη τάδε την εγκρίνουν οι υπηρεσίες, εγκρίνουν και το κόστος της επεμβάσεως, και θα πάρεις το 20%". Νόμος του κράτους. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, ολοκληρώστε, σας παρακαλώ. Φτάσατε στα δέκα λεπτά και έχουμε συμφωνήσει να τελειώσουμε στις 14.30΄. 
ΑΡΙΣΤΟΤΕΛΗΣ ΠΑΥΛΙΔΗΣ: Ολοκληρώνω.
Θεωρώ, λοιπόν, απαραίτητο εδώ να καθορισθεί ποσοστιαία, επί του κόστους επεμβάσεως που περιγράφεται, το ύψος της επιχορήγησης και όχι ελεύθερα το ορίζουμε σήμερα άλφα και αύριο βήτα, όπως άλλωστε έχει ξανασυμβεί. Λόγω του ότι το παρελθόν διδάσκει, γι' αυτό αναγκάζομαι να κάμω αυτήν την παρατήρηση, κυρία Υφυπουργέ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κυρία Υφυπουργέ, έχετε το λόγο.
Θα σας βάλω είκοσι λεπτά κι αν μπορείτε να περιοριστείτε λίγο, ακόμα καλύτερα.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, νομίζω ότι η συζήτηση στη δεύτερη ενότητα των άρθρων με τις τροπολογίες που έχουν ενσωματωθεί σε αυτά, δείχνει τελικά ότι υπάρχουν ακόμα κάποια ζητήματα και κάποια θέματα, τα οποία έθεσαν οι συνάδελφοι εδώ απ' όλα τα κόμματα, που πρέπει και να τα επεξεργαστούμε και να τα δούμε περαιτέρω. Φάνηκε, όμως, σαφώς ότι όλοι χαιρέτισαν αυτή την αντιμετώπιση εκκρεμοτήτων -χρόνιων πολλές φορές θα πω- όπως γίνεται μέσα απ' αυτό το νομοσχέδιο, το οποίο -για να απαντήσω και στον κ. Παυλίδη- βεβαίως δημιουργεί με τις ρυθμίσεις του εργαλεία, για να μπορέσουμε να προχωρήσουμε την προστασία του περιβάλλοντος, την οικιστική και πολεοδομική ανάπτυξη, να λύσουμε άλλα ζητήματα. Σαφώς, όμως, τα θέματα τα οικονομικά θα λυθούν στη συνέχεια, γιατί η εύρεση χρημάτων και το ύψος των προγραμμάτων δεν είναι γνωστά, έτσι ώστε να προσδιοριστεί μέσα απ' αυτό το σχέδιο νόμου και το ύψος και το ποσοστό αυτό. 
Επίσης, ένα άλλο ζήτημα που θέλω να τονίσω μέσα απ' όλες αυτές τις τοποθετήσεις είναι ότι οι συνάδελφοι, με αφορμή αυτό το σχέδιο νόμου, έθεσαν και πάρα πολλά θέματα που αφορούν γενικότερα στην οικιστική ανάπτυξη που καλύπτονται σε ένα επίπεδο από άλλους νόμους, άλλα νομοθετικά εργαλεία, που χρειάζονται όμως διεύρυνση και κυρίως εφαρμογή και μηχανισμούς υλοποίησης, αλλά και ελέγχου αυτής της εφαρμογής. 
Πιστεύω, λοιπόν, ότι σ' αυτό το επίπεδο συμφωνούμε όλοι ότι το νομοσχέδιο αυτό και τα άρθρα που έφερε, δημιουργεί μία καλή εκκίνηση πλέον και για τη λύση προβλημάτων, αλλά και για την προστασία του φυσικού και πολιτιστικού μας περιβάλλοντος, διότι η εικοσάχρονη εμπειρία της μεταφοράς του συντελεστή δόμησης έδειξε και αδυναμίες στην εφαρμογή, έδειξε όμως και τις συνταγματικές αδυναμίες που είχαμε, θέματα δηλαδή που έπρεπε να διορθωθούν. Και νομίζω ότι, εμπλουτισμένες με αυτήν την εμπειρία έρχονται οι ρυθμίσεις που το νομοσχέδιο αυτό φέρνει.
Υπάρχουν πάρα πολλά τεχνικά ζητήματα που τέθηκαν εδώ, τα οποία έχουν απαντηθεί ήδη στην επιτροπή κι έχουν γίνει κάποιες προσπάθειες για να τα δουν οι υπηρεσίες και να μπορέσουμε να τα προχωρήσουμε, ζητήματα που τέθηκαν σήμερα και αφορούν κυρίως την προστασία του περιβάλλοντος. Και αναφέρομαι στο θέμα που βάλατε όλοι, στις περιοχές που μέχρι σήμερα είχαν κωλύματα. Κυρίως, όμως, αναφέρομαι σε ένα θέμα που βάλατε εδώ -κυρίως ο εισηγητής της Αξιωματικής Αντιπολίτευσης- στο θέμα των κωδικοποιήσεων. 
Είπαμε ξεκάθαρα και θέλω να το τονίσω για μια ακόμα φορά ότι δεν πρόκειται να προσθέσουμε άλλους νόμους ή διατάξεις, αλλά θέλουμε να ταξινομήσουμε αυτά που υπάρχουν με έναν καλύτερο τρόπο για τη λειτουργικότητα. Δεύτερον, όλα αυτά δεν τα κάνουμε έτσι από μόνοι μας. Δεν είναι θέσφατα. Ούτε τα αποφασίζουμε και διατάσσουμε που είπε ο κ. Κούβελας, αλλά σύμφωνα με το ν.2508/97, με το άρθρο 26 για τη κωδικοποίηση της πολεοδομικής νομοθεσίας -η κα Ξηροτύρη είχε αντιρρήσεις- σύμφωνα δηλαδή με τις ισχύουσες διατάξεις που έχουν ψηφιστεί. Είναι ακριβέστατο. Αν θέλετε, να το διαβάσω. Υπάρχει κάποιο θέμα αντιρρήσεων. Είναι κάτι που το έχουμε ψηφίσει, που υπάρχει και εφαρμόζεται. Άρα λοιπόν δεν είναι τίποτα διαφορετικό και δεν χρειάζονται άλλοι συνειρμοί, γιατί το είπαμε πάρα πολλές φορές και στην επιτροπή. Είναι ξεκάθαρα στο άρθρο 26 και μπορώ να σας διαβάσω ό,τι ακριβώς λέει αυτό το σημείο, αν το θέλετε.
Θέλω επίσης να συμπληρώσω ότι αυτό γίνεται, γιατί χρειάζεται επιπλέον να βάλουμε τους νόμους, να θέσουμε μέσα και τις ρυθμίσεις και τις διατάξεις που έχουμε από τους νόμους για το περιβάλλον και τα δημόσια έργα. Έχουμε εμπλουτίσει τη νομοθεσία μας, τις διατάξεις και πρέπει όλα αυτά να τακτοποιηθούν. Το είπε άλλωστε για όλο το νομοσχέδιο ο κ. Σπηλιόπουλος πάρα πολύ σωστά. Τακτοποιούμε  κάποια πράγματα, ρυθμίζουμε, δίνουμε δυνατότητες και κίνητρα, ώστε συνολικά αυτό το νομοσχέδιο να αποτελεί κυρίως - μιλάμε για τη μεταφορά συντελεστή- ένα σημαντικό πολεοδομικό εργαλείο το οποίο θα προωθήσει την επίλυση ζητημάτων και δεν θα φέρει καινούργια ζητήματα.
Όσον αφορά τώρα τα θέματα στα οποία αναφερθήκατε -απαντώ στους συναδέλφους που είναι εδώ, γιατί οι άλλοι έχουν φύγει- θα πω το εξής. Βεβαίως, κύριοι συνάδελφοι, σε κάθε περιοχή χρειάζεται να γίνει ένας χωροταξικός σχεδιασμός, αλλά και πριν απ' αυτόν χρειάζεται να υπάρχει ένα σχέδιο ανάπτυξης. 
Διαμαρτύρεστε όλοι για τους υδροβιότοπους, για τις αδυναμίες της διοίκησης ή για τις καθυστερήσεις. Εγώ δεν θα είμαι από εκείνους που δεν θα συμφωνήσουν μαζί σας. Υπάρχουν και καθυστερήσεις και αδυναμίες της διοίκησης. Πρέπει να σας πω όμως ότι υπάρχουν σήμερα εκατόν ογδόντα υδροβιότοποι. Χρειάζονται προεδρικά διατάγματα ή φορείς διαχείρισης. Υπάρχουν περίπου διακόσιες εξήντα περιοχές στη "ΝATURA". Είκοσι πέντε από αυτές τις περιοχές είναι οι περιοχές που έχουν ωριμάσει, για να γίνουν οι φορείς διαχείρισης μέσα από σχέδια προεδρικών διαταγμάτων, μέσα από τη διαδικασία των διαβουλεύσεων, των γνωμοδοτήσεων, των αναρτήσεων, των συζητήσεων, αλλά και των αντιφάσεων. Γιατί πάρα πολλές φορές, κύριοι συνάδελφοι, στη Βουλή μπορεί να μιλάμε και να λέμε γιατί αυτός ο υδροβιότοπος έχει στερέψει και δεν έχει τη δυνατότητα να παίξει το ρόλο του, αλλά εμείς οι ίδιοι με άλλες ερωτήσεις στη Βουλή ή με άλλες διεκδικήσεις μας έχουμε ζητήσει να βοηθήσουμε. Και ίσως καλά να κάναμε να βοηθούσαμε τους αγρότες, να αρδεύσουν από αυτούς τους υδροβιότοπους ή από λίμνες ή από άλλες περιοχές. Αυτά είναι καταγραμμένα.
Επίσης, πάρα πολλές φορές έχουμε μιλήσει για αυτές τις επικαιροποιήσεις που χρειάζονται στα νομαρχιακά συμβούλια, στις περιφέρειες ή στα δημοτικά συμβούλια. Όλοι μας εδώ μιλάμε για αποκέντρωση. Και το θέσατε όλοι εσείς: Περισσότερη αποκέντρωση, γιατί σημαίνει περισσότερη διαφάνεια. Και από την άλλη στιγμή πάλι μέσα από τις τοποθετήσεις σας και στην επιτροπή και εδώ φαίνεται η αδυναμία και η ανεπάρκεια, όπως εσείς το δηλώσατε, των υπηρεσιών, όχι μόνο της δημόσιας διοίκησης αλλά και της αυτοδιοίκησης να παίξουν το ρόλο που χρειάζεται άμεσα και χωρίς καθυστερήσεις σε ό,τι αφορά τις περιβαλλοντικές επιπτώσεις, τις μελέτες, τη διαφύλαξη και προστασία του περιβάλλοντος, την οικιστική ανάπτυξη.
Δεν θα διαφωνήσω ότι υπάρχουν καθυστερήσεις στα γενικά πολεοδομικά σχέδια, αλλά ξέρετε -επειδή ο κ. Γκατζής αναφέρεται πολλές φορές στην εκλογική μας περιφέρεια και στην περιοχή- ότι δεν μπορεί δημόσιο κτίριο της Πολεοδομίας, κύριε Γκατζή, να μην προβλέπει χώρους στάθμευσης. Δεν μπορεί, όταν δεν έχουν γίνει πράξεις εφαρμογής και προβλέπεται να περάσει ο περιφερειακός από τις βόρειες συνοικίες, οι πολεοδομίες του δήμου να δίνουν άδειες για να χτίζονται εκεί και να υπάρχουν ελλείμματα γης με τις πράξεις εφαρμογής. 
Υπάρχουν ζητήματα, τα οποία πρέπει να λύσουμε με έναν ορθολογικό τρόπο και με μία συμφωνία στους κανόνες που θα βάλουμε. Και αυτούς τους κανόνες προσπαθούμε να βάλουμε γιατί σαφώς έχουμε κάνει την αποκέντρωση, κύριοι συνάδελφοι. Και αυτός ο νόμος σε ό,τι αφορά στην αποκέντρωση των αρμοδιοτήτων, στο γενικό γραμματέα ή στα νομαρχιακά συμβούλια, δεν δείχνει τίποτε άλλο παρά ότι συμπληρώνουμε και ίσως να έχουμε ακόμα κι άλλα βήματα να κάνουμε γι' αυτήν την αποκέντρωση. Αλλά συμπληρώνουμε όλο αυτό που έχουμε κάνει μέχρι σήμερα. Και νομίζω ότι αυτό έγινε επί των Κυβερνήσεων του ΠΑΣΟΚ, είναι γνωστά με ποιους νόμους, είναι γνωστά με ποιες διαδικασίες και είναι γνωστό -λείπει ο κ. Κούβελας- και ποια κόμματα εκείνη την περίοδο για τους θεσμούς αποκέντρωσης και αυτοδιοίκησης ψήφιζαν "όχι" μέσα στη Βουλή.
Δεν μπορεί σήμερα μετά από τόσα χρόνια να κατηγορούμε μία κυβέρνηση, που έφερε την πολιτική της βούληση με νομοσχέδια, συνεχίζει να τη φέρνει σήμερα με νομοσχέδια αποκέντρωσης, ότι δεν είναι διαφανής αυτή η διαδικασία, ότι δεν είναι διαφανή τα άρθρα για όλους αυτούς τους λόγους. 
Νομίζω λοιπόν ότι μπορεί να συμφωνήσουμε ότι χρειάζονται ακόμη περισσότερα βήματα, αλλά είμαστε στα βήματα που γίνονται για την αποκέντρωση και όχι στα βήματα που γίνονται για συγκέντρωση ή υπερσυγκέντρωση. Και ότι, όπως είπε η κυρία συνάδελφος, η αποσυγκέντρωση που γινόταν παλαιότερα είναι καλύτερη από την αποκέντρωση που γίνεται σήμερα. Το πρόσεξα αυτό αρκετά καλά. 
Θέλω επίσης να πω ότι σε ό,τι αφορά στις περιοχές της Ανθούσας, σε ό,τι αφορά στη Ροδόπολη, ξέρετε πολύ καλά ότι από τη μία πλευρά χρειαζόταν η συνταγματική θωράκιση για να γίνει αυτό -τα είπαμε και στην επιτροπή- και δεύτερον χρειαζόταν η βούληση της κυβέρνησης. Πρέπει όμως να πούμε ότι η βούληση αυτή της Κυβέρνησης έχει να κάνει πρώτα με τους νόμους, με τους κανόνες και ταυτόχρονα με την κοινωνική συναίνεση, την κοινωνική ανάγκη και την κοινωνική προοπτική. 
Οι πολεοδομικές μελέτες που προβλέπονται, όπως προβλέπονται για όλα τα θέματα, για ό,τι βάζουμε εδώ μέσα, θα δείξουν τελικά και τα όρια της περιοχής που θα πολεοδομηθεί. Μην ξεχνάτε όμως ότι απ' όσο τουλάχιστον γνωρίζουμε τα επτακόσια στρέμματα είναι ρέματα. Δεν πρόκειται δηλαδή για συνειρμούς που κατατέθηκαν εδώ αρνητικούς θα έλεγα στην εξέλιξη και στην επίλυση ενός θέματος, που πλέον νομίζω ότι λύνει το πρόβλημα όλων μας και όχι μόνο των κατοίκων της περιοχής. Και η λύση αυτού του προβλήματος, όπως και όλων των άλλων θεμάτων που έχει φέρει η Υπουργός και το ΥΠΕΧΩΔΕ σήμερα σ' αυτό το νομοσχέδιο δεν έχει να κάνει με μονομέρεια ικανοποίησης αιτημάτων. Έχει να κάνει με μια συνολική, αν θέλετε, πληρότητα της παρέμβασης και από νομική και από κοινωνική πλευρά.
Επίσης, στα θέματα της στάθμευσης που τέθηκαν εδώ βεβαίως είναι πολύ σημαντικό ότι γίνεται αυτή η ρύθμιση. Η υποχρεωτικότητα, αν θέλετε, της θέσης στάθμευσης, τα μεγάλα κυκλοφοριακά προβλήματα δείχνουν ότι δεν μπορούμε να μείνουμε στην καλή θέληση πλέον ή στις δυνατότητες εξαγοράς που είχαμε πριν. Και σε ό,τι αφορά στα πολυκαταστήματα και στα σούπερ μάρκετ, που αναφέρθηκαν εδώ, υπάρχουν ήδη διατάξεις γι' αυτά, αλλά χρειάζεται πρώτα να υπάρχουν οι προδιαγραφές και οι προϋποθέσεις για χώρους στάθμευσης για να μπορέσουν να χτιστούν. 
Κάποιο άλλο θέμα που τέθηκε εδώ...
ΝΙΚΟΛΑΟΣ ΓΚΑΤΖΗΣ: Πού υπάρχουν αυτά, κυρία Υφυπουργέ;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Υπάρχουν, κύριε Γκατζή. 
ΝΙΚΟΛΑΟΣ ΓΚΑΤΖΗΣ: Γιατί δεν τηρήθηκε κανένα;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αυτό είναι άλλο ζήτημα και αφορά στους ελέγχους και στους μηχανισμούς. Κι επειδή εδώ ακούστηκαν πάρα πολλά για άδειες είτε στα Δωδεκάνησα ή οπουδήποτε αλλού, δεν είναι άδειες που δίνει το ΥΠΕΧΩΔΕ και το ξέρετε πολύ καλά αυτό. Ξέρετε ότι με την αποκέντρωση που έχουμε κάνει, την ευθύνη την έχουν οι νομαρχίες, η νομαρχιακή αυτοδιοίκηση, όπου υπάγεται η πολεοδομία και οι δήμοι. Το ξέρετε πάρα πολύ καλά. Δεν μπορεί δηλαδή ...
ΑΡΙΣΤΟΤΕΛΗΣ ΠΑΥΛΙΔΗΣ:  Δεν ελέγχετε εσείς; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν υπάρχει έλεγχος από εμάς. Ελέγχει η περιφέρεια. 
ΑΡΙΣΤΟΤΕΛΗΣ ΠΑΥΛΙΔΗΣ: Η περιφέρεια είναι δική σας.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Στη νομοθετική μας υπηρεσία μπορούν να έρθουν προσφυγές που μπορεί να είναι κατά του περιφερειάρχη ή κατά των πράξεων...
ΑΡΙΣΤΟΤΕΛΗΣ ΠΑΥΛΙΔΗΣ: Είναι διορισμένος ο περιφερειάρχης. Υπάγεται στον κ. Σκανδαλίδη.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, είπαμε στις 14.30΄ μ.μ. να τελειώσουμε. Τα λύνουμε και άλλη φορά αυτά τα θέματα. 
PΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων: Η αποκέντρωση και η διοικητική κατάσταση της χώρας δεν υπάγονται στον ένα και στον άλλο, γιατί αυτή τη στιγμή ακούγονται κάποια πράγματα και θα νομίζουν πιθανώς οι πολίτες ότι κάποιος ποδηγετεί ή χειραγωγεί υπηρεσίες. Είναι θεσμοθετημένες οι πολεοδομίες, οι θεσμοί της νομαρχιακής αυτοδιοίκησης, η αποκέντρωση που έχει γίνει και έχουν αρμοδιότητες. Γνωρίζετε πάρα πολύ καλά ότι και στα νησιά υπάρχουν αυτές οι αρμοδιότητες, οι αλληλοεπικαλύψεις ίσως, οι διαχωριστικές γραμμές σε κάποια σημεία, όμως υπάρχουν ζητήματα. 
Εγώ προσωπικά πρέπει να σας πω ότι έχω πάρα πολύ αναλωθεί σ' αυτό το θέμα, γιατί χρειάζεται όντως προστασία και της πολιτισμικής κληρονομιάς και του φυσικού περιβάλλοντος από όλους μας με τους μηχανισμούς ελέγχου, αλλά και από εκείνους που έχουν την αρμοδιότητα να το κάνουν. Δεν μπορούμε να πάμε εμείς. Δεν μπορεί να πάει Υπουργός ή Υφυπουργός και να ρωτήσει γιατί χτίστηκε αυτό το αυθαίρετο. Αυτό το καταλαβαίνετε πάρα πολύ καλά. Η αποκέντρωση έχει δώσει και αρμοδιότητες, που είναι πολύ καλά θωρακισμένες, όπως ξέρετε. Άλλο είναι το θέμα του ελέγχου. 
Έχω μπροστά μου πολλά ζητήματα για τα οποία έχω σημειώσει να σας απαντήσω, αλλά ο χρόνος είναι περιορισμένος. 
Είπατε κάτι για τα στέγαστρα τα κτηνοτροφικά. Κάποιοι συνάδελφοι θέλησαν να υπερβάλουν στην αγάπη τους για τον πρωτογενή τομέα και τους αγρότες. Υπάρχουν διατάξεις, υπάρχουν νόμοι και διευκολύνσεις που αφορούν στους γεωργούς και στους παραγωγούς, αλλά εδώ πρόκειται για αυτό ακριβώς που συμβαίνει με τα θερμοκήπια. Δεν πρόκειται για άλλες χρήσεις, παρά μόνο για κτηνοτρόφους. 
Εδώ θέλω να σας πω ότι γι' αυτό το λόγο κάναμε αυτήν την προσθήκη. Το Μητρώο Εκμεταλλεύσεων σε πολλές κατηγορίες το έχει το Υπουργείο Γεωργίας, γιατί εκείνο δίνει και την άδεια ίδρυσης. Υπάρχουν μεικτές επιτροπές, οι οποίες κάνουν και την έγκριση των περιβαλλοντικών όρων. Το βάλαμε, λοιπόν, για να σταματήσουν οι αιτιάσεις που υπήρχαν ότι μπορεί να δίνεται η άδεια μετά από την άδεια ίδρυσης ή την έγκριση των περιβαλλοντικών όρων. 
Αυτό σημαίνει ότι  όλα αυτά που θέσατε για μητρώο κτηνοτρόφων, για τις χρήσεις κλπ. ήδη είναι εξασφαλισμένα μέσα από τις διαδικασίες που προβλέπονται από τις μεικτές επιτροπές και από τις αρμοδιότητες του Υπουργείου Γεωργίας, δεν πρόκειται δηλαδή για κάτι το οποίο είναι κακό ή αρνητικό.
Κυρία Πρόεδρε, θέλω να σας παρακαλέσω για τα άρθρα 8 και 9, επειδή υπάρχουν κάποια ζητήματα τεχνικά που έθεσαν και οι συνάδελφοι και τα οποία πρέπει να δούμε και στη διάρκεια της απογευματινής συζήτησης...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να αναβληθεί η ψήφισή τους για το απόγευμα; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ναι, γι' αυτά τα άρθρα να αναβληθεί η ψήφισή τους για το απόγευμα μαζί με τις τροπολογίες, γιατί υπάρχουν κάποιες ρυθμίσεις για τις εκτάσεις στο Όρος Αιγάλεω.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και για το άρθρο 8 και για το 9;
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Τα άρθρα 8 και 9, άσχετα εάν πρόκειται για την παρ. 7 που είναι για τις εκτάσεις, θα πρέπει να ψηφιστούν συνολικά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρία Υπουργέ, το απόγευμα δεν θα γίνει συζήτηση για τα άρθρα 8 και 9. Απλώς θα φέρετε τη διατύπωση για να ψηφιστούν.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ναι, μόνο τη διατύπωση.
Πιστεύω, κυρίες και κύριοι συνάδελφοι, ότι με το νομοσχέδιο αυτό και με όλες τις άλλες ρυθμίσεις θα μπορέσουμε και να το αξιοποιήσουμε  και να λύσουμε ζητήματα τα οποία ταλαιπωρούν όλους μας και κυρίως τους πολίτες και την ποιότητα της ζωής τους. Όμως, ο δρόμος για την εφαρμογή είναι πάντα και δύσκολος και θέλει δουλειά από όλους τους θεσμούς και της αυτοδιοίκησης και της διοίκησης. Χρειάζεται η συνεργασία και η συνέργια. Εξάλλου κατά την προετοιμασία και κατά τη διαδικασία αυτού του νομοσχεδίου νομίζω -πρέπει να το παραδεχθείτε αυτό- ότι υπήρχε αυτή η συνεργασία και η συνέργια.
Ακούστηκαν οι απόψεις και ενσωματώθηκαν όλα εκείνα, τα οποία ήταν δυνατόν να τεθούν νόμιμα. Και έχουμε και ακόμα συνέχεια. Εγώ προσωπικά θέλω να ευχαριστήσω για την εποικοδομητική συζήτηση. Υπάρχουν όμως πάρα πολλά ζητήματα, κυρία Πρόεδρε, στα οποία δεν μπορώ να απαντήσω λόγω του χρόνου και θα τα δούμε στη συνέχεια. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Προχωρούμε στις δευτερολογίες. Θα παρακαλέσω τους κυρίους εισηγητές να αυτοπεριοριστούν. 
Ο κ. Σπηλιόπουλος έχει το λόγο. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, θα ήθελα να κάνω μόνο κάποιες μικρές παρατηρήσεις. Συμφωνώ απολύτως για το θέμα των κτηνοτροφικών εγκαταστάσεων. Λύνει ένα πρόβλημα και ένα μεγάλο αίτημα των κτηνοτρόφων. Όμως, εδώ θέλω να επισημάνω, όπως επισήμαναν και άλλοι συνάδελφοι ότι δεν πρέπει αυτή η ρύθμιση, αυτές οι διατάξεις να τύχουν κακής εφαρμογής. Και αυτό βεβαίως είναι ευθύνη των φορέων, οι οποίοι θα ελέγξουν την εφαρμογή αυτής της διάταξης, όπως πολύ σωστά είπε η κυρία Υπουργός. Αλλά θα έλεγα ότι πρέπει να δείξει ιδιαίτερη προσοχή το Υπουργείο στην απόφαση την οποία θα βγάλει. 
Στην απόφαση αυτή θα πρέπει να ρυθμιστούν με σαφή τρόπο όλες οι εκκρεμότητες ούτως ώστε να μη δούμε τέτοιες κτηνοτροφικές εγκαταστάσεις που θα έχουν τη δυνατότητα της ρευματοδότησης να γίνουν άλλες χρήσεις, βίλες ή κάτι αντίστοιχο. Έχουμε δει πολλά τέτοια πράγματα στο παρελθόν. 
Ακόμη, θα συμφωνήσω και θα επεκτείνω αυτό που είπε η κυρία Υφυπουργός ότι αυτή η διάταξη θα μπορούσε να εφαρμοστεί και σε απλές, απλούστατες γεωργικές εγκαταστάσεις. Για παράδειγμα σε γεωργικά στέγαστρα, όχι γενικώς έτσι όπως υπάρχει η ρύθμιση για γεωργικές αποθήκες και εγκαταστάσεις. Εκεί πράγματι είναι οι ευνοϊκές οι ρυθμίσεις. Δεν είναι τόσο ευνοϊκές όσο αυτές που σήμερα ψηφίζουμε. 
Θα έλεγα, λοιπόν, ότι σε επόμενο νομοσχέδιο το οποίο θα φέρετε για τις απλές εγκαταστάσεις για τα γεωργικά στέγαστρα που είναι για τη στέγαση των προϊόντων ή των γεωργικών μηχανημάτων, για να είναι ίση η αντιμετώπιση και των αγροτών. Νομίζω ότι είναι δίκαιο και μπορείτε να το δείτε. 
Στη συνέχεια θα ήθελα να κάνω μια μικρή παρατήρηση για τη Ροδόπη. Δεν θα συμφωνήσω με τη διόρθωση την οποία κάνατε κυρία Υφυπουργέ. Θεωρώ ότι  η διάταξη έτσι όπως ήταν με τη ζώνη των οκτώ ή δέκα μέτρων -και δεν ξέρω αν καταργείτε και τα δέκα μέτρα, μάλλον τα καταργείτε αφού βάζετε ενιαία ζώνη τεσσάρων μέτρων- εγώ και σε αντίθεση και με αυτά που ισχυρίστηκαν οι συνάδελφοι, είναι σεβαστή η άποψή τους αλλά εγώ διαφωνώ μαζί τους. Θεωρώ αυτή τη ζώνη, ζώνη προστασίας και δεν έχει σημασία μόνο να είναι στην εγγύς περιοχή δάσος, μπορεί να είναι και γεωργική έκταση. Δεν δυσκολεύει σε τίποτα αν χρειαστεί κάποια στιγμή να επεκταθεί ο οικισμός. Θα γίνει επέκταση του σχεδίου πόλεως. Ένας δρόμος θα είναι τα οκτώ μέτρα και μη μου πείτε ότι είναι πολύ. Σε τέσσερα μέτρα δεν περνάνε δύο αυτοκίνητα. Εγώ θέλω να εκφράσω τη διαφωνία μου και να το τονίσω αυτό. 
ΑΓΓΕΛΟΣ ΤΖΕΚΗΣ: Είναι ακάλυπτος χώρος αυτός. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Βεβαίως και είναι ακάλυπτος χώρος. Είναι ζώνη προστασίας όμως. 
Θα ήθελα να πω ακόμη και κάτι για την Ανθούσα, γιατί ακούσαμε πάρα πολλά γι' αυτό το θέμα εδώ. Ο συνάδελφος κ. Βρεττός ο Αντιπρόεδρος αλλά και η Υφυπουργός πράγματι έθεσαν το πλαίσιο. Η Ανθούσα ήρθε σήμερα γιατί δεν μπορούσε να γίνει διαφορετικά. Δεν υπήρχε η απαραίτητη συνταγματική κάλυψη για να έρθει αυτή η ρύθμιση που είναι καθ' όλα δίκαιη και καθ' όλα σύμφωνη βέβαια με τις ανάγκες των πολιτών, αλλά και τις επιταγές του περιβάλλοντος για την περιοχή εκείνη. 
Θα ήθελα όμως να πω κάτι για να το ξεκαθαρίσουμε και να μην υπάρχουν παρεξηγήσεις. Μετά την τροποποίηση του Συντάγματος η κοινότητα και ο πρόεδρος, ένας ικανότατος και συνειδητοποιημένος για το ρόλο του πρόεδρος στην κοινότητα αυτή, από μόνος του είχε συντάξει την εισηγητική έκθεση και μάλιστα την είχε δώσει σε πολλούς συναδέλφους. Πρέπει να πω ότι στον πρώτο συνάδελφο στον οποίο την κατέθεσε ήταν ο κ. Γιαννάκης στις 22 Αυγούστου και στις 24 κατέθεσαν και οι συνάδελφοι της Νέας Δημοκρατίας. Μη λέμε λοιπόν εδώ ότι έχουμε την πατρότητα αυτής της διάταξης. 
Το Υπουργείο είχε κατά νου να φέρει αυτή τη διάταξη και γι' αυτό δεν έκανε δεκτή την τροπολογία του κ. Γιαννάκη. Γιατί να μη κάνει δεκτή την τροπολογία του κ. Γιαννάκη; Και αυτό, για να λέμε τα πράγματα με το όνομά τους. Με αναγκάσατε και είπα αυτό το πράγμα, δεν ήθελα να αναφερθώ. Νομίζω όμως ότι πρέπει να αποκατασταθεί η αλήθεια.
Να αναφέρω κάτι γενικότερο, μια και κλείνουμε αυτή τη συζήτηση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Απ' ότι βλέπω δεν την κλείνουμε τη συζήτηση και η απογευματινή συνεδρίαση θα αρχίσει αργότερα.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θεωρώ, λοιπόν, ότι με το νομοσχέδιο αυτό λύνονται πάρα πολλά σημαντικά προβλήματα και εκκρεμότητες πολεοδομικού χαρακτήρα που υπήρχαν και αφορούσαν την Αττική, εκτός φυσικά από τη μεταφορά συντελεστού δομήσεως. 
Και πρέπει να πούμε ότι η πολιτική ηγεσία του Υπουργείου, η Υπουργός είχε την πολιτική βούληση αλλά και την τόλμη να λύσει αυτά τα προβλήματα. Αυτά τα προβλήματα πολλές φορές έχουν και αντιδράσεις και παρενέργειες όταν πάμε να τα λύσουμε. Πρέπει να έχουμε την τόλμη για να πάρουμε αυτές τις αποφάσεις. Αν δεν πάρουμε αυτές τις αποφάσεις με την πίεση που υπάρχει στην Αττική σήμερα και ιδιαίτερα στο υπόλοιπο της Αττικής, με τους Ολυμπιακούς Αγώνες, με τη μεταφορά του αεροδρομίου κλπ., δυστυχώς μετά από μερικά χρόνια δεν θα είναι εύκολο να πάρουμε αποφάσεις και να αναστρέψουμε την κατάσταση. 
Πιστεύω λοιπόν ότι αυτήν την τόλμη που δείξαμε σήμερα και πήραμε αυτές τις αποφάσεις, πρέπει να τη δείξουμε και στη συνέχεια. Πρέπει να ολοκληρώσουμε και τον χωροταξικό και τον πολεοδομικό σχεδιασμό όλης της Ελλάδος -και μας δίνονται τα εργαλεία σήμερα με αυτό το πλαίσιο που ψηφίζουμε- κυρίως όμως, της Αττικής γιατί η κατάσταση με την πίεση που υπάρχει, συνεχώς θα επιδεινώνεται.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Δεν είχα προλάβει στην πρωτολογία μου να πω ορισμένα πράγματα.
Κατ' αρχήν όσον αφορά τη Ροδόπολη, εμείς είμαστε αντίθετοι με αυτή τη ρύθμιση που γίνεται και βάζουμε ξανά το εξής ερώτημα, όπως το έχουμε βάλει κατ' επανάληψη και σε ερωτήσεις που έχουμε καταθέσει στο ΥΠΕΧΩΔΕ: Γιατί δεν εφαρμόζουν την πολεοδόμηση της Ροδόπολης Αττικής, η οποία έχει γίνει και που προβλέπουν οι νόμοι, η νομολογία του κράτους για την προώθηση των πολεοδομικών μελετών;
Επίσης το σχέδιο το οποίο έχει εκπονηθεί, γιατί το αφήνετε; Γιατί έρχεστε με νόμο εδώ όταν σε άλλες διατάξεις λέτε ότι δεν μπορείτε να θεσπίσετε νόμους; Και η πολεοδόμηση μιας περιοχής δεν γίνεται με νόμο αλλά με προεδρικό διάταγμα που καθορίζει τους όρους δόμησης, όλα αυτά που είναι σχετικά με την ανοικοδόμηση.
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Επίσης, το σχέδιο που συνοδεύει τις προτεινόμενες διατάξεις κατά την άποψή μας δεν είναι νόμιμο γιατί δεν είναι το επίσημο σχέδιο. Άλλο έχει επάνω η κοινότητα. Είναι ένα απόσπασμα μάλιστα χωρίς να έχει τοπογραφικό διάγραμμα, χωρίς να έχει τις τριγωνομετρικές συντεταγμένες και πινακίδες από την πολεοδομική μελέτη τουλάχιστον που εκπονήθηκε, η οποία όμως δεν έχει εγκριθεί. 
Δεν γίνεται καν μνεία για το ρέμα, το οποίο έχει μπαζωθεί και το έχουν ονομάσει οδός Ειρήνης. Έχει γίνει μάλιστα και οχετός γιατί ρίχνουν εκεί και απόβλητα. 
Πουθενά στο σχέδιό σας δεν φαίνονται κοινόχρηστοι χώροι. 
Λοιπόν, για ποια τακτοποίηση μιλάμε, κύριοι συνάδελφοι; Είναι δυνατόν σε μια πόλη που χτίζεται να σχεδιάζετε να μην υπάρχουν προβλεπόμενοι κοινόχρηστοι χώροι; Και τα τέσσερα μέτρα ή οκτώ μέτρα που λέτε πρασιά είναι το λιγότερο. Θα συμφωνήσουμε να είναι και τέσσερα και οκτώ μέτρα αν έχουν τα απαιτούμενα οικόπεδα. Τι κάνουμε όμως σε μικρά οικόπεδα όταν δεν επαρκεί να κάνουν τη δόμηση; Γι' αυτό και δεν ψηφίζουμε αυτή τη ρύθμιση.
Θα πω δυο λόγια και για το άρθρο 14. Κατ' αρχήν τι αρμοδιότητες θα έχουν αυτοί οι οργανισμοί; Είπα και στην επιτροπή ότι υπάρχουν δύο περιοχές, του Μεσολογγίου και του Αμβρακικού Κόλπου, που έχουν πολλές επιμέρους περιοχές, οι οποίες είναι συνεταιρισμοί των ψαράδων που, έχουν κατακτήσει ορισμένα δικαιώματα από το επάγγελμά τους.
Θα είναι μέσα αυτοί οι φορείς ή θα είναι έξω; Θα γίνεται σωστή διαχείριση; Θα έχουν αυτά τα δικαιώματα ή όχι; Για παράδειγμα ποιοι θα διαχειρίζονται το θαλάσσιο πάρκο; Θα είναι όλοι αυτοί που πρέπει να είναι; 
Υπάρχουν και διατάξεις για τα σούπερ μάρκετ. Ποια διάταξη προβλέπει να γίνεται μελέτη περιβαλλοντικών επιπτώσεων για μια επιχείρηση που ανοίγει μέσα στον πολεοδομικό ιστό ένα σούπερ μάρκετ ή μια τράπεζα ή παροχής υπηρεσιών δημόσια ή ιδιωτική; 
Έρχομαι στις τουριστικές εγκαταστάσεις που προβλέπονται στις περιοχές Νατούρα κλπ. Κατά την άποψή μας η τροποποίηση των ορίων είναι παράθυρο. Μιλάμε εδώ για τα όρια προστασίας. Δεν πρέπει να έχει δικαίωμα ο Υπουργός να τα αυξομειώνει κάθε φορά. Εμείς συμφωνούμε να γίνουν τουριστικές εγκαταστάσεις αλλά προσαρμοσμένες στο περιβάλλον και με οικολογική ευαισθησία τύπου Δαδιά. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Για πάρκινγκ ρωτήσατε και όχι για περιβαλλοντικές επιπτώσεις. 
ΝΙΚΟΛΑΟΣ ΓΚΑΤΖΗΣ: Το πάρκινγκ βγαίνει από τις κυκλοφοριακές και περιβαλλοντικές επιπτώσεις. Οι κυκλοφοριακές επιπτώσεις δείχνουν την ανάγκη της λειτουργίας ενός σούπερ μάρκετ στον ιστό μιας πόλης. 
Ο κ. Βρεττός και άλλοι συνάδελφοι είπαν ότι το ΠΑΣΟΚ έχει αναβαθμίσει την Αθήνα. Πάνω σ' αυτό θέλω να πω ότι πριν από λίγους μήνες περάσατε το νομοσχέδιο για την αειφόρο ανάπτυξη της Αττικής η οποία εκτός από το ιστορικό κέντρο της Αθήνας έκανε όλη την Αττική μια απέραντη βιομηχανική ζώνη. Για ποια προστασία και ευαισθησία προς το περιβάλλον μιλάτε. Επιτέλους κάποτε πρέπει να λέτε τα πράγματα με το όνομά τους. Εξυπηρετείτε συγκεκριμένα συμφέροντα της πλουτοκρατίας. Όλα τα νομοσχέδιά σας εκεί κτυπάνε.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν είναι έτσι.
ΝΙΚΟΛΑΟΣ ΓΚΑΤΖΗΣ: Πως δεν είναι έτσι!
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Κυρία Υφυπουργέ, έχω καταθέσει μια προσθήκη για το άρθρο 10, ως τροπολογία. Ο Οργανισμός Εργατικής Κατοικίας ανησυχεί ότι δεν θα προωθούνται τα προγράμματά του. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κάναμε διόρθωση και βάλαμε σε παρένθεση τον ΟΕΚ. 
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Δεν ήμουν εδώ, με συγχωρείτε.
Το θέμα των στεγάστρων δεν τακτοποιήθηκε. Δεν τακτοποιήθηκε ούτε το θέμα των ελέγχων για το τι γίνεται μετά. Όπως καταθέσατε τη ρύθμιση δεν προκύπτει ότι οι επιτροπές αυτές υποχρεώνονται να δίνουν έγκριση σε αποδεδειγμένα κτηνοτρόφους. Με την τροποποίηση που κάνετε τα δυο θέματα που έθεσα δεν καλύπτονται. 
Όσον αφορά τα θέματα της αποκέντρωσης δεν με πείσατε, κυρία Υφυπουργέ. 
Κύριε Πρόεδρε, δεν με έχει πείσει η κυρία Υφυπουργός δεδομένου ότι έχουν γίνει πάρα πολλά βήματα προς τα πίσω με όλη αυτήν την κατάσταση που δημιουργήθηκε με το σύνταγμα, και τη νομαρχιακή αυτοδιοίκηση κτλ. Μεταφέρετε πάλι στο κέντρο ακόμα και αρμοδιότητες που είχατε μεταφέρει με το νόμο του 1986 για την αποκέντρωση και την περιφερειακή διοίκηση. Αυτό συμβαίνει. Δηλαδή κάνετε επανασυγκέντρωση των όσων κατ' εμάς ολίγων είχατε αποκεντρώσει. 
Από την άλλη πλευρά, συνεχώς υποβαθμίζετε τα γνωμοδοτικά όργανα τα οποία είναι τα κατάλληλα όργανα τα οποία γνωρίζουν πού υπάρχουν τα εγκεκριμένα πολεοδομικά κέντρα και οι ρυθμίσεις και πού χρειάζονται οι τροποποιήσεις. Τα όργανα αυτά ενσωματώνουν την όλη διαδικασία του κοινωνικού διαλόγου και των διατάξεων και μέσα από τα συμβούλια τους και τις διαδικασίες τους μπορούν να σας κάνουν εισηγήσεις και να αποτελέσουν όντως το βασικό γνωμοδοτικό εργαλείο. 
Εγώ θα σας έλεγα όσον αφορά τις περιοχές "ΝΑΤURA", τουλάχιστον μέχρι να τακτοποιήσετε αυτό το θέμα του πώς αξιοποιούνται αυτές οι περιοχές -αυτό βέβαια θα το κάνουν οι ίδιοι οι φορείς διαχείρισης, θα πουν το πώς πρέπει να δημιουργηθούν αυτές οι ζώνες- αφήστε την απαγορευτική διάταξη του προεδρικού διατάγματος για τις ξενοδοχειακές εγκαταστάσεις. Διαφορετικά, μας κάνετε να πιστεύουμε ότι πρόκειται για φωτογραφία κάποιων ρυθμίσεων. Για μένα τέτοια είναι η ρύθμιση για την Πάρνηθα ή για κάποιους άλλους η ρύθμιση για τους υδροβιότοπους κοκ.
Επίσης, νομίζω ότι χάρη αξιοκρατίας και χρηστής διοίκησης θα πρέπει να κάνετε μια μικρή τροποποίηση στην παράγραφο που αφορά το θέμα του Οργανισμού Θεσσαλονίκης και Αθήνας, για τον οποίο σας έκανα μία παρατήρηση. 
Δικαιούνται οι εργαζόμενοι στον Οργανισμό -οι περισσότεροι εργάζονται εκεί  πάνω από δεκαπέντε χρόνια, από τότε που συστάθηκε- να έχουν την κρίση και τη διαδικασία κρίσης που έχουν οι δημόσιοι υπάλληλοι.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κούβελας έχει το λόγο. 
ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, λυπάμαι που το λέω, αλλά οι περισσότερες από τις παρατηρήσεις που κάναμε δεν έτυχαν της προσοχής της κυρίας Υπουργού, ώστε τουλάχιστον να απαντήσει. 
Το θεωρώ αδιανόητο για παράδειγμα να έχω θέσει πάρα πολλές φορές το θέμα που είναι σχετικό με τους κώδικες και την κωδικοποίηση.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Απάντησα. 
ΣΩΤΗΡΙΟΣ ΚΟΥΒΕΛΑΣ: Τι απαντήσατε, κυρία Υπουργέ; 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Αφού λείπατε. Γιατί λέτε ότι δεν απάντησα; 
ΣΩΤΗΡΙΟΣ ΚΟΥΒΕΛΑΣ: Τώρα απαντήσατε, πριν λίγο. Στη δευτερολογία σας. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν είχα δευτερολογία. Μία φορά μίλησα.
ΣΩΤΗΡΙΟΣ ΚΟΥΒΕΛΑΣ: Ανέβηκα για λίγο στην επιτροπή. Με συγχωρείτε, θα το δω στα πρακτικά. 
Ένα δεύτερο θέμα που εγώ τουλάχιστον παρακολούθησα το πώς εξελίχθηκε. Όμως, μου είπανε ότι πρόκειται για μια εκκρεμότητα που πρέπει να λυθεί και δεν ξέρω πώς θα λυθεί. Η κυρία Υπουργός θα το κρίνει. Είναι η παράγραφος 10 του άρθρου 9 η οποία αποσύρθηκε στην επιτροπή. 
Υπάρχουν ντεσού σ' αυτήν την υπόθεση. Όπως φαίνεται, υπάρχει μια ατελής ρύθμιση στο σημείο εκείνο, για την οποία επιλήφθηκε ο Οργανισμός Αθήνας, το κεντρικό ΣΧΟΠ και εξέδωσε μια απόφαση ο νομάρχης. Προφανώς, και όπως προκύπτει από τη συνέχεια, αναρμοδίως εξέδωσε την απόφαση ο νομάρχης. Όμως, δεν σημαίνει ότι η εκκρεμότητα αυτή πρέπει να διατηρηθεί. Κάποιος τρόπος πρέπει να βρεθεί. 
Τέλος, κύριε Πρόεδρε, θα πω και εγώ δυο λόγια για τον Οργανισμό της Θεσσαλονίκης. Επί χρόνια αυτή η υπηρεσία σέρνεται με υπαλλήλους οι οποίοι δεν γνωρίζουν που βρίσκονται και που πατάνε. Δεν γνωρίζουν από πού έρχονται και που πηγαίνουν. 
Εάν θέλουμε ο Οργανισμός να παράγει έργο, να φέρει αποτέλεσμα και να τον σέβονται εκείνοι οι οποίοι δήλωσαν πανηγυρικά και κατ' επανάληψη ότι τον τιμούν, θα πρέπει πρώτα να τιμήσουν τους ανθρώπους. Και αν θα γίνει αυτό, τότε θα τιμήσουν και το έργο του. 
Αν θα γίνει αυτό, τότε θα τιμήσουν και το έργο του. Αντίθετα, αν οι υπάλληλοι είναι "κλωτσοσκούφι", τότε καθόλου μα καθόλου ούτε θα έχουν διάθεση να παράγουν έργο ούτε η πολιτεία θα τιμά στη συνέχεια το έργο αυτό. 
ΠΡΟΕΔΡΕΥΩΝ (Παναγιώτης Σγουρίδης): Κυρία Υφυπουργέ, έχετε το λόγο για τρία λεπτά, για να κλείσετε τη συνεδρίαση. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Θέλω απλώς να πω ότι αυτά τα θέματα που θέτετε -και αποτελούν περιεχόμενο τροπολογιών που έχετε καταθέσει και εσείς και η κα Ξηροτύρη και ο κ. Γκατζής και άλλη συνάδελφοι- θα τα δούμε, διότι πολλά από αυτά δεν συνοδεύονται από τις αιτιολογικές εκθέσεις και τις εκθέσεις του Γενικού Λογιστηρίου του Κράτους. Χρειάζονται δηλαδή μια επεξεργασία. 
ΠΡΟΕΔΡΕΥΩΝ (Παναγιώτης Σγουρίδης): Χρειάζεται η έκθεση του Γενικού Λογιστηρίου του Κράτους. Αιτιολογικές εκθέσεις έχουμε. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εννοώ και στις τροπολογίες που έχουν κατατεθεί. Κάποια από αυτά τα ζητήματα που έχετε θέσει θα εξεταστούν και θα λυθούν. 
Όσον αφορά τα άλλα ζητήματα που έχουν τεθεί έχουν ήδη απαντηθεί. 
Κύριε Κούβελα, ειπώθηκαν ορισμένα θέματα. Μάλιστα ζήτησα να διαβάσω και το σχετικό κομμάτι του άρθρου του ν. 2508/ 1997. 
Κύριε Πρόεδρε, δεν έχω τίποτα άλλο να πω. Τα δύο άρθρα -το άρθρο 8 και το άρθρο 9- κρατούνται για την απογευματινή συνεδρίαση. Τότε θα συζητηθούν και οι τροπολογίες. Θα δούμε κατά τη διάρκεια της συνεδρίασης αν μία ή δύο θα γίνουν δεκτές από τους συναδέλφους Βουλευτές. 
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κυρία Υπουργέ. 
Κηρύσσεται περαιωμένη η συζήτηση της ενότητας των άρθρων 8-16. 
Εισερχόμαστε στην ψήφισή τους κεχωρισμένως. 
Το άρθρο 8 και το άρθρο 9, σύμφωνα με τη δήλωση της κυρίας Υφυπουργού, κρατούνται. 
Ερωτάται το Τμήμα: Γίνεται δεκτό το άρθρο 10 όπως τροποποιήθηκε από την κυρία Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό, όπως τροποποιήθηκε από την κυρία Υπουργό, κατά πλειοψηφία. 
Ερωτάται το Τμήμα: Γίνεται δεκτό το άρθρο 11 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 12 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 13 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 14 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 15 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό, όπως τροποποιήθηκε από την κυρία Υπουργό κατά πλειοψηφία. 
Ερωτάται το Τμήμα: Γίνεται δεκτό το άρθρο 16 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό, όπως τροποποιήθηκε από την κυρία Υπουργό κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.45΄, λύεται η συνεδρίαση για σήμερα ημέρα Πέμπτη 25 Ιουλίου 2002 και ώρα 17.00΄, με αντικείμενο εργασιών του Τμήματος: α) συνέχιση της συζήτησης επί των άρθρων, β) ψήφιση των άρθρων 8 - 9, του ακροτελεύτιου άρθρου και των τροπολογιών και γ) ψήφιση στο σύνολο του σχεδίου νόμου "Μεταφορά Συντελεστή Δόμησης και ρυθμίσεις άλλων θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων", σύμφωνα με την ημερήσια διάταξη που έχει διανεμηθεί. 
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1


