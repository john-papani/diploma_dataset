Σελίδα 121 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

Σ Υ Ν Ε Δ Ρ Ι Α Σ Η Ε'

Τρίτη 8 Ιουλίου 1997

Αθήνα, σήμερα στις 8 Ιουλίου 1997, ημέρα Τρίτη και ώρα 18.40', συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Εισερχόμαστε στην ημερήσια διάταξη 

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη.

Υπουργείου Εθνικής Οικονομίας

Ψήφιση στο σύνολο του σχεδίου νόμου: "'Ασκηση επαγγέλματος Λογιστή Φοροτεχνικού, λειτουργία Σώματος Ορκωτών Εκτιμητών (Σ.Ο.Ε.) και άλλες διατάξεις".

Θα ψηφιστεί στο σύνολο στη συνέχεια.

Υπουργείου Ανάπτυξης

Μόνη συζήτηση επί της αρχής των άρθρων και του συνόλου του σχεδίου νόμου: "'Ιδρυση και λειτουργία βιομηχανικών και βιοτεχνικών εγκαταστάσεων και άλλες διατάξεις".

Θα συζητηθεί στη σημερινή συνεδρίαση.

Υπουργείου Υγείας και Πρόνοιας

Μόνη συζήτηση επί της αρχής, των άρθρων και του συνόλου του σχεδίου νόμου:"Ανάπτυξη και εκσυγχρονισμός του εθνικού συστήματος υγείας, οργάνωση των υγειονομικών υπηρεσιών, ρυθμίσεις για το φάρμακο και άλλες διατάξεις".

Ερωτάται το Τμήμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Εθνικής Παιδείας και Θρησκευμάτων

Μόνη συζήτηση επί της αρχής, των άρθρων και του συνόλου του σχεδίου νόμου: "Εκλογή Διδακτικού Προσωπικού των Ανωτάτων Εκπαιδευτικών Ιδρυμάτων και άλλες διατάξεις".

Ερωτάται το Τμήμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Γεωργίας

Μόνη συζήτηση επί της αρχής, των άρθρων και του συνόλου του σχεδίου νόμου: "Μέτρα για τους νέους αγρότες, σύσταση Οργανισμού Γεωργικής Επαγγελματικής Εκπαίδευσης, Κατάρτισης και Απασχόλησης και άλλες διατάξεις".

Ερωτάται το Τμήμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.

Επανερχόμαστε στην ψήφιση στο σύνολο του σχεδίου νόμου: "'Ασκηση επαγγέλματος Λογιστή Φοροτεχνικού, λειτουργία Σώματος Ορκωτών Εκτιμητών (Σ.Ο.Ε.) και άλλες διατάξεις", του Υπουργείου Εθνικής Οικονομίας.

Κύριε Υπουργέ, έχετε να κάνετε καμία άλλη παρατήρηση, εκτός από τους υποτιτλισμούς των άρθρων, που βλέπω στο σημείωμά σας;

ΓΕΩΡΓΙΟΣ ΔΡΥΣ(Υφυπουργός Οικονομικών): 'Οχι, κύριε Πρόεδρε, μόνο το σημείωμα έχω με τις τελικές διορθώσεις το οποίο και καταθέτω στα Πρακτικά.

(Στο σημείο αυτό ο κύριος Υφυπουργός Οικονομικών κ. Γ. Δρυς καταθέτει για τα Πρακτικά το προαναφερθέν σημείωμα που έχει ως εξής:

"Να μπει το επισυναπτόμενο έγγραφο 

TEΛΙΚΕΣ ΔΙΟΡΘΩΣΕΙΣ

Στο σχέδιο νόμου "'Ασκηση επαγγέλματος Λογιστή Φοροτεχνικού, λειτουργία Σώματος Ορκωτών Εκτιμητών (Σ.Ο.Ε.) και άλλες διατάξεις".

1. Αλλάζει ο περιγραφικός τίτλος του άρθρου 14 και γίνεται:

"Mεταβίβαση περιουσιακών στοιχείων ελευθέρων βαρών".

2. Στα πιο κάτ άρθρα ορίζονται περιγραφικοί τίτλοι ως εξής:

'Αρθρο 20: "Ρυθμίσεις μετατάξεων Δημοσίου, Ν.Π.Δ.Δ. και Ο.Τ.Α.".

'Αρθρο 22: "Ρυθμίσεις εισφοράς Ν. 128/75 και μείωση ποσοστού Ε.Φ.Τ.Ε.".

'Αρθρο 23: "Ρυθμίσεις χρεών γουνοποιών".

'Αρθρο 26: "Βασικοί Διαπραγματευτές Αγοράς".

'Αρθρο 27: "Κύρωση σύμβασης Ελληνικού Δημοσίου και Ε.Τ.Ε.".

'Αρθρο 28: "Διαχείριση μετοχών Δημοσίου".

'Αρθρο 29: "Εξόφληση υποχρεώσεων Ελληνικού Δημοσίου".

'Αρθρο 30: "Aνάληψη οφειλων Ο.Α.Ε.".

'Αρθρο 32: "Ρύθμιση χρεών χαμηλών εισοδηματιών".

'Αρθρο 33: "Διαδικασία ρύθμισης χρεών Ν. 2120/1993".

ΠΡΟΕΔΡΟΣ (Απόστολος Κακλαμάνης): 'Εχετε τίποτε άλλο;

ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε Πρόεδρε, μόνο αυτό.

ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτό στο σύνολο το νομοσχέδιο του Υπουργείου Εθνικής Οικονομίας με τους υποτιτλισμούς άρθρων που έκανε ο κύριος Υπουργός;

Σελίδα 122 

 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ(Απόστολος Κακλαμάνης): Συνεπώς το σχέδιο νόμου του Υπουργείου Εθνικής Οικονομίας: "'Ασκηση επαγγέλματος Λογιστή Φοροτεχνικού, λειτουργία Σώματος Ορκωτών Λογιστών (Σ.Ο.Ε.) και άλλες διατάξεις", έγινε δεκτό κατά πλειοψηφία, σε μόνη συζήτηση, κατ'αρχήν, κατ'άρθρο και στο σύνολο και έχει ως εξής:

'Ασκηση επαγγέλματος Λογιστή Φοροτεχνικού, λειτουργία 

Σώματος Ορκωτών Εκτιμητών (Σ.Ο.Ε.) και άλλες διατάξεις

'Αρθρο 1

'Ασκηση επαγγέλματος Λογιστή Φοροτεχνικού

1. Για την άσκηση του επαγγέλματος του Λογιστή Φοροτεχνικού, απαιτείται ειδική άδεια η οποία χορηγείται από το Οικονομικό Επιμελητήριο της Ελλάδας (Ο.Ε.Ε.). Το επάγγελμα του Λογιστή Φοροτεχνικού, σύμφωνα με το άρθρο 1 περιπτώσεις 4 και 5 του π.δ/τος 475/1991 (ΦΕΚ 176 Α'), ασκείται:

α. από τα μέλη του Ο.Ε.Ε. κατά το άρθρο 3 του ν. 1100/1980 (ΦΕΚ 295 Α'), όπως αντικαταστάθηκε από το άρθρο 3 του ν. 1479/1984 (ΦΕΚ 145 Α') και κατά το άρθρο 43 παράγραφο 22 του ν. 2214/1994 (ΦΕΚ 75 Α'),

β. από τους πτυχιούχους των Τμημάτων Λογιστικής, Εμπορίας και Διαφήμισης, Διοίκησης Επιχειρήσεων και Τουριστικών Επιχειρήσεων της Σχολής Διοίκησης και Οικονομίας των Τεχνολογικών Εκπαιδευτικών Ιδρυμάτων (Τ.Ε.Ι.) και

γ. από μη πτυχιούχους.

2. Η άδεια ασκήσεως επαγγέλματος του Λογιστή Φοροτεχνικού διακρίνεται σε άδεια Λογιστή Φοροτεχνικού Α', Β', Γ' και Δ' τάξεως:

α) 'Αδεια ασκήσεως επαγγέλματος Λογιστή Φοροτεχνικού Δ' τάξεως χορηγείται από το Οικονομικό Επιμελητήριο της Ελλάδος στους κατόχους απολυτηρίου Γενικού Λυκείου, οι οποίοι ασκούν επί δώδεκα (12) έτη από τη λήψη του απολυτηρίου τους το επάγγελμα του βοηθού λογιστή ή στους κατόχους απολυτηρίου Επαγγελματικού Λυκείου ή Ενιαίου Πολυκλαδικού Λυκείου κλάδου Οικονομίας, οι οποίοι ασκούν επί δέκα (10) έτη από τη λήψη του απολυτηρίου τους το επάγγελμα του βοηθού λογιστή ή στους κατόχους πτυχίου Ινστιτούτου Επαγγελματικής Κατάρτισης (Ι.Ε.Κ.) Λογιστικής, οι οποίοι ασκούν επί οκτώ (8) έτη το επάγγελμα του βοηθού λογιστή ή στους αποφοίτους των μακροχρόνιων προγραμμάτων κατάρτισης του Ελληνικού Κέτρου Παραγωγικότητας (ΕΛ.ΚΕ.ΠΑ.), οι οποίοι ασκούν επί οκτώ (8) έτη το επάγγελμα του βοηθού λογιστή. Οι κάτοχοι άδειας ασκήσεως επαγγέλματος Λογιστή Φοροτεχνικού Δ' τάξεως μετά από πενταετή άσκηση του επαγγέλματος μπορούν να αποκτήσουν άδεια Γ' τάξεως.

β) 'Αδεια ασκήσεως επαγγέλματος Λογιστή Φοροτεχνικού Γ' τάξεως χορηγείται από το Οικονομικό Επιμελητήριο της Ελλάδος στα μέλη του Ο.Ε.Ε., που έχουν άδεια ασκήσεως οικονομολογικού επαγγέλματος, στους πτυχιούχους του Τμήματος Λογιστικής της Σχολής Διοίκησης και Οικονομίας των Τεχνολογικών Εκπαιδευτικών Ιδρυμάτων που ασκούν επί διετία από τη λήψη του πτυχίου τους το επάγγελμα του Λογιστή ή στους πτυχιούχους των Τμημάτων Εμπορίας και Διαφήμισης Διοίκησης Επιχειρήσεων και Τουριστικών Επιχειρήσεων της Σχολής Διοίκησης και Οικονομίας των Τ.Ε.Ι. που ασκούν επί τετραετία από τη λήψη του πτυχίου τους το επάγγελμα του Λογιστή.

γ) 'Αδεια ασκήσεως επαγγέλματος Λογιστή Φοροτεχνικού Β' τάξεως χορηγείται από το Οικονομικό Επιμελητήριο της Ελλάδος στα μέλη του Ο.Ε.Ε., που έχουν άδεια ασκήσεως οικονομολογικού επαγγέλματος μετά από τριετή άσκηση του επαγγέλματος Λογιστή Φοροτεχνικού Γ' τάξεως στους πτυχιούχους του Τμήματος Λογιστικής της Σχολής Διοίκησης και Οικονομίας και των Τμημάτων Εμπορίας και Διαφήμισης, Διοίκησης Επιχειρήσεων και Τουριστικών Επιχειρήσεων της Σχολής Διοίκησης και Οικονομίας των Τεχνολογικών Εκπαιδευτικών Ιδρυμάτων που ασκούν επί τριετία το επάγγελμα του Λογιστή Φοροτεχνικού Γ' τάξεως.

δ) 'Αδεια ασκήσεως του επαγγέλματος Λογιστή Φοροτεχνικού Α' τάξεως χορηγείται στα μέλη του Ο.Ε.Ε., που έχουν άδεια ασκήσεως οικονομολογικού επαγγέλματος και ασκούν επί τετραετία το επάγγελμα του Λογιστή Φοροτεχνικού Β' τάξεως και στους πτυχιούχους του Τμήματος Λογιστικής της Σχολής Διοίκησης και Οικονομίας των Τεχνολογικών Εκπαιδευτικών Ιδρυμάτων που ασκούν επί οκταετία το επάγγελμα του Λογιστή Φοροτεχνικού Β' τάξεως.

ε) Η άδεια άσκησης επαγγέλματος ανωτέρας τάξεως πέραν των ετών υπηρεσίας θα αποκτάται και μετά από επιτυχείς εξετάσεις, όπως αυτές θα καθορισθούν από το προεδρικό διάταγμα της παραγράφου 3 του παρόντος άρθρου.

Οι εξετάσεις θα διενεργούνται από ειδική επιτροπή αποτελούμενη από καθηγητές Α.Ε.Ι. και ειδικούς επαγγελματίες αναγνωρισμένου κύρους με την ευθύνη της Κεντρικής Διοίκησης του Ο.Ε.Ε.. Οι ενότητες των εξεταζόμενων μαθημάτων (Α', Β' και Γ') θα καθορισθούν στο ίδιο προεδρικό διάταγμα.

στ) Οι νομίμως ασκούντες μέχρι τη δημοσίευση του παρόντος νόμου το επάγγελμα του Λογιστή ως μισθωτοί ή ελεύθεροι επαγγελματίες αποκτούν το δικαίωμα άδειας άσκησης επαγγέλματος Λογιστή Φοροτεχνικού, εντασσόμενοι σε κατηγορία αντίστοιχη αυτής που ανήκουν με βάση το άρθρο 29 του π.δ/τος 186/1992 περί Κ.Β.Σ..

3. Τα της ασκήσεως του επαγγέλματος του Λογιστή Φοροτεχνικού, οι προϋποθέσεις, τα δικαιολογητικά και η διαδικασία για τη χορήγηση της άδειας, το περιεχόμενο της επαγγελματικής δραστηριότητας κατά κατηγορία άδειας, οι διαδικασίες για την απόδειξη της άσκησης του επαγγέλματος, η διαδικασία και τα κριτήρια αξιολόγησης για την απόκτηση άδειας ανώτερης κατηγορίας, η πρόβλεψη μεταβατικών διατάξεων, η επιβολή κυρώσεων, καθώς και κάθε λεπτομέρεια για την εφαρμογή του παρόντος θα καθορίζονται με προεδρικό διάταγμα, που εκδίδεται με πρόταση των Υπουργών Εθνικής Οικονομίας και Οικονομικών, ύστερα από γνώμη της Κεντρικής Διοίκησης του Οικονομικού Επιμελητηρίου της Ελλάδος. Το Οικονομικό Επιμελητήριο της Ελλάδος, προ της έκφρασης γνώμης, θα ζητά τις απόψεις και θα διαβουλεύεται με τις δευτεροβάθμιες συνδικαλιστικές οργανώσεις του χώρου των Λογιστών Φοροτεχνικών.

4. Η παρ. 1 του άρθρου 3 του ν. 1479/1984 αντικαθίσταται ως εξής:

"1. Ως μέλη του Ο.Ε.Ε. εγγράφονται υποχρεωτικά όλοι οι πτυχιούχοι των ελληνικών ανωτάτων οικονομικών σχολών, δηλαδή του Οικονομικού Πανεπιστημίου της Αθήνας (πρώην Α.Σ.Ο.Ε.Ε.), του Πανεπιστημίου Πειραιά (Πρώην Α.Β.Σ.Π.), του Πανεπιστημίου Μακεδονίας Οικονομικών και Κοινωνικών Επιστημών (πρώην Α.Β.Σ.Θ.), των Οικονομικών Τμημάτων του Πανεπιστημίου Αθηνών, του Πανεπιστημίου Θεσσαλονίκης, του Πανεπιστημίου Πατρών, του Πανεπιστημίου Αιγαίου και του Πανεπιστημίου Κρήτης, του Τμήματος Δημόσιας Διοίκησης του Παντείου Πανεπιστημίου Κοινωνικών και Πολιτικών Επιστημών, οι πτυχιούχοι ισότιμων οικονομικών σχολών του εξωτερικού και οι πτυχιούχοι οικονομικών σχολών ή τμημάτων Πανεπιστημίων που θα ιδρυθούν ή θα μετατραπούν σε οικονομικές, εφόσον χρησιμοποιούν το πτυχίο τους για επαγγελματικούς λόγους στο δημόσιο ή τον ιδιωτικό τομέα."

5. Τα δικαιώματα του Οικονομικού Επιμελητηρίου της Ελλάδoς για την έκδοση από αυτό των αδειών κάθε κατηγορίας καθορίζονται με κοινή απόφαση των Υπουργών Εθνικής Οικονομίας και Οικονομικών μετά από γνώμη της Κεντρικής Διοίκησης του Οικονομικού Επιμελητηρίου της Ελλάδος.

'Αρθρο 2

Θέματα λειτουργίας του Σώματος

Ορκωτών Εκτιμητών


Το Σώμα Ορκωτών Εκτιμητών (Σ.Ο.Ε.) είναι Ν.Π.Ι.Δ., που δεν ανήκει στον ευρύτερο δημόσιο τομέα και εποπτεύεται, ελέγχεται, διοικείται και λειτουργεί σύμφωνα με τις ειδικές 
Σελίδα 123 

περί αυτού διατάξεις, εφόσον αυτές δεν είναι αντίθετες με τις ρυθμίσεις αυτού του άρθρου. Μέλη του Σ.Ο.Ε. είναι οι Ορκωτοί Εκτιμητές, οι βοηθοί Ορκωτοί Εκτιμητές Α' τάξεως και οι βοηθοί Ορκωτοί Εκτιμητές, οι οποίοι από της συστάσεώς του ασκούν δημόσιο λειτούργημα, είναι ελεύθεροι επαγγελματίες και δεν έχουν σχέση εξαρτημένης εργασίας με το Σ.Ο.Ε..

2. Το Σ.Ο.Ε. διοικείται και ελέγχεται από επταμελές Εποπτικό Συμβούλιο, που αποτελείται από:

α) έναν επίτιμο Σύμβουλο της Επικρατείας ή Αρεοπαγίτη ή Σύμβουλο του Ελεγκτικού Συνεδρίου ή του Νομικού Συμβουλίου του Κράτους ή πρόσωπο που διατελεί ή διετέλεσε καθηγητής ή αναπληρωτής ή επίκουρος καθηγητής Ανώτατου Εκπαιδευτικού Ιδρύματος Οικονομικής ή Τεχνικής κατεύθυνσης, ως πρόεδρο,

β) ένα πρόσωπο ευρύτερης κοινωνικής αποδοχής με ειδικές γνώσεις στο αντικείμενο, ως αντιπρόεδρο,

γ) ένα μέλος του Τεχνικού Επιμελητηρίου της Ελλάδος (Τ.Ε.Ε.), ως μέλος,

δ) ένα μέλος του Οικονομικού Επιμελητηρίου της Ελλάδος (Ο.Ε.Ε.), ως μέλος,

ε) έναν εκπρόσωπο της Κτηματικής Τράπεζας της Ελλάδος, που υπηρετεί στην Τεχνική Υπηρεσία, ως μέλος,

στ) δύο Ορκωτούς Εκτιμητές, που εκλέγονται από την Ολομέλεια του Σώματος για μια τετραετία, ως μέλη,

ζ) ορίζεται ανώτατο όριο ηλικίας των μελών, κατά το χρόνο διορισμού του Εποπτικού Συμβουλίου του Σ.Ο.Ε., τα 68 έτη.

Το Εποπτικό Συμβούλιο συγκαλείται υποχρεωτικά από τον πρόεδρο αυτού τουλάχιστον δύο φορές κάθε μήνα, εκτός από τους μήνες Ιούλιο και Αύγουστο και βρίσκεται σε απαρτία όταν παρίστανται ο πρόεδρος ή ο αντιπρόεδρος και τρία (3) τουλάχιστον από τα μέλη του. Οι αποφάσεις λαμβάνονται με την απόλυτη πλειοψηφία των παρόντων και σε περίπτωση ισοψηφίας υπερισχύει η ψήφος του προέδρου.

Με απόφαση του Ε.Σ. καθορίζεται ο τρόπος αμοιβής των μελών του Σ.Ο.Ε..

Για το συντονισμό και την προώθηση του έργου του το Ε.Σ. μπορεί να συγκροτεί επιτροπές από τα μέλη του και να εκχωρεί σε αυτές ή και σε ορισμένο μόνο μέλος του ή στην Ολομέλεια των Ορκωτών Εκτιμητών αρμοδιότητες σχετικά με τη διοίκηση, την οργάνωση και τη λειτουργία του Σώματος.

Οι διατάξεις του δεύτερου εδαφίου της παραγράφου 8 του άρθρου 15 του ν. 820/1978 (ΦΕΚ 174 Α') και οι παράγραφοι 1 και 4 του άρθρου 4 του π.δ. 279/1979 (ΦΕΚ 81 Α'), όπως αντικαταστάθηκαν με το άρθρο μόνο του π.δ. 488/1979 (ΦΕΚ 151 Α'), καταργούνται.

Η θητεία του παρόντος Εποπτικού Συμβουλίου του Σ.Ο.Ε. λήγει με τη δημοσίευση αυτού του νόμου.

3. Με τα προεδρικά διατάγματα, που εκδίδονται με πρόταση των Υπουργών Οικονομικών και Δικαιοσύνης, ρυθμίζονται:

α) Τα ελληνικά εκτιμητικά πρότυπα.

β) Ο κανονισμός λειτουργίας του Σ.Ο.Ε..

γ) Οι αρμοδιότητες και ο τρόπος λειτουργίας της Ολομέλειας των Ορκωτών Εκτιμητών.

δ) Ο κανονισμός δεοντολογίας του Σ.Ο.Ε..

ε) Ο αριθμός των οργανικών θέσεων και τα προσόντα διορισμού των μελών του Σ.Ο.Ε..

στ) Η δημιουργία ειδικού αποθεματικού από το λογαριασμό "Ορκωτών Εκτιμητών" για την καταβολή αποζημιώσεων, κατά την αποχώρηση των μελών, καθώς και ο καθορισμός των προϋποθέσεων που πρέπει να συγκεντρώνουν οι δικαιούχοι.

ζ) Κάθε άλλη λεπτομέρεια που είναι αναγκαία για τη λειτουργία του Σ.Ο.Ε..

4. Η περίπτωση γ' της παραγράφου 2 του άρθρου 8 του π.δ/τος 279/1979 (ΦΕΚ 81 Α'), που προστέθηκε με το άρθρο 2 του π.δ/τος 140/1990 (ΦΕΚ 55 Α'), αντικαθίσταται ως εξής:

"γ. Με τη συμμετοχή στα Διοικητικά Συμβούλια των Ν.Π.Δ.Δ., των επιχειρήσεων και των οργανισμών του δημόσιου τομέα, καθώς και των κοινωφελών ιδρυμάτων και των Ν.Π.Ι.Δ. που δεν έχουν κερδοσκοπικό χαρακτήρα.".

'Aρθρο 3

Αστικοί συνεταιρισμοί


1. Η παράγραφος 3 του άρθρου 3 του ν. 1667/1986 (ΦΕΚ 196 Α') αντικαθίσταται ως εξής:

"3. Το καταστατικό μπορεί να επιτρέπει την απόκτηση από κάθε συνεταίρο έως πέντε προαιρετικών μερίδων εκτός από την υποχρεωτική μερίδα. Προκειμένου για καταναλωτικούς και πιστωτικούς συνεταιρισμούς, το καταστατικό μπορεί να επιτρέπει την απόκτηση από κάθε συνεταίρο μέχρι εκατό προαιρετικών μερίδων και μπορεί να ορίζει χωρίς περιορισμό τον αριθμό των προαιρετικών μερίδων που μπορούν να αποκτήσουν νομικά πρόσωπα δημοσίου δικαίου. Η αξία κάθε προαιρετικής μερίδας είναι ίση με την αξία της υποχρεωτικής."

2. Η παράγραφος 1 του άρθρου 5 του ν. 1667/1986 αντικαθίσταται ως εξής:

"1. Η γενική συνέλευση του συνεταιρισμού απαρτίζεται από όλα τα μέλη του, που συνέρχονται σε τακτική ή έκτακτη συνεδρίαση, όπως ορίζει ο νόμος αυτός.

Τα μέλη μετέχουν και ψηφίζουν στη γενική συνέλευση αυτοπροσώπως. Σε συνεταιρισμούς που έχουν περισσότερα από χίλια μέλη, το καταστατικό μπορεί να προβλέπει γενική συνέλευση από αντιπροσώπους - μέλη του συνεταιρισμού, που εκλέγονται από περιφερειακές συνελεύσεις, ανάλογα με τον αριθμό των συνεταίρων της περιφέρειας. Η περιφέρεια, ο αριθμός των αντιπροσώπων και η διάρκεια της θητείας τους, ο τρόπος άσκησης των αντιπροσωπευτικών τους καθηκόντων και ο τρόπος ανάκλησής τους καθορίζονται από το καταστατικό."

3. Η παράγραφος 7 του άρθρου 5 του ν. 1667/1986 τροποποιείται ως εξής:

α. Στην αρχή της παραγράφου αυτής προστίθεται το εξής εδάφιο:

"Τις εκλογές για την ανάδειξη των μελών των οργάνων του συνεταιρισμού διενεργεί εφορευτική επιτροπή, που εκλέγεται από τη γενική συνέλευση των μελών και αποτελείται από τρία (3) τουλάχιστον μέλη. Στις εκλογές συνεταιρισμών με πάνω από πεντακόσια (500) μέλη παρίσταται δικαστικός αντιπρόσωπος διοριζόμενος από τον προϊστάμενο του πρωτοδικείου της περιφέρειας της έδρας του συνεταιρισμού."

β. Μετά το εδάφιο της παραγράφου αυτής που ορίζει ότι "Το καταστατικό μπορεί να ορίσει ότι οι εκλογές γίνονται με ενιαίο ψηφοδέλτιο, στο οποίο αναγράφονται με αλφαβητική σειρά οι υποψήφιοι χωριστά για κάθε όργανο", προστίθεται το εξής εδάφιο:

"Στην περίπτωση που οι εκλογές γίνονται με ενιαίο ψηφοδέλτιο, ο αριθμός των σταυρών προτίμησης, που μπορεί να τεθούν για την εκλογή των μελών του Διοικητικού και του Εποπτικού Συμβουλίου, είναι μέχρι το σαράντα τοις εκατό (40%) του αριθμού των μελών του Διοικητικού και Εποπτικού Συμβουλίου. Στην περίπτωση που το ποσοστό αυτό αντιστοιχεί σε κλάσμα μεγαλύτερο του ημίσεως, ο αριθμός στρογγυλοποιείται στον πλησιέστερο ακέραιο."

'Aρθρο 4

Διεύθυνση Αναπτυξιακής Συνεργασίας και

Ειδικών Χρηματοδοτήσεων και Προγραμμάτων

του Υπουργείου Εθνικής Οικονομίας

Το άρθρο 12 του ν. 2414/1996 (ΦΕΚ 135 Α') αντι- καθίσταται ως εξής:

"1. Συνιστάται στη Γενική Διεύθυνση Εξωτερικών Οικονομικών και Εμπορικών Σχέσεων (Γ.Δ.Ε.Ο. και Ε.Σ.) του Υπουργείου Εθνικής Οικονομίας Διεύθυνση Αναπτυξιακής Συνεργασίας και Ειδικών Χρηματοδοτήσεων και Προγραμμάτων, με αρμοδιότητα στους τομείς του σχεδιασμού και κατάρτισης, συντονισμού, υλοποίησης, παρακολούθησης, ελέγχου και αξιολόγησης εθνικών, ετήσιων ή μεσοπρόθεσμων, προγραμμάτων αναπτυξιακής συνεργασίας, καθώς και κάθε 

Σελίδα 124 

είδους ειδικών προγραμμάτων και έργων με εθνική, κοινοτική ή διεθνή χρηματοδότηση, που απευθύνονται σε τρίτες χώρες, οι οποίες χρειάζονται βοήθεια.

Με προεδρικό διάταγμα, που εκδίδεται με πρόταση των Υπουργών Εσωτερικών, Δημόσιας Διοίκησης και Αποκέντρωσης και Εθνικής Οικονομίας, καθορίζονται η οργανωτική διάρθρωση και οι αρμοδιότητες των οργανικών μονάδων της νέας Διεύθυνσης, καταργούνται και αναδιαρθρώνονται οργανικές μονάδες των Διευθύνσεων, των οποίων οι αρμοδιότητες μεταφέρονται στην παραπάνω Διεύθυνση και ορίζεται ο κλάδος του προσωπικού για την κατάληψη θέσεων προϊσταμένου αυτής και των οργανικών της μονάδων, με τροποποίηση των ισχυουσών διατάξεων.

2. Με απόφαση του Υπουργού Εθνικής Οικονομίας, συγκροτείται Επιτροπή παρακολούθησης και διαχείρισης του πενταετούς προγράμματος αναπτυξιακής συνεργασίας 1997-2001, που κατήρτισε το Υπουργείο Εθνικής Οικονομίας και εγκρίθηκε με την Πράξη Υπουργικού Συμβουλίου 265/29.8.1996 (ΦΕΚ 214 Α'). Με την ίδια απόφαση ρυθμίζονται θέματα που αφορούν την εν γένει λειτουργία της πιο πάνω Επιτροπής, τον τρόπο λήψεως των αποφάσεών της, ως και κάθε σχετική λεπτομέρεια και συνιστώνται ομάδες εργασίας από υπαλλήλους του Υπουργείου Εθνικής Οικονομίας για την υποβοήθηση του έργου της πιο πάνω Επιτροπής. Με απόφαση των Υπουργών Εθνικής Οικονομίας και Οικονομικών μπορεί να καθορίζεται αμοιβή για τα μέλη της Επιτροπής και των ομάδων εργασίας κατά παρέκκλιση των ισχυουσών διατάξεων. Η σχετική δαπάνη, όπως και οι εν γένει δαπάνες λειτουργίας της Επιτροπής καλύπτονται από τον προϋπολογισμό του Υπουργείου Εθνικής Οικονομίας."

'Αρθρο 5

Θέματα λειτουργίας Εθνικού

Συμβουλίου Λογιστικής (Ε.ΣΥ.Λ.)

Η παράγραφος 12 του άρθρου 1 του ν. 1819/1988 (ΦΕΚ 256 Α') αντικαθίσταται ως εξής:

"12. Ο πρόεδρος του Ε.ΣΥ.Λ. και οι ειδικοί επιστήμονες της περίπτωσης ιθ' της παραγράφου 2, εκτός από τα καθήκοντά τους ως μελών του Ε.ΣΥ.Λ., παρέχουν έργο στο Υπουργείο Εθνικής Οικονομίας που συνίσταται στη μελέτη και ανάλυση θεμάτων αρμοδιότητας του Ε.ΣΥ.Λ. και στην εποπτεία του έργου των Επιτροπών ή Ομάδων Εργασίας της παραγράφου 5 του άρθρου 3, συνεπικουρούμενοι στο έργο αυτό από τον προϊστάμενο της Διεύθυνσης Τομέων Παραγωγής και υπαλλήλους της ίδιας Διεύθυνσης του Υπουργείου Εθνικής Οικονομίας.

Με απόφαση των Υπουργών Εθνικής Οικονομίας και Οικονομικών καθορίζεται κάθε σχετική λεπτομέρεια, καθώς και η αποζημίωση για την πρόσθετη αυτήν απασχόληση των ανωτέρω προσώπων που δεν υπόκειται στους περιορισμούς του ν. 1256/1982 (ΦΕΚ 65 Α') και του άρθρου 18 του ν. 1505/1984."

'Αρθρο 6

Τροποποιήσεις του ν. 2331/1995

1. Στην περίπτωση α' του άρθρου 1 του ν. 2331/1995 (ΦΕΚ 73 Α') προστίθενται εδάφια αιζ', αιη' και αιθ' ως εξής:

"αιζ) της τοκογλυφίας αν αυτή ασκείται κατ' επάγγελμα ή κατά συνήθεια (άρθρο 404, παρ. 3, Ποινικού Κώδικα),

αιη) της λαθρομεταναστεύσεως (άρθρο 19 του ν. 1941/1991),

αιθ) της λαθρεμπορίας πυρηνικών υλικών κ.λπ. ραδιενεργών ουσιών, πέραν της περιπτώσεως του ανωτέρω εδαφίου αιγ".

2. Η παράγραφος 8 του άρθρου 4 του ν. 2331/1995 αντικαθίσταται ως εξής:

"8. Σε περίπτωση υπαίτιας παράβασης των κατά τις προηγούμενες παραγράφους υποχρεώσεών του, μπορεί να επιβληθεί σε βάρος του πιστωτικού ιδρύματος ή χρηματοπιστωτικού οργανισμού, με κοινή απόφαση των Υπουργών Εθνικής Οικονομίας και Εμπορίου, που εκδίδεται ύστερα από πρόταση της αρμόδιας Αρχής ή της Επιτροπής του άρθρου 7 του παρόντος νόμου, πρόστιμο πεντακοσίων χιλιάδων (500.000) έως πενήντα εκατομμυρίων (50.000.000) δραχμών.".

3. Το τελευταίο εδάφιο της παραγράφου 2 του άρθρου 7 του ν. 2331/1995 αντικαθίσταται ως εξής:

"Η επιτροπή εδρεύει στο Υπουργείο Οικονομικών, χρέη δε Γραμματέα της Επιτροπής εκτελεί υπάλληλος του Υπουργείου Οικονομικών, οριζόμενος με τον αναπληρωτή του από τον Υπουργό.".

4. Το τελευταίο εδάφιο της παραγράφου 3 του άρθρου 7 του ν. 2331/1995 αντικαθίσταται ως εξής:

"Γραμματειακή υποστήριξη της Επιτροπής παρέχει το Υπουργείο Οικονομικών με την Τελωνειακή Διεύθυνση Ελέγχου Οικονομικού Εγκλήματος, η οποία ενισχύεται, αν υπάρχει ανάγκη, και με υπαλλήλους που αποσπώνται για το σκοπό αυτόν από τα προαναφερόμενα Υπουργεία."

5. 'Οπου στο άρθρο 1 παράγραφος 5, στο άρθρο 6 παράγραφοι 2,3 και 4 και στα άρθρα 9 και 10 του π.δ/τος 401/1996 (ΦΕΚ 269 Α') αναφέρονται το Υπουργείο Εθνικής Οικονομίας ή ο Υπουργός Εθνικής Οικονομίας νοούνται αντίστοιχα το Υπουργείο Οικονομικών ή ο Υπουργός Οικονομικών.

6. Η παράγραφος 5 του άρθρου 7 του ν. 2331/1995 αντικαθίσταται ως εξής:

"5. Η Επιτροπή, όταν θεωρεί ορισμένη σύμβαση ή συναλλαγή ύποπτη νομιμοποιήσεως εσόδων από εγκληματικές δραστηριότητες, συντάσσει αιτιολογημένο πόρισμα και το αποστέλλει μαζί με το φάκελο της υπόθεσης στον αρμόδιο εισαγγελέα. Σε διαφορετική περίπτωση θέτει την υπόθεση στο αρχείο, από όπου είναι δυνατόν να ανασυρθεί σε κάθε περίπτωση σχετιζόμενη με την ίδια ή με οποιαδήποτε άλλη ύποπτη, κατά την προαναφερόμενη έννοια, σύμβαση ή συναλλαγή. Η Επιτροπή οφείλει να ολοκληρώσει την έρευνα μέσα σε δεκαπέντε (15) το πολύ ημέρες από τότε που θα περιέλθει σε αυτήν η σχετική πληροφορία. Σε κάθε περίπτωση ενημερώνεται για το αποτέλεσμα της έρευνας εκείνος που διαβίβασε την πληροφορία."

7. Το δεύτερο εδάφιο της παραγράφου 7 του άρθρου 7 του ν. 2331/1995 αντικαθίσταται ως εξής :

"Οι αμοιβές του προέδρου, των μελών, των υπαλλήλων και του γραμματέα της Επιτροπής καθορίζονται με κοινή απόφαση των Υπουργών Εθνικής Οικονομίας και Οικονομικών κατά παρέκκλιση των διατάξεων του ν.1256/ 1982, καθώς και των άρθρων 18 του ν.1505/1984 και 8 του ν.1810/1988, και βαρύνουν τις πιστώσεις του προϋπολογισμού του Υπουργείου Οικονομικών."

'Αρθρο 7

Δικαστική εκπροσώπηση

Σε δίκες κατά υπαλλήλων του Υπουργείου Εθνικής Οικονομίας, που ενάγονται ή διώκονται για πράξεις ή παραλείψεις κατά την εκτέλεση των καθηκόντων τους, δύναται να παρίσταται για την υπεράσπισή τους ενώπιον των δικαστηρίων εκπρόσωπος του Γραφείου Νομικού Συμβούλου του Υπουργείου Εθνικής Οικονομίας ή του Νομικού Συμβουλίου του Κράτους, εφόσον ο Υπουργός Εθνικής Οικονομίας κρίνει ότι οι υπάλληλοι αυτοί ενήργησαν για το συμφέρον της υπηρεσίας.

'Aρθρο 8

Ψυχαγωγικά τεχνικά παίγνια

Ψυχαγωγικά τεχνικά παίγνια είναι τα παίγνια των οποίων το αποτέλεσμα εξαρτάται από την τεχνική ή πνευματική ικανότητα του παίκτη, η δε λειτουργία και διεξαγωγή τους γίνεται αποκλειστικά για ψυχαγωγικούς σκοπούς, χωρίς να επιτρέπεται η συνομολόγηση στοιχήματος ή η παροχή οποιασδήποτε μορφής οικονομικού οφέλους στον παίκτη. Στην κατηγορία των ψυχαγωγικών τεχνικών παιγνίων εντάσσονται και όλα τα μέχρι της δημοσιεύσεως του παρόντος νόμου χαρακτηρισθέντα ως "τεχνικά παίγνια" με βάση τις διατάξεις 
Σελίδα 125 

του β.δ/τος 29/1971.

Τα παντός είδους παιγνιομηχανήματα, στα οποία εγκαθίστανται ή λειτουργούν ηλεκτρονικά, ηλεκτρικά ή μηχανικά ψυχαγωγικά τεχνικά παίγνια, δεν επιτρέπεται να διαθέτουν σύστημα απόδοσης οικονομικού οφέλους.

2. Τα ψυχαγωγικά τεχνικά παίγνια διενεργούνται ελεύθερα. Για όσα εξ αυτών προβλέπεται η καταβολή τέλους, σύμφωνα με τις διατάξεις των παραγράφων 3 και 5, χορηγείται άδεια διενέργειας ψυχαγωγικών τεχνικών παιγνίων.

Για το έτος 1997, η άδεια αυτή χορηγείται από τις αρμόδιες αστυνομικές αρχές και η ισχύς της λήγει την 31η Δεκεμβρίου 1997. 

Για τα έτη 1998 και επόμενα, η άδεια χορηγείται από το δήμο ή την κοινότητα, στην περιφέρεια των οποίων εγκαθίστανται ή λειτουργούν τα ψυχαγωγικά τεχνικά παίγνια και ισχύει μέχρι την τυχόν ανάκλησή της. Η άδεια εκδίδεται εντός προθεσμίας τριάντα (30) ημερών, από την ημερομηνία υποβολής της σχετικής αίτησης και όλων των απαιτούμενων δικαιολογητικών.

3. Για τη χορήγηση της αναφερόμενης στην παράγραφο 2 του παρόντος άρθρου άδειας διενέργειας ψυχαγωγικών τεχνικών παιγνίων, καθώς και για τη διατήρησή της σε ισχύ κατ' έτος, επιβάλλεται στους ιδιοκτήτες των καταστημάτων διενέργειας ψυχαγωγικών τεχνικών παιγνίων, ετήσιο και αδιαίρετο τέλος υπέρ του Δημοσίου, με την ονομασία "Τέλος Διενέργειας Ψυχαγωγικών Τεχνικών Παιγνίων."

4. Ποσοστό δέκα τοις εκατό (10%), από το εισπραττόμενο ετήσιο τέλος διενέργειας ψυχαγωγικών τεχνικών παιγνίων, για τα έτη 1998 και επόμενα, αποδίδεται εντός του Ιανουαρίου κάθε έτους από τη Δημόσια Οικονομική Υπηρεσία, στο δήμο ή την κοινότητα, στην περιοχή των οποίων εγκαθίστανται και λειτουργούν τα ψυχαγωγικά τεχνικά παίγνια.

5. Το ετήσιο τέλος επιβάλλεται σε κάθε παιγνιομηχάνημα, στο οποίο εγκαθίστανται ή λειτουργούν ηλεκτρονικά, ηλεκτρικά ή μηχανικά ψυχαγωγικά παίγνια, με σκοπό την εκμετάλλευση σε δημόσια γενικά κέντρα (ξενοδοχεία, καφενεία, αίθουσες αναγνωρισμένων σωματείων πάσης φύσεως και σε κάθε χώρο προσιτό στο κοινό), καθώς επίσης και σε κάθε τραπέζι, που είναι ειδικά διασκευασμένο για τη διενέργεια ψυχαγωγικών τεχνικών παιγνίων με παιγνιόχαρτα στους ανωτέρω χώρους και υπολογίζεται ειδικότερα ως εξής:

α. Για δήμους και κοινότητες με πληθυσμό μέχρι 1.000 κατοίκους, σε είκοσι πέντε χιλιάδες (25.000) δραχμές, για κάθε μηχάνημα ηλεκτρονικού, ηλεκτρικού ή μηχανικού παιγνίου και για κάθε ειδικά διασκευασμένο τραπέζι για τη διενέργεια παιγνίων με παιγνιόχαρτα, με εξαίρεση τους δήμους και κοινότητες που εμπίπτουν στην επόμενη περίπτωση.

β. Για δήμους και κοινότητες με πληθυσμό μέχρι 1.000 κατοίκους, που έχουν περιοχές χαρακτηρισμένες ως τουριστικές ή αρχαιολογικές ή με ιαματικά λουτρά, καθώς και σε πλοία των γραμμών εσωτερικού, σε πενήντα πέντε χιλιάδες (55.000) δραχμές, για κάθε μηχάνημα ηλεκτρονικού, ηλεκτρικού ή μηχανικού παιγνίου και για κάθε ειδικά διασκευασμένο τραπέζι για τη διενέργεια παιγνίων με παιγνιόχαρτα.

γ. Για δήμους και κοινότητες με πληθυσμό πάνω από 1.000 και μέχρι 10.000 κατοίκους, σε ογδόντα χιλιάδες (80.000) δραχμές, για κάθε μηχάνημα ηλεκτρονικού, ηλεκτρικού ή μηχανικού παιγνίου και για κάθε ειδικά διασκευασμένο τραπέζι για τη διενέργεια παιγνίων με παιγνιόχαρτα.

δ. Για δήμους με πληθυσμό πάνω από 10.000 και μέχρι 50.000 κατοίκους, σε εκατό χιλιάδες (100.000) δραχμές, για κάθε μηχάνημα ηλεκτρονικού, ηλεκτρικού ή μηχανικού παιγνίου και για κάθε ειδικά διασκευασμένο τραπέζι για τη διενέργεια παιγνίων με παιγνιόχαρτα.

ε. Για δήμους με πληθυσμό πάνω από 50.000 κατοίκους, σε εκατόν σαράντα χιλιάδες (140.000) δραχμές, για κάθε μηχάνημα ηλεκτρονικού, ηλεκτρικού ή μηχανικού παιγνίου και για κάθε ειδικά διασκευασμένο τραπέζι για τη διενέργεια παιγνίων με παιγνιόχαρτα.

στ. Για εντευκτήρια σωματείων, συλλόγων και ομίλων, σε εκατόν ογδόντα χιλιάδες (180.000) δραχμές, για κάθε μηχάνημα ηλεκτρονικού, ηλεκτρικού ή μηχανικού παιγνίου και για κάθε ειδικά διασκευασμένο τραπέζι για τη διενέργεια παιγνίων με παιγνιόχαρτα.

6. Για τον υπολογισμό του πληθυσμού κάθε δήμου ή κοινότητας λαμβάνεται υπόψη η τελευταία απογραφή.

Η περιοχή της τέως Διοικήσεως Πρωτευούσης θεωρείται για την εφαρμογή του παρόντος άρθρου ως ένας Δήμος. Το αυτό ισχύει και για το Πολεοδομικό Συγκρότημα Θεσσαλονίκης.

Για την εφαρμογή των διατάξεων του παρόντος άρθρου, ειδικά διασκευασμένα τραπέζια για τη διενέργεια ψυχαγωγικών τεχνικών παιγνίων με παιγνιόχαρτα είναι αυτά τα οποία φέρουν σταθερή ή μη επικάλυψη ειδικού υφάσματος (τσόχα) ή άλλου πρόσφορου επιτρεπόμενου μέσου.

7. Το ετήσιο τέλος καταβάλλεται από τους ιδιοκτήτες των καταστημάτων διενέργειας ψυχαγωγικών τεχνικών παιγνίων στις αρμόδιες για τη φορολογία του εισοδήματός τους Δημόσιες Οικονομικές Υπηρεσίες (Δ.Ο.Υ.) ή από τους ιδιοκτήτες των παιγνιομηχανημάτων, είτε στις ίδιες πιο πάνω Δ.Ο.Υ. είτε στις αρμόδιες για τη φορολογία του εισοδήματός τους Δ.Ο.Υ. με την υποβολή:

α) δήλωσης απογραφής, στην οποία αναγράφεται ο αριθμός των παιγνιομηχανημάτων ή/και των ειδικά διασκευασμένων τραπεζιών και

β) υπεύθυνης δήλωσης του ν. 1599/1986 (ΦΕΚ 75 Α'), ότι: "στα παιγνιομηχανήματα ή/και στα ειδικά διασκευασμένα τραπέζια της συνυποβαλλόμενης δήλωσης απογραφής διεξάγονται και λειτουργούν αποκλειστικά και μόνο ψυχαγωγικά τεχνικά παίγνια."

Με την καταβολή του τέλους, η αρμόδια Δ.Ο.Υ. εκδίδει σχετικό αποδεικτικό καταβολής, προβαίνει στη θεώρηση της δήλωσης απογραφής και χορηγεί ειδικό αυτοκόλλητο σήμα για κάθε παιγνιομηχάνημα ή/και τραπέζι.

Το χορηγούμενο σήμα, μετά τη χορήγηση της άδειας διενέργειας και λειτουργίας ψυχαγωγικών τεχνικών παιγνίων της παραγράφου 2 του παρόντος άρθρου, επικολλάται σε εμφανές σημείο σε κάθε μηχάνημα και τραπέζι και αποτελεί ένδειξη, ότι αυτό έχει ληφθεί υπόψη για τον υπολογισμό του τέλους και ότι συμπεριλαμβάνεται στη δήλωση απογραφής.

8. Το τέλος που ορίζεται στην παράγραφο 5 του παρόντος άρθρου, καταβάλλεται για το έτος της πρώτης ή της συμπληρωματικής άδειας, πριν τη χορήγηση των αδειών, για έκαστο δε από τα επόμενα έτη εντός του τελευταίου διμήνου του προηγούμενου έτους εκείνου για το οποίο καταβάλλεται.

Εξαιρετικά, για το έτος 1997 το τέλος καταβάλλεται εντός τριών (3) μηνών από τη δημοσίευση του παρόντος νόμου στην Εφημερίδα της Κυβερνήσεως, πλην της περίπτωσης που μετά τη συμπλήρωση του τριμήνου θα χορηγηθεί πρώτη ή συμπληρωματική άδεια, οπότε εφαρμόζονται τα οριζόμενα στο προηγούμενο εδάφιο.

Στην εκδιδόμενη άδεια επισυνάπτονται θεωρημένα αντίγραφα της δήλωσης απογραφής και του αποδεικτικού καταβολής του τέλους.

Σε περίπτωση μετακίνησης ή μεταβίβασης μηχανήματος ή ειδικά διασκευασμένου τραπεζιού, για το οποίο έχει καταβληθεί το ετήσιο τέλος, δεν οφείλεται νέο τέλος για το ίδιο έτος, εκτός εάν η νέα εγκατάσταση γίνεται σε περιοχή για την οποία προβλέπεται μεγαλύτερο τέλος, οπότε καταβάλλεται η διαφορά του τέλους, χωρίς να χορηγείται νέο σήμα.

Τα χρηματικά ποσά, που καταβάλλονται ως ετήσιο τέλος διενέργειας ψυχαγωγικών τεχνικών παιγνίων, θεωρούνται δαπάνη της επιχείρησης και εκπίπτουν από τα ακαθάριστα έσοδα των επιχειρήσεων, των οποίων το καθαρό εισόδημα προσδιορίζεται λογιστικά ή από τα συνολικά καθαρά κέρδη των επιχειρήσεων, των οποίων το καθαρό εισόδημα προσδιορίζεται εξωλογιστικά ή από το καθαρό εισόδημα των επιχειρήσεων που προσδιορίζεται αντικειμενικά, σύμφωνα με τις διατάξεις των παραγράφων 1 έως 12 του άρθρου 33 του ν. 2238/1994. Το πιο πάνω ετήσιο τέλος δεν συμψηφίζεται με άλλους φόρους ή τέλη ούτε επιστρέφεται.

9. Σε περίπτωση απώλειας ή καταστροφής του σήματος δημιουργείται υποχρέωση προμήθειας νέου σήματος, με κα-

Σελίδα 126 

ταβολή του ποσού που αντιστοιχεί στο παιγνιομηχάνημα ή στο τραπέζι, για το οποίο προορίζεται το σήμα.

Σε περίπτωση εγκατάστασης ή λειτουργίας ψυχαγωγικών τεχνικών παιγνίων σε παιγνιομηχανήματα ή σε ειδικά διασκευασμένα τραπέζια, χωρίς την καταβολή του νόμιμου τέλους, επιβάλλεται από την αρμόδια Δ.Ο.Υ. πρόστιμο, το οποίο ανέρχεται στο πενταπλάσιο του, κατά τις παραγράφους 3 και 5, τέλους διενέργειας ψυχαγωγικών τεχνικών παιγνίων.

Σε περίπτωση μη επικόλλησης του σήματος επιβάλλεται πρόστιμο που ισούται με το διπλάσιο του ετήσιου τέλους, που αντιστοιχεί στο συγκεκριμένο παιγνιομηχάνημα ή τραπέζι. Πρόστιμο που ισούται με το διπλάσιο του ετήσιου τέλους επιβάλλεται και σε περίπτωση μη επικόλλησης του σήματος, σε παιγνιομηχάνημα που έχει υποστεί βλάβη και βρίσκεται εντός του χώρου διενέργειας ψυχαγωγικών τεχνικών παιγνίων.

10. Απαγορεύεται, με την επιφύλαξη των διατάξεων του ν. 2206/1994 (ΦΕΚ 62 Α'), η με οποιονδήποτε τρόπο εγκατάσταση και διενέργεια μικτών ή τυχερών παιγνίων.

Απαγορεύεται επίσης η με οποιονδήποτε τρόπο μετατροπή των παιγνιομηχανημάτων ψυχαγωγικών τεχνικών παιγνίων και η εγκατάσταση ή διενέργεια μικτών ή τυχερών παιγνίων επί αυτών.

Σε κάθε περίπτωση εγκατάστασης ή διενέργειας μικτών ή τυχερών παιγνίων, εφαρμόζονται ως προς τις κυρώσεις οι σχετικές διατάξεις του β.δ/τος 29/1971.

11. Στο Υπουργείο Οικονομικών συστήνεται Γνωμοδοτική Επιτροπή Παιγνίων, η οποία υπάγεται στον Υπουργό Οικονομικών. Με προεδρικό διάταγμα, που εκδίδεται με πρόταση του Υπουργού Οικονομικών, εντός τριών (3) μηνών από τη δημοσίευση του παρόντος νόμου, καθορίζεται η σύνθεση και το έργο της εν λόγω Επιτροπής, καθώς και κάθε άλλη αναγκαία λεπτομέρεια λειτουργίας της. Στον πρόεδρο και τα μέλη της Επιτροπής αυτής καταβάλλεται αποζημίωση, το ύψος της οποίας καθορίζεται με απόφαση του Υπουργού Οικονομικών.

12. Ο έλεγχος της εφαρμογής των οριζομένων από τις διατάξεις του παρόντος άρθρου, για μεν το έτος 1997 ενεργείται από τις Αστυνομικές Αρχές και το Σώμα Δίωξης Οικονομικού Εγκλήματος, για δε τα έτη 1998 και επόμενα ανατίθεται στο Σώμα Δίωξης Οικονομικού Εγκλήματος και στη Δημοτική Αστυνομία.

13. Ο τύπος και το περιεχόμενο του ειδικού σήματος, που επικολλάται σε κάθε παιγνιομηχάνημα και σε κάθε ειδικά διασκευασμένο τραπέζι, η εκτύπωση και διάθεση αυτού, καθώς και κάθε αναγκαία λεπτομέρεια σχετική με το σήμα αυτό, καθορίζεται με απόφαση του Υπουργού Οικονομικών, που δημοσιεύεται στην Εφημερίδα της Κυβερνήσεως.

Για το έτος 1997, οι όροι, οι προϋποθέσεις, η διαδικασία και τα δικαιολογητικά για τη χορήγηση των αδειών διενέργειας των ψυχαγωγικών τεχνικών παιγνίων, καθώς επίσης και κάθε άλλη αναγκαία λεπτομέρεια για την εφαρμογή των διατάξεων του παρόντος άρθρου, καθορίζονται με απόφαση των Υπουργών Οικονομικών και Δημόσιας Τάξης.

Για τα έτη 1998 και επόμενα, οι όροι, οι προϋποθέσεις, η διαδικασία, τα δικαιολογητικά, καθώς επίσης και κάθε άλλη αναγκαία λεπτομέρεια για τη χορήγηση και την ανάκληση των αδειών διενέργειας των ψυχαγωγικών τεχνικών παιγνίων και για την εφαρμογή των διατάξεων του παρόντος άρθρου καθορίζονται με απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών.

14. Η προθεσμία που προβλέπεται από τη διάταξη της παραγράφου 2 του άρθρου 7 του ν. 2390/1996, για την υποβολή της αίτησης για την ανανέωση της άδειας διενέργειας τεχνικών παιγνίων του έτους 1996, που έληγε στις 21 Ιουνίου 1996, παρατείνεται, από τότε που έληγε, μέχρι και 2 Δεκεμβρίου 1996.

Δεν επιβάλλονται πρόστιμα μη καταβολής του τέλους ή μη επικόλλησης του σήματος, για παραβάσεις που έχουν βεβαιωθεί κατά το χρονικό διάστημα από 21 Μαρτίου 1996 μέχρι και 2 Δεκεμβρίου 1996.

Οι μέχρι τη δημοσίευση του παρόντος νόμου εκδοθείσες, κατ' εφαρμογή του άρθρου 5 παράγραφος 8 του β.δ/τος 29/1971, διοικητικές πράξεις αφαίρεσης της άδειας διενέργειας τεχνικών παιγνίων, καθώς και εκείνες, η διαδικασία έκδοσης των οποίων δεν έχει ολοκληρωθεί μέχρι τη δημοσίευση του παρόντος νόμου, δεν εκτελούνται ούτε εκδίδονται, αντίστοιχα.

15. Καταργούνται οι διατάξεις των παραγράφων 3 και 5 του άρθρου 1, το άρθρο 2 και διαγράφεται η φράση "ή δρασάντων αντεθνικώς" της παραγράφου 4 του άρθρου 5 του β.δ/τος 29/1971. Ομοίως, καταργείται ολόκληρο το άρθρο 7 του ν. 2390/1996 και κάθε άλλη διάταξη που αντίκειται στις διατάξεις του παρόντος άρθρου.

16. Η ισχύς του παρόντος άρθρου αρχίζει από την 1η Ιανουαρίου 1997, εκτός από τις περιπτώσεις που ορίζεται διαφορετικά στις επί μέρους διατάξεις αυτού.

'Αρθρο 9

Φορολογικές ρυθμίσεις ναυτικών

1. Στην παράγραφο 5 του άρθρου 6 του ν. 2238/1994 (ΦΕΚ 151 Α') προστίθεται περίπτωση ι', που έχει ως εξής:

"ι) Οι αποδοχές των αλλοδαπών κατώτερων πληρωμάτων των εμπορικών πλοίων".

2. Η ισχύς των διατάξεων της προηγούμενης παραγράφου αρχίζει για τα εισοδήματα που αποκτώνται από την 1η Ιανουαρίου 1997 και μετά.

3. Η παράγραφος 1 του άρθρου 29 του ν. 2459/1997 αντικαθίσταται ως εξής:

"1. Ο φόρος που αναλογεί με βάση τη δήλωση καταβάλλεται σε τρεις (3) ίσες διμηνιαίες δόσεις, από τις οποίες η πρώτη καταβάλλεται με την υποβολή της εμπρόθεσμης δήλωσης, οι δε υπόλοιπες την τελευταία εργάσιμη για τις δημόσιες υπηρεσίες ημέρα των διμήνων που ακολουθούν.

Κατ' εξαίρεση ο φόρος που αναλογεί στις δηλώσεις έτους 1997 καταβάλλεται σε δύο (2) ίσες διμηνιαίες δόσεις, εκ των οποίων η πρώτη καταβάλλεται την τελευταία εργάσιμη για τις δημόσιες υπηρεσίες ημέρα του επόμενου από τη βεβαίωση του φόρου μήνα."

'Αρθρο 10

Τράπεζα Τροφίμων και λοιπές διατάξεις

1. Στην υποπερίπτωση γγ' της περίπτωσης α' της παραγράφου 1 του άρθρου 31 του ν. 2238/1994 (ΦΕΚ 151 Α') μετά το δεύτερο εδάφιο προστίθενται δύο νέα εδάφια, ως ακολούθως:

"Η αξία των ειδών διατροφής που δωρίζονται από επιχειρήσεις, οι οποίες παράγουν ή εμπορεύονται τέτοια αγαθά, προς το κοινωφελές ίδρυμα με την επωνυμία "ΤΡΑΠΕΖΑ ΤΡΟΦΙΜΩΝ - ΙΔΡΥΜΑ ΓΙΑ ΤΗΝ ΚΑΤΑΠΟΛΕΜΗΣΗ ΤΗΣ ΠΕΙΝΑΣ" (ΦΕΚ 540 Β'/1995). Για την εφαρμογή του προηγούμενου εδαφίου, ως αξία των δωριζόμενων ειδών διατροφής λαμβάνεται το κόστος απόκτησης ή παραγωγής τους, κατά περίπτωση και είναι απαραίτητη η έκδοση του οριζόμενου από τις διατάξεις του άρθρου 14 του Κ.Β.Σ. φορολογικού στοιχείου."

2. Οι διατάξεις της παραγράφου 13 του άρθρου 11 του ν. 2367/1995 (ΦΕΚ 261 Α') καταργούνται.

Τυχόν πιστωτικό υπόλοιπο φόρου προστιθέμενης αξίας του προμηθευτή - πωλητή, που προέκυψε λόγω αδυναμίας συμψηφισμού του φόρου των εισροών του με το φόρο των εκροών εξαιτίας του ειδικού τρόπου απόδοσης του φόρου που αναλογούσε στην αξία των πωληθέντων αγαθών, κατά τις ως άνω διατάξεις του ν. 2367/1995, επιστρέφεται κατά το μέρος που δεν έγινε δυνατός ο συμψηφισμός του με αντίστοιχο φόρο εκροών.

Η επιστροφή αυτή θα γίνει με τη διαδικασία της αριθμ. 1031790/2051/575/0014/ΠΟΛ.1078/2.4.1991 απόφασης του Υπουργού Οικονομικών.

Το Ελληνικό Δημόσιο μέσω της Διεύθυνσης Κρατικών Λαχείων συμμετέχει στις κληρώσεις που διοργανώνονται από την Ευρωπαϊκή 'Ενωση Κρατικών Λαχείων (AELLE) με την 
Σελίδα 127 

κυκλοφορία έκτακτων ή ειδικών εκδόσεων των κρατικών λαχείων, που ήδη υφίστανται, προσαρμοσμένων στις εκάστοτε τεχνικές προδιαγραφές που ορίζονται από την 'Ενωση αυτή.

Το καθαρό προϊόν από την πώληση του λαχείου τούτου εισάγεται στον Προϋπολογισμό του Κράτους και αποτελεί δημόσιο έσοδο.

Με αποφάσεις του Υπουργού Οικονομικών ρυθμίζονται όλα τα θέματα που αφορούν το ποσοστό συμμετοχής του Ελληνικού Δημοσίου στην ευρωπαϊκή κλήρωση, τον τρόπο πληρωμής αυτού και κάθε άλλη αναγκαία λεπτομέρεια, που αφορά στη λειτουργία των έκτακτων ή ειδικών εκδόσεων των κρατικών λαχείων.

4. Στο άρθρο 23 του ν. 2459/1997 (ΦΕΚ 17 Α') προστίθεται περίπτωση κστ', που έχει ως εξής:

"κστ) Οι επιχειρήσεις που έχουν τεθεί υπό το καθεστώς της ειδικής εκκαθάρισης του ν. 2000/1991 (ΦΕΚ 206 Α'), όπως ισχύει".

'Αρθρο 11

Κίνητρα για μετεγκατάσταση επιχειρήσεων

1. Στο άρθρο 5 παρ. 2 του κωδικοποιημένου με το άρθρο 1 του π.δ/τος 456/1995 (ΦΕΚ 269 Α'/29.12.1995) ν. 1892/1990 και μετά την 7η πρόταση, προστίθεται εδάφιο ως εξής:

"Ειδικά, προκειμένου για τη μετεγκατάσταση επιχειρήσεων κατά τις διατάξεις του άρθρου 9 παράγραφος 4, περιπτώσεις (α) και (β), ως ιδία συμμετοχή του φορέα στην επένδυση νοείται και τμήμα των εσόδων της επιχείρησης από την πώληση των κτιρίων ή και γηπέδων της που εγκαταλείπονται λόγω της μετεγκατάστασης. Στις περιπτώσεις αυτές ως ιδία συμμετοχή νοείται το μέρος των συνολικών εσόδων της πώλησης το οποίο απομένει μετά την αφαίρεση τυχόν φορολογικών επιβαρύνσεων που επιβάλλονται επί του εισπραχθέντος τιμήματος στα πλαίσια της εκάστοτε ισχύουσας νομοθεσίας για τη φορολογία επιχειρήσεων, χωρίς να απαιτείται αύξηση του εταιρικού κεφαλαίου ή ύπαρξη φορολογηθέντων αποθεματικών.

Προϋπόθεση για την εφαρμογή της ρύθμισης αυτής είναι η πώληση των ως άνω ακινήτων να γίνεται μετά την ημερομηνία υποβολής της αίτησης υπαγωγής της επένδυσης στις διατάξεις του παρόντος. Μέχρι την πραγματοποίηση της πώλησης των άνω ακινήτων, η καταβολή των δόσεων της επιχορήγησης, εκτός από τις δύο τελευταίες δόσεις, γίνεται, εφόσον για την πραγματοποίηση της επένδυσης έχει δαπανηθεί κάθε φορά από τα διαθέσιμα της επιχείρησης ποσό αντίστοιχο τις ίδιας συμμετοχής, κατά παρέκκλιση των οριζομένων σχετικά στην παράγραφο 3 του άρθρου αυτού.

Για την υπαγωγή στις διατάξεις του παρόντος τέτοιων επενδύσεων που πρόκειται να καλύψουν την ιδία τους συμμετοχή και με έσοδα από πώληση των ως άνω ακινήτων, ελέγχεται η επαρκής δυνατότητα της επιχείρησης να δαπανήσει, μέχρι την πώληση των ακινήτων, τα ποσά αυτά εκ των διαθεσίμων της."

2. Οι ρυθμίσεις της προηγούμενης παραγράφου εφαρμόζονται και για τις επενδύσεις μετεγκατάστασης επιχειρήσεων κατά το άρθρο 9 παράγραφος 4 περιπτώσεις (α) και (β) του ν. 1892/1990, που μέχρι την έναρξη ισχύος του παρόντος έχουν υποβληθεί για υπαγωγή τους στις διατάξεις του ν. 1892/1990, αλλά δεν έχουν ολοκληρωθεί οι διαδικασίες εξέτασής τους, καθώς και για εκείνες που έχουν υπαχθεί στις διατάξεις του εν λόγω νόμου και μέχρι την έναρξη ισχύος του παρόντος δεν έχουν ολοκληρωθεί. Η προϋπόθεση της προηγούμενης παραγράφου για πώληση των ακινήτων μετά την ημερομηνία υποβολής της αίτησης υπαγωγής της επένδυσης δεν έχει εφαρμογή για όσες από τις επενδύσεις αυτές έχουν μεν προβεί στην πώλησή τους μέσα στο τελευταίο εξάμηνο προ της ημερομηνίας υποβολής της αίτησης υπαγωγής, αλλά μέχρι την ημερομηνία υποβολής δεν έχει εγκαταλειφθεί από την επιχείρηση η παραγωγική χρησιμοποίηση των ακινήτων αυτών και τα έσοδα από την πώλησή τους δεν έχουν αναλωθεί σε άλλους σκοπούς.

'Αρθρο 12

Ρυθμίσεις Φ.Π.Α.

Φυσικά ή νομικά πρόσωπα που υπόκεινται στο φόρο προστιθέμενης αξίας, σύμφωνα με τις διατάξεις του ν. 1642/1986 για τα τέλη και δικαιώματα στις υπηρεσίες ύδρευσης και μεταφοράς πόσιμου νερού, που, με βάση σύμβαση με τις νομαρχίες ή τους Ο.Τ.Α. ή το Δημόσιο γενικότερα, δεν κατέβαλαν το νόμιμο Φ.Π.Α., δεν υποχρεούνται να αποδώσουν το φόρο προστιθέμενης αξίας που αναλογεί στις υπηρεσίες που παρασχέθηκαν μέχρι 31.12.1996, εφόσον οι νομαρχίες ή οι Ο.Τ.Α. ή το Δημόσιο γενικότερα δεν κατέβαλαν ως όφειλαν το σχετικό ποσό του φόρου προστιθέμενης αξίας.

Πράξεις επιβολής φόρου προστιθέμενης αξίας, προστίμων κ.λπ. που αφορούν στις παραπάνω υπηρεσίες και έχουν εκδοθεί για την ανωτέρω χρονική περίοδο, εφόσον δεν έχουν καταστεί με οποιονδήποτε τρόπο οριστικές, παύουν να ισχύουν."

'Αρθρο 13

Εκκρεμείς υποθέσεις προσωπικών ειδών

μετοικούντων προσώπων

Οι παράγραφοι 2 και 3 του άρθρου 13 του ν. 2443/1996 αναδιατυπώνονται ως εξής:

"2. Οι διατάξεις των παραγράφων 1 και 5 του άρθρου 9 της Δ. 245/1988 απόφασης του Υπουργού Οικονομικών, όπως αντικαθίσταται με την παρ. 1 του άρθρου αυτού, εφαρμόζονται και σε εκκρεμείς υποθέσεις ενώπιον των τελωνειακών και δικαστικών αρχών για προσωπικά είδη που έχουν παραληφθεί βάσει της πιο πάνω απόφασης, καθώς και της Δ. 264/23/1985 απόφασης του Υπουργού Οικονομικών (ΦΕΚ 139 Β'), που κυρώθηκε με το ν. 1591/1986 (ΦΕΚ 50 Α'), εφόσον δεν έχει εκδοθεί αμετάκλητη δικαστική απόφαση και οι ενδιαφερόμενοι παραιτηθούν των ενδίκων μέσων και καταβάλουν τα οριζόμενα στις παρ. 1 και 5 ποσά χωρίς προσαυξήσεις εκπρόθεσμης καταβολής μέχρι 31 Οκτωβρίου 1997.

Για επιβατικά αυτοκίνητα, τα οποία κατά το χρόνο του τελωνισμού τους ήταν νέας ή αντιρρυπαντικής τεχνολογίας, με την έννοια ότι έφεραν εκ κατασκευής καταλύτη και ήταν αντιρρυπαντικής τεχνολογίας, και όχι κατ' ανάγκη καινουργή, και χρεώθηκαν ποσά ειδικού φόρου κατανάλωσης με βάση τους συντελεστές του άρθρου 1 του ν. 363/1976, επαναχρεώνονται με βάση τους συντελεστές του άρθρου 1 του ν. 1858/1989 (ΦΕΚ 148 Α') ή του άρθρου 37 του ν. 1882/1990, που ίσχυαν κατά τον ίδιο χρόνο.

Τυχόν ασκηθείσα ποινική δίωξη παύει οριστικά με πράξη του αρμόδιου εισαγγελέα και τα δεσμευθέντα ή κατασχεθέντα προσωπικά είδη αποδίδονται στους δικαιούχους.

Καταβληθέντα ποσά σε εκτέλεση πράξεων ή αποφάσεων των αρμόδιων τελωνειακών αρχών συμψηφίζονται με πράξη της αρμόδιας τελωνειακής αρχής μέχρι των προσδιορισθέντων ποσών των παραγράφων 1 και 5 και τα τυχόν επιπλέον δεν επιστρέφονται.

3. Οι διατάξεις της προηγούμενης παραγράφου 2 έχουν εφαρμογή για τα πρόσωπα που άσκησαν το δικαίωμα της μετοικεσίας, καθώς και για τους αγοραστές ή κατόχους των αυτοκινήτων και λοιπών ειδών για τους οποίους διαπιστώθηκε παράβαση των σχετικών διατάξεων, όχι όμως γαι άλλα άτομα που καθ' οιονδήποτε τρόπο συμμετείχαν στην παραπάνω παράβαση, ιδίως δε για όσους αναμείχθηκαν ως έμποροι ή επαγγελματίες στη σχετική παράβαση για τους οποίους εφαρμόζεται η κείμενη νομοθεσία."

'Αρθρο 14

Μεταβίβαση περιουσιακών στοιχείων

ελευθέρων βαρών

Η έννοια της διατάξεως του άρθρου 4 παράγραφος 1 εδάφιο β' του ν. 2330/1995 (ΦΕΚ 172 Α'), για ανάλογη εφαρμογή του άρθρου 1279 του Αστικού Κώδικα ως προς τα εισφερόμενα στο νέο νομικό πρόσωπο περιουσιακά στοιχεία, είναι ότι τα περιουσιακά αυτά στοιχεία περιέρχονται στο νέο νομικό πρόσωπο ελεύθερα από τις τυχόν υπάρχουσες προσημειώσεις

Σελίδα 128 

από το χρόνο συστάσεως του νέου νομικού προσώπου. Η εξάλειψη των προσημειώσεων αυτών γίνεται με αίτηση του νέου νομικού προσώπου στον αρμόδιο υποθηκοφύλακα.

'Αρθρο 15

Ανταλλακτήρια συναλλάγματος

Μετά την παράγραφο 2 του άρθρου 2 του ν. 5422/ 1932, όπως αντικαταστάθηκε με την παρ. 2 του άρθρου 26 του ν. 2076/1992, προστίθενται παράγραφοι 3, 4, 5 και 6 ως εξής:

"3. Η Τράπεζα της Ελλάδος δύναται να θέτει το γενικό κανονιστικό πλαίσιο των όρων και προϋποθέσεων της λειτουργίας, του ελέγχου και της εποπτείας των εξουσιοδοτημένων να διενεργούν πράξεις αγοράς και πώλησης συναλλάγματος προσώπων, νομικών ή φυσικών, ιδίως των πιστωτικών ιδρυμάτων και των ανταλλακτηρίων συναλλάγματος.

Το κανονιστικό πλαίσιο για τα ανταλλακτήρια συναλλάγματος, τα οποία λειτουργούν κατόπιν άδειας της Τράπεζας της Ελλάδος, ως ανώνυμες εταιρίες αποκλειστικού σκοπού, μπορεί να προβλέπει την υποχρέωση καταβολής ελάχιστου μετοχικού κεφαλαίου, μεγαλύτερου από το προβλεπόμενο για τις ανώνυμες εταιρίες, τη διαφοροποίησή του ανάλογα με τον αριθμό των λειτουργούντων καταστημάτων, καθώς και την κατάθεση μέρους του στην Τράπεζα της Ελλάδος υπό μορφή εγγύησης για τις κυρώσεις της παραγράφου 4 του παρόντος άρθρου.

Το ως άνω κανονιστικό πλαίσιο καταλαμβάνει και τα πρόσωπα που ήδη διενεργούν πράξεις αγοράς και πώλησης συναλλάγματος, μετά πάροδο προθεσμίας συμμόρφωσης που θέτει η Τράπεζα της Ελλάδος.

Η Τράπεζα της Ελλάδος δύναται να καθορίζει ότι οι δαπάνες ελέγχου βαρύνουν τα ελεγχόμενα πρόσωπα. Στην περίπτωση αυτή προσδιορίζει επίσης το είδος, την έκταση και τον τρόπο είσπραξης των δαπανών, οι οποίες μπορεί να διαφοροποιούνται κατά κατηγορία ελεγχόμενων προσώπων.

4. Η Τράπεζα της Ελλάδος θεσπίζει πλαίσιο διοικητικών κυρώσεων και προσδιορίζει τις λεπτομέρειες εφαρμογής τους, κατά των προσώπων που ενεργούν κατά παράβαση των διατάξεων του άρθρου αυτού, των κανονιστικών και ατομικών πράξεων της Τράπεζας της Ελλάδος που εκδίδονται κατ' εφαρμογή του παρόντος και της εν γένει συναλλαγματικής νομοθεσίας. Οι κυρώσεις αυτές μπορεί να συνίστανται ιδία σε διοικητικά πρόστιμα, τα οποία αποτελούν έσοδα του Δημοσίου και εισπράττονται κατά τις διατάξεις περί είσπραξης δημοσίων εσόδων, καθώς και στην αναστολή λειτουργίας ή την οριστική ανάκληση της άδειας της λειτουργίας, η οποία, προκειμένου περί ανταλλακτηρίων συναλλάγματος, επιφέρει αναγκαστικά τη θέση της εταιρίας υπό εκκαθάριση.

Τα διοικητικά πρόστιμα υπολογίζονται είτε (α) ως ποσοστό, μέχρι τριάντα επί τοις εκατό (30%), επί της αξίας του αντικειμένου της παράβασης είτε (β) ως εφάπαξ ποσό, μέχρι δραχμών ογδόντα εκατομμυρίων (80.000.000), το οποίο ποσό μπορεί να αναπροσαρμόζεται τιμαριθμικά με πράξη του Διοικητή της Τράπεζας της Ελλάδος.

Οι διατάξεις της παραγράφου αυτής δεν θίγουν την ισχύ των διατάξεων της παραγράφου 10 του άρθρου 26 του ν. 2076/1992.

5. Ανεξαρτήτως διοικητικών κυρώσεων, οι παραβάτες των διατάξεων του άρθρου αυτού και των κατ' εφαρμογή των εκδιδόμενων κανονιστικών και ατομικών πράξεων της Τράπεζας της Ελλάδος τιμωρούνται κατά τους όρους και με τις ποινές του άρθρου 458 του Ποινικού Κώδικα.

6. Οι κατά το παρόν άρθρο αρμοδιότητες της Τράπεζας της Ελλάδος ασκούνται με πράξεις του Διοικητή της ή των υπ' αυτού εξουσιοδοτημένων οργάνων."

'Αρθρο 16

Συγχώνευση πιστωτικών ιδρυμάτων

1. Συγχώνευση πιστωτικών ιδρυμάτων, κατά την έννοια του άρθρου 2 παρ. 1 του ν. 2076/1992 (ΦΕΚ 130 Α'), πραγματοποιείται είτε με απορρόφηση είτε με σύσταση νέας εταιρείας, κατά τους ορισμούς του άρθρου 68 του κ.ν. 2190/1920. Με τη συγχώνευση με απορρόφηση εξομοιώνονται και οι πράξεις που ορίζονται στο άρθρο 79 του κ.ν. 2190/1920.

2. Στη συγχώνευση της παραγράφου 1 εφαρμόζονται οι διατάξεις των άρθρων 69 έως και 80 του κ.ν. 2190/1920, εκτός εάν ορίζεται διαφορετικά στο παρόν άρθρο.

3. Οι διατάξεις του παρόντος άρθρου δεν εφαρμόζονται στα πιστωτικά ιδρύματα που μνημονεύονται στο άρθρο 3 παρ. 2 και 3 του ν. 2076/1992 (ΦΕΚ 130 Α') και στα πιστωτικά ιδρύματα που συνιστώνται και λειτουργούν με τη μορφή αμιγούς πιστωτικού συνεταιρισμού, σύμφωνα με τις διατάξεις της παραγράφου 1 του άρθρου 5 του ν. 2076/1992 (ΦΕΚ 130 Α').

4. Για την εκτίμηση των περιουσιακών στοιχείων των συγχωνευόμενων πιστωτικών ιδρυμάτων συντάσσεται έκθεση προς τη Γενική Συνέλευση των μετόχων από την Επιτροπή Εμπειρογνωμόνων του άρθρου 9 του κ.ν. 2190/1920, εφαρμοζομένων των διατάξεων του άρθρου 71 του κ.ν. 2190/1920.

5. Αντί της εκτίμησης της παραγράφου 4 μπορεί να γίνει ενοποίηση των στοιχείων ενεργητικού και παθητικού των υπό συγχώνευση πιστωτικών ιδρυμάτων, όπως αυτά εμφανίζονται σε ισολογισμούς τους που συντάσσονται για το σκοπό αυτόν και μεταφέρονται ως στοιχεία του ισολογισμού του πιστωτικού ιδρύματος, απορροφώντος ή νέου. Η ημερομηνία των ισολογισμών αυτών είναι κοινή και μπορεί να ανατρέχει μέχρι και στη ληκτική ημερομηνία της τελευταίας κλεισμένης χρήσης.

Στην περίπτωση αυτή η διενέργεια του ελέγχου για τη διαπίστωση της λογιστικής αξίας των περιουσιακών στοιχείων των πιστωτικών ιδρυμάτων που συμμετέχουν στη συγχώνευση πραγματοποιείται από έναν τουλάχιστον ορκωτό ελεγκτή, που ορίζεται για το σκοπό αυτόν από κάθε πιστωτικό ίδρυμα που συμμετέχει στη συγχώνευση και συντάσσει προς το σκοπό αυτόν σχετική έκθεση.

Στις εκθέσεις των ορκωτών ελεγκτών περιλαμβάνεται δήλωση ότι έγινε έλεγχος του σχεδίου συμβάσεως συγχώνευσης, καθώς και διατύπωση γνώμης για το αν η σχέση ανταλλαγής των μετοχών είναι δίκαιη και λογική. Στις ίδιες εκθέσεις πρέπει να περιλαμβάνονται τουλάχιστον οι εξής πληροφορίες: α) η μέθοδος ή οι μέθοδοι που υιοθετήθηκαν για τον καθορισμό της προτεινόμενης σχέσης ανταλλαγής των μετοχών και β) δήλωση για το αν η μέθοδος ή οι μέθοδοι που υιοθετήθηκαν είναι κατάλληλες για την ή τις συγκεκριμένες περιπτώσεις, τις αξίες που προέκυψαν από την εφαρμογή κάθε μεθόδου και γνώμη για τη βαρύτητα που αποδόθηκε σε ορισμένες μεθόδους για τον προσδιορισμό των αξιών αυτών. Στην έκθεση αναφέρονται επίσης τυχόν δυσκολίες που προέκυψαν κατά την εκτίμηση της κατά τα ανωτέρω σχέσης ανταλλαγής. 

Ως μετοχικό κεφάλαιο του πιστωτικού ιδρύματος που προέρχεται από τη συγχώνευση θεωρείται το άθροισμα των μετοχικών κεφαλαίων των υπό συγχώνευση πιστωτικών ιδρυμάτων.

'Ολες οι πράξεις που διενεργούνται από τα συγχωνευόμενα πιστωτικά ιδρύματα μετά την ημερομηνία των ισολογισμών συγχώνευσης θεωρούνται ότι διενεργήθηκαν για λογαριασμό του προερχόμενου από τη συγχώνευση πιστωτικού ιδρύματος και τα ποσά αυτών μεταφέρονται με συγκεντρωτική εγγραφή στα βιβλία αυτού.

6. Εφόσον μεταξύ των στοιχείων του παθητικού των υπό συγχώνευση πιστωτικών ιδρυμάτων υφίσταται υπόλοιπο ζημιών τρέχουσας ή προηγούμενων χρήσεων, το υπόλοιπο αυτό εμφανίζεται σε ιδιαίτερο λογαριασμό στον ισολογισμό του προερχόμενου από τη συγχώνευση πιστωτικού ιδρύματος. Για το ποσό αυτό των ζημιών δεν έχουν εφαρμογή οι διατάξεις της παραγράφου 3 του άρθρου 4 του ν. 2238/1994 (ΦΕΚ 151 Α'). 

7. Δεν απαιτείται περιγραφή των περιουσιακών στοιχείων των συγχωνευόμενων πιστωτικών ιδρυμάτων στη σύμβαση της συγχώνευσης ούτε στο καταστατικό.

8. Η μεταγραφή των ακινήτων και εμπραγμάτων δικαιωμάτων 

Σελίδα 129 

γενικώς που μεταβιβάζονται από τα συγχνευόμενα πιστωτικά ιδρύματα στο όνομα του από τη συγχώνευση προερχόμενου νέου πιστωτικού ιδρύματος ή του απορροφώντος, εφόσον δεν υπάρχει περιγραφή αυτών στη σύμβαση ή το καταστατικό, γίνεται εφαρμοζομένων κατ' αναλογία των διατάξεων του άρθρου 1197 του Αστικού Κώδικα, με καταχώριση στα οικεία βιβλία μεταγραφών αποσπάσματος της σύμβασης ή του καταστατικού, στο οποίο να εμφαίνεται ότι το απορροφόν ή το νέο πιστωτικό ίδρυμα είναι καθολικός διάδοχος των συγχωνευομένων, με έκθεση που περιέχει τα απαιτούμενα από το άρθρο 1194 του Α.Κ. στοιχεία των εμπραγμάτων δικαιωμάτων και την ταυτότητα των ακινήτων που αφορούν.

9. Η σύμβαση συγχώνευσης, το καταστατικό, η εισφορά και μεταβίβαση των περιουσιακών στοιχείων των συγχωνευόμενων πιστωτικών ιδρυμάτων, κάθε σχετική πράξη ή συμφωνία που αφορά την εισφορά ή μεταβίβαση στοιχείων ενεργητικού ή παθητικού ή άλλων δικαιωμάτων και υποχρεώσεων, καθώς και κάθε εμπράγματου ενοχικού ή άλλου δικαιώματος, οι μετοχές που θα εκδοθούν, οι αποφάσεις των γενικών συνελεύσεων των συγχωνευόμενων πιστωτικών ιδρυμάτων, η σχέση συμμετοχής στο κεφάλαιο του νέου πιστωτικού ιδρύματος, καθώς και κάθε άλλη συμφωνία ή πράξη που απαιτείται για τη συγχώνευση, τη σύσταση και το καταστατικό του νέου πιστωτικού ιδρύματος, η δημοσίευση αυτών στο τεύχος Ανωνύμων Εταιρειών και Εταιρειών Περιορισμένης Ευθύνης της Εφημερίδας της Κυβερνήσεως και η μεταγραφή στα βιβλία μεταγραφών εμπραγμάτων δικαιωμάτων απαλλάσσονται παντός φόρου, τέλους χαρτοσήμου ή άλλου τέλους, εισφοράς ή δικαιώματος υπέρ του Δημοσίου ή οποιουδήποτε τρίτου, συμπεριλαμβανομένων των αμοιβών, των παγίων και αναλογικών δικαιωμάτων, επιδομάτων ή άλλων τελών υπέρ υποθηκοφυλάκων. Ειδικά:

α) για το φόρο συγκέντρωσης κεφαλαίου εφαρμόζονται οι διατάξεις του ν. 1676/1986 (ΦΕΚ 204 Α') και της παραγράφου 41 του άρθρου 15 του ν. 2166/1993 (ΦΕΚ 137 Α') και β) για το φόρο προστιθέμενης αξίας εφαρμόζονται οι διατάξεις της παραγράφου 4 του άρθρου 5 του ν. 1642/1986 (ΦΕΚ 125 Α'), όπως ισχύει.

10. Τα δικαιώματα του συμβολαιογράφου για τη σύμβαση της συγχώνευσης και το καταστατικό του τυχόν συνιστώμενου με τη συγχώνευση νέου πιστωτικού ιδρύματος ή την τυχόν συνεπεία της συγχώνευσης τροποποίηση του καταστατικού του απορροφώντος πιστωτικού ιδρύματος ορίζονται σε πάγιο ποσό δραχμών 5.000.000 και δεν οφείλονται αναλογικά δικαιώματα.

11. Ουδεμία φορολογική υποχρέωση δημιουργείται για το νέο πιστωτικό ίδρυμα που συνιστάται με τη συγχώνευση ή για το απορροφόν και το απορροφώμενο πιστωτικό ίδρυμα, καθώς και για τους μετόχους τους, συνεπεία της συγχώνευσης, ιδίως για τυχόν εμφανιζόμενες υπεραξίες που προκύπτουν από τη συγχώνευση, με εξαίρεση το φόρο συγκέντρωσης κεφαλαίων, υπό την επιφύλαξη των διατάξεων του άρθρου 18 του ν. 1676/ 1986 (ΦΕΚ 204 Α').

12. Ειδικά αφορολόγητα αποθεματικά εκ των μη διανεμόμενων κερδών ή άλλα αφορολόγητα αποθεματικά ή αφορολόγητες κρατήσεις επί των κερδών που υφίστανται στα συγχωνευόμενα πιστωτικά ιδρύματα δεν υπόκεινται σε φορολόγηση κατά το χρόνο της συγχώνευσης, εφόσον μεταφέρονται και εμφανίζονται αυτούσια σε αντίστοιχους ειδικούς λογαριασμούς του απορροφώντος ή του νέου πιστωτικού ιδρύματος. Τα οριζόμενα στο προηγούμενο εδάφιο ισχύουν και στην περίπτωση κατά την οποία η συγχώνευση διενεργείται κατά την παράγραφο 4 του παρόντος άρθρου.

13. 'Οπου σε νόμο, διάταγμα ή υπουργική απόφαση αναφέρεται κάποιο από τα συγχωνευόμενα πιστωτικά ιδρύματα, νοείται ότι αναφέρεται κατά περίπτωση το απορροφόν ή το νέο πιστωτικό ίδρυμα που συνιστάται με τη συγχώνευση.

14. Κάθε διάταξη νόμου, διατάγματος ή υπουργικής απόφασης υπέρ κάποιου από τα συγχωνευόμενα πιστωτικά ιδρύματα θεωρείται ότι ισχύει, κατά περίπτωση, υπέρ του απορροφώντος ή του νέου.

15. Στην περίπτωση του άρθρου 84 παρ. 3 εδ. γ' του ν. 1969/1991 "Εταιρείες Επενδύσεων Χαρτοφυλακίου, Αμοιβαία Κεφάλαια, διατάξεις εκσυγχρονισμού και εξυγιάνσεως της Κεφαλαιαγοράς και άλλες διατάξεις" (ΦΕΚ 167 Α') εφαρμόζονται εφεξής οι παράγραφοι 9 έως και 12 του παρόντος άρθρου.

16. Οι διατάξεις των παραγράφων 4 έως και 12 εφαρμόζονται και επί διασπάσεως πιστωτικών ιδρυμάτων (με την επιφύλαξη της παραγράφου 3) κατά τα άρθρα 81 έως και 89 του κ.ν. 2190/1920, όπως ισχύει, καθώς και επί εισφοράς από λειτουργούν πιστωτικό ίδρυμα κλάδου, μέρους, τμήματος ή υποκαταστήματός του σε άλλο λειτουργούν πιστωτικό ίδρυμα.

17. Στη μεταβίβαση από πιστωτικό ίδρυμα κλάδου, μέρους ή τμήματος της επιχείρησής του ή υποκαταστήματός του προς άλλο πιστωτικό ίδρυμα έχουν εφαρμογή οι διατάξεις της παραγράφου 4 του άρθρου 5 και της παραγράφου 4 του άρθρου 8 του ν. 1642/1986 (ΦΕΚ 125 Α'), όπως ισχύει.

18. Τα άρθρα 1 έως και 15 του ν. 2292/1953 "περί συγχωνεύσεως ανωνύμων τραπεζιτικών εταιρειών" (ΦΕΚ 31 Α') καταργούνται, με εξαίρεση το άρθρο 2, όπως αντικαταστάθηκε από την παράγραφο 7 του άρθρου 26 του ν. 2076/1992 (ΦΕΚ 130 Α') και το άρθρο 3 αυτού.

19. Διαδικασία συγχωνεύσεως ή διασπάσεως πιστωτικών ιδρυμάτων ή εισφοράς κλάδου, μέρους, τμήματος ή υποκαταστήματος διεπόμενη από τις διατάξεις του παρόντος άρθρου, η οποία έχει αρχίσει σύμφωνα με το περιεχόμενο των διατάξεων του άρθρου αυτού, είναι εξυπαρχής νόμιμη.

'Αρθρο 17

Παραχώρηση Δημόσιου Κτήματος

Παραχωρείται κατά πλήρη κυριότητα στον Οικοδομικό Συν/σμό Υπαξιωματικών Αστυφυλάκων της Τέως Αστυνομίας Πόλεων, τμήμα του δημόσιου κτήματος με αριθμ. Β.Κ. 1958, έκτασης 45.110 τ.μ., που βρίσκεται στην περιοχή Φτυλίτσα Κοινότητας Αγ. Σεραφείμ Ν. Φθιώτιδας, όπως αυτό απεικονίζεται στο από 2.8.1996 τοπογραφικό διάγραμμα της ΤΥΔΚ Ν. Φθιώτιδας, που συμπληρώθηκε από τη Δ/νση Τεχνικών Υπηρεσιών του Υπουργείου Οικονομικών.

Η παραχώρηση γίνεται ύστερα από αίτηση του Οικοδομικού Συν/σμού Υπαξιωματικών Αστυφυλάκων της τέως Αστυνομίας Πόλεων στην Κτηματική Υπηρεσία Ν. Φθιώτιδας με απόφαση του Γενικού Γραμματέα Περιφέρειας Στερεάς Ελλάδας και με τίμημα ίσο με τα 10/10 της τρέχουσας αγοραίας αξίας του ακινήτου κατά το χρόνο παραχώρησης που θα καταβληθεί σε 4 εξαμηνιαίες δόσεις με επιτόκιο 7% ετησίως.

Η απόφαση αυτή αποτελεί τίτλο κυριότητας που μεταγράφεται.

'Αρθρο 18

Επιχορηγήσεις από Π.Δ.Ε.

1. Η διάταξη της παραγράφου 1 του άρθρου 26 του ν. 1262/1982, όπως ισχύει σήμερα, αντικαθίσταται ως εξής:

"Νομικά πρόσωπα ιδιωτικού δικαίου, σωματεία, συνεταιρισμοί, ανώνυμες εταιρείες και λοιπά νομικά πρόσωπα με κοινωφελείς σκοπούς, η δραστηριότητα των οποίων συνδέεται με την ακολουθούμενη οικονομική πολιτική και το δημόσιο συμφέρον και συμβάλλει στην εφαρμογή μέτρων για την οικονομική, κοινωνική και πολιτιστική ανάπτυξη της χώρας, δύνανται να επιχορηγούνται για τις δραστηριότητες αυτές από το Πρόγραμμα Δημοσίων Επενδύσεων.

Οι επιχορηγήσεις αυτές θεωρούνται Δημόσιες Επενδύσεις κατά την έννοια του άρθρου 1 παρ. 1 του ν.δ. 2957/1954 "Περί Δημοσίων Επενδύσεων και συμπληρώσεως των σχετικών προς ταύτας διατάξεων του Δημοσίου Λογιστικού" και εγκρίνονται με την ένταξη αντίστοιχων έργων στις οικείες Συλλογικές Αποφάσεις 'Εργων (Σ.Α.Ε.) του Προγράμματος Δημοσίων Επενδύσεων που υπογράφει ο Υπουργός Εθνικής Οικονομίας, μετά από αιτιολογημένη πρόταση του Υπουργού, στην αρμοδιότητα ή στην εποπτεία του οποίου υπάγονται οι επιχορηγούμενες δραστηριότητες.

Αποφάσεις επιχορηγήσεων, που εκδόθηκαν πριν από τις ρυθμίσεις της παρούσας παραγράφου για όμοιες περιπτώσεις,

Σελίδα 130 

θεωρούνται έγκυρες, νόμιμα εντάσσονται και βαρύνουν τον Προϋπολογισμό Δημοσίων Επενδύσεων."

2. Το δεύτερο εδάφιο της παραγράφου 1 του άρθρου 26 του ν. 1262/1982, όπως αυτό προστέθηκε με το άρθρο 23 του ν. 2443/1996, καταργείται.

'Αρθρο 19

Κύρωση της Σύμβασης μεταξύ του Υπουργείου Εξωτερικών και της Τράπεζας της Ελλάδος για την εκτύπωση ειδικών εντύπων θεωρήσεων

"'Αρθρο πρώτο

Κυρώνεται και έχει ισχύ νόμου η υπογραφείσα μεταξύ του Υπουργείου Εξωτερικών και της Τράπεζας της Ελλάδος Σύμβαση για την εκτύπωση των ειδικών εντύπων θεωρήσεων του Υπουργείου Εξωτερικών, το κείμενο της οποίας έχει ως εξής:

ΣΥΜΒΑΣΗ

ΕΚΤΥΠΩΣΗΣ ΕΙΔΙΚΩΝ ΕΝΤΥΠΩΝ ΘΕΩΡΗΣΕΩΝ

Στην Αθήνα σήμερα την 9η Νοεμβρίου 1995, μεταξύ του Υπουργείου Εξωτερικών, που εκπροσωπείται από τον Υπουργό Εξωτερικών κ. Κάρολο Παπούλια και της Τράπεζας της Ελλάδος, που εκπροσωπείται από το Διοικητή κ. Λουκά Παπαδήμο, συνωμολογήθησαν και έγιναν αποδεκτά τα εξής:

'Αρθρο 1

Ανατίθεται στην Τράπεζα της Ελλάδος, κατ' αποκλειστικότητα και κατά παρέκκλιση των κειμένων περί Δημοσίου Λογιστικού Διατάξεων, το έργο της εκτύπωσης των ειδικών εντύπων θεωρήσεων του Υπουργείου Εξωτερικών, επειδή μόνο το 'Ιδρυμα Εκτύπωσης της Τράπεζας της Ελλάδος διαθέτει, στην Ελλάδα, ειδικό τεχνικό προσωπικό και κατάλληλο για την εκτύπωση των θεωρήσεων εξοπλισμό.

'Αρθρο 2

Ο τύπος και τα τεχνικά χαρακτηριστικά των ειδικών εντύπων θεωρήσεων θα είναι σύμφωνα με το συνημμένο στην παρούσα δείγμα.

'Αρθρο 3

Η εκτύπωση των ειδικών εντύπων θεωρήσεων θα πραγματοποιείται στις εγκαταστάσεις του Ιδρύματος Εκτύπωσης Τραπεζογραμματίων και Αξιών της Τράπεζας της Ελλάδος στο Χαλάνδρι.

Η ετήσια αναγκαία ποσότητα εκτιμάται σε περίπου 1.000.000 έντυπες θεωρήσεις. Η εκτυπούμενη συνολική ετήσια ποσότητα θα καθορίζεται από το Υπουργείο Εξωτερικών μέχρι το τέλος Ιουνίου κάθε έτους για να πραγματοποιείται έγκαιρα η προμήθεια των απαραίτητων υλικών και ο προγραμματισμός των εκτυπωτικών εργασιών του Ι.Ε.Τ.Α.. 

Η παράδοση θα γίνεται εντός έξι μηνών από την ημερομηνία παραγγελίας της ετήσιας ποσότητας και, υπό την προϋπόθεση ότι η παραγγελία έγινε μέχρι τέλος Ιουνίου, όχι αργότερα από την 31η Δεκεμβρίου κάθε έτους. 

Η αρχική ποσότητα 1.000.000 τεμαχίων, που ήδη έχει εκτυπωθεί, θα παραδοθεί στο Υπουργείο Εξωτερικών, αμέσως μετά την υπογραφή της παρούσας. 

'Αρθρο 4

Η τιμή των ειδικών εντύπων θεωρήσεων καθορίζεται ως εξής:

α) Δρχ. 96 ανά τεμάχιο για το έτος 1995 και για την αρχική ετήσια ποσότητα 1.000.000 τεμαχίων, συμπεριλαμβανομένων και των δαπανών που έχουν πραγματοποιηθεί γι' αυτήν από το έτος 1993 μέχρι σήμερα.

β) Δρχ. 75 ανά τεμάχιο για το έτος 1996 και για ποσότητα 1.000.000 τεμαχίων.

γ) Από το έτος 1997 και στο εξής η τιμή ανά τεμάχιο, που έχει καθορισθεί για το 1996 σε δρχ. 75, θα αναπροσαρμόζεται σύμφωνα με τις διαμορφούμενες τιμές των υλικών και γενικών δαπανών παραγωγής.

Για την εξόφληση της συνολικής αξίας για κάθε παραγγελλόμενη ποσότητα, θα χρεώνεται το Υπουργείο Εξωτερικών, η δε πληρωμή θα γίνεται μετά την παραλαβή της παραγγελλόμενης κάθε φορά ετήσιας ποσότητας, τη βεβαίωση της αρμόδιας επιτροπής του Υπουργείου Εξωτερικών περί καλής εκτέλεσης της παραγγελίας και την προσκόμιση σχετικής βεβαίωσης της Τράπεζας της Ελλάδος περί της αξίας των απαιτηθέντων υλικών και γενικών δαπανών παραγωγής.

'Αρθρο 5

Η προμήθεια του χαρτιού, των λοιπών πρώτων υλών και των αναλώσιμων υλικών θα πραγματοποιείται εκάστοτε από την Τράπεζα της Ελλάδος. 

'Αρθρο 6

Η παραλαβή των ειδικών εντύπων θεωρήσεων θα γίνεται από τις εγκαταστάσεις του Ιδρύματος Εκτύπωσης Τραπεζογραμματίων και Αξιών από Επιτροπή, αποτελούμενη από υπαλλήλους του Υπουργείου Εξωτερικών, η οποία θα συνιστάται με απόφαση του Υπουργού των Εξωτερικών.

Η καταστροφή των κακέκτυπων ειδικών εντύπων θεωρήσεων και των άχρηστων πλακών εκτύπωσης θα ενεργείται από το 'Ιδρυμα Εκτύπωσης Τραπεζογραμματίων και Αξιών, στις εγκαταστάσεις του, από την αρμόδια Επιτροπή της Τράπεζας της Ελλάδος. 

'Αρθρο 7

Κάθε θέμα που ανακύπτει κατά την εφαρμογή της σύμβασης αυτής ρυθμίζεται με απόφαση του Υπουργού Εξωτερικών, εκδιδόμενη μετά από πρόταση της Τράπεζας της Ελλάδος.

'Αρθρο 8

Η παρούσα συντάχθηκε σε δύο αντίτυπα. Καθένα από τα συμβαλλόμενα μέρη έλαβε ένα αντίτυπο.

'Αρθρο 9

Η διάρκεια της σύμβασης είναι δεκαετής, από 1ης Ιανουαρίου 1995 μέχρι και 31 Δεκεμβρίου 2004. Η σύμβαση θα κυρωθεί με Νόμο.

Είναι δυνατή η παράταση της παρούσας σύμβασης μετά από συμφωνία των συμβαλλομένων μερών.

 

Ο ΥΠΟΥΡΓΟΣ Ο ΔΙΟΙΚΗΤΗΣ

ΤΩΝ ΕΞΩΤΕΡΙΚΩΝ ΤΗΣ ΤΡΑΠΕΖΑΣ

ΤΗΣ ΕΛΛΑΔΟΣ

ΚΑΡΟΛΟΣ ΠΑΠΟΥΛΙΑΣ ΛΟΥΚΑΣ ΠΑΠΑΔΗΜΟΣ

 

'Αρθρο δεύτερο

Η ισχύς της συμβάσεως που κυρώνεται αρχίζει από την 1η Ιανουαρίου 1995."

'Αρθρο 20

Ρυθμίσεις μετατάξεων Δημοσίου,

Ν.Π.Δ.Δ. και Ο.Τ.Α.

Η περίπτωση (δ) της παρ. 1 του άρθρου 9 του ν. 2266/1994, που επιτρέπει μετάταξη από νομικά πρόσωπα ιδιωτικού δικαίου των περιπτώσεων δ', ε' και στ' της παρ. 1 
Σελίδα 131 

του άρθρου 14 του ν. 2190/1994 σε υπουργεία ή Ν.Π.Δ.Δ. ή Ο.Τ.Α., καταργείται.

2. Μετατάξεις σε παραμεθόριες περιοχές (παρ. 22 του άρθρου 9 του ν. 2266/1994) επιτρέπονται μόνο από τους φορείς των περιπτώσεων α' έως και δ' της παρ. 1 του άρθρου 14 του ν. 2190/1994.

3. Οι μεταταγέντες ή μετατασσόμενοι με βάση την καταργούμενη με την παρ. 1 διάταξη, καθώς και με βάση τις διατάξεις του άρθρου 20 του ν. 2414/1996 (ΦΕΚ 135 Α'), του ν. 2436/1996 (ΦΕΚ 192 Α') και του άρθρου 13 του ν. 2367/1995 (ΦΕΚ 261 Α'), όπως τροποποιήθηκε με το άρθρο 18 του ν. 2446/1996 (ΦΕΚ 276 Α'), κατατάσσονται σε μισθολογικά κλιμάκια της οικείας κατηγορίας, ανάλογα με τα τυπικά τους προσόντα και το συνολικό χρόνο υπηρεσίας στο οικείο νομικό πρόσωπο. Τυχόν επιπλέον τακτικές αποδοχές διατηρούνται ως προσωπική διαφορά, η οποία μειώνεται με οποιαδήποτε αύξηση των αποδοχών ή απολαβών από οποιαδήποτε αιτία και αν προέρχεται μέχρι πλήρους εξισώσεώς τους με τις αποδοχές και απολαβές της νέας θέσης.

Ως τακτικές αποδοχές για την εφαρμογή της διάταξης αυτής θεωρούνται ο βασικός μισθός, το χρονοεπίδομα (τριετίες, πολυετίες) και η Α.Τ.Α..

Οι διατάξεις της παραγράφου αυτής εφαρμόζονται και για τις μετατάξεις της παραγράφου 2.

Το Υπουργείο Εσωτερικών, Δημόσιας Διοίκησης και Αποκέντρωσης επιλέγει το φορέα μετάταξης, εκτιμώντας τις υπηρεσιακές ανάγκες και δεν δεσμεύεται από δηλώσεις προτίμησης που έχουν υποβληθεί.

4. Σε περίπτωση μετάταξης με σύσταση προσωποπαγούς θέσης και για όσο χρόνο υφίστανται οι θέσεις αυτές δεν πληρούται ίσος αριθμός θέσεων μόνιμου ή με σχέση εργασίας ιδιωτικού δικαίου προσωπικού.

5. Οι διατάξεις της παρ. 3 ισχύουν και για όλους τους υπαλλήλους που μεταφέρονται ή μετατάσσονται, ως και αυτούς που έχουν μεταφερθεί ή μεταταγεί στο Δημόσιο, Ν.Π.Δ.Δ. και Ο.Τ.Α. και μισθοδοτούνται με τις αποδοχές της θέσης από την οποία προέρχονται.

6. Οι διατάξεις της παρ. 11 του άρθρου 4 του ν. 2271/1994 (ΦΕΚ 229 Α') και οι διατάξεις της παρ. 9 του άρθρου 4 του ν. 2175/1993 (ΦΕΚ 211 Α') καταργούνται.

Μετατάξεις προσωπικού που υπηρετεί στον Ο.Α.Σ.Α. ή στις θυγατρικές του εταιρίες ολοκληρώνονται υπό τους όρους και τη διαδικασία των καταργούμενων διατάξεων, εφόσον είχε κριθεί πλεονάζον με απόφαση του Διοικητικού Συμβουλίου του Ο.Α.Σ.Α. πριν την κατάθεση του παρόντος στη Βουλή. Το προσωπικό αυτό μπορεί να μετατάσσεται και σε υπηρεσίες Ο.Τ.Α. α' και β' βαθμού και εκτός των γεωγραφικών ορίων του Ο.Α.Σ.Α.. Στην τελευταία αυτή περίπτωση απαιτείται και έγγραφη δήλωση του υπαλλήλου.

Οι υπαγόμενοι στις ρυθμίσεις της παραγράφου αυτής μετατάσσονται με την ίδια σχέση εργασίας σε κενές θέσεις με σχέση εργασίας ιδιωτικού δικαίου αορίστου χρόνου και εφόσον δεν υπάρχουν σε προσωποπαγείς θέσεις που συνιστώνται με την πράξη της μετάταξης.

Για τις αποδοχές των μετατασσομένων της παραγράφου αυτής ισχύει η παρ. 3 του παρόντος άρθρου.

7. Το προσωπικό με σχέση εργασίας ιδιωτικού δικαίου αορίστου χρόνου μετατάσσεται σε παραμεθόριες περιοχές με την ίδια σχέση εργασίας σε κενές θέσεις και εφόσον δεν υπάρχουν κενές θέσεις μεταφέρεται με την πράξη της μετάταξης η θέση που κατέχει ή συνιστάται προσωρινή προσωποπαγής θέση ιδιωτικού δικαίου με ταυτόχρονη δέσμευση αντίστοιχης μόνιμης θέσης.

'Αρθρο 21

Οικογενειακή παροχή

1. Η παράγραφος 4 του άρθρου 12 του ν. 2470/1997 (ΦΕΚ 40 Α') αντικαθίσταται ως ακολούθως:

"4. Στην περίπτωση που ο ένας από τους δύο συζύγους λαμβάνει οικογενειακό επίδομα από οποιαδήποτε πηγή του δημόσιου ή ιδιωτικού τομέα, τότε στον έτερο σύζυγο υπάλληλο του Δημοσίου, των Ν.Π.Δ.Δ. ή Ο.Τ.Α. καταβάλλεται συμπληρωματικό ποσό ως εξής:

α. το ποσό των προσαυξήσεων λόγω τέκνων, όταν το καταβαλλόμενο στον έτερο αναφέρεται μόνο σε επίδομα γάμου<M^.

β. το βασικό ποσό της οικογενειακής παροχής, χωρίς προσαυξήσεις, όταν το καταβαλλόμενο ποσό στον έτερο αναφέρεται μόνο σε επίδομα τέκνων.

Στους περιορισμούς των προηγούμενων διατάξεων δεν εμπίπτουν παροχές που χορηγούνται από διανεμητικούς λογαριασμούς οικογενειακών επιδομάτων εν γένει."

2. Στο τέλος της παραγράφου 6 του άρθρου 12 του ν. 2470/1997 προστίθεται εδάφιο, που έχει ως εξής:

"Ελλείψει άλλου τρόπου απόδειξης, η διάσταση για την εφαρμογή των διατάξεων του άρθρου αυτού θεωρείται ότι υπάρχει από την ημερομηνία υποβολής της αίτησης ή αγωγής διαζυγίου."

3. Στο τέλος του πρώτου εδαφίου της παραγράφου 2 του άρθρου 18 του ν. 2470/1997 προστίθεται εδάφιο, που έχει ως εξής:

"Η διάθεση του ανώτατου αυτού αριθμού ωρών γίνεται ανάλογα με τις εμφανιζόμενες υπηρεσιακές ανάγκες και σε καμία περίπτωση δεν μπορεί να δικαιολογηθεί υπερωριακή απασχόληση πέραν των εξήντα (60) ωρών το μήνα κατά υπάλληλο."

4. Η ισχύς των διατάξεων του άρθρου αυτού ανατρέχει στην 1.1.1997.

'Αρθρο 22

Ρυθμίσεις εισφοράς του ν. 128/1975

και μείωση ποσοστού Ε.Φ.Τ.Ε.

Α. 1. Οι πάσης φύσεως χορηγήσεις δανείων ή πιστώσεων σε δραχμές και συνάλλαγμα από πιστωτικά ιδρύματα που λειτουργούν στην Ελλάδα, περιλαμβανομένης και της παροχής δανειακής διευκόλυνσης μέσω διάθεσης με ιδιωτική τοποθέτηση στα πιστωτικά ιδρύματα ομολογιακών εκδόσεων των δανειοδοτούμενων, καθώς και των πάσης φύσεως χρηματοπιστωτικών συμβάσεων ισοδύναμου αποτελέσματος προς την παροχή πιστώσεων, υπάγονται, ανεξαρτήτως του ύψους του εφαρμοζόμενου επιτοκίου, στην εισφορά η οποία επιβλήθηκε με βάση την παράγραφο 3 του άρθρου 1 του ν. 128/1975 και τις εν συνεχεία τροποποιήσεις αυτής με τις διατάξεις της παραγράφου 2 του άρθρου 15 του ν. 876/1979 και της παραγράφου 5 του άρθρου 8 του ν. 1083/1980, με εξαίρεση τις πάσης φύσεως χορηγήσεις προς το Ελληνικό Δημόσιο επί των οποίων δεν επιβάλλεται εισφορά.

2. Η εισφορά αυτή επιβάλλεται και επί των δανείων σε δραχμές και συνάλλαγμα και των ισοδύναμου αποτελέσματος συμβάσεων από πιστωτικά ιδρύματα του εξωτερικού προς φυσικά ή νομικά πρόσωπα που είναι υπόχρεα για υποβολή φορολογικής δήλωσης. Στην περίπτωση αυτή υπόχρεος για την απόδοση της εν λόγω εισφοράς είναι ο δανειοδοτούμενος.

3. Με κοινή απόφαση των Υπουργών Εθνικής Οικονομίας και Οικονομικών, εγκρινόμενη από το Υπουργικό Συμβούλιο, θα καθορισθούν το ποσοστό της εισφοράς, καθώς και οι διαδικασίες και λεπτομέρειες εφαρμογής των διατάξεων 1 και 2 του παρόντος, τροποποιουμένων αντιστοίχως των ισχυουσών διατάξεων.

4. Οι διατάξεις του άρθρου αυτού έχουν εφαρμογή επί των υφιστάμενων από την 1η Σεπτεμβρίου 1997 και μετά υπολοίπων χορηγήσεων. Κάθε αντίθετη διάταξη καταργείται, με εξαίρεση τις διατάξεις της παραγράφου 29 του άρθρου 14 του ν. 2166/1993 και της παραγράφου 3 του άρθρου 8 του ν. 2459/1997 που παραμένουν σε ισχύ. 

Β. 1. Ο ειδικός φόρος τραπεζικών εργασιών, που επιβάλλεται στα έσοδα των τραπεζών που προβλέπει η διάταξη της περίπτωσης β' του άρθρου 7 του ν. 1676/1986 (ΦΕΚ 204 Α'), όπως ισχύει, μειώνεται κατά είκοσι πέντε τοις εκατό (25%).

Η ισχύς της προηγούμενης παραγράφου αρχίζει από 1.9.1997 και καταλαμβάνει έσοδα για τα οποία η φορολογική υποχρέωση γεννάται αό την ημερομηνία αυτή. 
Σελίδα 132 
'Αρθρο 23

Ρυθμίσεις χρεών γουνοποιών

1. Οφειλόμενα ποσά από δάνεια, που είχαν χορηγηθεί με την εγγύηση του Ελληνικού Δημοσίου σε βιοτεχνικές επιχειρήσεις γουνοποι|ας και εκτροφής γουνοφόρων ζώων που είναι εγκατεστημένες στους νομούς Καστοριάς, Φλώρινας, Κοζάνης και Γρεβενών, τα οποία έχουν βεβαιωθεί στις αρμόδιες Δ.Ο.Υ. μέχρι 31 Δεκεμβρίου 1992 στο λογαριασμό "ΚΑΧΚΕΕΔ" ρυθμίζονται ύστερα από αίτηση του οφειλέτη και καταβάλλονται σε είκοσι (20) κατ' ανώτατο όριο ίσες εξαμηνιαίες δόσεις που το ποσό της καθεμιάς δεν μπορεί να είναι μικρότερο των εκατό χιλιάδων (100.000) δραχμών.

Οι δόσεις αυτές δεν επιβαρύνονται με τις αναλογούσες κατά τον Κώδικα Εισπράξεως Δημοσίων Εσόδων (Κ.Ε.Δ.Ε.) προσαυξήσεις εκπρόθεσμης καταβολής.

2. Για την υπαγωγή στη ρύθμιση της προηγούμενης παραγράφου απαιτείται:

α) Η κατάθεση σχετικής αίτησης από τον οφειλέτη στην αρμόδια Δ.Ο.Υ. στην οποία είναι βεβαιωμένα τα χρέη του, μέχρι την τελευταία έργάσιμη για τις δημόσιες υπηρεσίες ημέρα του δεύτερου μήνα από τη δημοσίευση του παρόντος.

β) Η προσκόμιση βεβαίωσης της Τράπεζας που χορήγησε το δάνειο, από την οποία να προκύπτει ότι για τις οφειλές αυτές συντρέχουν οι προϋποθέσεις που αναφέρονται στην κοινή απόφαση των Υπουργών Εθνικής Οικονομίας και Οικονομικών με αριθμ. 46111/ Β.691/21.5.1993 (ΦΕΚ 368 Β') και ότι δεν έγινε χρήση της ρύθμισης σε εφαρμογή της απόφασης αυτής λόγω της βεβαίωσης των οφειλών αυτών στις Δ.Ο.Υ..

γ) Η καταβολή της πρώτης δόσης μέχρι την τελευταία εργάσιμη για τις δημόσιες υπηρεσίες ημέρα του έκτου μήνα από τη δημοσίευση του παρόντος. Η καθυστέρηση καταβολής τριών (3) συνεχών εξαμηνιαίων δόσεων έχει ως συνέπεια την απώλεια του ευεργετήματος της ρύθμισης και την είσπραξη του υπόλοιπου ποσού της οφειλής, επιβαρυνομένου με προσαυξήσεις εκπρόθεσμης καταβολής με βάση τα στοιχεία της βεβαίωσης. Σε περίπτωση καθυστέρησης καταβολής μιας εξαμηνιαίας δόσης ο οφειλέτης επιβαρύνεται με προσαύξηση εμπρόθεσμης καταβολής σύμφωνα με τις διατάξεις του Κ.Ε.Δ.Ε., υπολογιζομένη επί του ποσού της δόσης της ρύθμισης.

'Αρθρο 24

Ακύρωση θεωρημένων στοιχείων Κ.Β.Σ. και

συμπλήρωση διατάξεων του ν. 1642/1986

(ΦΕΚ 125 Α' )

1. Από την 1η Ιανουαρίου 1998 παύουν να ισχύουν και λογίζονται ως ουδέποτε θεωρηθέντα τα δελτία αποστολής και τα τιμολόγια, που προβλέπονται από τις διατάξεις του π.δ/τος 186/1992 (ΦΕΚ 84 Α') να εκδίδονται από τους υποχρέους θεωρημένα, καθώς και οι αποδείξεις παροχής υπηρεσιών, τις οποίες εκδίδουν όσοι τηρούν πρόσθετα βιβλία των διατάξεων της παραγράφου 5 του άρθρου 10 του ίδιου π.δ/τος, εφόσον αυτά έχουν θεωρηθεί μέχρι και την 31η Δεκεμβρίου 1996 και δεν χρησιμοποιηθούν έως και την 31η Δεκεμβρίου 1997. Τα ως άνω ισχύουν και για κάθε βιβλίο ή στοιχείο, που προέρχεται από συνένωση ή συγχώνευση με τα στοιχεία του προηγούμενου εδαφίου.

2. Στην παράγραφο 3 του άρθρου 12 του ν. 1642/1986 προστίθεται περίπτωση θ', η οποία έχει ως εξής και η προ της περίπτωσης αυτής τελεία γίνεται κόμμα:

", θ) τηλεπικοινωνιών.

Ως υπηρεσίες τηλεπικοινωνιών νοούνται οι υπηρεσίες που αφορούν τη μετάδοση, εκπομπή και λήψη σημάτων, εγγράφων, εικόνων και ήχων ή πληροφοριών οποιασδήποτε φύσης μέσω καλωδίου, ραδιοκυμάτων, οπτικών ή άλλων ηλεκτρομαγνητικών συστημάτων, συμπεριλαμβανομένης της εκχώρησης ή παραχώρησης δικαιώματος χρήσης μέσων για μια τέτοια μετάδοση, εκπομπή ή λήψη."

3. Το δεύτερο εδάφιο της υποπερίπτωσης ββ' της περίπτωσης ε' της παραγράφου 4 του άρθρου 29 του ν. 1642/1986 αντικαθίσταται ως εξής:

"Επίσης δεν υπάρχει υποχρέωση ορισμού αντιπροσώπου στην περίπτωση παροχής υπηρεσιών της παραγράφου 3 του άρθρου 12, εκτός αν ο παρέχων τις υπηρεσίες αυτές δεν είναι εγκατεστημένος σε Κράτος-Μέλος της Κοινότητας και οι υπηρεσίες παρέχονται σε λήπτη που δεν έχει δικαίωμα έκπτωσης και είναι εγκατεστημένος στο εσωτερικό της χώρας. Ομοίως, δεν υπάρχει υποχρέωση ορισμού φορολογικού αντιπροσώπου για τις παροχές υπηρεσιών της παραγράφου 4 του άρθρου 12, καθώς και στην ενδοκοινοτική μεταφορά αγαθών και στις υπηρεσίες διαμεσολάβησης, κατά τις διατάξεις της περίπτωσης γ' της παραγράφου 2 του άρθρου 12, όταν ο παρέχων τις υπηρεσίες αυτές δεν είναι εγκατεστημένος σε Κράτος-Μέλος της Κοινότητας και ο λήπτης είναι υποκείμενος στο φόρο, εγκατεστημένος σε Κράτος-Μέλος της Κοινότητας."

4. Η ισχύς των διατάξεων των προηγούμενων παραγράφων 2 και 3 άρχίζει από 1.7.1997.

'Αρθρο 25

Συμπλήρωση άρθρου 4 του ν. 2234/1994

Μετά την παρ. 9 του άρθρου 25 του ν. 27/1975, όπως αντικαταστάθηκε με το άρθρο 4 του ν. 2234/1994 (ΦΕΚ 142 Α'/31.8.94) προστίθεται παρ. 10 ως ακολούθως:

"10. Η ισχύς των κοινών αποφάσεων των Υπουργών Εθνικής Οικονομίας και Εμπορικής Ναυτιλίας, με τις οποίες έχει χορηγηθεί άδεια εγκατάστασης γραφείου στην Ελλάδα αλλοδαπών ναυτιλιακών εταιρειών, σύμφωνα με τις διατάξεις των α.ν. 89/1967, 378/1968 και ν. 27/1975, 814/1978, παρατείνεται μετά τη λήξη της πενταετίας μέχρι τη δημοσίευση στην Εφημερίδα της Κυβερνήσεως όμοιας κοινής υπουργικής απόφασης για χορήγηση νέας άδειας εγκατάστασης γραφείου στην Ελλάδα, σύμφωνα με τις διατάξεις του ν. 814/1978 ή του παρόντος νόμου, εφόσον οι εταιρείες που αναφέρονται σε αυτές έχουν υποβάλει ή θα υποβάλουν τη σχετική αίτησή τους στο Υπουργείο Εμπορικής Ναυτιλίας πριν τη λήξη της πενταετίας.

Η διάταξη αυτή εφαρμόζεται ανάλογα και στις κοινές υπουργικές αποφάσεις που αφορούν την υπαγωγή ημεδαπών ναυτιλιακών εταιρειών στις διατάξεις των προαναφερθέντων νόμων."

'Αρθρο 26

Βασικοί Διαπραγματευτές Αγοράς

1. Για την οργάνωση της πρωτογενούς και δευτερογενούς αγοράς τίτλων των Ελληνικού Δημοσίου καθιερώνεται ο θεσμός των Βασικών Διαπραγματευτών Αγοράς (Primary Dealers). Βασικοί Διαπραγματευτές Αγοράς είναι τα πιστωτικά ιδρύματα με έδρα ή μόνιμη εγκατάσταση στην Ελλάδα που επιλέγονται, κατά τα οριζόμενα στην παράγραφο 4 του παρόντος, για να παρέχουν εξειδικευμένες υπηρεσίες στις αγορές τίτλων του Δημοσίου, όπως συμμετοχή στις δημοπρασίες στην πρωτογενή αγορά και στο Ηλεκτρονικό Σύστημα Διενέργειας Συναλλαγών επί τίτλων του Δημοσίου. Το Ηλεκτρονικό Σύστημα Διενέργειας Συναλλαγών καλύπτει την εκτός χρηματιστηρίου δευτερογενή αγορά τίτλων του Δημοσίου και διαχειριστής αυτού είναι η Τράπεζα της Ελλάδος.

Η εποπτεία και ο έλεγχος λειτουργίας των Βασικών Διαπραγματευτών Αγοράς διενεργείται από εννεαμελή Επιτροπή Εποπτείας και Ελέγχου, η οποία απαρτίζεται από έναν εκπρόσωπο του Υπουργείου Εθνικής Οικονομίας, δύο εκπροσώπους του Υπουργείου Οικονομικών, δύο της Τράπεζας της Ελλάδος, τρεις Βασικούς Διαπραγματευτές και ένα μη Βασικό Διαπραγματευτή, ως μέλη. Η εποπτεία και ο έλεγχος του Ηλεκτρονικού Συστήματος Διενέργειας Συναλλαγών διενεργείται από υποεπιτροπή, που αποτελείται από μέλη της Επιτροπής με πλειοψηφία των Βασικών Διαπραγματευτών Αγοράς. Οι Επιτροπές αυτές εισηγούνται για τα θέματα της αρμοδιότητάς τους στον Υπουργό Οικονομικών και στο Διοικητή της Τράπεζας της Ελλάδος. 
Σελίδα 133 

Κατά την πρώτη εφαρμογή του θεσμού των Βασικών Διαπραγματευτών Αγοράς και μέχρι της επιλογής αυτών η παραπάνω Επιτροπή Εποπτείας και Ελέγχου συγκροτείται νόμιμα χωρίς τη συμμετοχή των Βασικών και μη Διαπραγματευτών. Η γραμματειακή και τεχνική υποστήριξη της Επιτροπής παρέχεται από το Υπουργείο Οικονομικών και από την Τράπεζα της Ελλάδος.

3. Η λειτουργία του θεσμού των Βασικών Διαπραγματευτών Αγοράς διέπεται από Κανονισμό, ο οποίος καθορίζει τα κριτήρια επιλογής αυτών, το χρόνο που διατηρούν την ιδιότητα αυτή, τις υποχρεώσεις και τα δικαιώματά τους, τις περιπτώσεις και τη διαδικασία επιβολής κυρώσεων κατ' αυτών, καθώς και κάθε άλλη λεπτομέρεια που απαιτείται για τη λειτουργία του θεσμού.

4. Με απόφαση του Υπουργού Οικονομικών, που εκδίδεται μετά από πρόταση του Διοικητή της Τράπεζας της Ελλάδος: α. καταρτίζεται ο κατά την παράγραφο 3 του παρόντος Κανονισμός Λειτουργίας των Βασικών Διαπραγματευτών Αγοράς, β. συγκροτούνται οι Επιτροπές της παρ. 2 του παρόντος και καθορίζονται οι επί μέρους αρμοδιότητες και τα καθήκοντα αυτών, γ. επιλέγονται οι Βασικοί Διαπραγματευτές Αγοράς βάσει των κριτηρίων του Κανονισμού Λειτουργίας και ύστερα από πρόταση της Επιτροπής Εποπτείας και Ελέγχου, δ. καθορίζονται οι αρχές λειτουργίας του Ηλεκτρονικού Συστήματος Κλεισίματος Συναλλαγών και οι δικαιούμενοι συμμετοχής σε αυτό, ε. καθορίζεται κάθε άλλη σχετική λεπτομέρεια.

'Αρθρο 27

Κύρωση σύμβασης Ελληνικού Δημοσίου και Ε.Τ.Ε.

Κυρώνεται και έχει ισχύ νόμου η μεταξύ του Ελληνικού Δημοσίου και της Εθνικής Τράπεζας της Ελλάδος Α.Ε. υπογραφείσα την 7η Μαΐου 1997 σύμβαση, με την οποία τροποποιείται η από 8 Αυγούστου 1996 μεταξύ τους σύμβαση, η οποία κυρώθηκε με το ν. 2441/1996 (ΦΕΚ 256 Α'), της οποίας το περιεχόμενο έχει ως ακολούθως:

"ΣΥΜΒΑΣΗ

Τροποποίησης της από 8.8.96 σύμβασης, αντικατάστασης:

Α. μετατρέψιμων ομολογιών της Εθνικής Τράπεζας, εκδόσεως 1991 κυριότητας του Ελληνικού Δημοσίου με μετατρέψιμες ομολογίες της ίδιας Τράπεζας εκδόσεως 1996,

Β. ομολόγων του Ελληνικού Δημοσίου εκδόσεως 1991, κυριότητας της Εθνικής Τράπεζας της Ελλάδος με νέα ομόλογα Ελληνικού Δημοσίου εκδόσεως 1996.

'Αρθρο 1ο

Τροποποιείται η από 8 Αυγούστου 1996 Σύμβαση μεταξύ του Ελληνικού Δημοσίου και της Εθνικής Τράπεζας, που κυρώθηκε με το άρθρο πρώτο του ν. 2441/1996 ως ακολούθως:

Στο 7ο άρθρο ως ημερομηνία έναρξης του νέου ομολογιακού δανείου ορίζεται η 15.11.96 αντί της 16.11.96, το δε ύψος του δανείου ορίζεται σε δρχ. 128.037.200.000 αντί δρχ. 128.037.280.000. Το υπόλοιπο ποσό των 80.000 δρχ. καταβάλλεται στην Τράπεζα σε μετρητά.

'Αρθρο 2ο

Οι λοιποί όροι και συμφωνίες της από 8.8.96 σύμβασης μεταξύ του Ελληνικού Δημοσίου και της Εθνικής Τράπεζας Α.Ε. παραμένουν ισχυροί και αμετάβλητοι.

'Αρθρο 3ο

Η παρούσα σύμβαση θα κυρωθεί με νόμο και η ισχύς της άρχεται αφ' ης ίσχυσε και η αρχική τροποποιούμενη σύμβαση.

Αθήνα, 7 Μαΐου 1997

Για το Ελληνικό Δημόσιο Για την Εθνική Τράπεζα

της Ελλάδος Α.Ε.

Ο Υφυπουργός Οικονομικών Ο Διοικητής

Νικόλαος Χριστοδουλάκης Θεόδωρος Καρατζάς"

'Αρθρο 28

Διαχείριση μετοχών Δημοσίου

1. Ο Υπουργός Οικονομικών δύναται, με απόφασή του, να αναθέτει σε χρηματιστές, χρηματιστηριακές εταιρείες ή Εταιρείες Παροχής Επενδυτικών Υπηρεσιών (Ε.Π.Ε.Υ.) την αξιοποίηση, εκποίηση και γενικά διαχείριση μετοχών εταιρειών εισηγμένων σε χρηματιστήριο αξιών, οι οποίες έχουν περιέλθει ή περιέρχονται στο Δημόσιο από τρίτους, από δωρεές, κληρονομίες ή οποιαδήποτε άλλη αιτία, μετά από γνώμη Επιτροπής που απαρτίζεται από το Διευθυντή της Διεύθυνσης Κινήσεως Κεφαλαίων Εγγυήσεως Δανείων και Αξιών του Υπουργείου Οικονομικών, από το Διευθυντή της Διεύθυνσης Πιστωτικών και Δημοσιονομικών Υποθέσεων και τον Τμηματάρχη του Τμήματος Χρηματιστηρίου Αξιών της ίδιας Διεύθυνσης του Υπουργείου Εθνικής Οικονομίας.

Με την απόφαση αυτή καθορίζεται η κατώτερη τιμή διάθεσης των μετοχών, οι όροι της διάθεσης ή διαχείρισης αυτών, η αμοιβή που θα καταβληθεί στο χρηματιστή, χρηματιστηριακή εταιρεία ή Ε.Π.Ε.Υ. και κάθε άλλη λεπτομέρεια.

2. Μετοχές ιδιωτικών επιχειρήσεων μη εισηγμένες σε χρηματιστήριο αξιών, που έχουν περιέλθει ή περιέρχονται στο Δημόσιο από τρίτους, από δωρεές, κληρονομίες ή οποιαδήποτε άλλη αιτία, δύνανται να εκποιούνται ελευθέρως μετά από απόφαση του Υπουργού Οικονομικών, στην οποία καθορίζεται η τιμή πωλήσεως αυτών και οι όροι κατά τους οποίους θα πραγματοποιηθεί η εκποίηση. Η απόφαση αυτή εκδίδεται μετά από γνώμη της Επιτροπής της παραγράφου 1 του παρόντος και αφού προηγηθεί αποτίμηση της εσωτερικής και αγοραίας αξίας των μετοχών αυτών από το Σώμα Ορκωτών Εκτιμητών ή από πιστωτικό ίδρυμα.

3. Το τίμημα των εκποιούμενων κατά τις παραγράφους 1 και 2 μετοχών εισάγεται ως δημόσιο έσοδο.

4. Για την πραγματοποίηση αυξήσεως του μετοχικού κεφαλαίου ανώνυμης εταιρείας που ανήκει πλέον του 50% στο Δημόσιο, η οποία αποφασίσθηκε από τα αρμόδια όργανα αυτής, το Δημόσιο δύναται, μετά από κοινή απόφαση του Υπουργού Οικονομικών και του Υπουργού που ασκεί εποπτεία στην ανώνυμη αυτή εταιρεία, να καταβάλει την αντίστοιχη εισφορά αυτού είτε σε χρήμα είτε σε ομόλογα ή άλλους δανειακούς τίτλους που εκδίδει τούτο.

5. Οι όροι έκδοσης και ο τύπος των ομολόγων και των άλλων δανειακών τίτλων της παραγράφου 4 του παρόντος καθορίζονται με απόφαση του Υπουργού Οικονομικών.

'Αρθρο 29

Εξόφληση υποχρεώσεων Ελληνικού Δημοσίου

1. Στο άρθρο 52 του ν. 2362/1995 (ΦΕΚ 247 Α') προστίθεται περίπτωση ζ' ως ακολούθως:

"ζ. Για την εξόφληση υποχρεώσεων του Ελληνικού Δημοσίου προς τρίτους που προέρχονται από αποφάσεις Διεθνών Δικαστηρίων."

2. Η ισχύς της διάταξης αυτής αρχίζει από 1.1.1997.

'Αρθρο 30

Ανάληψη οφειλών Ο.Α.Ε.

1. Το Ελληνικό Δημόσιο αναλαμβάνει τις οφειλές του Οργανισμού Ανασυγκρότησης Επιχειρήσεων (Ο.Α.Ε.) προς την Τράπεζα Μακεδονίας-Θράκης.

Το ποσό που θα καταβάλει το Ελληνικό Δημόσιο για την εξόφληση της οφειλής του, που αναφέρεται στην παράγραφο 1 του παρόντος, αποτελείται από το κεφάλαιο των οφειλών της παραγράφου 1, τους συμβατικός προσδιορισμένους τόκους, καθώς και τους τόκους υπερημερίας (που υπολογίζονται στο ύψος των συμβατικός προσδιορισμένων τόκων) μέχρι την ημερομηνία της εξόφλησης, πλέον της εισφοράς του ν. 128/1975.
Σελίδα 134 

 

3. Η εξόφληση της οφειλής της παραγράφου 1 του παρόντος θα γίνει με την έκδοση και παράδοση στην Τράπεζα Μακεδονίας-Θράκης τίτλων ομολόγων του Ελληνικού Δημοσίου κυμαινόμενου επιτοκίου δεκαετούς διάρκειας, ονομαστικής αξίας ίσης με αυτήν που προκύπτει από την παράγραφο 2 του παρόντος. Το επιτόκιο των ομολόγων αυτών θα είναι εκείνο των εντόκων γραμματίων ετήσιας διάρκειας που ισχύει κατά την ημερομηνία έναρξης της εκάστοτε ετήσιας τοκοφόρου περιόδου τους, πλέον περιθωρίου 0,8% ετησίως.

4. Κάθε ειδικότερο θέμα, που αφορά την εφαρμογή του άρθρου αυτού, ρυθμίζεται με απόφαση του Υπουργού Οικονομικών.

'Αρθρο 31

Υποχρεωτική χορήγηση Αριθμού

Φορολογικού Μητρώου

Χορηγείται υποχρεωτικά Αριθμός Φορολογικού Μητρώου (Α.Φ.Μ.) σε όλα τα φυσικά και νομικά πρόσωπα, καθώς και στις ενώσεις προσώπων που έχουν την κατοικία τους ή την επαγγελματική τους εγκατάσταση ή διενεργούν πράξεις φορολογικού ενδιαφέροντος εντός της Ελληνικής Επικράτειας. Με αποφάσεις του Υπουργού Οικονομικών, που δημοσιεύονται στην Εφημερίδα της Κυβερνήσεως, καθορίζεται και ανακαθορίζεται ο χρόνος, ο τρόπος, η διαδικασία χορήγησης του Α.Φ.Μ., ο αριθμός των ψηφίων του, η αρμόδια Δ.Ο.Υ. για τη χορήγησή του, οι πράξεις, οι συναλλαγές και δραστηριότητες φορολογικού ενδιαφέροντος, οι εξαιρέσεις, καθώς και κάθε άλλη αναγκαία λεπτομέρεια για τη διαδικασία χορήγησης του Α.Φ.Μ.. Επίσης με όμοιες αποφάσεις του Υπουργού Οικονομικών καθορίζονται τα δικαιολογητικά και η διαδικασία ενάρξεων, μεταβολών ή διακοπών των δραστηριοτήτων των φορολογουμένων, καθώς και το ύψος του παράβολου χαρτοσήμου, υπέρ του Δημοσίου, για τις ενέργειες αυτές.

'Αρθρο 32

Ρύθμιση χρεών χαμηλών εισοδηματιών

Στις διατάξεις του άρθρου 21 παρ. 2 του ν. 2443/ 1996 (ΦΕΚ 265 Α') δεν έχει εφαρμογή η παράγραφος 1 του άρθρου 15 του ν. 2198/1994 (ΦΕΚ 43 Α') ως προς τον αριθμό των δόσεων που καθορίζονται σε σαράντα οκτώ (48) ίσες μηνιαίες δόσεις και ως προς το μικρότερο όριο κάθε δόσης για όσους χαμηλοσυνταξιούχους ή μισθωτούς οφειλέτες, των οποίων το δηλωθέν ετήσιο οικογενειακό εισόδημα από σύνταξη, μισθό και κάθε είδους χρηματικές απολαβές, σύμφωνα με τη δήλωση φορολογίας εισοδήματός τους του οικονομικού έτους 1996, δεν υπερβαίνει το συνολικό ποσό των 2.500.000 δρχ.

Στη ρύθμιση αυτή μπορούν να υπαχθούν οι εν λόγω φορολογούμενοι οφειλέτες με την υποβολή σχετικής αίτησης στην αρμόδια Δ.Ο.Υ., συνοδευομένης από αντίγραφο του εκκαθαριστικού σημειώματος φόρου εισοδήματός τους οικονομικού έτους 1996, εντός μηνός από τη δημοσίευση στην Εφημερίδα της Κυβερνήσεως του παρόντος νόμου και την καταβολή ταυτόχρονα των δόσεων που έληξαν. Για τους οφειλέτες - φορολογούμενους που ήδη έχουν ρυθμίσει τα χρέη τους σύμφωνα με την προαναφερθείσα διάταξη και εφόσον στο πρόσωπό τους συντρέχουν οι ανωτέρω προϋποθέσεις θα γίνει αναπροσαρμογή του υπολοίπου των δόσεων, ύστερα από αίτησή τους προς την αρμόδια Δ.Ο.Υ..

'Αρθρο 33

Διαδικασία ρύθμισης χρεών του ν. 2120/1993

α. Η διάταξη της παραγράφου 5 του άρθρου 1 του ν. 2120/1993 καταργείται από τότε που ίσχυσε.

β. Στις ρυθμίσεις του άρθρου 1 παράγραφοι 1 έως και 3 του ν. 2120/1993 υπάγονται και οι επιχειρήσεις οι οποίες κατά τη δημοσίευση του νόμου αυτού είχαν ελεγχθεί και για τις οποίες εκδόθηκαν φύλλα ελέγχου και λοιπές καταλογιστικές πράξεις.

γ. Στην κατά την προηγούμενη παράγραφο ρύθμιση υπάγονται και οι υποθέσεις οι οποίες εκκρεμούν ενώπιον των οποιουδήποτε βαθμού διοικητικών δικαστηρίων, συμπεριλαμβανομένου και του Συμβουλίου της Επικρατείας. Στην περίπτωση αυτή συντάσσεται σχετικό πρακτικό από τον πρόεδρο του δικαστηρίου και η υπόθεση επαναφέρεται στην αρμόδια φορολογική αρχή.

δ. Από την ως άνω ρύθμιση δεν καταλαμβάνονται οι επιχειρήσεις οι οποίες έχουν επιλύσει συμβιβαστικά τις διαφορές τους με τις αρμόδιες φορολογικές αρχές.

'Αρθρο 34

'Εναρξη ισχύος

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά σε επί μέρους διατάξεις του.

ΠΡΟΕΔΡΟΣ (Απόστολος Κακλαμάνης): Παρακαλώ, να εξουσιοδοτηθεί το Προεδρείο για την υπεύθυνη του επικύρωση των Πρακτικών, όσον αφορά την ψήφιση στο σύνολο του ως άνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση.

Εισερχόμαστε στη συζήτηση του νομοσχεδίου του Υπουργείου Ανάπτυξης: "'Ιδρυση και λειτουργία βιομηχανικών και βιοτεχνικών εγκαταστάσεων και άλλες διατάξεις".

Για τη συζήτηση του νομοσχεδίου αυτού, το Κομμουνιστικό Κόμμα ορίζει ως ειδικό αγορητή το Βουλευτή κ.Σταύρου Παναγιώτη.

Για το νομοσχέδιο αυτό, κύριοι συνάδελφοι, θα διατεθούν μέχρι τέσσερις συνεδριάσεις. Τη σημερινή συνεδρίαση, θα τη διαθέσουμε για τη συζήτηση επί της αρχής.

Κυρία Υπουργέ, θα καταθέσετε άλλες τροπολογίες εκτός από αυτή για το φυσικό αέριο που ήδη καταθέσατε;

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, έχουν κατατεθεί τροπολογίες οι οποίες έχουν ενσωματωθεί στο κείμενο του νομοσχεδίου.

ΠΡΟΕΔΡΟΣ (Απόστολος Κακλαμάνης): Εκτός από αυτή που καταθέσατε για το φυσικό αέριο, έχετε υπόψη σας να καταθέσετε άλλη τροπολογία; Αυτές που έχουν ήδη κατατεθεί, είναι γνωστές στο Τμήμα.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): 'Οχι, δεν έχω υπόψη μου να καταθέσω άλλη. Εγώ όμως, από τις τροπολογίες που έχω, που είναι πέντε, οι τρεις έχουν αριθμό κατάθεσης, ενώ οι άλλες δύο δεν έχουν.

ΠΡΟΕΔΡΟΣ (Απόστολος Κακλαμάνης): Ποιές είναι αυτές; Δεν έχουν κατατεθεί;

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): 'Εχουν κατατεθεί. Υπάρχουν δύο, η μια είναι για το φυσικό αέριο και μια άλλη που δεν έχω τον αριθμό κατάθεσης. Γι'αυτό δεν είμαι σίγουρη αν τις έχετε...

ΠΡΟΕΔΡΟΣ (Απόστολος Κακλαμάνης): Εσείς τις καταθέτετε. 

Να ρωτήσουμε τους εκπροσώπους κομμάτων και τους εισηγητές που θα τις έχουν υπόψη τους.

'Εχετε υπόψη σας τις τροπολογίες κυρία Αρσένη και κύριε Σαλαγκούδη; Eίναι πέντε όλες κι όλες;

ΓΕΩΡΓΙΟΣ ΣΑΛΑΓΚΟΥΔΗΣ: Ναι, είναι πέντε οι τροπολογίες.

ΠΡΟΕΔΡΟΣ (Απόστολος Κακλαμάνης): Εξ αυτών, την τελευταία έχω εγώ υπόψη μου, η οποία υποθέτω ότι θα έχει και κάποια συζήτηση, γιατί είναι αρκετά τα θέματα. 

Κατά συνέπεια, να προχωρήσουμε αύριο και μεθαύριο και στην τελευταία συνεδρίαση αν έχουμε και άρθρα θα τα ολοκληρώσουμε, αλλά και να συζητηθούν άνετα και οι τροπολογίες.

Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, σωστά βάζετε το θέμα της δικονομίας της συζήτησης. Θα μείνω αυτήν την ώρα μόνο στο εξής θέμα. Η τροπολογία που αφορά ρυθμίσεις για 

Σελίδα 135 

το φυσικό αέριο, είναι, κύριε Πρόεδρε, ολόκληρο νομοσχέδιο. Αποτελείται από δέκα εννιά διατάξεις. Μάλιστα, στη Διαρκή Επιτροπή συμπεριέλαβε στο νομοσχέδιο η κυρία Υπουργός και έξι τροπολογίες, οι οποίες δεν έχουν ουδεμία σχέση με το νομοσχέδιο. Είναι ήδη κατατεθειμένες προς συζήτηση άλλες τέσσερις τροπολογίες. Αυτή δε η συγκεκριμένη τροπολογία, επαναλαμβάνω, αποτελεί ίδιον νομοσχέδιο δέκα πέντε σελίδων και έχει δέκα εννιά άρθρα.

Η Αξιωματική Αντιπολίτευση, κύριε Πρόεδρε, δεν δέχεται σε καμία περίπτωση να συμπράξει σε νομοθετική εργασία αυτού του είδους. Αυτό είναι το ένα θέμα.

Σεις δε, ο οποίος πρώτος ενδιαφέρεστε για την αναβάθμιση του νομοθετικού έργου και του κύρους του Κοινοβουλίου, θα παρακολουθήσατε την προηγούμενη εβδομάδα το νομοθετικό αμόκ του Υπουργείου Οικονομικών, αλλά και άλλων μελών της Κυβέρνησης, από το οποίο νομίζω ότι εκείνο το οποίο δεν ωφελήθηκε είναι κατ'αρχήν η νομοθετική εργασία και κατ'επέκταση το κύρος του Κοινοβουλίου.

Απ'αυτήν την άποψη, κύριε Πρόεδρε, η Νέα Δημοκρατία θέτει προς εσάς το αίτημα όπως η Κυβέρνηση πάρει πίσω την τροπολογία για το φυσικό αέριο και να καταθέσει σχετικό νομοσχέδιο, να συζητηθεί κανονικά και όχι ευκαιριακά άλλων θεμάτων και μάλιστα για ένα τόσο μεγάλο θέμα.

ΠΡΟΕΔΡΟΣ (Απόστολος Κακλαμάνης): Σε ό,τι αφορά το Προεδρείο, υπενθυμίζω ότι έχει σημαντικά περιοριστεί -το τονίζω αυτό- ο αριθμός των τροπολογιών που κατατίθενται από την Κυβέρνηση. Γνωρίζετε ότι ασκεί η Κυβέρνηση και ο κάθε Υπουργός δικαίωμα εκ του Συντάγματος. Παρά ταύτα, πρέπει να το τονίσω ότι το Προεδρείο έχει βρει κατανόηση και από τον Πρωθυπουργό, ο οποίος έχει κάνει συστάσεις προς την Κυβέρνηση, αλλά και ο ίδιος προσπαθώ προς αυτήν την κατεύθυνση, διότι βλέπω πιο πριν τις τροπολογίες, έτσι ώστε να μην δημιουργούνται μείζονα προβλήματα.

Σε ό,τι αφορά το αίτημα της Νέας Δημοκρατίας αναφορικά με την τροπολογία για το φυσικό αέριο, γνωρίζω αυτές τις ενστάσεις, τις αντιλαμβάνομαι. Η Κυβέρνηση έχει το δικαίωμα να καταθέσει αυτήν την τροπολογία. Από την πλευρά μας, αυτό που μπορούμε να κάνουμε είναι η συνεδρίαση της Παρασκευής να διατεθεί γι'αυτό το σκοπό, διότι είδα τις άλλες τροπολογίες όπου διαπίστωσα ότι δεν έχουν μείζονα ζητήματα, αλλά αυτή η τροπολογία έχει μείζον θέμα.

Εάν δε η Κυβέρνηση, η παρούσα Υπουργός, που εισηγείται το νομοσχέδιο της και καταθέτει την τροπολογία, επειδή έχει και δεύτερο νομοσχέδιο, αν δεν κάνω λάθος, θέλει να φέρει την τροπολογία για το φυσικό αέριο στο επόμενο νομοσχέδιο, έχει καλώς. Αν έχει άλλους λόγους για τους οποίους είτε επείγεται είτε θέλει να ασκήσει το δικαίωμά της, δεν μπορούμε να της το απαγορεύσουμε.

Ορίστε, κυρία Υπουργέ, έχετε το λόγο και να συνεχίσουμε, διότι δεν έχει λόγο η περαιτέρω συζήτηση επ'αυτού του διαδικαστικού θέματος.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, η τροπολογία επείγει να ψηφισθεί διότι πρόκειται να προκηρυχθεί διαγωνισμός για τα δίκτυα πόλεων. Πρέπει όμως να πω ότι η τροπολογία, χωρίς να έχει όλες τις υπογραφές, είχε παρουσιασθεί άτυπα στην Κοινοβουλευτική Επιτροπή Εμπορίου και Παραγωγής, όπου και ο Εκπρόσωπος της Νέας Δημοκρατίας συνεφώνησε να φέρω την τροπολογία στην Ολομέλεια. Και μάλιστα τόνισε "ότι εάν είναι τόσο επείγουσα, συμφωνούμε να φέρετε και εκτάκτως ένα αυτοτελές νομοσχέδιο". Αλλά σε κάθε περίπτωση συμφώνησαν να το φέρω στην Ολομέλεια.

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, όλα αυτά τα οποία είπατε, είναι γνωστά, ότι δηλαδή η Κυβέρνηση έχει τη δυνατότητα να καταθέτει τροπολογίες, αλλά τροπολογίες με ολόκληρη διάρθρωση νομοσχεδίου, νομίζω ότι καμιά κοινοβουλευτική δεοντολογία δεν το επιτρέπει. Αλλά αν κατάλαβα καλά, μιλήσατε για συνεδρίαση της Παρασκευής. 'Εχει ληφθεί απόφαση για να γίνει την Παρασκευή εβόλιμη συνεδρίαση;

ΠΡΟΕΔΡΟΣ (Απόστολος Κακλαμάνης): Προφανώς θα ρωτήσω το Τμήμα και το Τμήμα μπορεί να αποφασίσει.

ΔΗΜΗΤΡΙΟΣ ΣΙΟΥΦΑΣ: Καλώς. Ακριβώς, επειδή είπατε για εμβόλιμη συνεδρίαση.

ΠΡΟΕΔΡΟΣ (Απόστολος Κακλαμάνης): Είπα για τη συνεδρίαση της τελευταίας ημέρας. 

ΔΗΜΗΤΡΙΟΣ ΣΙΟΥΦΑΣ: Εμείς, κύριε Πρόεδρε, μετά τις τέσσερις τροπολογίες που κατατέθηκαν στη Διαρκή Επιτροπή και με αυτήν τη δομή, την οποία έχει η τροπολογία σε τόσο μεγάλη έκταση νομοσχεδίου, δεν συμφωνούμε και καταγγέλλουμε αυτόν τον τρόπο του νομοθετείν από την Κυβέρνηση.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Θα σας δώσω το λόγο, κύριε Δραγασάκη, αλλά το Τμήμα έχει καθαρά νομοθετικό έργο, δεν έχει ως έργο του τον κοινοβουλευτικό έλεγχο. Γιατί τα λέγω αυτά σε σας, θα μου πείτε, που θα σας δώσω τώρα το λόγο; Διότι θέλω να κλείσουμε αυτό το θέμα.

Εγώ είμαι υποχρεωμένος να επισημαίνω και τα θετικά και τα αρνητικά, στο βαθμό που μπορώ να το κάνω, χωρίς να καταγγέλλ'ομαι ότι μεροληπτώ ενδεχομένως. Δεν μπορώ να αγνοήσω το γεγονός ότι από την περίοδο που είχαμε δεκάδες τροπολογιών, έχουμε περιοριστεί σε τέσσερις, πέντε τροπολογίες. Αυτό δεν σημαίνει ότι η Κυβέρνηση πάντοτε τηρεί και την ουσία και όχι μόνο τον τύπο. 'Οντως η τροπολογία αυτή είναι αρκετά μεγάλη, η Υπουργός έδωσε την εξήγησή της. Αυτό άλλωστε που μου είπε κι εμένα, όταν τη ρώτησα αν είναι αναγκαία να κατατεθεί αυτή η τροπολογία.

Παρακαλώ, να κλείσουμε το θέμα και να προχωρήσουμε.

Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Εμείς θα αποδεχθούμε να συζητήσουμε τη συγκεκριμένη τροπολογία, κύριε Πρόεδρε, δεχόμενοι ότι υπάρχουν πραγματικά θέματα που επείγουν. 

Θέλω, όμως, να πω ότι μας απασχολεί ως Κόμμα και σκεπτόμαστε αύριο, κύριε Πρόεδρε, να σας κάνουμε ένα διάβημα, μαζί με τον Πρόεδρο του κόμματος, διότι το θέμα που συζητούμε έχει πολλές διαστάσεις.

Αυτό το νομοσχέδιο συνολικά είχε έντεκα τροπολογίες. Οι περισσότερες ενσωματώθηκαν στο νομοσχέδιο, αλλά δεν παύουν να είναι ξεχωριστά αντικείμενα, σοβαρά μεν, αλλά άσχετα από το κυρίως θέμα. 

Σήμερα ψηφίσαμε το νομοσχέδιο για το λογιστή-φοροτεχνικό με τις δεκατρείς συνολικά τροπολογίες. Αυτό έχει τις επιπτώσεις του στην ποιότητα του έργου της Βουλής. Βλέπουμε νομοσχέδια που δεν προλαβαίνουν να ψηφιστούν και παρουσιάζονται ατέλειες, ακόμα και λάθη, όπως ο οικιστικός νόμος και επομένως ήθελα να υπογραμμίσω ότι για μας πρόβλημα υπάρχει. Δεν συνδέεται μόνο με το σημερινό νομοσχέδιο, ίσως όχι και τόσο. Είναι, όμως, ένα γενικότερο πρόβλημα, το οποίο, επαναλαμβάνω, ότι εμείς το θεωρούμε σοβαρό και θα σας το θέσουμε.

ΠΡΟΕΔΡΟΣ (Απόστολος Κακλαμάνης): Το πρόβλημα υπάρχει πράγμα και εναπόκειται στην αίσθηση ευθύνης που πρέπει να έχουμε όλοι γι' αυτό και η Κυβέρνηση και όσοι νομοθετούμε μέσα σ' αυτό το Σώμα.

Αλλά εκείνο που επιμένω εγώ και θα παρακαλέσω, διότι διάβασα και στον Τύπο σχετικά, οι τροπολογίες στις οποίες αναφέρεσθε, ορισμένες εξ αυτών, όπως και του παρόντος νομοσχεδίου, ψηφίσθηκαν στη Διαρκή Επιτροπή. Το πρόβλημα, που και η ένσταση η δικαιολογημένη που πάντοτε ετίθετο στην Αίθουσα, ήταν να μην αιφνιδιάζεται το Σώμα.

Στη Διαρκή Επιτροπή μεσολαβεί χρόνος από της συζητήσεως εκεί μέχρι της συζητήσεως στο Τμήμα ή στην Ολομέλεια, ώστε να είναι οι πάντες ενήμεροι. Από κει και πέρα το αν μία τροπολογία είναι σχετική με το νομοσχέδιο που συζητείται ή όχι, αυτό είναι θέμα που το κρίνει κατά περίπτωση είτε η Ολομέλεια είτε η Διαρκής Επιτροπή είτε το Τμήμα.

Αυτά σε ό,τι αφορά τον τύπο. Σε ό,τι αφορά την ουσία, επαναλαμβάνω κι εγώ ότι πρώτος έχω την επιθυμία, όπως όλοι, αλλά πρώτος ο Πρόεδρος του Σώματος είναι φυσικό να θέλει, να μην υπάρχει οποιαδήποτε διαφωνία σε ό,τι αφορά τουλάχιστον τη διαδικασία των θεμάτων που συζητούμε. Και

Σελίδα 136 

η παράκλησή μου είναι και πάλι προς την Κυβέρνηση και προς τους Υπουργούς, σύμφωνα και με τη θέση που διετύπωσε ο Πρωθυπουργός, να χρησιμοποιούν μετά μεγάλης φειδούς την ευχέρεια που έχουν εκ του Συντάγματος να καταθέτουν τροπολογίες.

Ερωτώ το Τμήμα, εάν συμφωνεί για την τετάρτη συνεδρίαση να πραγματοποιηθεί την προσεχή Παρασκευή. 'Ακουσα την άποψη του κ. Σιούφα, της Νέας Δημοκρατίας, δεν συμφωνεί επ' αυτού.

Ερωτώ το Τμήμα: Δέχεται την εμβόλιμη συνεδρίαση την Παρασκευή; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Δεκτή η πρόταση κατά πλειοψηφία.

Το Τμήμα, λοιπόν, θα συνεδριάσει και την Παρασκευή, για την τετάρτη συνεδρίαση που απαιτείται για την ολοκλήρωση της συζητήσεως του νομοσχεδίου και των τροπολογιών επ' αυτού.

Η εισηγήτρια της Πλειοψηφίας κα Μαρία Αρσένη έχει το λόγο.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

ΜΑΡΙΑ ΑΡΣΕΝΗ: Κυρίες και κύριοι συνάδελφοι, πιστεύω ότι κατά καιρούς έχουμε συναντήσει τρεμάμενους ανθρώπους που εξουθενωμένοι από τις δαιδαλώδεις διαδικασίες που απαιτούνται για την ίδρυση και τη λειτουργία κάποιας παραγωγικής μονάδας, καταλήγουν σε εμάς τους Βουλευτές αναζητώντας τη βοήθειά μας. Το "έγκλημά" τους είναι ότι θέλησαν να επενδύσουν παραγωγικά σε μία χώρα όπου ο όρος "επένδυση" αποκτά ποικίλες έννοιες, πλην αυτής που αντιλαμβάνονται σε όλες τις ανεπτυγμένες τεχνολογικά χώρες.

Με τον τρόπο αυτό, το κύριο θέμα που είναι η πραγματοποίηση της επένδυσης, τίθεται σε δεύτερη μοίρα και σε πολλές περιπτώσεις φαλκιδεύεται από σύνθετες, πολύπλοκες και αντιφατικές διατάξεις που απονευρώνουν τον ενδιαφερόμενο επενδυτή πριν ακόμα αρχίσει την πραγματοποίηση της συγκεκριμένης επένδυσής του.

Χαρακτηριστικό στην προκειμένη περίπτωση, είναι το γεγονός ότι σε εμάς σήμερα ανήκει η τιμή να καταργήσουμε μετά από ογδόντα πέντε ολόκληρα χρόνια κάποιο νόμο του 1912 που αποτελούσε τη νομοθετική βάση του όλου οικοδομήματος, όπως και κάποιες συμπληρωματικές διατάξεις του 1949 και του 1951 και όλων των υπολοίπων που ακολούθησαν μέχρι πρόσφατα.

Κυρίες και κύριοι συνάδελφοι, το σχέδιο νόμου που σήμερα εξετάζουμε, στο πρώτο του μέρος, από το πρώτο άρθρο μέχρι και το δέκατο ένατο, επιχειρεί να εκσυγχρονίσει συνολικά το νομοθετικό πλαίσιο που ίσχυε μέχρι σήμερα και αφορά την ίδρυση και λειτουργία βιομηχανικών και βιοτεχνικών εγκαταστάσεων.

Βασική αρχή του νομοσχεδίου είναι η καθιέρωση μίας και μόνης υπεύθυνης αρχής για την έκδοση των σχετικών αδειών και σε αυτή τη μία και μόνη αρχή ο ενδιαφερόμενος θα υποβάλει όλα τα σχετικά δικαιολογητικά. Η αδειούσα αυτή αρχή θα είναι αρμόδια για την εσωτερική επικοινωνία μεταξύ των συναρμόδιων υπηρεσιών και την έκδοση της απαιτούμενης άδειας.

Πρόκειται πραγματικά για μία τομή στο γραφειοκρατικό σύστημα που σήμερα επικρατεί, όπου ο ενδιαφερόμενος επενδυτής είναι υποχρεωμένος να κινείται από υπηρεσία σε υπηρεσία για να πετύχει την έκδοση πλειάδας αδειών, βεβαιώσεων, πιστοποιητικών. 

Πιστεύω ότι πολύ ορθά το Υπουργείο Ανάπτυξης διαχώρισε από τη διαδικασία της ίδρυσης και λειτουργίας των παραγωγικών μονάδων, την άδεια χωροθέτησης και την έγκριση περιβαλλοντολογικών όρων και τη σύνταξη μελέτης περιβαλλοντικών επιπτώσεων που προβλέπονται από το ν.1650/1986, διότι στα θέματα περιβάλλοντος επιβάλλεται να δίδεται ιδιαίτερη προσοχή.

Για τις διάφορες φάσεις επεξεργασίας του φακέλου του επενδυτή, προβλέπονται συγκεκριμένα χρονικά όρια μέσα στα οποία θα πρέπει να κινηθούν και να ολοκληρωθούν οι προβλεπόμενες διαδικασίες, ώστε το Υπουργείο Ανάπτυξης να υπολογίζει ότι στη συντριπτική πλειοψηφία των περιπτώσεων η τελική απάντηση προς τον ενδιαφερόμενο επενδυτή θα δίνεται μέσα σε χρονικό διάστημα που δεν θα υπερβαίνει τους τεσσερισήμισι μήνες, ενώ οι μέχρι τώρα συγκεκριμένες διαδικασίες απαιτούσαν κάποια χρόνια.

Στο υπό συζήτηση νομοσχέδιο προβλέπεται ότι η άδεια λειτουργίας, που θα εκδίδεται μετά την πραγματοποίηση της επένδυσης, δεν θα έχει περιοριστικά χρονικά όρια πέραν των οποίων θα πρέπει να αναθεωρηθεί.

Κάθε άδεια, που θα εκδίδεται, θα είναι αορίστου χρόνου και θα επιβάλεται να αναθεωρηθεί μόνο στις περιπτώσεις εκείνες που η ιδιοκτήτρια εταιρεία θα προβεί σε σημαντικές αλλαγές στην παραγωγική μονάδα, που θα συνεπάγονται σημαντική αύξηση της χρησιμοποιούμενης θερμικής ή ηλεκτρικής ενέργειας.

Μία καινοτομία, που το συγκεκριμένο συζητούμενο νομοσχέδιο, εισάγει είναι η έκδοση προσωρινής άδειας λειτουργίας μετά την ολοκλήρωση της επένδυσης και η εν συνεχεία έκδοση της οριστικής άδειας λειτουργίας, ώστε το ενδιάμεσο διάστημα, να πιστοποιηθούν από τους αρμόδιους όλες οι επιπτώσεις, που θα έχει η λειτουργία της συγκεκριμένης μονάδας, ιδιαίτερα στο περιβάλλον.

Υπάρχουν, επίσης, στο συζητούμενο νομοσχέδιο διατάξεις, που εξασφαλίζουν τη διαφάνεια των λειτουργιών, όπως στην περίπτωση της επανεξέτασης ένστασης ενδιαφερομένου, μετά από την απόρριψη αιτήματός του για την έκδοση άδειας λειτουργίας. 'Ενσταση ή μη ένσταση επανεξετάζονται από ειδική επιτροπή, που συγκροτείται από εκπροσώπους συναρμοδίων δημοσίων αρχών. Τη διαφάνεια των λειτουργιών εξασφαλίζει, επίσης, διάταξη που επιβάλλει τη δημοσιοποίηση των αιτήσεων για τη χορήγηση άδειας λειτουργίας παραγωγικής μονάδος.

Περιλαμβάνονται, επίσης, στο συζητούμενο νομοσχέδιο διατάξεις, που καθιερώνουν τους συνεχείς ελέγχους των παραγωγικών μονάδων. 'Οπως επίσης, καθιερώνουν και προβλέπουν ποινές, που επιβάλλονται σε εκείνες τις περιπτώσεις που η εταιρεία αποκλίνει απ' όσα προβλέπει η άδεια εγκατάστασης και η άδεια λειτουργίας. Οι ποινές αυτές κλιμακώνονται από χρηματικά πρόστιμα, μέχρι την προσωρινή και οριστική παύση της λειτουργίας της παραγωγικής μονάδος.

Υπάρχουν, επίσης, διατάξεις που αντιμετωπίζουν τα προβλήματα προσαρμογής ήδη λειτουργούντων μονάδων στις νέες απαιτήσεις του παρόντος νομοσχεδίου, όπως επίσης και του θέματος των οικοδομικών παρεκκλίσεων, ιδιαίτερα καθ' ύψος, που αποτελούν την πεπατημένη σε όλα τα παρόμοια νομοθετήματα στις περιπτώσεις που επιβάλλονται υπερβάσεις από τις τεχνολογικές απαιτήσεις της παραγωγής.

Προσωπικά, διακατέχομαι από την αγωνία, αν όλα αυτά τα θετικά, που εμπεριέχονται στο νομοσχέδιο που σήμερα συζητούμε, θα μπορέσουν να εφαρμοστούν στην πράξη, όταν γνωρίζουμε το επίπεδο λειτουργικότητας πολλών δημοσίων υπηρεσιών και της νομαρχιακής αυτοδιοίκησης, που θα κληθούν να υλοποιήσουν τις συγκεκριμένες διατάξεις του νομοσχεδίου. 'Ομως, δεν μας απομένει άλλη επιλογή. Θα πρέπει να τολμήσουμε αναλαμβάνοντας το σχετικό "ρίσκο".

Προς την κατεύθυνση της επαλήθευσης των προσδοκιών μας, σημαντικός είναι ο ρόλος, που μπορεί να διαδραματίσει το Υπουργείο Ανάπτυξης, μετά την ψήφιση του παρόντος νομοσχεδίου, ώστε με εγκυκλίους, και υπουργικές αποφάσεις, να αποσαφηνιστεί το περιεχόμενο του φακέλου και οι επιβαλλόμενες διαδικασίες, ώστε να μην υπάρξουν κατά την εφαρμογή του συγκεκριμένου νόμου πλέον, διαφορετικές ερμηνείες που θα εντείνουν τη γραφειοκρατία και θα δημιουργήσουν, ίσως και φαινόμενα σύγχυσης.

Κυρίες και κύριοι συνάδελφοι, αξιοποιώντας την ευκαιρία και επειδή πιστεύω ότι έχει άμεση σχέση με το συζητούμενο νομοσχέδιο, θα ήθελα να επισημάνω κάποια ανησυχητικά 

Σελίδα 137 

φαινόμενα που έχουν δημιουργηθεί στη δημόσια διοίκηση και στην αυτοδιοίκηση, στις περιπτώσεις εκείνες που νομοθετούμε συγκεκριμένες προθεσμίες μέσα στις οποίες πρέπει να ολοκληρωθεί κάποια ενέργεια. Σε πολλές περιπτώσεις έχουν δημιουργηθεί κυκλώματα σε διάφορα παραγωγικά Υπουργεία που αφήνουν, δήθεν από φόρτο εργασίας να παρέλθουν οι συγκεκριμένες προθεσμίες, οπότε εκδίδονται διάφορες άδειες, επειδή η παρέλευση των προθεσμιών εκλαμβάνεται ως θετική απάντηση. Χαρακτηριστικό είναι εν προκειμένω το γεγονός ότι οι άδειες που εκδίδονται με παρόμοιο τρόπο, είναι συνήθως εκείνες ακριβώς που δεν θα μπορούσαν να εκδοθούν εάν το περιεχόμενο του αιτήματος εξεταζόταν στην ουσία.

Φοβάμαι ότι εάν δεν ακολουθήσουν συγκεκριμένες διευκρινιστικές εγκύκλιοι, κάτι παρόμοιο μπορεί να συμβεί και κατά την εφαρμογή των εξεταζομένων διατάξεων, εκεί όπου προβλέπονται ανάλογες και συγκεκριμένες προθεσμίες.

Στο δεύτερο μέρος του νομοσχεδίου τη προσοχή μας πρέπει να συγκεντρώσει το άρθρο 21, με το οποίο επιχειρείται να μεταβιβασθεί στον Οργανισμό Ανασυγκρότησης Επιχειρήσεων, το γνωστό ΟΑΕ η παραπέρα πορεία των εκκαθαρίσεων των εταιρειών που τελούν ήδη υπό εκκαθάριση .

Το θέμα ήδη είναι γνωστό και πολυσυζητημένο για τα αδιέξοδα που παρουσιάζονται από την εφαρμογή του ισχύοντος καθεστώτος της εκκαθάρισης. Μεταξύ των πολλών και σημαντικών που αναφέρει η εισηγητική έκθεση, που αποδεικνύεται ότι η κατάσταση έχει οδηγηθεί σε αδιέξοδα, επισημαίνω μόνο δύο νούμερα που πιστεύω ότι περιγράφουν με σαφήνεια το όλο πρόβλημα.

Τα έξοδα των εκκαθαριστών, χωρίς ακόμα να έχει γίνει η τελική εκκαθάριση των αμοιβών και εξόδων, φθάνουν σήμερα στο 74,7% των εισπραχθέντων εσόδων, από τη διάθεση των παγίων στοιχείων, στοκ προϊόντων κ.λ.π.

ΒΑΣΙΛΗΣ ΚΕΔΙΚΟΓΛΟΥ: Σε αριθμό πόσα είναι αυτά; Πόσες εκατοντάδες εκατομμύρια είναι;

ΜΑΡΙΑ ΑΡΣΕΝΗ: Δεν το έχω πρόχειρο να σας πω αυτήν τη στιγμή.

'Ενα δεύτερο στοιχείο είναι ότι το 40% των περιπτώσεων των υπό εκκαθάριση εταιρειών βρίσκονται υπό εκκαθάριση εδώ και μία δεκαετία. Πρόκειται για μια πρωτοφανή διασπάθιση του δημοσίου χρήματος που πρέπει με κάθε τρόπο να σταματήσει και αυτό επιχειρείται με το παρόν νομοσχέδιο.

Πιστεύω ότι αυτή η αρμοδιότητα πρέπει να μεταβιβασθεί το γρηγορότερο δυνατόν στον ΟΑΕ, όπως και προβλέπεται από το νομοσχέδιο.

Σημαντικό επίσης, είναι το περιεχόμενο του άρθρου 22 με το οποίο ρυθμίζονται θέματα της εμπορίας πετρελαιοειδών και προσδιορίζονται με σαφήνεια τα εμπορικά σχήματα που θα διακινούν και θα εμπορεύονται τις διάφορες κατηγορίες καυσίμων.

Τα δύο τελευταία χρόνια έχουν απασχολήσει επανειλημμένα εμάς τους Βουλευτές, τα μέσα μαζικής ενημέρωσης και την κοινή γνώμη, τα προβλήματα που παρουσιάζονται στην εμπορία, τη διακίνηση, τη διανομή των πετρελαιοειδών με τις νοθείες, την παράδοση μειωμένων ποσοτήτων και την κλοπή δασμών, μέσα απο το καθεστώς των αδασμολότητων καυσίμων.

Πιστεύω ότι όλες οι προβλεπόμενες διατάξεις του άρθρου 22 βοηθούν στην ορθολογιστικότερη αντιμετώπιση του προβλήματος. Διατηρώ όμως κάποιες επιφυλάξεις σχετικά με το βαθμό αποτελεσματικότητας των συγκεκριμένων διατάξεων.

Με το άρθρο 23, καθιερώνεται η δυνατότητα της ΔΕΗ να συμμετέχει στο μετοχικό κεφάλαιο εταιρειών, που δεν είναι κατ' ανάγκην θυγατρικές, αλλά ασχολούνται με δραστηριότητες συναφείς, ή με δραστηριότητες συνδεδεμένες με αυτές της ΔΕΗ. Οι εταιρείες αυτές μπορεί να είναι ιδιωτικών συμφερόντων και η ΔΕΗ να συμμετέχει ως μειοψηφία, ενώ παρέχεται η δυνατότητα να μεταφέρει προς τις εταιρείες αυτές εξειδικευμένο προσωπικό. Είναι μία διάταξη που παρέχει επιχειρηματική ευελιξία στη ΔΕΗ, αφήνει όμως κατά τη γνώμη μου ευρύτατα περιθώρια με τη γενικότητα της διατύπωσης του άρθρου, που μπορεί να μας δημιουργήσουν απρόβλεπτες ίσως περιπέτειες.

Τελειώνοντας, θα ήθελα να επισημάνω τις ουσιώδεις παρατηρήσεις που περιλαμβάνονται στην έκθεση του τμήματος Νομοθετικής εργασίας της Βουλής, που ίσως θα πρέπει να μας προβληματίσουν ιδιαίτερα, τόσο στο παρόν νομοσχέδιο, όσο γενικότερα στη νομοθετική μας εργασία σε θέματα περιβάλλοντος και σε θέματα ανάπτυξης, όπως επίσης και σε θέματα σχέσεων και αρμοδιοτήτων μεταξύ διοίκησης και αυτοδιοίκησης.

Το Σ.τ.Ε με σειρά πρόσφατων αποφάσεων, θεμελιώνει μία νέα αντίληψη σε ό,τι αφορά την προστασία του περιβάλλοντος και αποσαφηνίζει προτεραιότητες και παραμέτρους. Πιστεύω ότι το πνεύμα των συγκεκριμένων αποφάσεων του Σ.τ.Ε. στις οποίες αναφέρεται και η έκθεση στο σχέδιο νόμου, δεν δικαιούται κανείς να παραβλέπει ή να αγνοεί.

Κλείνοντας, θα ήθελα να επισημάνω για μια ακόμη φορά ότι το συζητούμενο νομοσχέδιο εισάγει καινοτομίες και επιχειρεί τομές στον εκσυγχρονισμό και στο γραφειοκρατικό σύστημα και πιστεύω ότι πρέπει να αποδεχθούμε και να ψηφίσουμε το συγκεκριμένο σχέδιο νόμου. Ευχαριστώ.

(Χειροκροτήματα απο την Πτέρυγα του ΠΑΣΟΚ)

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κυρία συνάδελφε.

Ο συνάδελφος κ. Σαλαγκούδης έχει το λόγο.

Μέχρι να πάρει το λόγο ο συνάδελφος, επ' ευκαρία θέλω να ενημερώσω το Τμήμα ότι από μέρους του ΔΗΚΚΙ, ως ειδικός αγορητής ορίζεται ο συνάδελφος κ. Ιωάννης Δημαράς.

Ο συνάδελφος, κ. Αναστάσιος Παπαληγούρας ζητεί ολιγοήμερη άδεια απουσίας στο εξωτερικό. Το Τμήμα εγκρίνει;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε τη ζητηθείσα άδεια.

Επιτρέψτε μου, κύριε Σαλαγκούδη, να διαβάσω και την ανακοίνωση προς το Τμήμα:

Οι Υπουργοί Γεωργίας, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων, Εργασίας και Κοινωνικών Ασφαλίσεων, Δικαιοσύνης και Δημοσίας Τάξεως, κατέθεσαν σχέδιο νόμου "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις".

Δεύτερον, οι Υπουργοί Εθνικής Οικονομίας και Οικονομικών και Δικαιοσύνης κατέθεσαν σχέδιο νόμου: "Ειδικό μισθολόγιο Δικαστικών Λειτουργών, μισθολόγιο κυρίου προσωπικού Νομικού Συμβουλίου του Κράτους και Ιατροδικαστών και άλλες διατάξεις".

Παραπέμπονται στις αρμόδιες διαρκείς επιτροπές.

Κύριε Σαλαγκούδη, έχετε το λόγο και ασφαλώς ο χρόνος σας θα κρατηθεί.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κυρίες και κύριοι συνάδελφοι, πριν ξεκινήσω την αναφορά μου στο νομοσχέδιο, θα ήθελα μιας και είμαι ο πρώτος Θεσσαλονικιός ομιλητής στο Κοινοβούλιο μετά από αυτό το εγκληματικό γεγονός που συνέβη στη Θεσσαλονίκη, να τονίσω εδώ μέσα στο Κοινοβούλιο και να μεταφέρω με τη δική μου θλίψη, αγανάκτηση και πικρία, τη θλίψη, την αγανάκτηση και την πικρία ενάμισι εκατομμυρίου πληθυσμού της Θεσσαλονίκης, όλου του Νομού, αλλά και της Βόρειας Ελλάδας, έπειτα από αυτό που συνέβη τις προηγούμενες ημέρες.

Και όλοι ξέρετε φυσικά ότι αναφέρομαι σε αυτό το δάσος του Σέιχ Σου και του Πανοράματος, που ήταν ο πνεύμονας της Θεσσαλονίκης, της συμπρωτεύουσας και που δυστυχώς σήμερα δεν υπάρχει. Και οι επιπτώσεις θα είναι τεράστιες. Για πενήντα-εξήντα χρόνια -τόσο προβλέπεται να διαρκέσει η αναγέννησή του- ο κόσμος αυτός του ενάμισι εκατομμυρίου θα πάσχει από την έλλειψη οξυγόνου από καταστροφές που θα συμβούν, από πολλά πράγματα αν η πολιτεία με τον ίδιο τρόπο που αδράνησε αυτές τις μέρες -και αδράνησε εγκληματικά-συνεχίσει και πάλι να αδρανεί.

Ακόμη θα ήθελα να μεταφέρω και την πικρία των Θεσσαλονικέων, που πολλές φορές εκφράστηκαν με πολύ άσχημο τρόπο γενικότερα για την υδροκέφαλη Αθήνα, η οποία δεν 

Σελίδα 138 

φροντίζει την περιφέρεια όπως έπρεπε. Για την αδιαφορία αυτών που εδρεύουν στην πρωτεύουσα. Γιατί πραγματικά ο Πρωθυπουργός δεν βρήκε ούτε ένα λόγο παρηγοριάς για τους Θεσσαλονικείς, που υπέφεραν και κινδύνευαν να καούν. Και φυσικά ο αρμόδιος Υπουργός φρόντισε μόνο να εμφανιστεί στα κανάλια και με ένα πραγματικά προκλητικό τρόπο να αντιμετωπίσει με περίεργες, παράξενες και θα έλεγα και ύποπτες δηλώσεις αυτήν την καταστροφή, που εκεί αντιμετωπίσαμε. Χωρίς σχέδιο, χωρίς κανέναν προγραμματισμό, χωρίς τα απαραίτητα μέσα η Πολιτεία στάθηκε ανίκανη να περιορίσει έστω τη μεγάλη καταστροφή.

Καταθέτω την πικρία μου και τη θλίψη. 

Κύριε Πρόεδρε, για το συζητούμενο νομοσχέδιο θα έλεγε κανείς ότι είναι η πρώτη αναπτυξιακή πρωτοβουλία αυτού του Υπουργείου που μετονομάστηκε από την ανάληψη της ευθύνης του από την κυρία Υπουργό σε Υπουργείο Ανάπτυξης. Δύο χρόνια τώρα δεν βλέπουμε πραγματικά καμία αναπτυξιακή πρωτοβουλία και θα περιμένω κυρία Υπουργέ, να μου πείτε τα μέτρα που πήρατε ως Υπουργείο Ανάπτυξης, για να βοηθήσετε την ανάπτυξη, που είναι το κυρίως συζητούμενο σήμερα από την ελληνική κοινωνία. Και θα έλεγα ότι είναι η πρώτη πρωτοβουλία, αν πραγματικά ήταν ολοκληρωμένη η πρωτοβουλία της Υπουργού. 'Ομως είναι ένα νομοσχέδιο που βρίσκεται ήδη στα συρτάρια από το 1991. Εγκρίθηκε απ' όλη την εκάστοτε πολιτική ηγεσία του τότε Υπουργείου Βιομηχανίας, Ενέργειας και Τεχνολογίας και φυσικά να αναγνωρίσουμε το γεγονός ότι η σημερινή Υπουργός είχε την πρωτοβουλία για να το φέρει στο ελληνικό Κοινοβούλιο.

'Ομως, σήμερα που έχουν αλλάξει αρκετά οι κανόνες σε σχέση με το 1991 που καταρτίστηκε, θα έπρεπε να έλθει με πολύ μεγαλύτερη προσοχή. Βέβαια έχει ρυθμίσεις που πραγματικά βοηθούν την ανάπτυξη, γιατί εκείνο που πραγματικά και κυρίως πετυχαίνει είναι η επίσπευση των διαδικασιών για τη δημιουργία νέων βιομηχανικών μονάδων, απ' αυτό που σήμερα πραγματικά πάσχει ο χώρος της βιομηχανίας. Είναι γεγονός ότι μπορεί να έχουμε κάποια κινητικότητα στη βιομηχανία, μπορεί αυτό το χρονικό διάστημα να δείχνει κάποια αύξηση της παραγωγής της αλλά αυτό συμβαίνει κυρίως λόγω του εκσυγχρονισμού των ήδη υπαρχουσών μονάδων, οι οποίοι όμως δεν ικανοποιούν και το άλλο ζητούμενο που είναι οι θέσεις απασχόλησης, οι θέσεις εργασίας. Και τις θέσεις εργασίας δημιουργούν οι νέες βιοτεχνικές και βιομηχανικές μονάδες. Και ακριβώς αυτό το νομοσχέδιο προς αυτήν την κατεύθυνση απλοποιώντας τις διαδικασίες τις τόσο χρονοβόρες και γραφειοκρατικές θέλει, ορίζοντας μια αδειοδοτούσα αρχή, να διευκολύνει τους νέους επενδυτές για να το κάνουν.

'Ομως, σήμερα, με τον τρόπο που έχει από την Κυβέρνηση διαρθρωθεί η διοίκηση, βλέπουμε ότι αυτή η αδειοδοτούσα αρχή που θα εδρεύει στη νομαρχία, ουσιαστικά δεν έχει την εξουσία να ανταποκριθεί στο έργο της, δεδομένου, ότι όπως πολύ χαρακτηριστικά η Νομοτεχνική Υπηρεσία της Βουλής λέει ότι για πολεοδομικές και περιβαλλοντικές αποφάσεις, δεν είναι αρμόδιο και δεν μπορεί να πάρει απόφαση η αποκεντρωμένη αυτοδιοίκηση αλλά αυτό είναι ευθύνη της κεντρικής διοικήσεως. 

Επομένως, εφόσον εδώ θα κατατίθενται όλες οι σχετικές μελέτες περιβαλλοντικών επιπτώσεων, χωροταξικά και πολεοδομικά θέματα, αυτή η αρχή δεν θα μπορεί να παίρνει και τις αντίστοιχες αποφάσεις, δεν θα έχει την εξουσιοδότηση. Και αυτές θα μπορούν να προσβάλλονται άνετα στο Συμβούλιο της Επικρατείας που έχει αποφανθεί περί αυτού ότι για θέματα περιβάλλοντος και πολεοδομικά μόνο η κεντρική διοίκηση έχει την αντίστοιχη ευθύνη.

'Ετσι λοιπόν και αυτή η πρωτοβουλία ίσως γιατί δεν μελετήθηκε όπως έπρεπε για να εκσυγχρονιστεί και να εναρμονιστεί στις σημερινές συνθήκες, γι' αυτό το λόγο κινδυνεύει να μείνει μετέωρη και να μην εφαρμοσθεί.

'Ακουσα και τις επιφυλάξεις της εισηγήτριας της πλειοψηφίας ως προς αυτήν την κατεύθυνση και τις σημείωσα.

Είναι γεγονός ότι πολλά θέματα θα παρατηρήσουμε, αλλά δεν θα ήθελα να τα αναφέρω εδώ, μια και είναι διορθώσεις που μπορούν να γίνουν στην κατ' άρθρο συζήτηση. 'Ομως, θα ήθελα να επιμείνω σε ένα σημείο, γιατί είναι ένα βήμα προς τη σωστή κατεύθυνση και αυτό είναι ότι το Υπουργείο Ανάπτυξης μέχρι σήμερα δεν έχει φέρει πρωτοβουλίες για την ανάπτυξη. Μάλιστα, αν κανείς καλοεξετάσει την όλη δραστηριότητα του Υπουργείου Ανάπτυξης θα θεωρήσει πως έπρεπε να μετονομασθεί σε Υπουργείο τροχοπέδης προς την ανάπτυξη. Είναι γεγονός ότι δεν έχει γίνει καμιά προσπάθεια μέχρι στιγμής για την άρση των αντικινήτρων που υπάρχουν για την ανάπτυξη της εθνικής μας οικονομίας, της βιομηχανίας και ιδιαίτερα της βιοτεχνίας που είναι αντικείμενο του Υπουργείου Ανάπτυξης.

Αντί να υπάρχει συνεργασία με τον Υπουργό Εθνικής Οικονομίας και να παρθούν πρωτοβουλίες από μέρους της Υπουργού Ανάπτυξης με προτάσεις προς την κατεύθυνση της άρσης των αντικινήτρων αντίθετα βλέπουμε να μην υπάρχει συνεργασία και επιπλέον παρακολουθούμε την Υπουργό Ανάπτυξης με έκπληξη να τάσσεται υπέρ της φορολόγησης 10% επί των κερδών των επιχειρήσεων. Ταυτόχρονα ο φορομπήκτης Υπουργός λέει ότι οι ελληνικές επιχειρήσεις έχουν τη μεγαλύτερη φορολόγηση από όλες τις επιχειρήσεις της Ευρώπης. 'Ηθελα να ξέρω στη συγκεκριμένη περίπτωση ποιος παίζει ποιο ρόλο.

Το Υπουργείο Ανάπτυξης έχει στα χέρια του ένα μεγάλο εργαλείο, ένα εργαλείο που το κληροδότησε από την προηγούμενη Κυβέρνηση και αυτό είναι τα επιχειρησιακά προγράμματα. Τα παρέλαβε σχεδόν έτοιμα αλλά θέλησε να τα μεταμορφώσει και το έκανε χάνοντας πολύτιμο χρόνο. Επιπλέον όταν θέλησε να τα βάλει σε εφαρμογή. Σύμφωνα με το πρόγραμμα έπρεπε να κάνει θεσμικές μεταβολές ώστε να μπορέσουν να υλοποιηθούν. Αυτές οι μεταβολές, σύμφωνα με το πρόγραμμα, έπρεπε να έχουν τελειώσει το 1995. Σεις μιλήσατε για θεσμικές αλλαγές, που έπρεπε να γίνουν. Αντί γι' αυτό παρατηρήσαμε ότι δύο χρόνια ασχολούμασταν με το πώς θα φτιάξουμε τους ενδιάμεσους φορείς για να επεξεργασθούν τα προγράμματα των μικρομεσαίων επιχειρήσεων. Και αφού τους φτιάξαμε, τι έγιναν αυτοί οι φορείς; Απλοί πρωτοκολλητές των αιτήσεων των επιχειρήσεων, οι οποίες πηγαίνουν στο Υπουργείο, στους συμβούλους και στις επιτροπές που καθορίζει το Υπουργείο Ανάπτυξης και Εθνικής Οικονομίας για να πάρουν τελικά την έγκριση. 

Ποια αποκέντρωση, ποια βοήθεια υπάρχει για την επιτάχυνση της ολοκλήρωσης των επιχειρησιακών προγραμμάτων;

Αλλά ταυτόχρονα, το θεσμικό πλαίσιο και ίσως και η κυρία Υπουργός ήθελε -πριν ακόμα γίνει- την ολοκλήρωση του νομοσχεδίου για τις BIΠΕ και τις BΙΟΠΑ, γιατί εκεί θα υπάρχουν ρυθμίσεις που θα συγκρούονται ή θα έρχονται όχι σε πλήρη εναρμόνιση με τις αντίστοιχες αυτές διατάξεις του σημερινού νομοσχεδίου που ψηφίζουμε και που αναφέρονται στις άδειες και στη λειτουργία εγκαταστάσεων μέσα στις BIΠΕ και BΙΟΠΑ. 'Εχει ληφθεί υπόψη το νομοσχέδιο που καταρτίζεται για τις BIΠΕ και BΙΟΠΑ; 'Εχει πάρει αυτό υπόψη ή σε αυτό το νομοσχέδιο έχετε πάρει τις σκέψεις σας εκείνες υπόψη; 'Ομως, έπρεπε να έχει τελειώσει ήδη το 1995 και ακόμα δεν τελειώνει.

Το αποτέλεσμα: Τα επιχειρησιακά προγράμματα καθυστερούν. 'Ηδη ξεπεράσαμε το 50% του χρόνου, που είναι για την εκτέλεση αυτών των προγραμμάτων και οι απορροφήσεις είναι ελάχιστες, πάντως πάρα πολύ κάτω από το 50%.

Ακόμη, έχετε και την ενίσχυση των ιδίων επενδύσεων με τα άρθρα 23α' και 23β', του ν. 1892/90. Και κάλεσε μάλιστα και ο Πρωθυπουργός τους επιχειρηματίες να υλοποιήσουν τις εγκρίσεις τους. Και ταυτόχρονα, καθυστερούν τους ελέγχους οι ελεγκτές των Υπουργείων, με άμεσο αποτέλεσμα οι εκταμιεύσεις να μη γίνονται, να χρονίζουν και οι επενδύσεις να μην προχωρούν. Πως, λοιπόν, να μην πει κανείς, ότι ψευδεπίγραφο πλέον είναι το Υπουργείο; Δε μοιάζει καθόλου πάντως με Υπουργείο Ανάπτυξης.

Να έρθουμε τώρα σε αυτήν τη νομοθετική πρωτοβουλία. Η κυρία Υπουργός φαίνεται ότι δεν αφιερώνει ίσως στη νομοθετική εργασία, στην ετοιμασία των θεσμικών αυτών αλλαγών,

Σελίδα 139 

τόσο πολύ χρόνο, όσο πρέπει. Δε φροντίζει ώστε, αναπτυξιακές πρωτοβουλίες, επενδυτικές πρωτοβουλίες να παίρνονται γενικότερα από αυτούς τους επιχειρηματίες, που δεν είναι συνδεδεμένοι άμεσα με το κράτος, αυτούς που αποτελούν τον λεγόμενο κρατικό καπιταλισμό, αλλά με τους επιχειρηματίες εκείνους που πραγματικά μοχθούν, που βρίσκονται στον ιδιωτικό τομέα, που δεν έχουν σχέσεις και εξαρτήσεις με το κράτος και ενδεχομένως με τη διαφθορά, όπως μέχρι τώρα βλέπουμε, αλλά αυτούς που πραγματικά δημιουργούν θέσεις εργασίας και προσφέρουν πραγματικά στην οικονομία. Και σε αυτούς έπρεπε κυρίως να δώσουμε το ενδιαφέρον. Και θα το δώσουμε, εάν προσέξουμε, εάν ετοιμάσουμε γρήγορα τα θεσμικά πλαίσια, εάν φροντίζουμε και κρατάμε σταθερούς τους κανόνες του παιχνιδιού, για να μπορούν και να ξέρουν πώς θα επενδύσουν. Και όχι κάθε τόσο να γίνονται αλλαγές στους φορολογικούς νόμους, με έκτακτες εισφορές και με συμφωνία ιδιαίτερα της Υπουργού Ανάπτυξης πάνω στην επιπλέον φορολόγηση των κερδών και αυτά τα έκτακτα, που όπως ξέρετε, οι έκτακτες αυτές φορολογικές επιδρομές έχουν γίνει πλέον καθεστώς, που αν τις μετρήσουμε με τη συχνότητα που έχουν, εκείνο που κάνουν είναι πραγματικά να αυξάνουν ακόμα περισσότερο την ήδη πολύ υψηλή, σε σχέση με τις ανταγωνίστριες χώρες της Ευρωπης, φορολογία των ελληνικών επιχειρήσεων.

Η παραμέληση του θέματος του νομοθετικού έργου από μέρους του Υπουργείου Ανάπτυξης, φαίνεται καθαρά από το γεγονός, ότι έρχονται σε ένα νομοσχέδιο που έχει 19 άρθρα και τροπολογίες πάμπολλες, οι οποίες πρώτα μπαίνουν σαν άρθρα στο δεύτερο μέρος, που μιλάμε για άλλες διατάξεις, που δεν έχουν καμία σχέση με τη φιλοσοφία και εν πάση περιπτώσει με το πρώτο μέρος του νομοσχεδίου και επιπλέον άλλες τροπολογίες και αυτήν την περίφημη τροπολογία που συζητήθηκε και είχε κάνει την ένσταση ο κοινοβουλευτικός μας εκπρόσωπος στην αρχή, για το φυσικό αέριο.

Βεβαίως, συμφωνούμε ότι χρειαζόταν αυτή η νομοθεσία να έρθει πιο νωρίς. Και βεβαίως, έπρεπε να προετοιμαστεί το έδαφος ούτως ώστε να μπορέσουν να γίνουν τα δίκτυα, να γίνουν οι ΕΠΑ και οι ΕΔΑ στις τρεις τουλάχιστον περιοχές.

Αλλά, έπρεπε να το φροντίσετε έγκαιρα, κυρία Υπουργέ. Δεν μπορεί να έρχεσθε τώρα και να μας φέρνετε, μέσα σε ένα βασικό νομοσχέδιο που έχει δεκαεννέα άρθρα, μία τροπολογία η οποία έχει είκοσι άρθρα. Αν είναι δυνατόν, δηλαδή, αυτό να το θεωρήσουμε λογική νομοθετικής εργασίας και να μπορούν οι Βουλευτές να παρακολουθήσουν και πραγματικά να συμβάλουν στην ολοκλήρωση ενός σωστού νομοσχεδίου.

Να έρθουμε τώρα και στα υπόλοιπα. Φυσικά, στο άρθρο 20 δεν θα είχα τίποτα να πω. Αλλά, στο επόμενο άρθρο, στο άρθρο 21 που αναφέρεται στον ΟΑΕ, εδώ διαφαίνεται καθαρά μια προσπάθεια συντήρησης. Να δώσουμε δουλειά, δηλαδή, στα αδελφάκια μας, σ'αυτούς που λέμε εμείς, τη νομενκλατούρα που έχετε δημιουργήσει και της οποίας είσθε δέσμιοι αυτήν τη στιγμή. Διότι αυτήν τη στιγμή ο ΟΑΕ δεν έχει ουσιαστικά αντικείμενο και όπως χαρακτηριστικά και η Υπουργός παραδέχθηκε, δεν έχουν δουλειά οι άνθρωποι που βρίσκονται εκεί μέσα και πρέπει να τους δώσουμε δουλειά. Τι δουλειά να τους δώσουμε; Να πάρουμε επιλεκτικά τη δουλειά από τους εκκαθαριστές, απ' όποιους εμάς μας αρέσει. 'Οχι όλων των εκκαθαριστών, επιλεκτικά όποιος εκκαθαριστής δε μας αρέσει, του παίρνουμε τη δουλειά και δίνουμε στους δικούς μας ανθρώπους μέσα, του ΟΑΕ.

Ξέρετε πότε έγινε περίπου ο ΟΑΕ; Συμπίπτει με κάποιες θα έλεγε κανείς σημαδιακές περιστάσεις και σήμερα έχουμε την ίδια σημαντική περίσταση με το χρόνο της δημιουργίας τους. Κοινό σημείο αναφοράς η ίδια η Υπουργός.

Αντί γι'αυτό, εμείς διαφωνούμε κάθετα και ριζικά. Αυτό μας κάνει -όχι μόνο αυτό, αλλά και τα υπόλοιπα άρθρα μαζί με τις υπόλοιπες τροπολογίες-να είμαστε αντίθετοι επί της αρχής του νομοσχεδίου παρά το ότι θα είχαμε την πρόθεση, διορθώνοντάς το νομοσχέδιο, για το πρώτο μέρος τουλάχιστον να συμφωνήσουμε.

(Στο σημείο αυτό χτυπάει το κουδούνι λήξης του χρόνου ομιλίας του κυρίου Βουλευτή)

Να μου δώσετε λίγο χρόνο, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Θα σας δώσω, κύριε συνάδελφε.

ΓΕΩΡΓΙΟΣ ΣΑΛΑΓΚΟΥΔΗΣ: Γι'αυτό, λοιπόν, επειδή έχετε εκφράσει και εσείς μαζί με εμάς τη βούλησή σας, επιτέλους να τελειώνουμε με τις προβληματικές επιχειρήσεις, επιτέλους να τελειώνουμε με τον Οργανισμό Ανασυγκρότησης Επιχειρήσεων και βάλατε σαν όριο το 1998, αλλά δεν είσθε καθόλου αξιόπιστοι ότι θα το τηρήσετε, εμείς λέμε ότι μπορείτε να το κάνετε σήμερα.

Και σ'αυτήν την κατεύθυνση, αντί γι'αυτό το άρθρο που έχετε φέρει, εμείς έχουμε καταθέσει μια τροπολογία μελετημένη και ολοκληρωμένη. Στη Διαρκή Επιτροπή είπατε ότι θα τη μελετήσετε. Δεν ξέρω, περιμένω την απάντησή σας σήμερα.

Τι προβλέπει η τροπολογία μας; Τέλος στο θέμα των εκκαθαριστών. Οι εκκαθαριστές τελείωσαν. Διότι όλοι έχουν συντάξει τους πίνακες κατατάξεως και μετά τη σύνταξη των πινάκων κατατάξεως δεν έχουν καμία απολύτως δουλειά. Περίμεναν δικαστικές αποφάσεις. Αλλά και αυτές τις δικαστικές αποφάσεις τις λύνουμε στην τροπολογία μας και τελειώνουν πλέον οι εκκαθαριστές. Παράλληλα, καταθέτουν όλα αυτά τα χαρτιά και τα αρχεία που έχουν στις αντίστοιχες υπηρεσίες και ο ΟΑΕ τίθεται σε εκκαθάριση αυτήν τη στιγμή εν λειτουργία, παίρνοντας ενδεχομένως κάποιες ελάχιστες εκκρεμότητες που έχουν μείνει. Και έτσι μόνο το 1998 θα μπορέσει να κλείσει ο ΟΑΕ. Αλλιώς, αν αρχίσουμε το 1998 και αν μια τέτοια Κυβέρνηση σαν τη δική σας που δεν έχει τη βούληση να κλείσει και να απεμπλακεί από τις δουλείες με τη νομενκλατούρα, δε θα τελειώσει ποτέ και θα πληρώνει ο ελληνικός λαός το δυσβάσταχτο βάρος, γι'αυτούς οι οποίοι εσείς ομολογείτε ότι σήμερα ουσιαστικά είναι αργόσχολοι, δεν έχουν αντικείμενο, δουλειά να κάνουν.

Ορισμένα πράγματα που συμβαίνουν είναι τραγελαφικά. Εδώ διατηρεί λέει λογιστήριο η υπό εκκαθάριση επιχείρηση ΠΕΙΡΑΙΚΗ-ΠΑΤΡΑΙΚΗ εκατόν είκοσι άτομα τα οποία μάλιστα πήραν και επίδομα ισολογισμού για να περιμένουν να γίνει έλεγχος στις εφορίες. Να κάνει τι ο έλεγχος και να καταλογίσει τι; Από έσοδα που έχασε το κράτος και σε ποιον; Τέτοια είναι η κατάσταση των επιχειρήσεων και δεν είναι αποφασισμένη η Κυβέρνηση να πάρει επιτέλους αποφασιστικά μέτρα να τελειώνουμε μ'αυτό το θέμα του ΟΑΕ και των προβληματικών επιχειρήσεων. 

Στο άρθρο 22 γίνονται κάποιες ρυθμίσεις για τη διακίνηση των πετρελαιοειδών. 'Ομως, όπως και η νομοτεχνική υπηρεσία παρατηρεί -βέβαια θα τα πούμε και επί των άρθρων- η εξουσιοδότηση στον Υπουργό Ανάπτυξης για έκδοση κανονιστικών πράξεων είναι αντισυνταγματικές. Διότι θα έπρεπε να περιοριστούν και να γίνουν πιο συγκεκριμένες αυτές οι παρεμβάσεις. Δεν μπορεί να δίδονται νομοθετικά τόσες αρμοδιότητες και πρωτοβουλίες στην Υπουργό, όπως το σημειώνει η νομοτεχνική υπηρεσία, δεν το λέω εγώ φυσικά.

Τέλος, στο άρθρο 23 έρχεται με μία αποσπασματική τροπολογία να δημιουργήσει ένα μεγάλο θέμα -και είναι πραγματικά πολύ μεγάλο- στη ΔΕΗ, με τη δημιουργία θυγατρικών επιχειρήσεων της ΔΕΗ και επίσης την συμμετοχή της ΔΕΗ σε άλλες εταιρείες, για να αξιοποιήσει πραγματικά ένα μεγάλο δυναμικό που έχει για τις υπηρεσίες της και να αξιοποιήσει επίσης και τα μέσα που διαθέτει.

'Ομως, με ένα τέτοιο τρόπο -εγώ πιστεύω οτι έχει κάποιο συγκεκριμένο στόχο για αυτό έρχεται τόσο εσπευσμένα- ρυθμίζουμε αποσπασματικά, δημιουργώντας ιδιοκτησιακά, εργασιακά, συνταξιοδοτικά προβλήματα στη ΔΕΗ και εξ' της αρχής κάνουμε αυτές τις θυγατρικές επιχειρήσεις της ΔΕΗ και τις εταιρείες, σε όποιες θα συμμετέχει η ΔΕΗ, προβληματικές.

Εμείς πιστεύουμε ότι αυτή την τροπολογία -σας το είπα και στην Διαρκή Επιτροπή- θα έπρεπε να την πάρετε πίσω, να την επεξεργαστείτε καλύτερα και να την φέρετε γρήγορα βέβαια, γιατί πραγματικά το έχει ανάγκη και η ΔΕΗ. Θα

Σελίδα 140 

μπορουσε να έρθει με το νομοσχέδιο που λέτε -εγώ δεν το βλέπω και τόσο πιθανό- ότι θα έρθει το φθινόπωρο για την απελευθέρωση της αγοράς ηλεκτρικής ενέργειας και την εναρμόνιση της ΔΕΗ με αυτό το νέο καθεστώς.

Δε θα αναφερθώ στις υπόλοιπες τροπολογίες, γιατί γι' αυτές μπορούμε να τα πούμε αργότερα. Εκείνο που θα ήθελα τελικά να παρατηρήσω είναι: Κυρία Υπουργός επιβεβαιώστε, επιτέλους, ξεκινώντας από σήμερα την ονομασία ή μετονομασία του Υπουργείου σας. Κάντε το Υπουργείο Ανάπτυξης, γιατί μέχρι τώρα αποδείξατε ότι είναι Υπουργείο τροχοπέδη για την ανάπτυξη.

Ευχαριστώ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, κυρίες και κύριοι συνάδελφοι, σύμφωνα με την εισηγητική έκθεση, σκοπός του σχεδίου νόμου που συζητάμε σήμερα, όσον αφορά το πρώτο μέρος του, είναι ο εκσυγχρονισμός της υφιστάμενης νομοθεσίας που διέπει τη λειτουργία των βιομηχανιών και βιοτεχνιών και η ενίσχυση της επενδυτικής δραστηριότητας της χώρας, σε συνδυασμό με την αποτελεσματικότερη προστασία του περιβάλλοντος. Επίσης, με τις ρυθμίσεις του δεύτερου μέρους του επιδιώκεται η επίλυση ορισμένων ζητημάτων αρμοδιότητας του Υπουργείου Ανάπτυξης.

Πριν προχωρήσω στην ουσία του σχεδίου νόμου θα ήθελα πολύ σύντομα να σταθώ στον τίτλο του. Δεν είναι το μόνο σχέδιο νόμου που συζητάμε, που στο τέλος του τίτλου του περιλαμβάνει και το "άλλες διατάξεις". Αν αναφέρομαι σε αυτό είναι γιατί συχνά στα σχέδια νόμου τα κύρια ζητήματα περιλαμβάνονται κάτω από το "και άλλες διατάξεις". Και συνεπώς συχνά ο κύριος τίτλος είναι το πρόσχημα για να περάσουν άλλα μεγαλύτερης σημασίας ζητήματα από αυτά που αναφέρονται σε αυτόν.

Ας έρθουμε, όμως, στην ουσία του σχεδίου νόμου. Κανείς δεν μπορεί να αρνηθεί, λόγω του προχωρητικού χαρακτήρα της ζωής, πως καθημερινά δεν εμφανίζονται καινούρια φαινόμενα. Διαπιστώνονται ελλείψεις και αδυναμίες, παρουσιάζεται η ανάγκη για τη λήψη ορισμένων ή ακόμα και σειράς μέτρων για την αντιμετώπιση διαφόρων ώριμων προβλημάτων που ζητούν τη λύση τους. 'Ετσι, δεν θα είχε κανείς αντίρρηση για το σχέδιο νόμου, αν πράγματι αποσκοπούσε στην ενίσχυση της επενδυτικής δραστηριότητας, σε συνδυασμό πάντα με την αποτελεσματικότερη προστασία του περιβάλλοντος. Επίσης, κανείς δεν μπορεί να αρνηθεί πως η απλούστευση ορισμένων διαδικασιών, κυρίως γραφειοκρατικών, συμβάλλει στην αντιμετώπιση διαφόρων, συχνά μεγάλης σημασίας, ζητημάτων. Φυσικά όλα αυτά, με τελικό σκοπό την ενίσχυση της επενδυτικής δραστηριότητας της χώρας. Αν, όμως, η ενίσχυση της επενδυτικής δραστηριότητας της χώρας εξαρτιόταν μόνο από την απλούστευση ορισμένων διαδικασιών, τότε το ζήτημα θα ήταν πολύ απλό. 'Ομως, η ενίσχυση της επενδυτικής δραστηριότητας δεν εξαρτάται κυρίως από την απλούστευση ορισμένων διαδικασιών, αλλά κατά πόσο υπάρχει σχεδιασμός εθνικής βιομηχανικής πολιτικής. Συνεπώς, αυτό που πρέπει να είναι το κύριο και έπρεπε να το συζητάμε σήμερα είναι αυτό.

Γνωρίζουμε πως το μεγάλο πρόβλημα της εποχής μας δεν είναι το πρόβλημα της παραγωγής, αλλά των αγορών. Και όλος ο αγώνας γίνεται για το ποιος θα κατακτήσει αυτές τις αγορές. Το μεγάλο μονοπωλιακό κεφάλαιο έχει στη διάθεσή του κεφάλαια όσο και τεχνολογία. Υπάρχουν μονοπώλια που οι προϋπολογισμοί τους είναι ίσοι, ή ακόμα και μεγαλύτεροι από τον προϋπολογισμό μιάς μικρής χώρας. Συνεπώς, μπορούν, όχι μόνο να παράγουν, αλλά να αυξάνουν την παραγωγικότητα, να μειώνουν το κόστος παραγωγής και να είναι δύσκολο, αν όχι αδύνατο, να ανταγωνιστούν οι μικρές επιχειρήσεις, όπως στη δική μας χώρα. 'Ετσι, κυριαρχούν όλο και περισσότερο στην αγορά, εκτοπίζοντας απ'αυτήν τις μικρές επιχειρήσεις. Στα πλαίσια αυτά είναι δύσκολο, αν όχι αδύνατο, τα όποια μέτρα ή κίνητρα να έχουν θετικά αποτελέσματα. Εξάλλου, υπάρχει η αρνητική εμπειρία των πάσης φύσεως αναπτυξιακών κινήτρων. Απ'ό,τι γνωρίζουμε, μέχρι σήμερα έχουν γίνει οκτώ τροποποιήσεις περίπου του βασικού ν. 1892/1990, χωρίς ωστόσο να δώσουν τα απαιτούμενα αποτελέσματα.

Επίσης, ενώ γίνεται λόγος για την αποτελεσματικότερη προστασία του περιβάλλοντος, στην πραγματικότητα αυτό δεν διασφαλίζεται, γιατί με μία σειρά εξαιρέσεις σε κρίσιμα θέματα παραπέμπεται η λύση σε προεδρικά διατάγματα, ουσιαστικά στην Κυβέρνηση.

Περνώντας στο δεύτερο μέρος, με τις ρυθμίσεις που γίνονται, όπως αναφέρεται, παραδείγματος χάρη, στο άρθρο 21, διευκολύνεται το ξεπούλημα επιχειρήσεων, που ουσιαστικά ανήκουν στο Δημόσιο. Ασφαλώς πολλά από τα αναφερόμενα στην εισηγητική έκθεση, για την γάγγραινα των εκκαθαρίσεων που κρατούν χρόνια και ζημιώνουν το Δημόσιο, είναι πραγματικότητα. 'Ομως, η αυτόματη μεταφορά της διαδικασίας στον Οργανισμό Ανασυγκρότησης Επιχειρήσεων, δηλαδή σε οργανισμό ελεγχόμενο από Υπουργούς, διευκολύνει τη χωρίς περιορισμούς σκανδαλώδη διάθεση της δημόσιας περιουσίας. Θα ήταν σωστότερο, εφόσον διαπιστώνεται ότι οι διαδικασίες της εκκαθάρισης είναι ελαττωματικές, να αλλάξει η σχετική νομοθεσία, και όχι μόνο, για τις επιχειρήσεις του Οργανισμού Ανασυγκρότησης Επιχειρήσεων. 'Αλλωστε, κάθε χρόνο μπαίνει σε εκκαθάριση πλήθος επιχειρήσεων, που δεν ανήκουν στον Οργανισμό Ανασυγκρότησης Επιχειρήσεων, ανήκουν στο δημόσιο τομέα.

Στο άρθρο 22 γίνονται σημαντικές αλλαγές. Στην παράγραφο 7 στο εδάφιο 3 δεν προβλέπονται οι αναγκαίοι έλεγχοι, μετά τη λήξη της χειμερινής περιόδου, έτσι που να διαπιστώνονται οι αδιάθετες ποσότητες πετρελαίου θέρμανσης στους αποθηκευτικούς χώρους των πρατηρίων και των εταιρειών, ώστε να αποφεύγεται η πώληση αυτών των ποσοτήτων.

Στην ίδια παράγραφο, στο εδάφιο 4, δε ρυθμίζεται ένα πάγιο αίτημα των πρατηριούχων για κατευθείαν προμήθεια πετρελαιοειδών από τα διυλιστήρια.

Η απελευθέρωση της τιμής των πετρελαιοειδών έδωσε ελευθερία μόνο στις εταιρείες. Με άλλα λόγια, αποτελεί ένα μέτρο που εξυπηρετεί τα συμφέροντα των εταιρειών και στρέφεται ενάντια στα συμφέροντα των πρατηριούχων. Επίσης, για την παράνομη διακίνηση των πετρελαιοειδών, περιορίζεται απλώς στην επιβολή προστίμων. Θα μπορούσαν να παρθούν άλλα, πιο αυστηρά μέτρα, για να αποφεύγεται αυτό το φαινόμενο.

Ιδιαίτερα χρειάζεται να σταθεί κανείς στο άρθρο 23, όπου γίνεται ένα βήμα έμμεσης ιδιωτικοποίησης και ξεπουλήματος της ΔΕΗ. Δε θα είχαμε αντίρρηση, αν οι θυγατρικές της ΔΕΗ ήταν 100% δικές της. Και αυτό, το λέμε για τον καλύτερο έλεγχο της απόδοσης. Εδώ, όμως, δεν μπορούν να θεωρηθούν ούτε καν θυγατρικές.

Με αυτόν τον τρόπο, κάθε κερδοφόρο κομμάτι της ΔΕΗ θα δίνεται σε ντόπιες ή ξένες μεγαλοεπιχειρήσεις και θα εξασφαλίζεται η συμμετοχή της σ' αυτές με ένα πολύ μικρό ποσοστό, π.χ. 5%. Επιπλέον, προωθείται η χρησιμοποίηση της ΔΕΗ ως μεσάζοντα για την περιβόητη διείσδυση στα Βαλκάνια του μεγάλου ντόπιου και ξένου κεφαλαίου, στο οποίο η ΔΕΗ θα προσφέρει τις υπηρεσίες της.

Επίσης, θέλω να τονίσω ένα άλλο σοβαρό ζήτημα. Αποτελεί πάγια τακτική των κυβερνήσεων να αναλαμβάνει το Δημόσιο το επιχειρηματικό ρίσκο και το κόστος για τη δημιουργία της υποδομής, ενώ τα κέρδη τα καρπώνεται το μεγάλο κεφάλαιο.

Δυστυχώς, η ΔΕΗ δεν αποτελεί το μοναδικό παράδειγμα. Ανάλογο είναι και της OLYMPIC CATERING και όχι μόνο. Οι μικτές εταιρίες της ΔΕΗ με ιδιωτικό κεφάλαιο, σκοπεύουν σε επιχειρηματική αξιοποίηση υπαρχουσών εγκαταστάσεων και λειτουργιών της ΔΕΗ. Δηλαδή, είναι σαν να αλείφουμε βούτυρο στη φέτα του ιδιωτικού κεφαλαίου.

Τέλος, θα ήθελα να επισημάνω και το εξής: Τη στιγμή που το τελευταίο διάστημα πληθαίνουν τα ερωτηματικά για την επένδυση για το φυσικό αέριο, πρόσφατα δημοσιεύματα του Τύπου φωτίζουν νέες πλευρές της υπόθεσης. Τη στιγμή αυτή,

Σελίδα 141 

κατατίθεται και τροπολογία, που με βάση τα αναφερόμενα στην αιτιολογική έκθεση, σκοπό έχει τη διαμόρφωση κατάλληλου κλίματος για την προσέλκυση επενδυτικών εταιριών.

Αυτό, σε τελευταία ανάλυση, σημαίνει νέα και ακόμα μεγαλύτερα προνόμια για το μεγάλο κεφάλαιο, καθυστέρηση στην υλοποίηση των έργων, πράγμα που συμβαίνει και σε μία σειρά άλλες περιπτώσεις, καθώς και μία σειρά άλλα προβλήματα, που ο λαός καθημερινά ζει στο πετσί του.

Για όλους αυτούς τους λόγους, δεν μπορούμε να ψηφίσουμε το σχέδιο νόμου. Επιφυλασσόμαστε να σταθούμε περισσότερο στην κατ' άρθρο συζήτησή του.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος, κ. Δραγασάκης, έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, στην ουσία έχουμε να κάνουμε με δύο νομοσχέδια. 

Το πρώτο μέρος έχει μία ενιαία λογική, αναφέρεται σε ένα συγκεκριμένο πρόβλημα. Και το πρόβλημα είναι υπαρκτό και σοβαρό και αφορά τον τρόπο αδειοδότησης για την εγκατάσταση και τη λειτουργία βιομηχανικών και βιοτεχνικών επιχειρήσεων.

Το δεύτερο μέρος αποτελείται από ένα άθροισμα αποσπασματικών ρυθμίσεων, σοβαρών επίσης θεμάτων, αλλά εδώ αναφέρεται και η παρατήρηση που έκανα πριν, ότι το πρόβλημα των τροπολογιών, ακόμη και αν υπάρχει νομιμότητα στην υποβολή τους, είναι ουσιαστικό. Δηλαδή, επισκιάζει το κυρίως πρόβλημα, δεν επιτρέπει τη συζήτηση του κυρίως θέματος του κάθε νομοσχεδίου και αυτό ήδη φάνηκε -ας μου επιτραπεί- από την έως τώρα συζήτηση.

Επί της ουσίας των θεμάτων τώρα, πραγματικά το νομοσχέδιο αυτό προσφέρεται για μια συγκεκριμένη συζήτηση κατ' άρθρον. Και θα προσπαθήσουμε να συμβάλουμε στην κατ' άρθρο συζήτηση για βελτιώσεις, δεδομένου ότι θεωρούμε ότι όπως έχει το νομοσχέδιο, παρά την προσπάθειά του να κάνει μια τομή, στην ουσία δεν την κάνει. Λύνει λίγα προβλήματα και κινδυνεύει να γίνει πηγή πολλών νέων προβλημάτων, για τους λόγους που θα εξηγήσουμε. 

Θα προσπαθήσουμε, λοιπόν, στην κατ' άρθρον συζήτηση με συγκεκριμένες προτάσεις, να αντιμετωπιστούν θέματα και από αυτό θα κρίνουμε και την τελική μας ψήφο.

Το πρόβλημα που υπάρχει σήμερα είναι σοβαρό. Οι διαδικασίες, δηλαδή, αν θέλει να πάρει κάποιος μια άδεια, ένας βιοτέχνης, ένας επιχειρηματίας, για να δημιουργήσει μια επιχείρηση, μια επένδυση, αντιμετωπίζει χρονοβόρες διαδικασίες, δαιδαλώδεις ρυθμίσεις και απ' όλα αυτά τελικά δεν υπάρχει δυνατότητα ούτε αποτελεσματικής αντιμετώπισης, προστασίας του κοινωνικού συνόλου και του περιβάλλοντος.

Η ίδια η κυρία Υφυπουργός στη συζήτηση της επιτροπής αναγνώρισε ότι σήμερα πρέπει κάποιος να πάρει γύρω στις δώδεκα ως δεκαεφτά άδειες, που συνήθως είναι από δώδεκα ή δεκαεφτά διαφορετικά σημεία αναφοράς.

Παρεμβάλλονται μεσάζοντες, μεσολαβητές κλπ., σ' όλη αυτήν τη διαδικασία και επομένως, επαναλαμβάνω, θεωρούμε ότι είναι ένα πεδίο στο οποίο σωστά το Υπουργείο προσπαθεί να κάνει μια παρέμβαση και να λήξει αυτό το πρόβλημα.

Η αναγκαία, κατά τη γνώμη μας, λύση όμως, απαιτούσε πραγματικά μια τομή και μια τολμηρή παρέμβαση ανάλογη με το πρόβλημα που συζητάμε. Χρειαζόταν δηλαδή και απλούστευση διαδικασιών, αλλά και αποτελεσματικοί μηχανισμοί εποπτείας και ελέγχου. Η επιχειρούμενη απελευθέρωση των διαδικασιών χωρίς την ύπαρξη αποτελεσματικών μηχανισμών εποπτείας και ελέγχου υπάρχει κίνδυνος να δημιουργήσει ακόμη μια χαώδη κατάσταση, όπως θα προσπαθήσω να δείξω.

Το δεύτερο βέβαια που χρειαζόταν είναι μια αποκέντρωση ουσίας και όχι απλώς της διεκπεραίωσης. Αυτό δηλαδή, το οποίο γίνεται τώρα είναι ότι δημιουργείται μια αδιοδωτούσα αρχή στη νομαρχία, η οποία θα παρακολουθεί την πορεία των εγγράφων προς τις διάφορες υπηρεσίες που παραμένουν αρμόδιες για την έκδοση των αδειών.

'Εχουμε επίγνωση ότι αυτό δεν ήταν απλό. Συνδέεται με κατανομές και ανακατανομές εξουσιών και ρόλων και ανάμεσα σε Υπουργεία, αλλά και σε βαθμίδες μέσα στο ίδιο το Υπουργείο. Εφόσον όμως εντοπίζουμε το πρόβλημα, λέμε ότι θέλουμε να λυθεί το πρόβλημα, τότε η λύση θα ήταν αυτή. Και βέβαια θα απαιτείτο και διάλογος, όπως απαιτείται και για το συγκεκριμένο θέμα διάλογος και φοβόμαστε ότι δεν έγινε.

Για παράδειγμα δεν αξιοποιήθηκε και θα είχε να ωφεληθεί η Κυβέρνηση αν αξιοποιούσε την εμπειρία και τις γνώσεις και τις γνώμες του Συλλόγου Χημικών Μηχανικών, ο οποίος έστειλε κάποιο διάβημα με δική του πρωτοβουλία. Είχε δοθεί πριν από αρκετό καιρό στις νομαρχιακές αυτοδιοικήσεις, έκαναν παρατηρήσεις, οι οποίες όμως δεν πάρθηκαν υπόψη και η νομαρχία θα σηκώσει το βάρος της υλοποίησης αυτού του νομοσχεδίου και θα χρειαζόταν μια μεγαλύτερη επιμονή ακόμα και για λόγους ενημέρωσης των υπηρεσιών και των νομαρχών για το τι ακριβώς έργο καλούνται να αναλάβουν.

Συμπερασματικά, μένοντας στο γενικό επίπεδο, όπως και αρχικά είπα, η εκτίμησή μας είναι ότι το νομοσχέδιο αυτό σωστά προχωρεί στην καθιέρωση της αδιοδωτούσας αρχής. 'Εχουμε όμως, μεγάλες επιφυλάξεις και εμείς για το τελικό αποτέλεσμα. Δεν θεωρούμε ρεαλιστική την εκτίμηση ότι θα έχουμε συντόμευση των χρόνων από δεκαοκτώ μήνες που είναι σήμερα σε τεσσερισήμισυ.

Κατά την άποψή μας βασικός παράγοντας καθυστερήσεων τελικά δεν είναι απλώς η πορεία παρακολούθησης των εγγράφων, αλλά είναι ότι οι διαδικασίες εγκρίσεων που χρειάζονται για να συντονιστούν και να προκύψει η άδεια, αποτελούν σήμερα αρμοδιότητα διαφορετικών επιπέδων διοίκησης και πολύ διαφορετικών Υπουργείων.

Xωρίς, δηλαδή, μία ενοποίηση της εξουσίας, της εντολής, της αρμοδιότητας για την αξιολόγηση επί της ουσίας των θεμάτων, φοβόμαστε ότι το μέτρο το οποίο γίνεται, θα μείνει μετέωρο και δεν θα έχει θετικά αποτελέσματα. 

Μας κάνει εντύπωση που η αρμόδια Υφυπουργός στη Βουλή είπε ότι δεν υπάρχει ανάγκη ενίσχυσης με προσωπικό των νομαρχιών για τη διεκπεραίωση του έργου των. Από τη μελέτη του νομοσχεδίου όμως, διαπιστώνουμε ότι πάρα πολλές αρμοδιότητες τελικά -και σωστά- ανατίθενται σε επίπεδο νομαρχιών. 'Εχουμε μεγάλες επιφυλάξεις αν με την υπάρχουσα δομή τους οι νομαρχίες και το υπάρχον προσωπικό, θα μπορέσουν να ανταποκριθούν. Εφ'όσον δε θα μπορέσουν, τότε υπάρχει κίνδυνος, κύριοι συνάδελφοι, να αναπτυχθούν, αντικειμενικά μιλώντας, πελατειακές σχέσεις, τηλεφωνήματα στον νομάρχη, τηλεφωνήματα στον κάθε υπάλληλο πώς θα πρέπει να διεκπεραιώσει αυτά τα θέματα και δε νομίζουμε ότι αυτή είναι η πρόθεση του συγκεκριμένου νομοσχεδίου. Θα πρέπει λοιπόν να δει και η Υπουργός εδώ τι μπορεί να γίνει ή αν έχει στοιχεία τα οποία να πείθουν για το αντίθετο, να μας τα καταθέσει.

'Ενα δεύτερο πρόβλημα το οποίο με έμφαση θα θέλαμε να σημειώσουμε, είναι ότι με τον τρόπο που ρυθμίζονται τα θέματα, φοβόμαστε ότι θα υπάρξουν και προβλήματα νομιμότητας. 'Οχι μόνο δηλαδή απλούστευση να μην υπάρξει τελικά, αλλά μπορεί να υπάρξουν κίνδυνοι οι επενδυτές να βρεθούν μπροστά σε περίπλοκες καταστάσεις. Θα εξηγήσω αμέσως τι εννοούμε. Αναφέρομαι στην παράγραφο 4 του άρθρου 7 όπου η λογική του είναι ότι η υπηρεσία θα περιμένει κάποιο διάστημα εξήντα ή εκατόν είκοσι ημερών και εάν οι αρμόδιες υπηρεσίες του ΥΠΕΧΩΔΕ ή άλλων Υπουργείων δεν απαντήσουν, τότε θεωρείται θετική η γνωμοδότησή τους και προχωράει η αξιολόγηση και πιθανώς η χορήγηση της άδειας εγκατάστασης. 'Ετσι λοιπόν ο επενδυτής μπορεί να προχωρήσει την επένδυσή του.

Το ερώτημα είναι τι γίνεται μετά, αν εκ των υστέρων προκύψει ότι είναι αρνητική η γνωμάτευση των υπηρεσιών των αντίστοιχων Υπουργείων. Ποιά αρμοδιότητα θα επικρατήσει; Σημειώνω ότι εδώ εμπλέκονται και θέματα που συνδέονται με την Κοινοτική Οδηγία για την τήρηση των συγκεκριμένων όρων προστασίας του περιβάλλοντος κλπ. Εδώ λοιπόν, υπάρχει ένας κίνδυνος να προχωράει κάπως πιό γρήγορα η τυπική διαδικασία αλλά μετά να έρχεται ένα κύμα αμφισβητήσεων προσφυγών που θα δημιουργήσουν πάρα πολλές και επικίν-

Σελίδα 142 

δυνες περιπλοκές.

Μια άλλη πηγή προβλημάτων νομιμότητας για μας είναι σίγουρο ότι θα υπάρξει, δεδομένου ότι ο ν.2242/94 στην παράγραφο 2 του άρθρου 6, λέει ότι μετά την 3η Οκτωβρίου 1997, δηλαδή σε τρεις μήνες, η απαιτούμενη βάσει του ν.1650/86 προέγκριση χωροθέτησης, πρέπει να εναρμονίζεται με εγκεκριμένα χωροταξικά ρυθμιστικά πολεοδομικά ή άλλα σχέδια χρήσης γης. Από τον Οκτώβριο δηλαδή του 1997, βάσει του νόμου που έχει ψηφιστεί, θα πρέπει να υπάρχει αυτός ο όρος. Τέτοια σχέδια όμως, δεν υπάρχουν σε πάρα πολλές περιφέρειες της χώρας μας. Εάν επομένως από τώρα, η κυρία Υπουργός ή το Υπουργείο δεν κατανοήσει αυτό το πρόβλημα, τότε θα ψηφίσουμε ένα νόμο που σε δύο μήνες, θα πρέπει να τροποποιήσουμε πάλι και δε θα είναι απλά υλοποιήσιμος.

Επομένως, υπάρχουν προβλήματα ουσιαστικής αποκέντρωσης που δεν γίνεται, υπάρχουν προβλήματα νομιμότητας και περιπλοκών που θα προκύψουν και υπάρχουν βεβαίως και θέματα ευρύτερα που έχουν να κάνουν με το περιβάλλον και την προστασία του. Εδώ έχουμε μια αντίφαση: Από τη μια, το σχέδιο νόμου είναι πολύ χαλαρό επιτρέπει παρεκκλίσεις, έχει πάρα πολλές ασάφειες και από την άλλη, η Κυβέρνηση αρνείται τελικά να αφήσει έστω τον διάλογο για το λεπτό πράγματι θέμα που συνδέεται με το προεδρικό διάταγμα 84/84.

'Εχουμε επίγνωση ότι είναι δύσκολο το θέμα, αλλά έχουμε πεισθεί ότι αυτό το διάταγμα, όπως είναι σήμερα δημιουργεί προβλήματα. Η γνώμη μας είναι να αρχίσει ο διάλογος, η συζήτηση του θέματος, για να βρεθεί η καλύτερη δυνατή λύση.

Αυτές, λοιπόν, είναι οι γενικές μας εκτιμήσεις σε ό,τι αφορά το πρώτο και κύριο θέμα του νομοσχεδίου. 

Να πω δύο λέξεις για τα προβλήματα ελέγχου και εποπτείας, που ανέφερα. Δηλαδή, ο επενδυτής για να πάρει την άδεια λειτουργίας, αφού έχει εγκριθεί η άδεια εγκατάστασης, υποβάλλει υπεύθυνες δηλώσεις αυτός και οι μηχανικοί του, ότι οι εγκαταστάσεις έγιναν με συγκεκριμένες μελέτες, βάσει των οποίων χορηγήθηκε η άδεια εγκατάστασης. Κάποια στιγμή η νομαρχία μέσα σε τέσσερις μήνες θα πρέπει να κάνει αυτοψία. Με ποιο μηχανισμό;

Δεύτερον, σε πάρα πολλές περιπτώσεις καλείται και υποχρεούται ο επενδυτής να ενημερώσει για τυχόν αλλαγές στο μηχανολογικό εξοπλισμό, για βλάβες, για φθορά του μηχανολογικού εξοπλισμού, που όλα αυτά έχουν επιπτώσεις στην τήρηση των όρων περιβαλλοντικής προστασίας. Μπορεί το σύστημα αυτό να λειτουργήσει αυτόματα, χωρίς ένα μηχανισμό εποπτείας, ελέγχου κλπ.; Αυτό είναι ένα πολύ αδύνατο σημείο. Βεβαίως, πάντα εφόσον κάτι ενοχλεί, οι πολίτες της περιοχής μπορούν να κάνουν τα διαβήματά τους κ.λπ. Καταλαβαίνουμε, όμως, ότι αυτό είναι εντελώς ανεπαρκές και αφήνεται στην τύχη του.

Η γνώμη μας είναι, ότι αυτό το θέμα υποτιμάται στην όλη φιλοσοφία του νομοσχεδίου, ενώ επαναλαμβάνω ότι, για μας, η απλούστευση των διαδικασιών επιβάλλει την επενεξέταση και την αυστηροποίηση των μηχανισμών εποπτείας ελέγχου, ακόμα και των ποινών.

Σε ό,τι αφορά τη δεύτερη ενότητα θεμάτων, υπάρχουν πάρα πολλά θέματα, που συνδέονται με τον ΟΑΕ, τις προβληματικές και με θέματα ενεργειακού σχεδιασμού. 'Οπως σημειώσαμε και στην Επιτροπή, τα περισσότερα απ' αυτά τα θέματα είναι όντως σοβαρά και απαιτούν ρυθμίσεις.

Επειδή ήδη έγινε λόγος για το θέμα της ΔΕΗ, θα ήθελα να σημειώσω κι εγώ, ότι πρέπει να υπάρξει μία εξήγηση, γιατί τώρα και όχι μαζί με τον συνολικό νόμο, που η κυρία Υπουργός μας ενημέρωσε στην αρμόδια Επιτροπή ότι σκέπτεται να φέρει μέχρι το τέλος του χρόνου, ένα νόμο που θα διέπει το καθεστώς για τη λειτουργία της ΔΕΗ. Αφού, λοιπόν, θα έλθει ένας ολοκληρωμένος νόμος, γιατί να μην ρυθμιστεί τότε και το υπαρκτό θέμα των θυγατρικών εταιρειών;

Εφόσον για λόγους, που εμείς δεν έχουμε κατανοήσει, πρέπει τώρα να υπάρξει η σχετική ρύθμιση, έχουμε καταθέσει μία τροπολογία και θα παρακαλούσα την κυρία Υπουργό να τη δει. Νομίζω, πως μπορούν να γίνουν αποδεκτά τρία πράγματα, ότι μπορούν να δημιουργούνται θυγατρικές εταιρείες, ή μπορεί η ΔΕΗ να συμμετέχει σε άλλες εταιρείες, υπό τρεις όρους.

Ο πρώτος όρος είναι όλα αυτά να εντάσσονται και να υπηρετούν τον στρατηγικό σχεδιασμό και το υπηρεσιακό σχέδιο της Δ.Ε.Η., το δεύτερο -δεν το αναφέρουμε στην τροπολογία, το προσθέτουμε όμως τώρα- κάθε θυγατρική ή κάθε συμμετοχή να αιτιολογείται με βάση συγκεκριμένη μελέτη σκοπιμότητας και το τρίτο, ότι εφόσον πρόκειται για θυγατρικές της ΔΕΗ και λόγω της ιδιομορφίας που έχει το ασφαλιστικό πρόβλημα των εργαζομένων σ' αυτή, θα πρέπει να υπάρξει εξ αρχής αντιμετώπιση και αυτού του θέματος, της ασφάλισης, δηλαδή, των εργαζομένων που θα προσλαμβάνονται.

Εάν υπάρξουν αυτές οι ασφαλιστικές δικλείδες ή και αναγκαίες διευκρινίσεις, τότε πραγματικά μπορεί να συζητηθεί αυτό το θέμα, μια και επί της αρχής δεν μπορεί κανείς να έχει αντίρρηση στη δυνατότητα αξιοποίησης τέτοιων οργανωτικών σχημάτων, όπως άλλωστε συμβαίνει και σε άλλους φορείς, π.χ. στον Ο.Τ.Ε., άλλοτε με επιτυχία και άλλοτε με λιγότερη επιτυχία.

Αυτές τις παρατηρήσεις είχα και θα επανέλθω στην κατ' άρθρο συζήτηση.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Κυρίες και κύριοι συνάδελφοι, μετά από όλα όσα ζήσαμε τα δύο τελευταία εικοσιτετράωρα, αγωνιώδες προβάλλει ένα ερώτημα, που έχει απασχολήσει όλους μας και πολίτες και πολιτικούς: Πότε, επιτέλους, θα υπάρξει ο νόμος εκείνος, που θα υποχρεώνει την πολιτική εξουσία να εφαρμόζει τους νόμους που έχει ψηφίσει. Η παρατήρηση η δική μου εδράζεται στην ομολογία του Υπουργού Γεωργίας κ. Στέφανου Τζουμάκα. Είχε ψηφισθεί νόμος, είχαν παρθεί αποφάσεις για να υπάρξουν τα αεροπλάνα στη Θεσσαλονίκη, είχε δοθεί η παραγγελία στην ΕΑΒ να είναι έτοιμα και τίποτα απ' όλα αυτά δεν λειτούργησε. 

Με έναν τρόπο θέτω το θέμα της καταστροφής που έχετε ζήσει όλοι και νομίζω επιμερίζεσθε και συμμετέχετε στην αγωνία των Θεσσαλονικέων και όχι μόνο.

Πότε, λοιπόν, θα υπάρξει ένας νόμος, που θα εξαναγκάζει την πολιτική εξουσία να εφαρμόζει τους νόμους, που η ίδια έχει ψηφίσει; 

Και αναφέρομαι σε σειρά αποφάσεων, που δεν υλοποιούνται, είτε αφορούν αποφάσεις δικαστηρίων, είτε αφορούν αποφάσεις Υπουργείων.

Θα έλθω στο θέμα που συζητούμε σήμερα, στο νομοσχέδιο για την ανάπτυξη τη βιομηχανική και τη βιοτεχνική όπου υπάρχουν και ένα σωρό τροπολογίες, οι οποίες από μόνες τους -όπως πολλοί παρατήρησαν, κατά τη γνώμη μου ορθώς- θα μπορούσαν να αποτελέσουν ξεχωριστά νομοσχέδια, που θα έπρεπε να απασχολήσουν τη Βουλή.

Πότε, επιτέλους, η πολιτική αξιοπιστία θα είναι η μόνη επιδίωξη και η επιλογή πολιτών και πολιτικών, για να προχωρήσει η χώρα και στην ανάπτυξη και στην πρόοδο; Πότε, εν τέλει, οι έλληνες Βουλευτές και κυρίως οι της πλειοψηφίας, δε θα καλούνται από την εκάστοτε κυβέρνηση να ψηφίζουν τροπολογίες - νομοσχέδια, αλλά πραγματικά νομοσχέδια, που και ρεαλιστικά είναι και τις ανάγκες των νέων δεδομένων εκφράζουν και άρα, τα ανακύψαντα με τον καιρό προβλήματα θα μπορούν και να αντιμετωπίσουν και επομένως να επιλύσουν.

Η μικρή αυτή εισαγωγή -θα μου επιτρέψετε- θεωρώ ότι είναι ό,τι το πολυτιμότερο για να προσεγγίσει κανείς επικριτικά στην πρώτη φάση τη φιλοσοφία της εισηγητικής έκθεσης του νομοσχεδίου που συζητούμε, χωρίς ωστόσο να αρνείται την ανάγκη νέων ρυθμίσεων, αφού νέα δεδομένα έχουν προκύψει.

Ποιοι είναι, αλήθεια, οι στόχοι του νομοσχεδίου που συζητούμε σήμερα; Θα μου επιτρέψετε να σας πω, ότι τουλάχιστον εγώ μπόρεσα να εστιάσω την προσοχή μου και να αντιληφθώ τέσσερα κύρια σημεία.

Το πρώτο είναι να πατάξει τη γραφειοκρατία. Μα, δεν 

Σελίδα 143 

υπάρχει ένα τέτοιο πρόβλημα; Και δεν είναι αναγκαίο; Και βεβαίως είναι. Και η επιθυμία του Υπουργείου Ανάπτυξης επομένως δεν μπορεί αναλόγως να αντιμετωπισθεί; Βεβαίως, πρέπει να αντιμετωπισθεί έτσι, αρκεί η επιθυμία να είναι ειλικρινής και αρκεί η πράξη να αποδείξει ότι πράγματι επιθυμεί να πατάξει τη γραφειοκρατία. Αυτό όσον αφορά τις βιομηχανίες, τις βιοτεχνίες και την ανάπτυξη έτσι τουλάχιστον όπως τη φαντάζεται, την επιδιώκει και τη προάγει το Υπουργείο Ανάπτυξης.

Η γραφειοκρατία παραλλήλως που ταλαιπωρεί τον έλληνα πολίτη καθημερινά, σε όλο το φάσμα της καθημερινής του δραστηριότητας, δεν είναι αντικείμενο που θα έπρεπε να προβληματίσει, να αντιμετωπίσει και επομένως να έλθει να παρουσιάσει και να προτείνει στη Βουλή των Ελλήνων η Κυβέρνηση, σε όποιον τομέα αφορά τον απλό έλληνα πολίτη; Τουλάχιστον εγώ αυτό δεν το έχω δει. Και το μόνιμο πρόβλημα- η γάγγραινα- όλων των πολιτικών Κυβερνήσεων, αλλά και των απλών πολιτών ποιο είναι; Η πάταξη της γραφειοκρατίας. Επιτυγχάνεται με το νομοσχέδιο, την εισηγητική έκθεση και τα άρθρα τα οποία προτείνει το Υπουργείο Ανάπτυξης; Σε ένα βαθμό μπορεί και ναι.

Και βεβαίως είναι περιττό να πω, ότι όχι μόνο εμείς, αλλά στο σύνολό τους οι έλληνες Βουλευτές θα βοηθήσουν προς μια τέτοια κατεύθυνση.

Ποιος είναι ο δεύτερος στόχος που προσπαθεί να ρυθμίσει το νομοσχέδιο που έχει κατατεθεί στη Βουλή; Η ρύθμιση που αφορά σε όλα όσα έχουν προβλήματα ανακύψει και προκύψει σε σχέση με τον Οργανισμό Ανασυγκρότησης των Επιχειρήσεων.

Ακόμα βεβαίως είναι ένα θετικό βήμα να ρυθμιστούν αυτά τα ζητήματα, να προχωρήσουν και να τελειώσουν και να λυθούν. Οι προβληματικές και όλα όσα έμμεσα τουλάχιστον, όπως έχετε διαπιστώσει όλοι, πληρώνει ο ελληνικός λαός σε σχέση με τις προβληματικές.

Φτάνω στο τέταρτο σημείο, στον τέταρτο στόχο του νομοσχεδίου, τον οποίο θεωρώ, θα μου επιτρέψετε να σας πω και τον πλέον σοβαρό. Είναι τα πετρελαιοειδή.

Εκείνο το οποίο λείπει από το νομοσχέδιο είναι ο τρόπος με τον οποίο θα μπορέσει το Υπουργείο, κατά τη γνώμη μας, να αντιμετωπίσει το μέγα θέμα του ελέγχου κατ'αρχάς και των παραβάσεων από την άλλη. Για μένα είναι αδιανόητο, ότι πριν από ένα χρόνο ο κ.Αλέξανδρος Παπαδόπουλος, Υπουργός τότε, είχε δημοσίως δηλώσει ότι: "'Εχει διαπιστωθεί φοροδιαφυγή και φοροκλοπή στα πετρελαιοειδή, σε ένα αριθμό χρημάτων ασύλληπτο που προσεγγίζει το ένα τρισεκατομμύριο δραχμές. 'Εχει διαπιστωθεί φοροκλοπή και φοροδιαφυγή".

Το μέγα ερώτημα, λοιπόν, είναι: Η πολιτεία απέναντι σ'αυτούς τους μεγαλοκαρχαρίες των εταιρειών πετρελαιοειδών και η πολιτική ζωή στο σύνολό της, μπορεί να τους αντιμετωπίσει; Είναι δυνατόν σήμερα να μιλάμε για φοροδιαφυγή και φοροκλοπή του ενός τρισεκατομμυρίου και η πολιτική ηγεσία να μην μπορεί να αμυνθεί απέναντι σε τέτοιους κλέφτες;

Η δήλωση, σας επαναλαμβάνω, δεν είναι διαπίστωση δημοσιογραφική, είναι δήλωση του κ. Παπαδόπουλου, ο οποίος μάλιστα σε συνέντευξή μου,την οποία έχω μαγνητοφωνήσει και είναι στη διάθεση του καθενός να ακούσει τη φωνή του, είπε το εξής καταπληκτικό, τότε που τον είχα ρωτήσει. Σήμερα ζούμε στην Ελλάδα, σε σχέση με τις εταιρείες πετρελαιοειδών, την εποχή Αλ Καπόνε, υπονοώντας βεβαίως και σωρεία εγκλημάτων που έχουν γίνει πέρα από τη φοροδιαφυγή και τη φοροκλοπή.

Αυτό, λοιπόν, το νομοσχέδιο το οποίο προσπαθεί να αντιμετωπίσει -εύχομαι θετικά δεν έχω κανένα λόγο να το αρνηθώ- το μεγάλο πρόβλημα της ανάπτυξης, θα μπορέσει κάποια στιγμή να συλλάβει αυτούς που κλέβουν τον ελληνικό λαό έτσι ασύστολα και ξεδιάντροπα; Δεν είναι ένα τεράστιο θέμα; Υπάρχει ένα άρθρο που να προσεγγίζει αυτό το τεράστιο θέμα και να προτείνει λύσεις;

Το τελευταίο μεγάλο θέμα, κυρίες και κύριοι Βουλευτές, θα μας επιτρέψετε να πούμε, ότι και η προσοχή μας είναι στραμμένη σ'αυτό. Είναι το θέμα της ΔΕΗ.

Τι λέει το άρθρο 23; Βεβαίως, στην κατ'άρθρο συζήτηση θα έχουμε τη δυνατότητα να αναπτύξουμε λεπτομερέστερα τις απόψεις μας, αλλά ίσως είναι ευκαιρία, καταφεύγοντας στο άρθρο 23 και έτσι όπως διατυπώνεται, να καταθέσω τον προβληματισμό μου σε σχέση με όλα όσα συνέβησαν και τις τελευταίες μέρες και αφορούν κυρίως το πρόσωπο της κυρίας Υπουργού. Και ξέρει πάρα πολύ καλά γιατί έζησε τα γεγονότα, γιατί δέχτηκε επίθεση από έναν επιχειρηματία, γιατί εν συνεχεία προσπάθησε να την καλύψει η Κυβέρνηση, ζήτησε την κάλυψη της Κυβέρνησης, και ο άξονας αναφοράς ήταν η ΔΕΗ και τα συμφέροντα που κρύβονται πίσω απ'αυτήν. 'Η κάνω λάθος ή λέω ψέματα.

'Αρθρο 23, λοιπόν. Η ΔΕΗ μετά από έγκριση του αρμόδιου Υπουργού δύναται να συστήνει εταιρείες ή να συμμετέχει σε εταιρείες που έχουν ως σκοπό την άσκηση δραστηριοτήτων που συνδέονται άμεσα ή έμμεσα με τις δραστηριότητες της ΔΕΗ κατά το παραπάνω εδάφιο. Μεταξύ των σκοπών των εταιρειών τις οποίες δύναται να συστήνει ή στις οποίες δύναται να συμμετέχει η ΔΕΗ, περιλαμβάνονται ιδίως η ανάπτυξη στην ημεδαπή ή στην αλλοδαπή, δραστηριοτήτων σχεδιασμού, μελέτης, εκπαίδευσης, κατασκευής, εγκατάστασης, λειτουργίας κ.λπ.

Ερωτώ εγώ απλά, αυτό είναι ένα απλό θέμα; Δεν αποκαλύπτει με τον πιο εκπληκτικό και απλό τρόπο ό,τι κατά καιρούς έχουμε διαπιστώσει και ως πολίτες και ως πολιτικοί, με αυτό που ονομάζουμε διαπλεκόμενα και την προσπάθεια χειραγώγησης της πολιτικής ζωής από τα μεγάλα οικονομικά συμφέροντα; 'Ενα τέτοιο θέμα δεν θα έπρεπε να έλθει εδώ με έναν πιο σαφή τρόπο, ώστε να συζητήσουμε το θέμα της ανάπτυξης που μπορεί να υπάρχει στη ΔΕΗ να δούμε με ποιoν τρόπο θα αναπτυχθεί, με ποιoν τρόπο θα ασκηθούν αυτές οι δραστηριότητες και από ποιους χωρίς να χάνει η ΔΕΗ το δημόσιο χαρακτήρα της και χωρίς να δίνει τη δυνατότητα σε ιδιώτες να παρεμβαίνουν;

Φοβάμαι ότι αυτόν τον καιρό -και δεν είναι διαπίστωση δική μου, εκτιμώ ότι είναι διαπίστωση όλων- η πολιτική ζωή της χώρας είναι αιχμάλωτη μεγάλων οικονομικών συμφερόντων. Και η μεγάλη ρήξη θα έλθει με τα μεγάλα αυτά οικονομικά συμφέροντα. Την προηγούμενη κιόλας εβδομάδα -αν είναι δυνατόν- η κυρία Υπουργός Ανάπτυξης δέχθηκε επίθεση από έναν επιχειρηματία και ανέκυψε ένα μεγάλο πολιτικό θέμα, αν δηλαδή μπορεί ένας επιχειρηματίας να χειραγωγεί την πολιτική ζωή ή να δίνει συμβουλές στους πολιτικούς, που έχουν την ευθύνη να αναλάβουν τις πρωτοβουλίες εκείνες που θα προχωρήσουν τη χώρα μπροστά. Και η κυρία Υπουργός απαντώντας, θυμάστε ότι είπε το καταπληκτικό, εγώ παίρνω εντολές από τον Πρωθυπουργό. Ουσιαστικά δηλαδή έλεγε στον επιχειρηματία ότι οι παρατηρήσεις σας δεν έπρεπε να απευθυνθούν σε μένα, αλλά στον Πρωθυπουργό.

Επομένως είναι ηλίου φαεινότερο, περισσότερο από σαφές το γεγονός ότι παίζονται τεράστια οικονομικά συμφέροντα. Αυτή είναι η αλήθεια. Και ξανά ανέτειλε το μεγάλο πρόβλημα, που δεν μπορείτε να το αρνηθείτε με τίποτα, το μεγάλο θέμα των διαπλεκόμενων. Ποιος έχει, τι έχει, σε ποιους μεγάλους επιχειρηματίες στηρίζεται, ποιοι έχουν τα μέσα, πώς χειραγωγείται και ποδηγετείται ο ελληνικός λαός και η κοινωνία, για να μπορούμε εμείς να ασκούμε την πολιτική εξουσία, να προσφέρουμε ό,τι μπορούμε να προσφέρουμε, για να έχουμε τις ψήφους εν συνεχεία και να εκλεγόμεθα. Πάντα σε μία επικίνδυνη σχέση διαπλοκής, που τελικά, κατά τη γνώμη μου, θα μου επιτρέψετε να το πω, είναι το πιο επικίνδυνο παιχνίδι για την ίδια την ύπαρξη της δημοκρατίας. Δεν είναι δυνατόν οι Υπουργοί να γνωρίζουν τόσα πράγματα κατά καιρούς, να είναι οι απόλυτοι και οι μοναδικοί ίσως γνώστες όλης της αλήθειας και ποτέ αυτή η αλήθεια να μην έχει κατατεθεί στο Ελληνικό Κοινοβούλιο. Και βεβαίως έχει ανάγκη από ανάπτυξη η χώρα. Και βεβαίως έχει ανάγκη από τους επιχειρηματίες της αυτή η χώρα. Το παιχνίδι, όμως, πρέπει να παιχθεί με ειλικρίνεια και με κανόνες.

(Στο σημείο αυτό την Προεδρική 'Εδρα καταλαμβάνει ο Α' 

Σελίδα 144 

Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Οι επιχειρηματίες είναι για να κάνουν τη δουλειά τους και οι πολιτικοί για να κάνουν τη δική τους. Διαφορετικά θα βρεθούμε σε ατραπούς επικίνδυνους τέτοιους που τελικώς αυτοί οι οποίοι θα την πληρώσουν θα είναι πρώτα ο ελληνικός λαός μετά η ίδια η σημασία της Κοινοβουλευτικής Δημοκρατίας και οι δημοκρατικοί θεσμοί. 

Το Δημοκρατικό Κοινωνικό Κίνημα επιφυλάσσεται να αναπτύξει στην κατ' άρθρο συζήτηση τις ενστάσεις, προτάσεις και τους προβληματισμούς του με μία και μοναδική επιθυμία, με έναν και μοναδικό στόχο, να βοηθήσει τη χώρα να προχωρήσει σε λύσεις τέτοιες, που δε θα είναι επικίνδυνες και για τη δημοκρατία και για το λαό μας και για την ίδια τη σημασία της πολιτικής ζωής της χώρας.

Με αυτές τις σκέψεις θέλω να διαβεβαιώσω την κυρία Υπουργό, ότι και αν ακόμα επικριτικά αναφερθούμε ή αντιμετωπίσουμε τις υποθέσεις των άρθρων, πρέπει να ξέρει ότι μοναδικό κριτήριο της επιλογής μας είναι το αγαθό και της δημοκρατίας σε συνδυασμό με το συμφέρον του ελληνικού λαού.

ΠΡΟΕΔΡΕΥΩΝ (Παναγιώτης N. Kρητικός): Ο συνάδελφος κ. Νικόλαος Σηφουνάκης ζητεί να απουσιάσει από 8 Ιουλίου έως 12 Ιουλίου.

Το Τμήμα εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Το Τμήμα ενέκρινε.

Ο κ. Μάνος έχει το λόγο.

ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, παρατήρησα ότι μερικοί από τους ομιλητές βρήκαν να πουν μερικά καλά λόγια για το πρώτο τμήμα του νομοσχεδίου, διότι το δεύτερο δε φαίνεται να αρέσει σε κανέναν ιδιαίτερα.

Θα ήθελα τώρα να σας πω ότι κατά τη δική μου γνώμη και το πρώτο τμήμα είναι δευτέρας ποιότητος.

Στην αρχή του νομοσχεδίου στο άρθρο 1, παράγραφος 1 λέγει ότι σκοπός του παρόντος νόμου είναι ο εκσυγχρονισμός. Φαίνεται ότι επανάληψη της λέξης μπορεί στο τέλος κάτι θετικό να επιφέρει. Διότι διευκολύνει κάπως, σε σχέση με το σημερινό καθεστώς, τη διαδικασία εκδόσεως αδειών εγκατάστασης και λειτουργίας.

Θα ήθελα ακόμα να σας αναφέρω κάτι που έγινε στο παρελθόν και το οποίο συμπτωματικώς γνωρίζει η παριστάμενη Υπουργός. Το 1981, Υπουργός τότε Βιομηχανίας, εξέδωσα ένα προεδρικό διάταγμα, το 791/81, το οποίο έλεγε τα εξής περίπου για το Νομό Αττικής στον οποίο είχα διαμορφώσει πριν απ'αυτό, ως Υπουργός Χωροταξίας τότε, το ρυθμιστικό σχέδιο: " Ξέρουμε πού θέλουμε να γίνεται τι, πού δε θέλουμε να γίνεται κάτι άλλο, ξέρουμε πού θέλουμε να έχουμε βιοτεχνικές εγκαταστάσεις κ.ο.κ. και συνεπώς αντί να τρέχει ο κάθε επιχειρηματίας κάθε φορά σε κάποιο όργανο της διοίκησης και να του λέγει "θα ήθελα να εγκαταστήσω σε αυτό το σημείο μία βιοτεχνία" ήξερε από πριν πού μπορεί να την εγκαταστήσει.

Βέβαια με αυτόν το τρόπο, όπως αντιλαμβάνεστε, καταργώντας και αυτήν τη συναλλαγή "δώσμου την άδεια για να κάνω τούτο", περιοριζόταν και ο συνήθης χρηματισμός.

Το διάταγμα αυτό το οποίο ίσχυσε τότε, τροποποιήθηκε επί εποχής κ. Παπανδρέου -ήταν Υφυπουργός Βιομηχανίας νομίζω τότε- και έγινε το περιβόητο διάταγμα, έκτοτε γνωστό, ως π.δ. 84/84. Είναι το ίδιο διάταγμα του 1981 με ορισμένες αλλαγές, το οποίο εξακολουθεί να ισχύει και χαίρομαι παρατηρώντας ότι το νομοσχέδιο προβλέπει πως ειδικώς αυτό το διάταγμα διατηρείται εν ισχύει. Συνεπώς, στο Νομό Αττικής δε χρειάζονται ουσιαστικώς άδειες εγκαταστάσεως για τις πιο πολλές δραστηριότητες, δεδομένου ότι είναι από πριν γνωστό πού μπορείς να κάνεις κάτι.

'Εκτοτε, από το 1984 ή από το 1981 - είναι το ορθότερο - μεσολάβησαν δεκαέξι (16) χρόνια. Στο διάστημα αυτό ανακοινώνονται από τους εκάστοτε Υπουργούς Χωροταξίας κάθε τόσο μεγαλεπίβολα προγράμματα εκπόνησης πολεοδομικών και χωροταξικών σχεδίων. 'Ενα, όμως, διάταγμα υπάρχει, το οποίο εξακολουθεί να ισχύει και είναι αυτό το διάταγμα του 1981, που το 1984 υπέστη ορισμένες αλλαγές. Κανένα άλλο διάταγμα ανάλογης εμβέλειας δεν έχει εκδοθεί για την υπόλοιπη Ελλάδα.

Εκσυγχρονισμός, λοιπόν, θα ήταν να κάνει επιτέλους το Υπουργείο Χωροταξίας τη δουλειά του. Δηλαδή να έχουμε για όλη την Ελλάδα έναν σχεδιασμό τέτοιον, που να να ξέρουν οι επιχειρηματίες από πριν πού μπορούν να κάνουν κάποια δραστηριότητα. Διότι τώρα τι συμβαίνει; Εάν κάποιος αύριο θέλει να φτιάξει μία βιοτεχνία κατασκευής παπουτσιών στην πατρίδα του κ. Κοντογιαννόπουλου, θα πάει σε κάποιον υπάλληλο να ζητήσει άδεια εγκατάστασης και θα αρχίσει ένα αλισβερίσι εάν θα το κάνει εδώ ή εκεί ή στο γειτονικό δρόμο ή κάτω από ποιους όρους θα επιτραπεί να γίνει κατι τέτοιο κλπ.

Αυτού του είδους οι δουλειές έπρεπε να έχουν γίνει από πριν, από την πολιτεία. Δεν έγιναν, όμως, και η κυρία Υπουργός σήμερα, προσπαθεί μέσα σε αυτό το καθεστώς της κενότητος του Υπουργείου Χωροταξίας να διαμορφώσει ένα πλαίσιο, που να είναι κατά τι καλύτερο απ'αυτό που ισχύει. Μην το ονομάσουμε, όμως, εκσυγχρονισμό. Δεν είναι εκσυγχρονισμός.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Είναι απόδειξη ότι για άλλη μια φορά κάποιο τμήμα του κράτους, το ΥΠΕΧΩΔΕ στην περίπτωση, δεν κάνει τη δουλειά του.

'Εχω δυο-τρεις πολύ μικρές παρατηρήσεις στο πρώτο τμήμα του νομοσχεδίου. Στο άρθρο 6 υπάρχει μία φράση, η οποία λέγει ότι μπορεί κάποιος να κάνει προσφυγή μόνο αν έχει έννομο συμφέρον.

Ξέρετε τι σημαίνει αυτό; Εάν κάποιος, έξω από το σπίτι σας, πάρει άδεια εγκατάστασης μιας οχληρής βιοτεχνίας, είναι ενδεχόμενο να σας πουν ότι δεν έχετε εσείς έννομο συμφέρον, διότι δεν είναι δικό σας το οικόπεδο, πάνω στο οποίο θα γίνει η οχληρή βιοτεχνία.

Κατά την άποψή μου, αυτή η φράση πρέπει να φύγει από τη μέση. Να μπορεί κάθε πολίτης ενοχλούμενος από μία τέτοια απόφαση, να προσφύγει. Το λέω αυτό, διότι δυστυχώς το έννομο συμφέρον έχει ερμηνευθεί πολύ στενά και από το Συμβούλιο της Επικρατείας. Και πολλές φορές μπροστά στα μάτια όλων των πολιτών συντελούνται παρανομίες, χωρίς να μπορεί κανείς να αντιδράσει.

Πρόσεξα επίσης ότι στο άρθρο 7 έχουν περιληφθεί σωστά, αν θέλετε, ορισμένες προθεσμίες, μέσα στις οποίες πρέπει να γίνουν όσα είναι να γίνουν. 

Πρέπει να σας επισημάνω βέβαια ότι οι προθεσμίες δεν έχουν ποτέ πρακτικό νόημα. Για παράδειγμα, η κυρία Υφυπουργός μου απήντησε πριν από λίγους μήνες ότι ο διαγωνισμός για την Πειραϊκή-Πατραϊκή, που έγινε πέρυσι, πρόκειται από μέρα σε μέρα -αυτό ήταν πριν από δύο μήνες- να υπογραφεί η σύμβαση με τον κ. Ζερίτη στον οποίο κατακυρώθηκε ο διαγωνισμός για τη Βαρυμπόμπη πριν από ένα χρόνο.

Εξ όσων γνωρίζω, ακόμη δεν έχει γίνει απολύτως τίποτα. Πέρασε ολόκληρος χρόνος, αφού όλα λύθηκαν, κάναμε τέσσερις διαγωνισμούς και ακόμα δεν μπορούμε να αποφασίσουμε. 'Ισως είναι για να συντηρούμε, όπως είπε ο εισηγητής κ. Σαλαγκούδης, άλλους εκατόν είκοσι (120) λογιστές, στην Πειραϊκή Πατραϊκή αν άκουσα καλά, για να καταγράφουν τις ζημιές, που μαζεύονται στην Πειραϊκή-Πατραϊκή, διότι η πολιτεία δεν μπορεί ποτέ να τελειώσει κάτι εγκαίρως.

Δυο λόγια τώρα για το δεύτερο τμήμα του νομοσχεδίου, το οποίο περιλαμβάνει πολλές τροπολογίες.

Για το άρθρο 22, που έχει να κάνει με τα πετρελαιοειδή, δεν έχω το χρόνο να σας μιλήσω τώρα, μολονότι νομίζω ότι και εδώ πρέπει να υπάρξουν ορισμένες αλλαγές. 'Ηταν σωστή η παρατήρηση, νομίζω του κ. Δημαρά, ότι εδώ για το ζήτημα των πετρελαιοειδών έχουν ακουστεί φοβερά πράγματα και καλό θα ήταν ακόμα και στην αιτιολογική έκθεση να έχουμε μερικά περισσότερα στοιχεία, τι ακριβώς επιδιώκεται με αυτήν 

Σελίδα 145 

την τροπολογία. Οφείλω να ομολογήσω ότι έχω μερικά ερωτήματα. 'Αλλωστε, δεν είναι η πρώτη φορά που έχω ερωτήματα με προτάσεις του Υπουργείου Βιομηχανίας.

Στο άρθρο 23 έχουμε μία ιδιόμορφη κατάσταση. 'Εχουμε μια αλλαγή του νόμου που κατασκεύασε ο κ. Σημίτης για τη ΔΕΗ, που προέβλεπε ρητά ότι μπορεί η ΔΕΗ να συστήσει θυγατρικές επιχειρήσεις με οποιαδήποτε νομική μορφή ή και σε συνεργασία με άλλα νομικά φυσικά πρόσωπα, με σκοπό την ανάπτυξη των δικών της δραστηριοτήτων.

Εδώ, λοιπόν, έχει κανείς την εντύπωση ότι από το παράθυρο η Υπουργός Ανάπτυξης προσπαθεί να δημιουργήσει ένα καθεστώς, που θα επιτρέπει την επιχειρηματική αξιοποίηση κύριων ή υποστηρικτικών υπαρχουσών εγκαταστάσεων και λειτουργιών της ΔΕΗ, οι οποίες θα μένουν, όμως, σε κάθε περίπτωση υπό την κυριότητά της. Με άλλα λόγια, έχω την εντύπωση -αλλά μπορεί να μας το εξηγήσει η κυρία Υπουργός- ότι εδώ είναι ο δεύτερος ΟΤΕ. Και δε θα είχα εγώ αντίρρηση να γίνει δεύτερος ΟΤΕ. Το αντίθετο μάλιστα θα φιλοδοξούσα να υπάρχουν περισσότεροι του ενός ΟΤΕ, διότι ο ανταγωνισμός βοηθάει στη βελτίωση των υπηρεσιών. Αλλά μου κακοφαίνεται ότι η Υπουργός φέρνει από το παράθυρο με μια σκοτεινή διάταξη έναν δεύτερο ΟΤΕ. Και αυτό δε μου αρέσει, διότι προφανώς αυτό που θέλει να πει η διάταξη είναι ότι κάνοντας χρήση των πυλώνων της ΔΕΗ, θα μπορούν να εγκατασταθούν καλώδια με οπτικές ίνες και έτσι να δημιουργηθεί ένα παράλληλο, ανταγωνιστικό με τον ΟΤΕ δίκτυο. Δεν έχω αντίρρηση σε τέτοια πράγματα.

Δεν έχω αντίρρηση, αλλά να μας το πουν και όχι να μας το τροφοδοτούν δια αυτού του τρόπου με ανομολόγητες ρυθμίσεις.

Θέλω επίσης, να σχολιάσω κάτι που μου έκανε εντύπωση. Κατετέθη σήμερα αυτή η τροπολογία για το φυσικό αέριο. Είναι δεκαεννέα (19) συνολικά διατάξεις, η κάθε μία από τις οποίες καταργεί, αναιρεί, διακόπτει, κόβει στη μέση το νόμο που έφερε το 1995 ο κ. Πεπονής. Και αναρωτιέμαι: Αυτό το θεσμικό πόνημα του κ. Πεπονή, ήταν ένα παλιόχαρτο, το οποίο ψήφισε η Βουλή και το σκίζουμε σήμερα; Διότι δεν υπάρχει άρθρο ή διάταξη του νόμου του κ. Πεπονή, ο οποίος είναι, αν θέλετε, και ο "πατέρας" του φυσικού αερίου για την Ελλάδα. Αυτός πρωτοϋπέγραψε τη σύμβαση για το φυσικό αέριο. Και το κάνει φύλλο φτερό. Δεν μένει τίποτα όρθιο. Και αναρωτιέμαι: Τι ήταν αυτά που ψηφίζαμε το 1995 με την ίδια πλειοψηφία -πλειοψηφία ΠΑΣΟΚ- και τι είναι αυτά που κάνουμε σήμερα και γιατί τα κάνουμε; Τι ήταν; Τόσο σκάρτος ήταν ο προηγούμενος νόμος, ώστε να χρειάζεται να τον αντικαταστήσουμε σχεδόν εξ ολοκλήρου;

Και μία τελευταία φράση με την ανοχή του Προέδρου. Υπάρχει μία σωρεία άρθρων που είναι τροπολογίες, οι οποίες ενσωματώθηκαν και τροπολογίες που έρχονται ακόμη -είναι απ' αυτές που δεν έχουν ενσωματωθεί- και που συνιστούν στην πραγματικότητα κάποια χαριστική πράξη προς προβληματικές επιχειρήσεις του ευρύτερου δημόσιου τομέα, ένα ιδιόμορφο καθεστώς ευνοιοκρατικό για εκείνους που εργάζονται ή είναι σε αυτές τις επιχειρήσεις. Και υπάρχει και αυτή η τροπολογία, που χαρίζει διάφορες εγγυήσεις. Διάφοροι πελάτες του ΕΟΜΜΕΧ, για παράδειγμα, έδωσαν το 1984 προσωπικές εγγυήσεις για να πάρουν κάποια δάνεια.

'Ερχεται τώρα η κυρία Υπουργός, η οποία προϊστατο του ΕΟΜΜΕΧ τότε και χαρίζει τις εγγυήσεις που κατέπεσαν. Και διαβάζω ότι αυτές οι εγγυήσεις που κατέπεσαν είναι ύψους περίπου εξακοσίων εκατομμυρίων (600.000.000) δραχμών. Δηλαδή, η κυρία Υπουργός που νομοθετεί σήμερα, έλεγε σε κάποιον παρατρεχάμενό της τότε, "δώσε μία εγγύηση και μη σε νοιάζει, θα τα βρούμε". Και έρχεται τώρα, δέκα (10) χρόνια μετά, και τα σβήνει όλα. Είναι ηθική αυτή; Μπορεί να πάει έτσι μπροστά το σύστημα; Μπορεί στο μέλλον να λειτουργήσει το σύστημα, όταν ο καθένας βλέπει τέτοιου είδους ρυθμίσεις; Εγγυώμαι κάτι προκειμένου να επιτύχω κάτι, να πάρω δάνειο ή να δοθεί δάνειο σε κάποιον άλλο, ή σε κάποιον φίλο μου. Εγγυήθηκα με την πεποίθηση ότι θα έλθει κάποτε η Υπουργός να σβήσει τις εγγυήσεις μου. Ποιος κοροϊδεύει ποιον; Και γιατί οι 'Ελληνες φορολογούμενοι πρέπει σήμερα να πληρώσουν εξακόσια ογδόντα δισεκατομμύρια (680.000.000) για να καλύψουμε αυτές τις πράξεις του παρελθόντος;

Σας αφήνω να το σκεφτείτε, αλλά είναι φανερό, κύριοι συνάδελφοι, πως σε ό,τι με αφορά θα καταψηφίσω το νομοσχέδιο, όχι μόνο για το δεύτερο τμήμα, αλλά και για το πρώτο, όπου, όπως είπα, δε φταίει μόνο η Υπουργός, αλλά κυρίως ο κ. Λαλιώτης και το ΥΠΕΧΩΔΕ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης):Ο συνάδελφος κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αγαπητοί συνάδελφοι, με το νομοσχέδιο που εισάγεται πράγματι επιχειρείται μια κωδικοποίηση και τακτοποίηση όλης της διάσπαρτης νομοθεσίας που υπάρχει γύρω από τις εγκαταστάσεις μεταποιητικών δραστηριοτήτων.

Το νομοσχέδιο, όμως, εκ των πραγμάτων και χωρίς ευθύνη του Υπουργείου Βιομηχανίας, πάσχει κατά τούτο: Δεν υπάρχει ένα χωροταξικό σχέδιο χρήσεων γης σε κάθε μία περιφέρεια και αυτό δημιουργεί μείζονα προβλήματα, θέλουμε δεν θέλουμε. 'Οταν δεν υπάρχει ένα χωροταξικό σχέδιο για το ποιες δραστηριότητες μπορούν να λειτουργήσουν και πού, αντιλαμβάνεσθε ότι πέφτουμε στην αυθαιρεσία κάποιου συμβουλίου ή κάποιας αδειοδοτούσας αρχής, αν και πότε θα χορηγήσει την άδεια.

'Οπως είδαμε στο νομοσχέδιο αυτό, κύριος παράγοντας που χορηγεί την άδεια, η αδειοδοτούσα αρχή, είναι η νομαρχιακή αυτοδιοίκηση. Και ερωτώ: Η δραστηριότητα μίας βιομηχανίας είναι ζήτημα τοπικής αυτοδιοίκησης; Η δραστηριότητα της βιομηχανίας "ΣΕΛΜΑΝ", λόγου χάριν, στην περιοχή της Ευβοίας είναι ζήτημα μόνο του Νομού Ευβοίας; Η "ΣΕΛΜΑΝ" για να λειτουργήσει έχει ανάγκη -το γνωρίζετε καλύτερον εμού- από χρησιμοποίηση και άλλων υλικών και κυρίως της κόλλας.

Απ' αυτή, ένα μέρος κατασκευάζεται στις εγκαταστάσεις της Χαλκίδος στο εργοστάσιο Χατζηλουκά και ένα άλλο μέρος, το ήμισυ περίπου, αγοράζεται από την Τουρκία. 'Ηρθαν σε κάποια συνεννόηση να εγκατασταθεί κοντά της, για να έχει ανταγωνιστική επιρροή, ένα εργοστάσιο κόλλας. 'Ενα εργοστάσιο κόλλας για το οποίο δεν υπήρχε καμιά σοβαρή ένδειξη ότι οχλεί. Κάποιοι όμως, οι οποίοι νόμιζαν ότι θίγονται, γιατί κάποιες περιουσίες ενδεχομένως αντί να γίνουν οικόπεδα, θα γινόντουσαν βιομηχανικές εγκαταστάσεις, ξεσηκώθηκαν.

Το νομαρχιακό συμβούλιο, υπήκον στην πρόταση της πελατειακής σχέσης, δεν έδωσε άδεια. Δεν πάρθηκε αυτή η άδεια και το πιθανότερο είναι η βιομηχανία "ΣΕΛΜΑΝ" να κλείσει ή να μετακομίσει στην Τουρκία ή στη Θράκη.

Πιστεύετε κυρία Υπουργέ της Ανάπτυξης ότι υπάρχει Νομαρχιακό συμβούλιο, το οποίο θα δώσει άδεια λειτουργίας μιας οποιασδήποτε βιομηχανίας, που θα βγάζει έστω και λίγο καπνό; Αν το πιστεύετε, να μου επιτρέψετε να σας πω ότι κάνετε λάθος.

Γίνεται στη συνέχεια, λέτε, μια προσφυγή στο γραμματέα της περιφέρειας. Για ποιες βιομηχανίες; Είναι καθαρά τοπικές δραστηριότητες; Είναι εθνικές δραστηριότητες; Η "ΣΕΛΜΑΝ" είναι βιομηχανία με εθνικής εμβέλειας δραστηριότητα βιομηχανία για πολλούς λόγους, που δεν έχω χρόνο να αναπτύξω. Και τι θα γίνει; Στο συμβούλιο της περιφέρειας ποιους έχετε για να ελέγξουν την απόφαση του νομάρχη; Πάλι κύρια επιρροή έχουν τα μέλη της νομαρχιακής αυτοδιοίκησης. Είναι ζήτημα αυτοδιοίκησης αυτό;

Και επιπλέον πρέπει να καταλάβουμε κάτι και να το χωνέψουμε. 'Αλλωστε αμαρτία ομολογουμένη, δεν είναι αμαρτία. Το μεγαλύτερο λάθος που κάναμε ήταν ο αιρετός νομάρχης. Αιρετό νομαρχιακό συμβούλιο βεβαίως, Πρόεδρος νομαρχιακού συμβουλίου βεβαίως. Αλλά αιρετός νομάρχης; Διχασμός της διοίκησης. 'Ηταν ένα λάθος που κάναμε. Το βλέπουμε σε κάθε μας βήμα.

Το κύριο, λοιπόν, πρόβλημα στο νομοσχέδιο που εισάγετε κυρία Υπουργέ, παρά τα όσα προσπαθείτε να καλύψετε -γιατί υπάρχουν ελλείψεις στο Υπουργείο Περιβάλλοντος, Χωροτα-

Σελίδα 146 

ξίας και Δημοσίων 'Εργων σε ό,τι αφορά το χωροταξικό σχεδιασμό ή τουλάχιστον τις γενικές προδιαγραφές- είναι ότι η δανειοδοτούσα αρχή υπακούει σε πελατειακές σχέσεις. Και δεν πρόκειται να υπάρξει πουθενά αυτή η άδεια.

Το δεύτερο στοιχείο που έχω να παρατηρήσω κυρία Υπουργέ είναι το ζήτημα του Ο.Α.Ε. και των άλλων επιχειρήσεων που έχετε. Είναι πολύ θετικές οι διατάξεις. Πράγματι ο ίδιος ο ΟΑΕ μπορούσε και μπορεί να κάνει τις εκκαθαρίσεις. Και είναι τρομακτικά τα ποσά που δαπανήθηκαν. Αν όμως αυτά έχουν υστερήσει, είναι θέμα προσώπων που βάζουμε στα διοικητικά συμβούλια.

Και έχετε υποδιοικητή στην ΕΤΒΑ κάποιο πρόσωπο, στον οποίο αμφιβάλλω αν ως δικηγόρο θα δίνατε εξουσιοδότηση να σας βγάλει έναν ενοικιαστή από μια αποθήκη. Με ποιες περγαμηνές δίνονται κάποια αξιώματα; Είναι υποδιοικητής της ΕΤΒΑ κάποιος δικηγόρος, του οποίου το μοναδικό προσόν ήταν ότι ήταν διευθυντής του πολιτικού γραφείου του Υπουργού και τίποτε άλλο. Ενός Υπουργού, του οποίου το νόμο τον κάνετε κουρέλι τώρα. Και πολύ καλά κάνετε. Γιατί όπως σωστά γράφετε, πράγματι όλα αυτά δεν μπορούσαν να λειτουργήσουν. Και είχαν τότε επισημανθεί και η συζήτηση θα γινόταν. Να δούμε, λοιπόν, και τα πρόσωπα που συντρέχουν. Και πέραν τούτου, να δούμε ποιά ευθύνη και δραστηριότητα του Ο.Α.Ε. βγαίνει προς τα έξω. Κατά ποίο τρόπο ο μέσος πολίτης, αλλά και εμείς ως Κοινοβούλιο, γνωρίζουμε τι πράττει ο Ο.Α.Ε., τι πράττει η Ε.Τ.Β.Α. και πώς την κρίνουμε. Και δεν αναφέρομαι φυσικά στο διοικητή της Ε.Τ.Β.Α. τον κατά πάντα πολύ καλό κ. Κασμά, σε άλλους.

Και ποια είνα η ΕΤΒΑ; 'Ενα εννεαμελές συμβούλιο, εκ των οποίων τα επτά (7) μέλη είναι εργαζόμενοι: Ο διοικητής, οι υποδιοικητές, οι εκπρόσωποι των εργαζόμενων. Μα την ΕΤΒΑ θα τη διευθύνουν οι εργαζόμενοι της επιχείρησης και θα αποφασίζουν αυτοί; Και μετά, έχουμε απαιτήσεις να πάει μπροστά και να πάρει αποφάσεις ο Υπουργός; Δεν γίνεται.

'Ομως αγαπητοί συνάδελφοι, πέρα από τις εγκαταστάσεις για τη βιομηχανία, αν θέλουμε να μιλάμε, θα πρέπε να μιλάμε για την πολιτική βιομηχανία. Σας ερωτώ: Υπάρχει σήμερα κάποια διάταξη η οποία διευκολύνει τη μεταποιητική δραστηριότητα, με την εξάπλωση που έχουν τα σούπερ-μάρκετ; Μπορεί να σταθεί η βιομηχανική δραστηριότητα, όταν έχει σχέση με το εμπόριο; Το εμπόριο σήμερα, με την άλφα ή βήτα μορφή, πνίγει κάθε βιομηχανική δραστηριότητα. Εάν συμβεί να είναι μία πολύ μεγάλη βιομηχανική επιχείρηση, λόγου χάρη τσιμέντα, εάν συμβεί να είναι αρκετά δυνατή ή να έχει μεγάλη κατανάλωση, λόγου χάρη κόκα κόλα, κάτι μπορεί να γίνει. 'Ομως, εάν η επιχείρηση είναι σχετικά μεγάλη ή μεσαία, μπορεί να αντισταθεί στα σούπερ-μάρκετ;

Τι κάνουν τα σούπερ-μάρκετ κυρία Υπουργέ σήμερα; Πωλούν τοις μετρητοίς και αγοράζουν αναγκαστικά επί πιστώσει με προεξοφλητικό διακανονισμό, εξάμηνες επιταγές, ίσως και χρόνου.

Τι κάνουν ακόμη τα σούπερ-μάρκετ κυρία Υπουργέ; Ενοικιάζουν τις προθήκες τους. Τι είναι; Επιχειρήσεις εμπορίου, διανομής ή υπεκμισθώσεως χώρου; Βιομηχανικές περιοχές είναι; Εμπορικές περιοχές είναι; Τι είναι τα σούπερ-μάρκετ;

Ξέρετε καμία χώρα στον κόσμο, στις χώρες της Ευρωπαϊκής 'Ενωσης, όπου τα σούπερ μάρκετ μπορούν να αγοράζουν με χρονικό διακανονισμό πέραν του μηνός; Σε λίγο θα συνθλιβούν όλες οι μεταποιητικές επιχειρήσεις. Και συνθλίβονται λόγω του υψηλού χρηματοοικονομικού κόστους.

Τρίτο και σημαντικότερο. Παίρνει κάποιος ένα προϊόν απο το σούπερ μάρκετ και διαβάζει "οίνος". 'Εχει καταστραφεί η ταυτότητα του προϊόντος. Λόγου χάρη σε κάποια αλυσίδα σούπερ μάρκετ, γράφουν "οίνος αλυσίδας Χ". Από πού είναι, τι είναι, δεν υπάρχει κανένα στοιχείο. Ούτε η ταυτότητα του προϊόντος υπάρχει ούτε η ταυτότητα του παραγωγού. Και δεν υπάρχει σεβασμός του παραγωγού, που είναι ένα ιερό πρόσωπο, είναι αυτός που μεταποιεί. Και έχουμε φθάσει λέμε στο σκληρό πυρήνα του πληθωρισμού. Ε, δεν πέφτει ο πληθωρισμός με τέτοια διοικητικά μέτρα απ'έξω. Για να πέσει ο πληθωρισμός, πρέπει να ανέβει η παραγωγή. Και για να ανέβει η παραγωγή, πρέπει να βοηθήσουμε τη βιομηχανική, τη μεταποιητική δραστηριότητα και όχι τα σούπερ μάρκετ. Και δεν θα συζητάμε "ξέρετε θα βάλουμε φορολογία στα κέρδη που θα γίνουν". Τα κέρδη που θα γίνουν, θα πάνε στην κατανάλωση. Στα προηγούμενα μέτρα που υπήρχαν, το να πείτε για παράδειγμα ότι θα αυξήσετε, το φόρο που πλήρωσαν πέρυσι μία φορά, 50% στο φόρο που είναι πάνω απο πεντακόσιες χιλιάδες (500.000) για φυσικά πρόσωπα ή που είναι πάνω απο πέντε εκατομμύρια (5.000.000) για Νομικά Πρόσωπα, μπορούμε να πούμε ότι είναι ένα μέτρο που μπορεί να πάει στην κατανάλωση. Ασφαλώς χρειάζεται να σφίξουμε την εισοδηματική πολιτική για να επιτύχουμε τη μείωση του πληθωρισμού. Αλλά η μείωση του πληθωρισμού δεν επιτυγχάνεται όταν το εμπόριο είναι ασύδοτο.

Κύριε Υπουργέ, μας αρέσει, δε μας αρέσει, αρέσει δε αρέσει σε πολλούς, το σύνδρομο του μαυραγοριτισμού δεν έχει εξαλειφθεί ακόμα από τη χώρα μας. Καταλάβετέ το, σε όλους τους συναλλασσομένους 'Ελληνες και ιδιαίτερα στο εμπορικό κομμάτι, υπάρχει το σύνδρομο του μαυραγοριτισμού. Προσωπικώς το πλήρωσα πολύ ακριβά, όταν το είπα, αλλά κανείς δεν μπόρεσε να το καταπολεμήσει.

'Ολα αυτά, λάβετέ τα πολύ σοβαρά υπόψη σας σε όσα εισηγείσθε εδώ με αυτό το νομοσχέδιο, το οποίο όπως είπα εισάγει αρκετά θετικά πράγματα και κάνει μία σημαντική προσπάθεια. Προπαντός αναφέρομαι στα θέματα της αδείας λειτουργίας και αυτά θα πρέπει να τα λάβετε σοβαρά υπόψη σας. Στα άρθρα, θα αναφερθούμε με μεγαλύτερη ενάργεια.

Σε ό,τι αφορά τις υπερβάσεις που βάζετε πέραν των ορίων των πολεοδομικών κανονισμών, νομίζω ότι δεν είναι σωστή η περιγραφή σε ό,τι αφορά υψηλά μηχανήματα και υψηλά κτίρια, γιατί δεν αναφέρεσθε σε υψηλά κτίρια που πολλές φορές είναι αναγκαία ως κτίρια, όχι μόνο ως μηχανήματα.

Αναφέρεσθε στην εφαρμογή του ν. 1687/50 περί περιβάλλοντος. Αυτός ο νόμος, κύριε Υπουργέ, δεν έχει τις προδιαγραφές, δεν έχει ουσιαστικά υλοποιηθεί. Και μάλιστα δεν υπαρχουν υπηρεσίες περιβάλλοντος. Για να πάρει κάποιος μία έγκριση, μία περιβαλλοντική χωροθέτηση, ακόμα και στα δημόσια έργα είναι σχεδόν αδύνατο. Υπηρεσίες δεν υπάρχουν, νόμοι δεν υπάρχουν, τίποτα δεν γίνεται.

Αυτά είναι πάρα πολύ σοβαρά εμπόδια, προκειμένου να προχωρήσει η χώρα προς τα εμπρός.

Σε ό,τι αφορά τη Δ.Ε.Η., φέρνετε μία διάταξη, η οποία πράγματι είναι περίεργο πως έρχεται σε τόσο σύντομο χρόνο, με ένα νόμο που είχε εισηγηθεί στη Βουλή ο τότε Υπουργος Βιομηχανίας και σήμερα Πρωθυπουργός ο κ. Σημίτης. Λέτε ότι η Δ.Ε.Η. θα κάνει θυγατρικές επιχειρήσεις και το προσωπικό της ΔΕΗ θα αποσπάται σ' αυτές. Δεν είναι αυτές θυγατρικές επιχειρήσεις. Θα αποσπάται προσωπικό της ΔΕΗ σ' αυτές και θα υπάγεται στον κανονισμό λειτουργίας και συνταξιοδότησης της Δ.Ε.Η. και θα είναι και θυγατρική επιχείρηση ανεξάρτητη. Δε γίνεται ανάπτυξη έτσι. Θα εξαρτάται από την ικανότητα της εκάστοτε διοικήσεως της ΔΕΗ. Τώρα, μπορεί να έχετε μία πολύ καλή διοίκηση, αλλά αυτό δεν σημαίνει ότι θα έχετε και αύριο. Αν θέλετε να κάνει η ΔΕΗ θυγατρικές επιχειρήσεις, θα την ελευθερώσετε παντελώς.

Να σας θέσω ένα ερώτημα. 'Οπως πολύ καλά γνωρίζετε πριν από τον κ. Καρατζά, ο κ. Μίρκος, ο Διοικητής της Εθνικής Τράπεζας, έκανε μία εντελώς παράνομη δανειοδότηση τότε στη Χαλυβουργία Βόλου. Με ερωτήσεις και διάφορες παραστάσεις, αποδείξαμε ότι η χρηματοδότηση των χιλίων τετρακοσίων (1.400) εκατομμυρίων τότε, ήταν χρήματα, τα οποία δόθηκαν για να φαγωθούν και τίποτα περισσότερο. Και όταν φαγώθηκαν τα χρήματα, στη συνέχεια η νέα διοίκηση της Εθνικής Τράπεζας είπε "κύριοι, για να δώσω πάλι εγώ λεφτά, θέλω νομική κατοχύρωση". 'Ετσι φέραμε στη Βουλή νόμο και τον ψηφίσαμε, τον οποίο τώρα διορθώνετε και τον κάνετε καλύτερο.

Τι γίνεται μ' αυτού του είδους τις χορηγήσεις εκείνης της εποχής; Θα πάρουμε κάποτε κάποια απάντηση; Να δούμε πού βρισκόμαστε. Ευχαριστώ.

(Χειροκροτήματα από την πτέρυγα του ΠΑΣΟΚ)

Σελίδα 147 

 

ΠΡΟΕΔΡΕΥΩΝ (Λουκάς Αποστολίδης): Ο κ. Νικολόπουλος.

Απών, διαγράφεται.

Η συνάδελφος, κ. 'Ελσα Παπαδημητρίου έχει το λόγο.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κυρία και κύριοι συνάδελφοι, στις 25 Μαϊου ψηφίσαμε το νομοσχέδιο για την περιφερειακή οργάνωση της χώρας και αρχίσαμε αμέσως τη συζήτηση για το νομοσχέδιο για τη βιώσιμη οικιστική ανάπτυξη των πόλεων και των οικισμών.

Στο δεύτερο νομοσχέδιο προεβλέπετο η δημιουργία διοικητικών μονάδων σχεδιασμού και εφαρμογών σε επίπεδο συμβουλίων περιοχής, τα οποία είχαν καταργηθεί δύο (2) ώρες πριν με τον προηγούμενο νόμο. Παρ'όλο που το παρατηρήσαμε, ο νόμος ψηφίστηκε και ο κ. Παπαδόπουλος μετά την ψηφισή του είπε ότι με το νόμο των συνενώσεων πολύ σύντομα θα αλλάξουν οι άλλοι δύο.

Κυρία Διαμαντοπούλου, λυπάμαι πάρα πολύ που απουσιάζει αυτήν τη στιγμή η κ. Παπανδρέου -Θέλω να ακούσει ότι ο νόμος αυτός είναι ρεσιτάλ έλλειψης συντονισμού και έλλειψης γνώσης για το τι έχει ψηφισθεί χθες. Κάνετε μία καινούρια αδειοδοτούσα αρχή, με έναν ιερό σκοπό, λέτε, καλύτερης οργάνωσης, ευκολίας για τον πολίτη. Δεν καταλαβαίνω καθόλου το μέρος της δήθεν εναρμόνισης της βιομηχανικής και της βιοτεχνικής ανάπτυξης με την προστασία του περιβάλλοντος. Δηλαδή, απλώς λέτε ότι θα υπάρχει έγκριση περιβαλλοντικών όρων.

Εν πάση περιπτώσει, δημιουργείται μία αδειοδοτούσα αρχή σε επίπεδο νομαρχίας, η οποία όμως έχει ήδη αποψιλωθεί από όλες τις σχετικές αρμοδιότητες. Δεν υπάρχει πια αρμοδιότης, εκτός από εφαρμογή, τουλάχιστον σε επίπεδο πολεοδόμησης, σε επίπεδο χωροταξίας και σε επίπεδο περιβαλλοντικής διαχείρισης. Το γνωρίζετε αυτό;

Ο κ. Παπαδόπουλος και ο κ. Λαλιώτης, που συνυπέγραψαν το νομοσχέδιό σας, το διάβασαν, το γνωρίζουν; 'Εχετε άλλο λόγο να έχετε το νομάρχη αδειοδότη; Είναι κομματικά πιο προβλέψιμος;

Εγώ αδυνατώ να το καταλάβω και πραγματικά, ως Βουλευτής ντρέπομαι να συμμετέχω σ'αυτήν τη διαδικασία, έστω και καταψηφίζοντας. Μένω κυρίως σ'αυτό το θέμα, στην ίδρυση αυτής της αρχής, η οποία στην τελική ανάλυση σας, είναι και άχρηστη. Διότι στον νόμο της περιφερειακής οργάνωσης ένα από τα καλά, στο άρθρο 6 παράγραφος 12, είναι ότι προβλέπεται η ίδρυση "τμήματος εξυπηρέτησης πολιτών". Διαβάζω: "είναι αρμόδιο για το χειρισμό όλων των υποθέσεων των πολιτών που εμπίπτουν στην αρμοδιότητα των υπηρεσιακών μονάδων της περιφέρειας, από την υποβολή του αιτήματος μέχρι τη διεκπαιραίωση της υπόθεσης, σε συνεργασία με τις καθ'ύλην αρμόδιες υπηρεσίες" -το έχετε έτοιμο- "στην έδρα κάθε περιφέρειας". Ψηφίστηκε και δημοσιεύτηκε στην Εφημερίδα της Κυβερνήσεως στις 30-5-97. Είναι δικός σας ο ν.2503. Τον αγνοείτε;

Δεν μπορούσατε να χρησιμοποιήσετε αυτήν την καινούρια δωδεκάτη διεύθυνση της περιφέρειας; Και πολύ σωστά πρέπει να είναι σε περιφερειακό επίπεδο, για να σας προσφέρει αυτά που επιθυμείτε να σας προσφέρει το τμήμα βιομηχανίας της νομαρχίας, που η κ. Παπανδρέου πιστεύει ότι λειτουργεί πάρα πολύ καλά. Για τη Νομαρχία Αργολίδος που γνωρίζω, δε λειτουργεί. Και εν πάση περιπτώσει, πρόθεση της κυβέρνησης του ελληνικού λαού είναι να πάψει να λειτουργεί.

Εγώ δεν αντιλαμβάνομαι αυτήν τη νοοτροπία, εκτός εάν μπορεί κανένας -και πρέπει- να διαβάσει μέσα από τις γραμμές σας και θα το επιχειρήσω.

Θα διαβάσω στο άρθρο 4 τις παραγράφους 6 και 7. Στην παράγραφο 6 διατηρεί η κυρία Υπουργός -ο Υπουργός Ανάπτυξης- το δικαίωμα, μετά από έγκριση περιβαλλοντικών όρων που ξέρουμε πώς δίδεται, κατά παρέκκλιση τυχόν απαγορευτικών διατάξεων, να μπορεί να δίνεται άδεια σε δραστηριότητα η οποία συνδέεται αποκλειστικά με την πραγματοποίηση δημόσιων ή ιδιωτικών έργων ιδιάζουσας σημασίας για την ελληνική οικονομία.

Δεν είναι καλύτερο να γνωρίζουμε ποιες είναι αυτές οι υποθέσεις εκ των προτέρων και να προβλέψουμε μέσα στις εθνικές χωροταξικές κατευθύνσεις τη χωροθέτησή τους; Είναι δυνατόν τελικά να γίνεται αυτό σε νομούς και περιφέρειες που δεν έχουν χωροταξικό χάρτη; Το γνωρίζουμε, το παραδεχόμαστε όλοι. Δεν ξέρω για ποιο λόγο ο κ. Λαλιώτης έκρινε σκόπιμο πρώτα να κάνουμε πολεοδόμηση και μετά χωροταξία. Μετά τον Οκτώβριο θα φέρει το νομοσχέδιο που έχει υποσχεθεί εδώ και δύο (2) χρόνια. Και τελικά θα έχουμε χωροθέτη και χωροτάκτη τον Υπουργό Ανάπτυξης; Και επιπλέον ο Υπουργός Ανάπτυξης δύναται να δίνει και παρεκκλίσεις χωροταξικού και πολεοδομικού χαρακτήρα; Δεν πιστεύω ότι αυτά συμβαίνουν ούτε στη Ζιμπάμπουε. Και δε δίνει μόνο εγκρίσεις σε προσθήκες, δίνει και απαγορεύσεις, δηλαδή μπορεί να παρέμβει ο Υπουργός και να πει "φθάνει, δεν μπορεί να γίνει εδώ άλλη επιχείρηση". Και αυτό να το κάνει χωρίς να υπάρχει αντίστοιχη πρόβλεψη χωροταξικής κατεύθυνσης.

Αυτό πάει να πει ότι δεν είναι υγιής ο ανταγωνισμός, δηλαδή κάθε φορά που κάποιος ισχυρός είναι ωραία χωροθετημένος και λειτουργεί σε ένα νομό ή σε μία περιφέρεια, μπορεί να εξασφαλίσει από έναν Υπουργό Ανάπτυξης τη δυνατότητα να πει "όχι άλλο".

Νομίζω ότι η παρ.7 του άρθρου 4 είναι η πονηρότερη και αυτή που οπωσδήποτε πρέπει να αφαιρεθεί. Επιπλέον δεν αναφέρεστε πουθενά στον Γενικό Οικοδομικό Κανονισμό, δηλαδή αυτή η περίφημη αδειοδοτούσα αρχή θα πρέπει να τα κάνει όλα σύμφωνα με εισηγήσεις, σύμφωνα και με τον κανονισμό ενός κτιρίου όχι με το ΓΟΚ.

Θα γνωρίζετε πολύ καλά ως μηχανικός, κ. Διαμαντοπούλου, ότι μπορεί να υπάρχει σε κάποιον Κανονισμό κτιρίου, η πρόβλεψη μόνος του ο εργολάβος, μονομερώς να προβαίνει σε τροποποίησή του. Δεν είναι δυνατόν σε υφιστάμενο υψηλό κτίριο να έρχεται επειδή το προβλέπετε εσείς βάσει του Κανονισμού, όταν είναι δυνατόν να υπάρχει τροποποίηση Κανονισμού και χωρίς να απαιτείται και έλεγχος ΓΟΚ. Οπωσδήποτε επίσης θα πρέπει να μπει στο νομοσχέδιο σας ότι θα απαιτείται το 100% της συμφώνου γνώμης των συνιδιοκτητών. Δεν μπορεί να ξημερωθεί ένας ιδιοκτήτης και να δει ότι κάποιος άλλαξε μόνος του τον κανονισμό ή ότι ένας νέος νόμος βγήκε και του αφαιρέθηκε ή του προστέθηκε τάδε χρήση στο ακίνητό τουκαι η άλλη λειτουργία.

Επιπλέον το μόνο που προβλέπετε είναι ωσάν οι χωροταξικές ή πολεοδομικές αρμοδιότητες να αφορούν μόνο στις χρήσεις γης. Οι απαγορεύσεις και οι αδειοδοτήσεις δεν μπορεί να σηματοδοτούνται μόνο από τις χρήσεις γης.

Κυρία Υπουργέ θα σας συμβούλευα το νομοσχέδιο να το δει ένας (1) πολεοδόμος, να το δουν δύο (2) μηχανικοί και σίγουρα να το δουν ο κ. Παπαδόπουλος και ο κ. Λαλιώτης και να σας εξηγήσουν πώς υπέγραψαν πράγματα που δεν ανταποκρίνονται στη βούληση που κατέθεσαν προ εννέα (9) ημερών στο Εθνικό Τυπογραφείο. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο κ.Σαρρής έχει το λόγο.

ΔΗΜΗΤΡΙΟΣ ΣΑΡΡΗΣ: Κύριε Πρόεδρε, κυρίες και κύριοι συνάδελφοι το υπό συζήτηση σχέδιο νόμου αναμφισβήτητα επιχειρεί με τόλμη και καινοτομική πρωτοβουλία τον εκσυγχρονισμό του νομοθετικού πλαισίου που ισχύει μέχρι σήμερα για την ίδρυση και λειτουργία βιομηχανικών και βιοτεχνικών δραστηριότητων.

Είναι γνωστό ότι ενώ η επιλογή του τόπου εγκατάστασης για μια βιομηχανία αποτελεί ένα πολύ βασικό παράγοντα βιωσιμότητάς της, η επιλογή του τόπου εγκατάστασης μέχρι πριν από λίγα χρόνια ήταν ουσιαστικά ελεύθερη.

Οι μεγάλες βιομηχανικές συγκεντρώσεις στα μεγάλα αστικά κέντρα με απρογραμμάτιστο τρόπο, οδήγησαν λόγω έλλειψης χωροταξικού σχεδιασμού και χρήσεων γης, καθώς και βιομηχανικής υποδομής στην περιφέρεια, στη ραγδαία υποβάθμιση της ποιότητας ζωής.

Η άναρχη και απαράδεκτη ταυτόχρονα κατάσταση και τα ποικίλα προβλήματα που δημιουργήθηκαν, ανάγκασαν την πολιτεία τη δεκαετία του 1970 να επισπεύσει τη θεσμοθέτηση 

Σελίδα 148 

χρήσεων γης για τη βιομηχανία, αφού και η ποιότητα ζωής υποβαθμίστηκε, αλλά και η βιομηχανία δεν μπορούσε να αναπτυχθεί σύμφωνα με τις ανάγκες της.

Η ίδρυση βιομηχανικών περιοχών, είκοσι πέντε (25) τον αριθμό σύμφωνα με το πρόγραμμα της Ε.Τ.Β.Α., είχε σκοπό τη δημιουργία κοινής βιομηχανικής υποδομής για την προσέλκυση σημαντικών επενδύσεων σε περιοχές που προσφέρονταν γι'αυτό.'Ομως, ο απολογισμός της πολύχρονης λειτουργίας των διάσπαρτων βιομηχανικών περιοχών στην περιφέρεια, δεν είναι καθόλου ενθαρρυντικός. Μπορούμε να πούμε ότι υπάρχει σαφής τάση αποβιομηχάνισης και πολλές βιομηχανικές περιοχές χαρακτηρίζονται ως βιομηχανικά φθίνουσες επίσημα και για τις οποίες έχουν ληφθεί από την πολιτεία κάποια μέτρα, τα οποία δεν είναι σίγουρο ότι θα αποτρέψουν το μοιραίο.

Η βιομηχανική περιοχή του Ηρακλείου, η οποία κατά παράδοξο τρόπο δεν έχει ενταχθεί στις φθίνουσες, χαρακτηρίζεται σήμερα από ελάχιστη μεταποιητική δραστηριότητα, αφού τα τελευταία χρόνια έχουν κλείσει οι μισές επιχειρήσεις κάτω από το βάρος του σκληρού ανταγωνισμού από τις βιομηχανίες της ηπειρωτικής Ελλάδας, ενώ οι εναπομείνασες λειτουργούσες ακόμα μεταποιητικές μονάδες αντιμετωπίζουν σοβαρή μείωση της ανταγωνιστικότητας των προϊόντων τους για ποικίλους λόγους, αλλά ο κύριος είναι το υψηλό κόστος μεταφοράς.

Αποτέλεσμα αυτών των εξελίξεων είναι η εκτεταμένη χρήση της βιομηχανικής περιοχής του Ηρακλείου για αποθηκευτικούς χώρους, προϊόντων, αλλά και εμπορικών δραστηριότητων, άρα για διαφορετικούς σκοπούς από εκείνους για τους οποίους δημιουργήθηκε. Τα έργα βέβαια υποδομής δεν έχουν ολοκληρωθεί μετά από τόσα χρόνια, ενώ τα οικόπεδα έχουν εξαντληθεί.

Η βιομηχανική, λοιπόν, συρρίκνωση, με παράλληλη θεσμοθέτηση του σημερινού σύγχρονου θεσμικού πλαισίου για την ίδρυση και λειτουργία νέων βιομηχανικών δραστηριοτήτων ακούγεται κάπως αντιφατικά και παράδοξα και δίνει την εντύπωση ότι θα κατηγορηθούμε για αβδηριτισμό, όπως κατηγορήθηκαν οι αρχαίοι Αβδηρίτες, οι οποίοι έχτιζαν περικαλλείς κρήνες, ενώ δεν είχαν νερό.'Ομως, δεν είναι έτσι, γιατί το Υπουργείο Ανάπτυξης -και πρέπει να το αναγνωρίσουμε- παράλληλα με το θεσμικό πλαίσιο που περνάμε σήμερα, που είναι σύγχρονο, έχει διαμορφώσει μία σοβαρή στρατηγική, τόσο για την ενίσχυση της ανταγωνιστικότητας των ελληνικών επιχειρήσεων μέσω της βελτίωσης των ιδιωτικών υποδομών και της ποιότητας των παραγομένων προϊόντων και των υπηρεσιών, όσο και για την ενίσχυση και λειτουργία των μηχανισμών της αγοράς, του υγιούς ανταγωνισμού και με έμφαση στην προστασία του καταναλωτή. Δίνεται επίσης προτεραιότητα στην επιτάχυνση της απορρόφησης και πλήρους αξιοποίησης των πόρων του Κοινοτικού Πλαισίου Στήριξης και ιδιαίτερα των πόρων για τη βιομηχανία και τις μικρομεσαίες επιχειρήσεις.

Είναι γεγονός ότι οι ρυθμοί της απορρόφησης των πόρων του Κοινοτικού Πλαισίου Στήριξης στους τομείς που ήταν αναγκαία η συμμετοχή πόρων του ιδιωτικού τομέα, δεν ήταν οι επιθυμητοί. Αρκεί να πούμε ότι στη βιομηχανία οι ετήσιοι ρυθμοί απορρόφησης το 1995 ήταν 12% και το 1996 ήταν 30%. Σημειώνεται δηλαδή πρόοδος, αλλά χρειάζεται επιτάχυνση και βελτίωση.

Οι άμεσες ενέργειες του Υπουργείου Ανάπτυξης για τη βελτίωση της απορροφητικότητας στον τομέα της βιομηχανίας και των μικρομεσαίων επιχειρήσεων είναι η προκήρυξη δράσεων που αφορούν δέσμες επιχειρηματικών δραστηριοτήτων και συνεργασιών μεταξύ των επιχειρήσεων, καθώς και τη δημιουργία γραφείων, μικρών στρατηγείων, όπως τα χαρακτηρίζει το Υπουργείο Ανάπτυξης, με την ευθύνη της νομαρχιακής αυτοδιοίκησης.

'Εχουμε, λοιπόν, μια πολιτική απορρόφησης των πόρων για τη βιομηχανία για τις μικρομεσαίες επιχειρήσεις, με παράλληλη θεσμική μεταρρύθμιση, με το υπό συζήτηση νομοσχέδιο, που έχει δύο κύριες στοχεύσεις.

Πρώτον, τη δημιουργία βιομηχανικών και επιχειρηματικών περιοχών και δεύτερον, την απλούστευση των διαδικασιών που απαιτούνται για την ίδρυση και λειτουργία βιομηχανιών και βιοτεχνιών, δηλαδή την πάταξη της γραφειοκρατίας.

'Οσον αφορά τη δημιουργία βιομηχανικών και επιχειρηματικών περιοχών, παύει με αυτό το νομοσχέδιο το αποκλειστικό δικαίωμα της ΕΤΒΑ που ίσχυε μέχρι σήμερα σε αυτόν τον τομέα. Η ευθύνη ανατίθεται σε ολόκληρη την κοινωνία, με έκφραση τους τοπικούς αναπτυξιακούς και επιχειρηματικούς φορείς, τα πανεπιστήμια, τα ερευνητικά κέντρα, τον ιδιωτικό τομέα, καθώς και τις ενώσεις τους. Αποκαθίσταται έτσι σε τοπικό επίπεδο η άμεση σύνδεση του φορέα παροχής βιομηχανικών και επιχειρηματικών υπηρεσιών με τις επιχειρήσεις που τη χρειάζονται. Επεκτείνεται το δικαίωμα εγκατάστασης στις ΒΙΠΕ και άλλων επιχειρήσεων, που δεν ανήκουν στο χώρο της μεταποίησης, αλλά προσφέρουν υπηρεσίες υλικές και άυλες, όπως τεχνογνωσία, πληροφορική, εμπορία, διακίνηση και αποθήκευση αγαθών, χρηματοπιστωτικές υπηρεσίες, τουρισμός. Ρυθμίζονται τα θέματα απόκτησης γης, άδειοδότησης της ίδρυσης και των συναφών έργων, καθώς και της συμβατότητας του συνολικού σχεδίου, αλλά και των επιμέρους επιπτώσεών του στο περιβάλλον. Ενθαρρύνονται οι φορείς και οι παράγοντες της τοπικής κοινωνίας για να συνενωθούν, δημιουργώνται τις φερέγγυες ενώσεις που θα αναλάβουν την ίδρυση και διαχείριση των ΒΙΠΕ Επεκτείνεται το καθεστώς ευνοϊκών κινήτρων για την εγκατάσταση στις ΒΙΠΕ επιχειρηματικών μονάδων, που ίσχυε μέχρι σήμερα για την ΕΤΒΑ.

Τέλος, οι υποδομές αυτές χρηματοδοτούνται από το Πρόγραμμα Δημοσίων Επενδύσεων και το επιχειρησιακό πρόγραμμα για τη βιομηχανία, σε ποσοστό τουλάχιστο 60% επί των δαπανών ιδρύσεώς τους.

'Οσον αφορά την απλούστευση των διαδικασιών για τη πάταξη της γραφειοκρατίας, που απαιτούνται για την ίδρυση και λειτουργία βιομηχανιών και βιοτεχνιών, το νομοσχέδιο προβλέπει συντονισμό όλων των δημοσίων αρχών που είναι αρμόδιες για την έκδοση των κάθε είδους αδειών που απαιτούνται για την εγκατάσταση και λειτουργία βιομηχανιών και βιοτεχνιών, σύσταση ειδικών επιτροπών εκπροσώπησης των αρμοδίων αρχών και κοινωνικών φορέων, αναμόρφωση του συστήματος χορήγησης αδειών λειτουργίας, που θα χορηγείται πλέον χωρίς χρονικούς περιορισμούς, καθιέρωση του θεσμού της προσωρινής άδειας λειτουργίας, ώστε να δοκιμάζεται η βιομηχανία και η βιοτεχνία για να καθίστανται εμφανή τα προβλήματα στο περιβάλλον από τη λειτουργία τους και τέλος, καθιέρωση του αυτεπάγγελτου ελέγχου των βιομηχανιών και βιοτεχνιών για την τήρηση των όρων λειτουργίας τους.

Για τη λειτουργία όμως, κυρίες και κύριοι συνάδελφοι, των βιομηχανικών και βιοτεχνικών περιοχών, δηλαδή, ουσιαστικά των βιομηχανιών και των επιχειρήσεων, χρειάζεται και η στήριξη του τραπεζικού συστήματος. Η εμπειρία μέχρι τώρα αποδεικνύει, ότι το τραπεζικό σύστημα όχι μόνο δεν βοηθά τους επιχειρηματίες είτε είναι βιοτέχνες, βιομήχανοι είτε ξενοδόχοι, αλλά αντίθετα κυριολεκτικά τους πλήττει, μέσα από ένα τοκογλυφικό νομιμοφανές, νομότυπο σύστημα. 'Εχουμε περιπτώσεις δανειοδοτηθέντων επιχειρηματιών με το ποσό των σαράντα εκατομμυρίων, που σε δεκαεπτά χρόνια χρωστούν ένα δισεκατομμύριο δραχμές. 'Οσο και να φαίνεται παράδοξο, είναι αληθές.

Στη συνέχεια, έχουμε την Ε.Τ.Β.Α. να οδηγεί σε πλειστηριασμό αυτές τις βιομηχανίες ή τα ξενοδοχεία, όπου τα παίρνει αντί πινακίου φακής. Ο επιχειρηματίας χρωστάει ένα μικρό αυτοκινητάκι Ι.Χ. και του παίρνουν αεροπλάνο στην κυριολεξία, με αποτέλεσμα στο τέλος να γίνεται μεγάλο σπεκουλάρισμα πάνω στα θέματα αυτά των πλειστηριασμών, κοράκια καραδοκούν για να παίρνουν, για ένα κομμάτι ψωμί, ξενοδοχεία, βιομηχανίες, με αποτέλεσμα την αποβιομηχάνιση και βέβαια, τη μεταφορά σε ξένα χέρια των ξενοδοχειακών μονάδων.

Κυρίες και κύριοι συνάδελφοι, στην κατ' άρθρον συζήτηση του νομοσχεδίου, θα έχουμε την ευκαιρία να αναφερθούμε αναλυτικά στις διατάξεις που αφορούν τη μεταβίβαση στον 

Σελίδα 149 

οργανισμό, ανασυγκρότησης επιχειρήσεων, του δικαιώματος της περαιτέρω εκκαθάρισης εταιρειών, καθώς και τη δυνατότητα της ΔΕΗ να συμμετέχει στο μετοχικό κεφάλαιο εταιρειών συναφών δραστηριοτήτων.

Το παρόν νομοσχέδιο περιλαμβάνει λοιπόν, σημαντικές καινοτομίες προς την κατεύθυνση της στήριξης της βιομηχανίας και της βιοτεχνίας. Καλώ τους συναδέλφους να το υπερψηφίσουμε.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Η Υπουργός Ανάπτυξης κ. Βάσω Παπανδρέου έχει το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Συζητάμε σήμερα ένα νομοσχέδιο το οποίο είναι πράγματι σημαντικό, γιατί εκσυγχρονίζει διαδικασίες και κάνει τη Δημόσια Διοίκηση πιο αποτελεσματική, με στόχο την εξυπηρέτηση της βιομηχανίας και της βιοτεχνίας. Είναι ένα νομοσχέδιο του οποίου η επεξεργασία ξεκίνησε από πάρα πολλά χρόνια. Και αυτό δείχνει και τη δυσκολία του νομοσχεδίου, γιατί το νομικό καθεστώς το οποίο σήμερα διέπει την ίδρυση και λειτουργία βιομηχανιών και βιοτεχνιών, διακρίνεται και από χρονοβόρες και γραφειοκρατικές, αλλά και εν πολλοίς αναποτελεσματικές διαδικασίες.

Λόγω της υφιστάμενης πολυνομίας, (υπάρχουν νόμοι που ισχύουν σήμερα, οι οποίοι πηγαίνουν πίσω στο 1912), με αποτέλεσμα το νομικό πλαίσιο αδειοδότησης να είναι αποσπασματικό και δύσκαμπτο και μη ανταποκρινόμενο στις σύγχρονες ανάγκες της βιομηχανίας.

Με το νομοσχέδιο αυτό, γίνεται προσπάθεια να προσαρμοστεί η υφιστάμενη διαδικασία στις σημερινές ανάγκες και να συντονίσουμε όλες τις δημόσιες αρχές που είναι αρμόδιες για την έκδοση των κάθε είδους αδειών ή γνωματεύσεων που απαιτούνται για την εγκατάσταση και λειτουργία βιομηχανιών και βιοτεχνιών. Ο επενδυτής θα μπορεί να απευθύνεται σε μια συγκεκριμένη υπηρεσία, σε μια αρμόδια υπηρεσία, η οποία θα είναι και υπεύθυνη για τη διεκπεραίωση όλων των διαδικασιών μέσα σε πολύ σύντομο χρόνο. Υπολογίζουμε ότι το ανώτατο αυτού του χρόνου, είναι γύρω στους τέσσερις, τεσσεράμισι μήνες και θα υπάρχει παρανομία της διοίκησης, εάν δεν διεκπεραιώσει τις υποθέσεις, όπως προβλέπονται από το νόμο.

Παρανομία της διοίκησης, σημαίνει ότι υπάρχουν ευθύνες της διοίκησης και θα οφείλεται πλέον και αποζημίωση στον ιδιώτη, για τυχόν ζημίες τις οποίες υπέστη. Δεν σημαίνει ότι θα μπορούν να προχωρήσουν οι ιδιώτες στην εγκατάσταση μιας επιχείρησης, χωρίς να τηρούνται αυτά τα οποία προβλέπουν οι νόμοι.

Υπάρχει η εξασφάλιση τόσο των επαρκών ελέγχων, που διενεργούνται, όποτε κρίνεται αναγκαίο, όπως επίσης, όταν λέμε το έννομο συμφέρον, ο κάθε ένας μπορεί να παρέμβει. 'Εννομο συμφέρον έχει κριθεί από το Συμβούλιο της Επικρατείας ότι είναι και το ηθικό συμφέρον, είναι και η παρενόχληση της υγείας με εκπομπές κ.λπ. Η ερμηνεία δηλαδη που δίνεται στην έννοια "έννομο συμφέρον" από τα δικαστήρια, είναι ευρύτατη και όχι στενή, δηλαδή δεν σημαίνει το στενό οικονομικό ή οτιδήποτε άλλο συμφέρον.

Προβλέπονται διαδικασίες και δευτεροβάθμιας κρίσης και ειδικότερα για επενδύσεις πάνω από πεντακόσια εκατομμύρια υπάρχει επιτροπή που προεδρεύει ο Γενικός Γραμματέας του Υπουργείου και συμμετέχουν υπηρεσιακοί και άλλοι παράγοντες. Δηλαδή, δεν αποφασίζει τελικά το νομαρχιακό συμβούλιο, αν για οποιονδήποτε λόγο έχει αντίρρηση, στο αν θα προχωρήσει ή όχι μια επένδυση, η οποία πράγματι έχει σημασία μεγαλύτερη από το επίπεδο ή το πλαίσιο του Νομού.

Νομίζω ότι με το νομοσχέδιο αυτό υπάρχει και διαφάνεια στη διαδικασία, γιατί είναι για πρώτη φορά που απαιτείται η δημοσιοποίηση των αιτημάτων για χορήγηση αδειών εγκαταστάσεως βιομηχανιών και βιοτεχνιών προ της χορηγήσεως των σχετικών αδειών.

Προβλέπεται η χορήγηση προσωρινής άδειας λειτουργίας. Και μ'αυτό τον τρόπο, όταν πρόκειται να χορηγηθεί η οριστική άδεια, πιθανά προβλήματα τα οποία έχουν εμφανισθεί κατά την προσωρινή λειτουργία, μπορούν να επιβάλουν επιπλέον όρους για την εξάλειψη των προβλημάτων αυτών, άρα υπάρχει μεγαλύτερη προστασία του περιβάλλοντος και η άδεια που δίνεται είναι αορίστου χρόνου και έτσι, σταματάει να υπάρχει αυτή η αβεβαιότητα των επενδυτών, των επιχειρηματιών. Μέχρι τώρα, είχαμε την άδεια για κάποιο περιορισμένο χρονικό διάστημα η οποία έπρεπε να ανανεωθεί ενώ ταυτόχρονα καθιερώνεται και αυτεπάγγελτος έλεγχος από τις υπηρεσίες.

Πιστεύουμε ότι με το νομοσχέδιο αυτό, πράγματι εκσυγχρονίζεται η νομοθεσία για την ίδρυση και τη λειτουργία των βιομηχανιών. Είναι μια τομή στην όλη διαδικασία και με την αποκέντρωση των αρμοδιοτήτων και την στελέχωση των περιφερειών και των νομαρχιών που προβλέπεται και από το νόμο, ο οποίος έχει ήδη ψηφιστεί από την ελληνική Βουλή, συμβάλλουμε αποτελεσματικά στην αποτελεσματικότερη λειτουργία του κράτους και επομένως στην προώθηση της αναπτυξιακής διαδικασίας στη χώρα μας.

Υπάρχει και ένα δεύτερο μέρος, το οποίο προβλέπει διάφορες ρυθμίσεις, που αφορούν θέματα αρμοδιότητας του Υπουργείου. Εκεί υπάρχουν ορισμένα θέματα, τα οποία είναι σημαντικά για την πορεία της αναπτυξιακής διαδικασίας της χώρας μας, θέματα που έχουν σχέση με μεγάλα έργα, με μεγάλες τομές που πρέπει να γίνουν, για να προχωρήσουμε προς τον εκσυγχρονισμό συνολικά της οικονομίας μας.

Δεν θα αναφερθώ σε όλα τα θέματα που περιλαμβάνονται στο δεύτερο τμήμα, άλλωστε θα έχουμε τη δυνατότητα να τα συζητήσουμε κατ' άρθρο. Θα ήθελα, όμως, να αναφερθώ σε ορισμένα, στα οποία επικεντρώθηκε η συζήτηση από τους συναδέλφους.

Υπάρχει πρώτα το θέμα του Ο.Α.Ε. 'Οπως ανέφεραν και ορισμένοι από τους ομιλητές, υπάρχει μία σημαντική καθυστέρηση στην εκκαθάριση προβληματικών επιχειρήσεων. Η απόφαση της Κυβέρνησης είναι να επιταχύνει τις αποκρατικοποιήσεις, ιδιωτικοποιήσεις των επιχειρήσεων και μετά θα πάμε και στην κατάργηση του ίδιου του οργανισμού. Οι εκκαθαριστές οι οποίοι έχουν οριστεί και η διαδικασία που προβλέπεται είναι χρονοβόρα, αλλά και πολύ δαπανηρή, έχουν πληρωθεί πάρα πολλά χρήματα και όμως δεν υπάρχει η δυνατότητα, λόγω δικαστικών και διαδικαστικών παρεμβάσεων, να έχουμε το αποτέλεσμα που επιθυμούμε, δηλαδή, να ξεκαθαρίσει η κατάσταση. 'Ετσι υπάρχουν εκκαθαριστές που βρίσκονται εδώ και δέκα χρόνια στην εκκαθάριση μιας εταιρείας, χωρίς να προχωρούν στο ξεκαθάρισμα και χωρίς να έχουμε τη δυνατότητα να παρέμβουμε αποτελεσματικά σ' αυτήν την κατάσταση και γι' αυτό προτείνουμε να αναλάβει ο Ο.Α.Ε. τη δυνατότητα να κάνει τις εκκαθαρίσεις από μόνος του, με τους νομικούς τους οποίους έχει, χωρίς πρόσθετη αμοιβή. 'Ετσι θα έχει και το συντονισμό, ο οποίος είναι απαραίτητος σ' αυτές τις διαδικασίες, το κόστος θα είναι μηδενικό, αλλά και το αποτέλεσμα θα είναι πολύ πιο σύντομο, άρα, θα μπορέσουμε πολύ πιο γρήγορα να προχωρήσουμε και στην εκκαθάριση του ίδιου του Οργανισμού.

Υπάρχει μία άλλη τροπολογία σε σχέση με θέματα εμπορίας πετρελαιοειδών. Θέλω να τονίσω ότι η τροπολογία αυτή αναφέρεται μόνο σε θέματα εμπορίας και στόχο έχει να εξαλείψει ή τουλάχιστον να μειώσει τη λαθρεμπορία. Δεν έχει στόχο να πατάξει τη φοροδιαφυγή. Αυτό είναι θέμα του Υπουργείου Οικονομικών, το οποίο το χειρίζεται και το αντιμετωπίζει. Δεν είναι ο στόχος αυτής της τροπολογίας να πατάξει τη φοροδιαφυγή ή τη φοροαποφυγή. 'Εμμεσα, βέβαια, συμβάλλουμε, αλλά κύριος στόχος μας είναι το θέμα της λαθρεμπορίας.

Με την τροπολογία αυτή ξεκαθαρίζει πλέον το καθεστώς, είναι σαφές ποιοι μπορούν να κάνουν εμπορία και προσδιορίζονται οι κανόνες, τους οποίους θα πρέπει να ακολουθήσουν, όπως και τα προϊόντα τα οποία έχει δικαίωμα η καθε κατηγορία -απ' αυτούς που μπορούν να κάνουν εμπορία- να εμπορευθεί.

Νομίζω ότι τα θέματα της λαθρεμπορίας θα μειωθούν σημαντικά.

Πριν έρθω σ' ένα άλλο θέμα, σχετικά με το φυσικό αέριο, 

Σελίδα 150 

θα ήθελα να αναφερθώ σε μία τροπολογία, που αφορά την απάλειψη των ποινικών ευθυνών όσων είχαν εγγυηθεί για δάνεια, που πήραν επιχειρήσεις, είτε προβληματικές επιχειρήσεις είτε συνεταιρισμοί. 'Οσον αφορά τις προβληματικές, αναφέρεται στην Ε.Τ.Β.Α. και όσον αφορά τους συνεταιρισμούς, στην περίπτωση του Ε.Ο.Μ.Μ.Ε.Χ.

Αναφέρεται στην περίπτωση δανειοδότησης συνεταιρισμών από τον Ε.Ο.Μ.Μ.Ε.Χ. και, όπως είναι γνωστό, στους συνεταιρισμούς συνήθως, ο εγγυητής είναι ο Πρόεδρος ή ο Γενικός Γραμματέας. Αυτός ευθύνεται για το σύνολο, ενώ συνήθως για τα υπόλοιπα μέλη, η ευθύνη τους περιορίζεται στο ύψος της συνεταιριστικής τους μερίδας.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής, κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Δε θεωρώ ότι είναι λογικό και δίκαιο, κάποιος, ο οποίος έχει οριστεί ή εκλεγεί Πρόεδρος ή κάποιος που έχει οριστεί σε μία προβληματική επιχείρηση και για τη λειτουργία της επιχείρησης έχει δώσει εγγύηση, να πρέπει να έχει ο ίδιος πλέον την προσωπική ευθύνη για κάτι, στο οποίο δεν ήταν μέτοχος.

ΣΤΕΦΑΝΟΣ ΜΑΝΟΣ: Ποιος τον υποχρέωσε;

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Η λειτουργία των ίδιων των επιχειρήσεων, οι τράπεζες, γιατί οι επιχειρήσεις αυτές σε μεγάλο βαθμό ανήκαν στις τράπεζες και έπρεπε για να λειτουργήσουν οι επιχειρήσεις, να δοθεί εγγύηση, για να πάρουν δάνειο από τις τράπεζες.

'Ερχομαι τώρα σε μία άλλη τροπολογία για το φυσικό αέριο. Ο νόμος που έκανε ο κ. Πεπονής είναι πάρα πολύ καλός, όμως κάθε νόμος χρειάζεται κάποιες αλλαγές, όταν βλέπουμε από την εμπειρία ότι για να επιτύχουμε το αποτέλεσμα, το οποίο επιδιώκουμε -και το αποτέλεσμα στη συγκεκριμένη περίπτωση είναι να γίνει ένας επιτυχημένος διαγωνισμός για τα δίκτυα πόλεων- πρέπει να έχουμε ένα τέτοιο θεσμικό πλαίσιο, που θα είναι το κατάλληλο, το πλέον ελκυστικό, για να επιτύχει ο στόχος να προσελκύσουμε επενδυτές, είτε από το εσωτερικό είτε από το εξωτερικό.

Οι τροποποιήσεις που γίνονται είναι πολύ λίγες.

ΒΑΣΙΛΗΣ ΚΕΔΙΚΟΓΛΟΥ: Κυρία Υπουργέ, ένας επιτυχημένος νόμος διαρκεί, γιατί πολιτική σημαίνει πρόβλεψη. 

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Κεδίκογλου, έχετε δίκιο. Αυτό συμβαίνει, όταν αναφέρεται σε κάποια δραστηριότητα, η οποία είναι γνωστή και όχι σε κάποια δραστηριότητα, η οποία τώρα αναπτύσσεται στη χώρα μας.

ΒΑΣΙΛΗΣ ΚΕΔΙΚΟΓΛΟΥ: Γι' αυτό μελετάμε, για να μην τα κάνουμε αυτά.

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, σας παρακαλώ, μη διακόπτετε.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Οι τροποποιήσεις που αναφέρονται, είναι πρώτον, η υποχρέωση για την καθιέρωση ενιαίου τιμολογίου για τους οικιακούς καταναλωτές σε όλη την Ελλάδα. Από τη στιγμή που έχουμε ή θα έχουμε τρεις ξεχωριστές επιχειρήσεις, μία για την Αθήνα, μία για τη Θεσσαλονίκη και μία για τη Λάρισα-Βόλο, θεωρούμε ότι το ενιαίο τιμολόγιο δεν είναι απαραίτητο, διότι θα πρέπει να κριθεί ανάλογα με την προοπτική της κάθε επιχείρησης.

Θα πρέπει να υπάρχει η δυνατότητα οι επιχειρήσεις αυτές να λειτουργήσουν. Θα έχουν δίκτυα διανομής που θα είναι διαφορετικά, θα λειτουργούν σε διαφορετικές συνθήκες και επομένως, η καθιέρωση ενιαίου τιμολογίου θα οδηγούσε για ορισμένες περιπτώσεις σε τιμολόγιο, το οποίο είναι υψηλό για την περιοχή, λόγω του ότι προβλέπεται η απόδοση σε ορισμένες περιπτώσεις να είναι πολύ υψηλή και άρα, θα δημιουργούσε υπερκέρδη σε μία απ' αυτές τις επιχειρήσεις, ενώ δεν θα μπορούσε να λειτουργήσει αποτελεσματικά άλλη επιχείρηση, η οποία δεν προβλέπεται να είναι τόσο αποτελεσματική λόγω της περιοχής.

Και επειδή το φυσικό αέριο είναι μία εναλλακτική δυνατότητα -υπάρχει ο ανταγωνισμός με την ηλεκτρική ενέργεια, αλλά και το πετρέλαιο- πιστεύουμε ότι σ' αυτό το σημείο θα πρέπει να λειτουργήσει ο ανταγωνισμός.

'Ενα δεύτερο θέμα που τροποποιούμε, είναι τα χρέη της ΔΕΦΑ. 'Εχουν δημιουργηθεί επιπλέον χρέη στη ΔΕΦΑ από τότε που ψηφίστηκε ο νόμος...

ΒΑΣΙΛΗΣ ΚΕΔΙΚΟΓΛΟΥ: Το δεύτερο είναι θεμιτό, το πρώτο δεν είναι...

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Εδώ δεν τα γνωρίζει η ΔΕΦΑ τα χρέη, κύριε Κεδίκογλου...

ΒΑΣΙΛΗΣ ΚΕΔΙΚΟΓΛΟΥ: Ασφαλώς η ΔΕΦΑ...

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Κεδίκογλου. Αφήστε την κυρία Υπουργό να ολοκληρώσει.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, κάποια σχόλια χρειάζονται.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Θα πρέπει να αντιμετωπισθεί αυτό το θέμα. 'Ετσι, υπάρχει μία τροποποίηση για να ολοκληρωθεί η διαδικασία μεταφοράς της ΔΕΦΑ στη ΔΕΠΑ.

Υπάρχει και μία άλλη τροπολογία -πράγματι αυτή δεν είχε προβλεφθεί στο νόμο που ισχύει- ότι από τη στιγμή που η κυριότητα των δικτύων παραμένει στις ΕΔΑ, αλλά οι ΕΠΑ κάνουν τις επενδύσεις, θα έπρεπε να προβλεφθεί κάποια απόσβεση των επενδύσεων. Χωρίς κάποια απόσβεση των επενδύσεων, όπως καταλαβαίνετε, κανένας επενδυτής δεν θα έλθει να επενδύσει τα χρήματά του. 'Ετσι, προβλέπεται ότι οι ΕΠΑ δικαιούνται να εκπίπτουν ποσό μέχρι 10% της δαπάνης κατασκευής του συστήματος διανομής.

Αυτές χονδρικά είναι οι τροπολογίες που περιλαμβάνονται στο φυσικό αέριο και πιστεύουμε ότι μ' αυτές τις τροποποιήσεις θα μπορέσει πράγματι και ο διαγωνισμός να ολοκληρωθεί σύντομα, αλλά και να έχουμε θετικά αποτελέσματα.

'Ερχομαι τώρα σε μία άλλη τροπολογία, η οποία προκάλεσε αρκετές συζητήσεις, αλλά και ορισμένα σχόλια και χαρακτηρισμούς και θα μου επιτρέψετε να πω ότι περίμενα ότι το επίπεδο της συζήτησης θα ήταν κάπως υψηλότερο.

'Ερχομαι στο θέμα της ΔΕΗ. Πράγματι υπάρχει τροπολογία για να δώσουμε τη δυνατότητα στη ΔΕΗ να δημιουργεί θυγατρικές επιχειρήσεις ή να συμμετέχει σε επιχειρήσεις για δραστηριότητες είτε στο εσωτερικό είτε στο εξωτερικό.

Θα γνωρίσετε ίσως ότι η αγορά ενέργειας ανοίγει και ότι θα πρέπει η ΔΕΗ να προετοιμαστεί και να γίνει ανταγωνιστική, γιατί εμείς θέλουμε πράγματι να διατηρήσουμε το δημόσιο χαρακτήρα της ΔΕΗ. Αλλά για να διατηρηθεί ο δημόσιος χαρακτήρας της ΔΕΗ, θα πρέπει η ΔΕΗ να είναι ανταγωνιστική, να είναι κερδοφόρος και όχι ελλειμματική. Εάν είναι ελλειμματική, τότε δεν μπορεί να διατηρηθεί ο δημόσιος χαρακτήρας, διότι δεν επιτρέπεται η επιδότηση ή επιχορήγηση της ΔΕΗ, όπως πολύ καλά γνωρίζετε στα πλαίσια της Ευρωπαϊκής 'Ενωσης.

Η ΔΕΗ έχει όμως, όλες τις δυνατότητες να αναπτυχθεί, να γίνει ανταγωνιστική και να λειτουργήσει σ' ένα περιβάλλον ανταγωνιστικό. Αυτό είναι εκείνο, το οποίο θέλουμε: Να την κάνουμε ακόμα πιό ισχυρή.

Δεν καταλαβαίνω ειλικρινά, γιατί υπάρχει αυτή η ανησυχία, ή η υπόνοια ότι με τη δημιουργία θυγατρικών επιχειρήσεων υπονομεύουμε τη ΔΕΗ.

'Ολες οι ΔΕΗ στην Ευρωπαϊκή 'Ενωση έχουν τη δυνατότητα, είτε είναι του Δημοσίου είτε είναι ιδιωτικές, να δημιουργούν διάφορες επιχειρήσεις , να συμμετέχουν σε διάφορες επιχειρήσεις, να διαφοροποιούν τις δραστηριότητές τους και αυτό τις κάνει πολύ πιο ισχυρές και να μπορούν να επεκτείνουν τη δραστηριότητά τους και πέρα από τη χώρα τους. Εμείς έχουμε τεράστιες ευκαιρίες στα Βαλκάνια. Δεν θα τις αξιοποιήσουμε; Δεν μπορεί, δεν πρέπει η ΔΕΗ μαζί με ιδιώτες να μπορεί να πάει στα Βαλκάνια να δημιουργήσει κάποιες μονάδες; Θα πρέπει να πάνε μόνοι τους οι ιδιώτες; Αυτό είναι πιο συμφέρον για την ελληνική οικονομία, είναι πιο συμφέρον για τη ΔΕΗ;

Σήμερα η ΔΕΗ έχει ένα καταπληκτικό τμήμα μελετών, όμως επειδή δε θα συνεχίσει να μελετάει και να κατασκευάζει σταθμούς αιωνίως, αυτό το τμήμα υπολειτουργεί σήμερα. Δεν θα πρέπει να αξιοποιήσουμε ένα αξιόλογο δυναμικό που υπάρχει στη ΔΕΗ, να το κάνουμε μια θυγατρική εταιρεία και να μπορεί να παίρνει μέρος σε διαγωνισμούς στη χώρα μας 

Σελίδα 151 

αλλά και στο εξωτερικό; Θα πρέπει να το διαλύσουμε αυτό το τμήμα; Είναι προς το συμφέρον της ΔΕΗ, είναι προς το συμφέρον της εθνικής οικονομίας;

Κύριε Μάνο, ξέρετε καλά ότι εγώ δε μασάω τα λόγια μου. Εάν ήταν αυτό να έχει ως στόχο το δεύτερο ΟΤΕ, θα το έλεγα ξεκάθαρα. Αλλά θα πρέπει να γνωρίζετε και εσείς πολύ καλά ότι για να γίνει ο δεύτερος ΟΤΕ θα χρειασθεί ίσως νομοθετική παρέμβαση και δεν γίνεται απλώς με αυτή την τροπολογία, θα χρειασθεί κυβερνητική απόφαση. Και δεν γίνεται με απόφαση της Υπουργού Ανάπτυξης γιατί αφορά τηλεπικοινωνίες και αφορά ολόκληρη τη Κυβέρνηση. Αλλά πρέπει να εθελοτυφλούμε; Τα εναλλακτικά δίκτυα άνοιξαν. Σε λίγο ανοίγει και η φωνητική τηλεφωνία. Εμείς δεν θα πρέπει να δούμε ως χώρα τι δίκτυα διαθέτουμε και πως θα αξιοποιήσουμε αυτά τα δίκτυα; Διότι είναι υποχρεωτικό σε λίγο να έχουμε και έναν δεύτερο ΟΤΕ.

ΣΤΕΦΑΝΟΣ ΜΑΝΟΣ:' Αρα το επιβεβαιώνετε. Αυτό κατάλαβα.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): ' Οχι δεν το επιβεβαιώνω. Αυτό που λέω είναι ότι θα πρέπει ως Κυβέρνηση και ως Βουλή να μας προβληματίσει το πως θα αξιοποιήσουμε τις δυνατότητες που έχει η ελληνική οικονομία.

ΣΤΕΦΑΝΟΣ ΜΑΝΟΣ: Μα είμαι μαζί σας. Εγώ σας ζητώ απλώς να το πείτε.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Σας είπα ότι αυτό δεν μπορεί να γίνει με αυτή την τροπολογία. Χρειάζεται άλλη νομοθετική παρέμβαση. Αυτό σας λέω και θα έρθει στη Βουλή όταν αποφασίσει η Κυβέρνηση, για να ψηφίσει η ελληνική Βουλή. Δεν είναι θέμα το οποίο μπορεί να ρυθμισθεί με αυτήν την τροπολογία. Με αυτήν την τροπολογία αυτό που μπορεί να γίνει είναι να δώσουμε τη δυνατότητα στη ΔΕΗ να γίνει πιο αποτελεσματική, πιο ανταγωνιστική, κάποιες από τις δραστηριότητες που έχει σήμερα να τις εξασκήσει πιο αποτελεσματικά, αλλά και να μπορέσει και μόνη της είτε και με άλλους να κάνει διάφορες επενδύσεις.

Και έρχομαι τώρα στον κ. Δημαρά. Κύριε Δημαρά, δεν ξέρω αν γνωρίζετε από ενέργεια, αν έχετε ασχοληθεί με αυτήν, αλλά ως δημοσιογράφος γνωρίζετε πολύ καλά από σενάρια και έχετε αποδείξει ότι έχετε μεγάλη φαντασία στην κατασκευή διαφόρων σεναρίων. Αλλα όταν ομιλείτε, εδώ ως εκπρόσωπος του ελληνικού λαού, θα πρέπει να δείτε ποιος εξυπηρετεί τα συμφέροντα του ελληνικού λαού. Και όταν ένας επιχειρηματίας επιτίθεται σε έναν Υπουργό, κάτι σημαίνει αυτό. 'Ισως σημαίνει ότι τα δικά του συμφέροντα δεν εξυπηρετούνται .Και να αφήσετε αυτά τα σενάρια από κάποιες περιφερειακές εφημερίδες ότι, επειδή αντιδρά ένας επιχειρηματίας πιθανόν κάποιος άλλος επιχειρηματίας να ωφελείται, γιατί αν αύριο κάποιος άλλος επιχειρηματίας μου κάνει επίθεση τι θα λέτε ότι είναι κάποιος τρίτος μετά; 'Οταν τα συμφέροντα αντιδρούν δεν είναι πάντα κακό για την ελληνική οικονομία, ίσως είναι και καλό, κύριε Δημαρά.

Aλλά αυτή η αντιμετώπιση, αυτή η συζήτηση, δηλητηριάζει την πολιτική ζωή.

ΙΩΑΝΝΗΣ ΔΗΜΑΡΑΣ: Ζείτε σε άλλη χώρα, κυρία Παπανδρέου; Εγώ έκανα σενάρια;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ...

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Εγώ ζω σ' αυτή τη χώρα και γνωρίζω πολύ καλά ...

ΠΡΟΕΔΡΕΥΩΝ (Παναγιώτης Ν. Κρητικός): ... θα σας πει και το Προεδρείο ότι ζείτε σε άλλη Βουλή. Σας παρακαλώ!

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): ... την πολιτική του ΠΑΣΟΚ, την πολιτική της Κυβέρνησης Σημίτη που έχει ως στόχο την εξυπηρέτηση του ελληνικού λαού. Γι' αυτό θα' ρθούμε και ερχόμαστε σε συγκρούσεις -όποτε πρέπει να κάνουμε συγκρούσεις- με οποιονδήποτε.

ΙΩΑΝΝΗΣ ΔΗΜΑΡΑΣ: Θα τα ακούσετε στη συνέχεια, κυρία Παπανδρέου.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Και είναι ειλικρινά λυπηρό ως εκπρόσωπος του ελληνικού λαού να έρχεσθε εδώ πέρα και να μπλέκετε διάφορα σενάρια. Γιατί έχουμε όλοι μας οι πολιτικοί υποχρέωση, να εξυγιάνουμε την πολιτική ζωή του τόπου αυτού και όχι να συμβάλουμε στη δημιουργία κλίματος αρνητικού και για τους πολιτικούς και για την πολιτική.

Κύριε Πρόεδρε, τελειώνοντας θέλω να σας πω ότι ο Εισηγητής της Νέας Δημοκρατίας δεν νομίζω ότι ασχολήθηκε καθόλου με το νομοσχέδιο. Ασχολήθηκε με το Υπουργείο Ανάπτυξης.

Αλλά επειδή τόσο σας ενδιαφέρει -και χαίρομαι γι' αυτό- θα σας παρακαλέσω να έλθετε να σας ενημερώσουμε για το τι κάνουμε στο Υπουργείο Ανάπτυξης, γιατί έχετε μαύρα μεσάνυχτα. Και έχετε μαύρα μεσάνυχτα, γιατί δεν θέλετε να ενημερωθείτε. Διότι ο ελληνικός λαός ξέρει τι γίνεται στο Υπουργείο Ανάπτυξης. Είμαστε πρόθυμοι πράγματι να σας ενημερώσουμε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θα ήθελα το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος της Νέας Δημοκρατίας έχει ζητήσει το λόγο πριν απο σας.

Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, οφείλω να ομολογήσω ότι θητεύοντας επί αρκετά χρόνια στην Αίθουσα αυτή, ουδέποτε απο υπουργικά έδρανα προπηλακίστηκαν κατά προκλητικότατο τρόπο συνάδελφοι για τις θέσεις, τις οποίες υπεστήριξαν.

Αυτό είναι δείγμα του υψηλού επιπέδου συζήτησης που κάνει η Υπουργός Ανάπτυξης, ενώ οι συνάδελφοι, οι οποίοι ομιλούν, ακόμα και από τα έδρανα της Συμπολίτευσης, κατεβάζουν πολύ χαμηλά τη συζήτηση.

Αυτό είναι το νέο ήθος και ύφος της Κυβέρνησης των εκσυγχρονιστών. Ο εισηγητής της Αξιωματικής Αντιπολίτευσης έχει "μαύρα μεσάνυχτα". Ο συνάδελφος του ΔΗ.Κ.ΚΙ. "δεν ξέρει τι του γίνεται". Ο συνάδελφος κ. Μάνος "δεν διάβασε καλά" και η κυρία Υπουργός θα στήσει και φροντιστήρια εκμάθησης του αντικειμένου του Υπουργείου, για να ενημερωθούν οι συνάδελφοί μου της Νέας Δημοκρατίας!

Να τα κρατήσετε για τον εαυτό σας αυτά, κυρία Υπουργέ, για τους συναδέλφους σας της Συμπολίτευσης, που σας παρακολουθούν άφωνοι για την περιπλάνηση την πολιτική και την ιδεολογική, την οποία κάνατε πριν από λίγο -και θα σας αποδείξω γιατί κάνατε πολιτική και ιδεολογική περιπλάνηση- για την πολιτική την οποία χαρακτηρίσατε ότι διέκρινε το νομοσχέδιο του 1995 του προηγούμενου συναδέλφου σας κ. Πεπονή, αλλά τώρα στην πορεία προς τη Δαμασκό αναβλέψατε και έχετε σεις τη δυνατότητα να καταγγέλλεται, να υβρίζετε κατά τρόπο προκλητικό τους συναδέλφους για τις θέσεις, τι οποίες παίρνουν μέσα στη Βουλή.

Ειλικρινά, κύριοι συνάδελφοι, θα γραφεί στην κοινοβουλευτική ιστορία η αποψινή ομιλία της κυρίας Υπουργού και οι φράσεις τις οποίες χρησιμοποίησε. Αλλά αντιλαμβάνεσθε όλοι γιατί το πράττει...

ΒΑΣΙΛΗΣ ΚΕΔΙΚΟΓΛΟΥ: Κύριε συνάδελφε, στη Βουλή είμαστε, φωνή και λόγο έχουμε. Κακές λέξεις δεν υπάρχουν. Κακές πράξεις υπάρχουν. Απαντήστε στα επιχειρήματα της κυρίας Υπουργού.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε. Διακόπτετε χωρίς να έχετε το δικαίωμα. Σας παρακαλώ. ΔΗΜΗΤΡΙΟΣ ΣΙΟΥΦΑΣ: Κύριε συνάδελφε, αυτό που είπατε το δανειστήκατε από το Μαξ Νορντάου. Αλλά ο Μαξ Νορντάου δεν λέει ότι υπάρχουν μόνο κακές πράξεις. Λέει ότι υπάρχουν και κακοί άνθρωποι.

ΒΑΣΙΛΗΣ ΚΕΔΙΚΟΓΛΟΥ: Φυσικά οι κακές πράξεις απαιτούν κακούς ανθρώπους.

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, δεν συζητούμε για το νομοσχέδιο, γιατί τα είκοσι επτά λεπτά από την ομιλία και την τοποθέτηση της κυρίας Υπουργού, όπως το ζήσατε όλοι, καταναλώθησαν για τις τροπολογίες, τις οποίες έχει το νομοθέτημα. 'Αρα λοιπόν, εάν θα ήθελε κανείς να βάλει έναν τίτλο θα έλεγε "Συζήτηση νομοσχεδίου για τις τροπολογίες του Υπουργείου Ανάπτυξης".

Σελίδα 152 

 

Και ας αρχίσω από την επικριτική στάση της κυρίας Υπουργού. Τώρα ανακάλυψε τα πλεονεκτήματα της ιδιωτικής πρωτοβουλίας και τα πλεονεκτήματα της συνεργασίας της ιδιωτικής πρωτοβουλίας με κρατικές εταιρείες, με κρατικές επιχειρήσεις και ΔΕΚΟ; Τώρα ανακάλυψε ότι απελευθερώνεται η παραγωγή του ηλεκτρικού ρεύματος το 2001; 'Οταν όμως πριν δύο χρόνια κατήργησε σχετικό νόμο της Νέας Δημοκρατίας για το ίδιο θέμα, τότε φαίνεται ότι οι σοσιαλιστικές καταβολές άλλα εκέλευον. Σήμερα, όμως ανακαλύπτουμε τα πλεονεκτήματα αυτά και μάλιστα κάνουμε ιδιαίτερο μάθημα προς τους συναδέλφους της Συμπολίτευσης για να πειθαρχήσουν σ'αυτό τον δρόμο του εκσυγχρονισμού! Αλλά όπως λέει κάπου ο Μακιαβέλι ή μάλλον να το πω διαφορετικά, θα χρησιμοποιήσω αυτό που είπε ο 'Οσκαρ Ουάϊλντ, ότι "εκσυγχρονισμός είναι η τέχνη να αφήνουμε τα πράγματα όπως είναι". Και αυτό κάνει η σημερινή Κυβέρνηση. Εκεί οφείλεται η στασιμότητα, εκεί οφείλεται το γεγονός ότι σήμερα το 1997 ο δείκτης βιομηχανικής ανάπτυξης είναι εκείνος του 1980. Γι'αυτήν την ανάπτυξη υπερηφανεύεσθε, κυρία Υπουργέ; 'Οτι, σήμερα η πατρίδα μας έχει δείκτη βιομηχανικής παραγωγής ίσον με εκείνον του 1980; Αν υπερηφανεύεσθε γι'αυτό και βέβαια σας ανήκουν και οι έπαινοι και οι αυτοέπαινοι, αλλά και ταυτόχρονα αυτή η πορεία σας σε έναν κατήφορο που παρασύρει τη χώρα στην υποανάπτυξη, έναν κατήφορο που παρασύρει τη χώρα σε μια πρωτόγνωρη οικονομική ύφεση, έναν κατήφορο στον οποίο όλοι οι δείκτες που έχει η πατρίδα μας είναι οι τελευταίοι στην Ευρωπαϊκή 'Ενωση, είναι εκείνοι οι οποίοι ζητούν από τον ελληνικό λαό θυσίες, είναι εκείνοι οι οποίοι δίνουν στα χέρια σας τη δυνατότητα να έχετε μια αόρατη πιστωτική κάρτα εν ονόματι των ιδεολογημάτων σας, να χρεώνεται στον ελληνικό λαό μ'αυτήν την αόρατη πιστωτική κάρτα και με την έγκριση της πλειοψηφίας ό,τι στραβό γίνεται, ό,τι λάθος γίνεται και ό,τι εξυπηρετεί την κομματική σας νομενκλατούρα και τους βολεμένους. Αλλά γι'αυτούς βγαίνει ένα μήνυμα και σήμερα μέσα απ' αυτήν την Αίθουσα. 'Οτι αυτό το πράγμα θα βρει ένα τέλος και ταυτόχρονα ένα σκληρό και οδυνηρό έλεγχο, γιατί, κυρία Υπουργέ, δεν μπορεί να έρχεσθε στην Εθνική Αντιπροσωπεία και να λέτε, διαγράφονται ή αναλαμβάνει η καινούρια επιχείρηση τα χρέη της ΔΕΦΑ και να μη γνωρίζουμε πόσα είναι αυτά. Και επίσης δεν είναι δυνατόν να λέτε ότι εξαιτίας της λειτουργίας των συνεταιρισμών στα πλαίσια του Ε.Ο.Μ.Μ.Ε.Χ. και της δανειοδότησης, εκείνοι που έδιναν τις εγγυήσεις απαλλάσσονται σήμερα και συνεπώς φορτώνετε στον ελληνικό λαό με περίπου επτακόσια εκατομμύρια που πρέπει να τα πληρώσουν οι 'Ελληνες φορολογούμενοι, γιατί δεν είναι πρέπον εκείνοι που εγγυήθηκαν να πληρώσουν. Αυτό είναι πρωτόγνωρο. Δεν αντιδράτε, κύριοι συνάδελφοι της Πλειοψηφίας;

Αλλά γιατί να αντιδράσετε, όταν αυτή σας η πολιτική όχι μόνο τους αστικούς συνεταιρισμούς,αλλά και τους αγροτικούς συνεταιρισμούς τους έχει βουλιάξει στην ανυπαρξία, στα τεράστια χρέη που και πάλι αγόγγυστα μέχρι σήμερα πληρώνει ο ελληνικός λαός.

Και πρέπει, κύριοι συνάδελφοι, να γίνει ιδιαίτερα φανερό και γνωστό στον ελληνικό λαό ότι δεν μπορεί εδώ και τόσα χρόνια εξαιτίας αυτών των πολιτικών, ο ελληνικός λαός να μη βλέπει προοπτική χάρις στο δυσθεόρατο, το αυτοκρατορικό χρέος των τριάντα έξι τρισεκατομμυρίων. Δεν μπορεί η ΕΤΒΑ για την οποία μίλησε πριν η κυρία Υπουργός με τα οκτακόσια δισ. που πλήρωσε για την εξυγίανση της ο ελληνικός λαός, να ξαναβρίσκεται πάλι στο κέντρο των ίδιων ενδιαφερόντων ή ο Οργανισμός Ανασυγκρότησης Επιχειρήσεων. Είχε την ευκαιρία μόλις προχθές ο συνάδελφος της Νέας Δημοκρατίας, Αντιπρόεδρος κ.Κατσαρός να ζητήσει ορισμένα στοιχεία για τους εκκαθαριστές, για τους οποίους μας μίλησε πριν η κυρία Υπουργός, ότι έχουν πάρει μέχρι σήμερα, για όσους έδωσαν απάντηση από τις εταιρείες οι οποίες υπάγονται στον ΟΑΕ -και το καταθέτω για δεύτερη φορά- περίπου ένα δισεκατομμύριο ως αμοιβές των εκκαθαριστών.

(Στο σημείο αυτό ο Βουλευτής κ. Δημ. Σιούφας καταθέτει στα Πρακτικά το προαναφερθέν έγγραφο, το οποίο βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Και αντί να μιλήσει για καθαρές λύσεις, όπως συνηθίζει να λέει άλλωστε και ο Πρωθυπουργός και να κάνει δεκτή την τροπολογία του συναδέλφου κ. Σαλαγκούδη για τον τρόπο με τον οποίο θα αντιμετωπισθούν αυτά τα ζητήματα, και η εκκαθάριση εν λειτουργία του Ο.Α.Ε., να κλείσει αυτήν την εφεύρεση, πάλι των δικών σας κυβερνήσεων που είναι πολλά τα δισεκατομμύρια που τα στερήθηκε η παιδεία, τα στερήθηκε η υγεία, τα στερήθηκε η κοινωνική πολιτική αυτού του λαού και αυτού του τόπου για να πληρώνει τις ιδεολογικές σας περιπλανήσεις και τα ιδεολογήματά σας.

Αλλά, κύριοι συνάδελφοι, όπως και στην αρχή της συζήτησης καταγγείλαμε αυτό το νομοθετικό αμόκ των τροπολογιών με το οποίο η Κυβέρνηση νομοθετεί, προφανώς λογαριάζοντας την ραστώνη τη θερινή, ενδεχομένως το ότι δεν είναι τόσο πολύ στην προσοχή των Μέσων Μαζικής Ενημέρωσης, να επιδιώκει να περάσει όλες τις εκκρεμότητες,τις οποίες έχει. Αλλά υπάρχει και θεία δίκη. Δεν είναι τυχαίο,κύριοι συνάδελφοι, ότι το σπορ της Κυβέρνησης, όλα να γίνονται στο γόνατο, έχει τις συνέπειές της. Πιστεύω ότι στην κοινοβουλευτική ιστορία θα γραφεί ως προηγούμενο και παγκόσμια πρωτοτυπία, οι νόμοι να ψηφίζονται και την επομένη μέρα να αναζητείται τροποποίηση των διατάξεων που έχουν ψηφιστεί. Θα έχετε διαβάσει άλλωστε όλοι σήμερα στις εφημερίδες για πρόσφατο νόμο του Υ.ΠΕ.ΧΩ.ΔΕ., που θα έρθει τώρα στη διάρκεια των Θερινών Τμημάτων να τροποποιηθεί διότι δεν μπορεί να λειτουργήσει. Εμείς το έχουμε καταγγείλει κατ'επανάληψη, ότι όλα γίνονται στο γόνατο απ'αυτήν την κυβέρνηση. Και δεν είναι τυχαίο ο νόμος Πεπονή του 1995. Αν μεν έτσι έχουν τα πράγματα -θα το δούμε την Παρασκευή στη συζήτηση αυτής της τροπολογίας-ποταμού που κατέθεσε απόψε η κυρία Υπουργός- αν ο κ.Πεπονής είχε άδικο με τις ρυθμίσεις που έκανε και δεν μπορούσε να δει τόσο πολύ μακριά και σήμερα βεβαίως έρχεται το Υπουργείο Ανάπτυξης και τροποποιεί αυτές τις διατάξεις για ταχύτερη λειτουργία- για αποτελεσματικότερες ρυθμίσεις μας, είπε η κυρία Υπουργός- των θεμάτων που σχετίζονται με τη διανομή του φυσικού αερίου, για όλα αυτά θα μιλήσουμε την Παρασκευή όταν θα συζητηθεί και η σχετική τροπολογία.

Θα σταθώ σε δύο πράγματα επί της ουσίας του κυρίου κορμού του νομοσχεδίου.

Στο γεγονός ότι, ενώ υπάρχει μια σειρά από ρυθμίσεις που υποτίθεται χτυπούν τη γραφειοκρατία και απομπλέκουν τους υποψήφιους επενδυτές, έρχεται το άρθρο 4 με την παράγραφο 6 όπου η κυρία Υπουργός λέει ότι θα κάνει ό,τι προαιρείται η ίδια μετά τις γνώμες των Νομαρχιακών Συμβουλίων, πράγμα το οποίο σε περίπου δύο σελίδες η Επιστημονική Επιτροπή της Βουλής αποκαλύπτει ότι είναι αντισυνταγματικό.

Δεν θα κάνουμε τη σχετική χρήση του δικαιώματος που μας παρέχει ο Κανονισμός της Βουλής να θέσουμε θέμα αντισυνταγματικότητας. Απλά, για την ιστορία, κάνω την αναφορά. Και αντιλαμβάνεσθε ότι αυτό δεν το πράττουμε για να μην υπάρχει ένα πρόσθετο επιχείρημα στο Συμβούλιο της Επικρατείας πως η πλειοψηφία απέρριψε την αντισυνταγματικότητα όπου κατηγορηματικά διακεκριμένοι επιστήμονες και συνταγματολόγοι επισημαίνουν την αντίθεση την οποία έχει η διάταξη αυτή με το άρθρο 24 του Συντάγματος και τα ζητήματα τα οποία έχουν δημιουργηθεί.

Πλέον τούτων, θα σταθώ και στην παρατήρηση της συναδέλφου της κ. Παπαδημητρίου για την οποία η κυρία Υπουργός σιώπησε -δικαιολογημένα άλλωστε, τι να πει- ότι, δηλαδή, πριν από ένα μήνα το Υπουργείο Δημόσιας Διοίκησης, Αποκέντρωσης και Εσωτερικών ψήφισε ένα νόμο όπου όλα αυτά τα τα οποία σήμερα συζητάει η Εθνική Αντιπροσωπεία, τα έλυνε με σχετική Διεύθυνση που δημιουργεί στα πλαίσια της περιφερειακής διοίκησης σε μία προσπάθεια να ελέγξει την ανεξέλεγκτη κατάσταση της Νομαρχιακής Αυτοδιοίκησης και τα πολλαπλά προβλήματα τα οποία έχει δημιουργήσει στην εξυπηρέτηση του πολίτη, αλλά και στην ύπαρξη του ίδιου του κράτους σε επίπεδο νομού.

Σελίδα 153 

 

Ακούσαμε όλοι μας, πριν, συνάδελφο εκ της Συμπολίτευσης να συνομολογεί για το τραγικό λάθος το οποίο έκανε η Κυβέρνηση του ΠΑ.ΣΟ.Κ. με τη θεσμοθέτηση του αιρετού Νομάρχη. Και είναι προς τιμήν του που το αναγνωρίζει και το συνομολογεί.

Επ' αυτής της ορθότατης παρατήρησης, της ταυτόχρονης, δηλαδή, ίδρυσης δραστηριοτήτων, από τη μία πλευρά δεν ακούσαμε τίποτα σε επίπεδο περιφέρειας από το Υπουργείο Εσωτερικών, Αποκέντρωσης και Προεδρίας και από την άλλη δεν ακούσαμε τίποτε σε επίπεδο Νομαρχιακής Αυτοδιοίκησης -τη δημιουργία μιας ίδιας υπηρεσίας- από το Υπουργείο Ανάπτυξης.

Αυτά είναι κύρια -θα έλεγε κανείς- τα τεχνικά ζητήματα τα οποία βγαίνουν από τη συζήτηση την οποία κάναμε μέχρι αυτήν τη στιγμή.

Πρέπει, όμως, κύριοι συνάδελφοι, με αυτήν την ευκαιρία, μια και μιλάμε για ανάπτυξη, μια και μιλάμε για επενδύσεις και με τους σχεδιασμούς και τα όνειρα που υπάρχουν στο Υπουργείο Ανάπτυξης, να βάλουμε ορισμένα ζητήματα τα οποία η Εθνική Αντιπροσωπεία τα χρειάζεται. Και δεν είναι μόνο για κομματική κατανάλωση.

Κυρία Υπουργέ, υπήρξε μία έκθεση του δια της Εθνικής Τραπέζης συμβούλου του Πρωθυπουργού κυρίου Σπράου για τη φορολόγηση των κερδών των επιχειρήσεων την οποία έσπευσε αμέσως ο Υπουργός Εθνικής Οικονομίας να σχολιάσει, διότι αντελήφθη ότι αυτό ήταν βόμβα στα θεμέλια της οικονομίας. Και εσείς αμέσως, τις επόμενες ώρες ή μέρες, Υπουργός Ανάπτυξης ούσα, βγήκατε και πήρατε θέση, ότι πράγματι πρέπει να φορολογηθούν τα κέρδη των επιχειρήσεων. Ποιων επιχειρήσεων; Αυτών που κάτω από κλαυδιανά δίκρανα που έχει στήσει η οικονομική σας πολιτική κερδίζουν για να έχετε τη δυνατότητα να τα μοιράζετε; Διότι ο σοσιαλισμός που υπηρετείτε το μόνο που γνωρίζει είναι να μοιράζει από τα έτοιμα που παράγουν άλλοι. Να πείτε εδώ στην Εθνική Αντιπροσωπεία εάν εξακολουθείτε να υποστηρίζετε την άποψη για τη φορολόγηση των κερδών. 'Οχι σε μένα κυρία Υπουργέ, διότι εγώ τις απαντήσεις τις γνωρίζω.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): 'Εχετε σύγχυση.

ΔΗΜΗΤΡΙΟΣ ΣΙΟΥΦΑΣ: Στον ελληνικό λαό να δώσετε καθαρές απαντήσεις και όχι για κομματική κατανάλωση που ανάλογα με το ακροατήριο άλλοτε εμφανίζεσθε με την αριστερή φρασεολογία για να επενδύσετε στα σχέδια περί κεντροαριστεράς -και δεν βλέπω κάποιο από το Συνασπισμό αν είναι "αριστερά" ή "αριστερά", όπως διαβάζουμε τελευταία σε κάποιες γιγαντοαφίσες ή είναι "νέα αριστερά" και δεν αντιγράφω το συνάδελφο δημοσιογράφο, τι από τα δύο τελικά περπατάει- και άλλοτε όχι.

Και να μας πείτε και για τον καπιταλισμό του καζίνο, όπου λάβρος ο Πρωθυπουργός προχθές σε μια ημερίδα που είχατε με το ΙΣΤΑΜΕ, επετέθη για τα κέρδη, για την ανεξέλεγκτη κατάσταση που δημιουργεί η κίνηση των κεφαλαίων και για τόσα άλλα πράγματα, που πιστεύω πολλούς να τρόμαξαν. Γιατί πράγματι ξαναγυρνάει -όπως είπε ο Πρόεδρος της Νέας Δημοκρατίας- στην ιδεολογική του αφετηρία, στην 3η του Σεπτέμβρη. Πραγματικά είναι γνήσιο παιδί εκείνης της κατάστασης, ανεξάρτητα αν έβαλε τη λεοντή του φιλελευθερισμού στις εκλογές του 1996, προσφέροντας δήθεν υπηρεσίες ότι "εγώ είμαι καλύτερος διαχειριστής από τη Νέα Δημοκρατία που έρχεται και έτσι ψηφίστε εμένα, για να έχετε κοινωνική ηρεμία, εγώ έχω τα συνδικάτα μου". Τώρα, αποκαλύπτει το πραγματικό του πρόσωπο, τις πραγματικές του καταβολές και συνεπώς, όλοι πλέον γνωρίζουν. Γιατί δεν αναβλέπετε μόνον εσείς την πορεία προς τη Δαμασκό, αλλά και ολόκληρος ο ελληνικός λαός.

Αυτά είναι, κυρίες και κύριοι συνάδελφοι, τα μεγάλα ζητήματα τα οποία προκύπτουν. Εμείς, μετά λύπης μας διαπιστώνουμε ότι, αντί για πορεία προς τα εμπρός, έχουμε σημειωτόν και οπισθοδρόμηση. Και αυτό οφείλεται αποκλειστικά στις λανθασμένες οικονομικές και κοινωνικές επιλογές της Κυβέρνησης, της εκσυγχρονιστικής Κυβέρνησης. 

Και δυστυχώς, στο τέλος-τέλος εκείνος που πληρώνει είναι ο ελληνικός λαός. 'Ομως, έχει αντιληφθεί ποιοι τον κυβερνούν και περιμένει την ώρα, για να δώσει το μάθημα που πράγματι χρειάζεται στον εκσυγχρονισμό του ΠΑ.ΣΟ.Κ.!

(Χειροκροτήματα από την πτέρυγα της Νέας Δημοκρατίας) ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, τον λόγο, παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Κυρία Υπουργέ, μήπως θα προτιμούσατε να ακούσετε και τους άλλους Αρχηγούς και Εκπροσώπους Κομμάτων και να δώσετε συνολική απάντηση;

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Θα είμαι πολύ σύντομη, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κυρία Υπουργέ, έχετε τον λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Σε σχέση με το Επιστημονικό Συμβούλιο θα ήθελα να πω ότι δεν λέει πουθενά ότι το άρθρο 4 παράγραφος 6 δεν είναι αντίθετο στο Σύνταγμα. Θα παρακαλούσα να το διαβάσετε λίγο προσεκτικά. 'Αλλωστε, εκεί το Επιστημονικό Συμβούλιο αναφέρεται σε κανονιστικές πράξεις, σε διαφορετικές δηλαδή περιπτώσεις. Εδώ δεν πρόκειται για κανονιστική πράξη, δεν πρόκειται για σύμφωνη γνώμη του νομαρχιακού συμβουλίου, αλλά για απλή γνώμη του νομαρχιακού συμβουλίου.

'Οπως είπα, ο νόμος Πεπονή είναι πάρα πολύ καλός. 'Ενα σημείο δεν είχε προβλεφθεί. Και αυτό είναι φυσιολογικό. Και δυο-τρία σημεία τα οποία αλλάζουν, αλλάζουν, όπως είπα, λόγω της εμπειρίας και επειδή είναι ένα αντικείμενο με το οποίο εμείς ως χώρα ασχολιόμαστε με αυτό πρώτη φορά, για το πώς πρέπει να λειτουργήσει το φυσικό αέριο.

'Οσον αφορά τα χρέη της ΔΕΦΑ, δεν τα γνωρίζαμε και δεν ξέρω ακόμη αν τα γνωρίζουμε πολύ καλά, κύριε Σιούφα. Γιατί θα πρέπει να ξέρετε ότι η ΔΕΦΑ είναι δημοτική επιχείρηση. Και τον δήμο τον έχετε εσείς για μερικά χρόνια. Και δεν ξέρουμε ποια ακριβώς είναι η διαχείριση και πού έχουν φθάσει οι δαπάνες και τα έξοδα της ΔΕΦΑ.

Για τον Ε.Ο.Μ.Μ.Ε.Χ. τα εξακόσια εκατομμύρια αφορούν δάνεια για όλες τις επιχειρήσεις. Εμείς μιλάμε μόνο για τους συνεταιρισμούς. Και αυτό δεν σημαίνει ότι οι μέτοχοι των συνεταιρισμών δεν έχουν τις ευθύνες που προβλέπονταν από τον νόμο. Αυτό που κάνουμε είναι για τον πρόεδρο του συνεταιρισμού και όχι για τους μετόχους. Οι μέτοχοι εξακολουθούν να έχουν τις ευθύνες τους.

Η έκδοση των αδειών ήταν πάντα στους νομάρχες. Ξεκίνησε από το '60 και σταδιακά ήρθαν όλες οι αρμοδιότητες για την έκδοση των αδειών στους νομάρχες. Δεν μπορούμε να την πάρουμε από τους νομάρχες να την φέρουμε κεντρικά. Απλώς διευθετούμε τις διαδικασίες ώστε να γίνει πράγματι πιο αποτελεσματική η λειτουργία.

Κύριε Σιούφα, επειδή ενδιαφερθήκατε για διάφορα πράγματα και περιπλέξατε πολλά, εάν θα διαβάσετε την εισήγηση που έκανα στην Κεντρική Επιτροπή -είναι λίγο μεγάλη, θα σας τη στείλω όμως- θα δείτε ότι εγώ δε μιλούσα για έκτακτη εισφορά, όπως ο κ. Σπράος. Μιλούσα για μία εισφορά, σ'ένα μικρό ποσοστό των κερδών, το οποίο να πάει σε ένα ειδικό ταμείο για θέματα απασχόλησης, εκπαίδευσης, όταν πτωχεύουν κάποιες επιχειρήσεις και δεν πληρώνουν τις αποζημιώσεις στους εργαζόμενους κ.λπ. Και αυτό ψηφίστηκε ομόφωνα από την Κεντρική Επιτροπή και θα συζητηθεί στα πλαίσια του κοινωνικού διαλόγου. Γι' αυτό σας είπα ότι έχετε σύγχυση. Δεν είναι τα ίδια πράγματα. Αλλά βέβαια, για πολιτική σκοπιμότητα θέλετε να παρουσιάσετε ότι είναι τα ίδια. Αυτά τα ψήφισε και ο κ. Παπαντωνίου. 'Ισως θα γνωρίζετε ότι ο κ. Παπαντωνίου είναι μέλος της Κεντρικής Επιτροπής.

'Οσον αφορά τα θέματα της κεντροαριστεράς, δεν ξέρω πόσο σχέση έχουν με το συγκεκριμένο νομοσχέδιο. Τα ανακατέψατε όμως, όλα έτσι μέσα. Είναι ο τρόπος της εποικοδομητικής αντιπολίτευσης που κάνετε. 

Αφήστε τα αυτά με την κεντροαριστερά. Εμείς κάνουμε το διάλογο. Τι σας απασχολεί; Γιατί έχετε τόση μεγάλη ανησυχία;

ΔΗΜΗΤΡΙΟΣ ΣΙΟΥΦΑΣ: Καθόλου.

Σελίδα 154 

 

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Ωραία, αν δεν έχετε ανησυχία. Μην το βλέπετε και στον ύπνο σας, γιατί απ' ό,τι φαίνεται, ακόμα και σε νομοσχέδια άσχετα σ' αυτό αναφέρεσθε.

'Οσον αφορά την Κυβέρνηση και τον κ. Σημίτη, ακριβώς επειδή ο ελληνικός λαός ξέρει ότι ο κ. Σημίτης λέει τα πράγματα με το όνομά τους, δε δίνει υποσχέσεις προεκλογικά, όπως δώσατε εσείς άφθονες υποσχέσεις, υλοποιεί αυτά, τα οποία είπε προεκλογικά και η Κυβέρνηση, πράγματι κάνει έργο, γι' αυτό και θα ξαναεκλεγεί στις επόμενες εκλογές και θα περιμένετε πάρα πολύ.

ΣΤΡΑΤΗΣ ΚΟΡΑΚΑΣ: Πότε θα γίνουν;

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Θα δευτερολογήσετε.

ΔΗΜΗΤΡΙΟΣ ΣΙΟΥΦΑΣ:'Οπως θέλετε, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Αντιλαμβάνεσθε, όπως αντελήφθην και ο ομιλών, το πόσο δυσχερής είναι η θέση της κυρίας Υπουργού και πόσο απελπισμένη προσπάθεια έκανε, για να δικαιολογήσει τα αδικαιολόγητα.

Τον ύπνο από τα εσωτερικά ζητήματα και τα περί κεντροαριστεράς και τα τοιαύτα, τον έχετε χάσει εσείς και όχι εμείς. Εμείς απλώς παρακολουθούμε, βλέπουμε τα δρώμενα. Και αν αναφερόμαστε σ' αυτά, αναφερόμαστε στις επιπτώσεις που έχουν αυτές οι περιπλανήσεις σας στον ελληνικό λαό, με τα βάρη που του φορτώνετε καθημερινά.

Αυτή είναι η μόνη έγνοια για μας και η προσπάθεια, την οποία κάνουμε, είναι να σας αποτρέψουμε από περαιτέρω ζημιές στην πατρίδα μας και στον ελληνικό λαό.

Στις υπόλοιπες εξηγήσεις, τις οποίες δώσατε, δε θα επιχειρήσω να απαντήσω. Θα παραμείνουν στα Πρακτικά ότι αποτελούν μνημείο αδυναμίας να θεμελιώσετε τις συγκεκριμένες διατάξεις, τις οποίες φέρνετε. Και προφανώς υπάρχει έλλειψη επιχειρημάτων, με το να λέτε ότι "χαρίζουμε τα χρέη της ΔΕΦΑ, αλλά το δήμο τον έχετε εσείς". Ποιοι "εσείς"; Τι εννοείτε, κυρία Παπανδρέου; Δεν το αντελήφθην καλά αυτό.

Ο Δήμος Αθηναίων διοικείται από ένα Δημοτικό Συμβούλιο και την πλειοψηφία του, που οι Αθηναίοι εξέλεξαν. Αυτό δε σημαίνει ότι εσείς είστε θεατές σε ζητήματα, που θέλετε να έχετε πληροφορίες, ή να κάνετε ελέγχους.

Σας στέρησε κανένας το δικαίωμα, ή σας το στέρησε η νομοθεσία, εάν διαπιστώνετε ζητήματα, στα οποία θα έπρεπε να έχετε πληροφορίες, στοιχεία ή ο,τιδήποτε άλλο, να τα έχετε; Αποτελεί απάντηση αυτό;

Θα ήθελα να κλείσω μόνο μ' αυτό, κύριε Πρόεδρε, αλλά νομίζω ότι βγήκαν αρκετά συμπεράσματα απόψε, όπως και από το γεγονός ότι προφανώς ο Πρωθυπουργός θα μάλωσε την κυρία Υπουργό. Διότι δεν είναι δυνατόν επί τέσσερις ημέρες να γίνεται κυριολεκτικά το "έλα να δεις" για το 10% και τη φορολόγηση των κερδών και η κυρία Υπουργός να λέει αυτά που λέει.

Θα την περιμένω την εισήγησή σας, κυρία Υπουργέ, γιατί με ενδιαφέρει ο προβληματισμός σας και ο προσωπικός, αλλά και ο γενικότερος του Κόμματός σας. 'Αλλωστε, την ίδια ενημέρωση μπορεί να την έχει κανείς, διαβάζοντας και το κομματικό σας όργανο, την "ΕΞΟΡΜΗΣΗ", όπως θα διαβάσατε κι εσείς την "ΚΥΡΙΑΚΑΤΙΚΗ ΕΞΟΡΜΗΣΗ".

Δεν ήταν, λοιπόν, έτσι τα πράγματα. Δεν είναι δυνατόν να τρελάθηκαν όλα τα Μέσα Μαζικής Ενημέρωσης και τώρα μάλιστα να αναγγέλλεται ότι την εισήγησή σας την ψήφισε και ο κ. Παπαντωνίου. Βεβαίως, στα λαοκόντεια συμπλέγματα όλα μπορεί να τα περιμένει κανείς. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικού Κινήματος, κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗΚΚΙ): Κυρίες και κύριοι συνάδελφοι, το Τμήμα της Βουλής συζητάει απόψε ένα νομοσχέδιο, που όπως λέει στην εισηγητική της έκθεση η Υπουργός Ανάπτυξης και η Κυβέρνηση, θέλει να αντιμετωπίσει ζητήματα γραφειοκρατικά, σε σχέση με τις βιοτεχνικές και βιομηχανικές εγκαταστάσεις, αλλά και ζητήματα που έχουν σχέση με την ηλεκτρική ενέργεια, το πετρέλαιο, και το φυσικό αέριο, με την τροπολογία που κατατέθηκε σήμερα, που ουσιαστικά είναι ένα ολόκληρο νομοσχέδιο, που αποτελείται από επτά ολόκληρες δακτυλογραφημένες σελίδες.

Η Βουλή, με άλλα λόγια, συζητάει ζητήματα που είναι χρήσιμο πράγματι να τα συζητήσει, ενώ την ίδια στιγμή στο εξωτερικό ο κύριος Πρωθυπουργός και η πολιτική ηγεσία του Υπουργείου Εξωτερικών συνήψαν μια άλλη συμφωνία, μια συμφωνία που ανατρέπει το νομικό καθεστώς στο Αιγαίο και οδηγεί σαφέστατα στην συνεκμετάλλευση κοιτασμάτων πετρελαίου, ενέργειας, αλλά και στη συγκυριαρχία στο Αιγαίο.

Η Βουλή όμως, τα Κόμματα, ο ελληνικός λαός γι' αυτά δεν ενημερώνεται ποτέ και συζητάει μόνο για την κατάργηση κάποιων γραφειοκρατικών διαδικασιών, όπως αναφέρει η εισηγητική έκθεση του νομοσχεδίου.

Κυρίες και κύριοι συνάδελφοι, απόψε δεν ξέρω αν αντιληφθήκατε, αν πληροφορηθήκατε τι συμφωνία έκανε ο κύριος Πρωθυπουργός και ο κ. Πάγκαλος με τους Τούρκους.

ΠΡΟΕΔΡΕΥΩΝ (Παναγιώτης Ν.Κρητικός): Κύριε Πρόεδρε, αυτό που λέτε δεν έχει τόση σχέση με το συζητούμενο νομοσχέδιο. Σας παρακαλώ, κάντε την αναφορά σας, αλλά δεν είναι αυτό το αντικείμενο και το αντιλαμβάνεσθε πρώτος εσείς.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗΚΚΙ): Κύριε Πρόεδρε, θέλω να επισημάνω πού οδηγείται η Βουλή, πόσο υποβαθμίζεται η Βουλή και οι θεσμοί επίσης. 

'Ερχομαι τώρα σ' αυτά που αναφέρονται στη Δ.Ε.Η.. Με το σχετικό άρθρο παρέχεται η δυνατότητα στη Δ.Ε.Η. να κάνει θυγατρικές εταιρείες ή να συμμετάσχει, χωρίς να προσδιορίζει σε ποιο ποσοστό -κατά 51%; Κατά 5%;-σε άλλες εταιρείες, προφανώς ιδιωτικές. Είναι σαφέστατο ότι μ' αυτήν τη διάταξη η Κυβέρνηση παραχωρεί ένα μεγάλο τμήμα της ηλεκτρικής -και όχι μόνο- ενέργειας σε μεγάλα ιδιωτικά συγκροτήματα.

'Ερχεται η κυρία Υπουργός να επιπλήξει τους Βουλευτές όλων των Κομμάτων γιατί μίλησαν για συμφέροντα που υπηρετούνται μέσα απ' αυτήν τη διάταξη, αλλά και την άλλη που έφερε σήμερα για το αέριο, που είναι ολόκληρο νομοσχέδιο, με το οποίο ανατρέπει το νόμο που πριν απο δύο χρόνια η ίδια η Κυβέρνηση με Υπουργό Βιομηχανίας και Ενέργειας τον κ. Πεπονή, έφερε και ψήφισε στη Βουλή, λέγοντας τα τελείως αντίθετα απ' αυτά που λέει η τροπολογία και η κυρία Υπουργός Ανάπτυξης.

Αλήθεια, κυρία Υπουργέ Ανάπτυξης, όταν λέτε ότι η Δ.Ε.Η. μπορεί να συμμετάσχει σε άλλες εταιρείες ιδιωτικές, μπορείτε να πείτε στη Βουλή κατά ποιο ποσοστό θα συμμετέχει η Δ.Ε.Η.;

Δεν το προσδιορίζετε στη διάταξη. Και εδώ δικαιούμαστε να πούμε ότι είναι το κρίσιμο σημείο μέσα από το οποίο θα υπηρετηθούν συγκεκριμένοι μεγάλοι επιχειρηματίες, οι οποίοι θα χρησιμοποιήσουν, αντί πινακίου φακής, τις εγκαταστάσεις τρισεκατομμυρίων που πληρώθηκαν από τα χρήματα του ελληνικού λαού, μέσω της Δημόσιας Επιχείρησης Ηλεκτρισμού. Προσφέρετε κατ' αυτόν τον τρόπο σε κάποιους συγκεκριμένους ιδιώτες την περιουσία του δημοσίου, της Δημόσιας Επιχείρησης Ηλεκτρισμού, λέγοντας απλά ότι θα συμμετέχει με κάποιο ποσοστό η Δημόσια Επιχείρηση Ηλεκτρισμού για να καλύψετε την παραχώρηση αντί πινακίου φακής των τεραστίων εγκαταστάσεων της Δ.Ε.Η.. 'Ετσι, και η Δημόσια Επιχείρηση θα μπορεί να έχει κέρδη αν αυτός ο ιδιώτης ή αυτοί οι ιδιώτες, στους οποίους θα παραχωρήσετε αυτό το δικαίωμα, αυτή τη δυνατότητα, είχαν δώσει τα τρισεκατομμύρια για να φτιάξουν εγκαταστάσεις που έχει η κρατική επιχείρηση και έδιναν μετά το δικαίωμα στη Δ.Ε.Η.. Ασφαλώς θα είχε κέρδη η επιχείρηση αλλά θα τα είχε σε βάρος του ιδιώτη.

Απαντώντας στον κ.Δημαρά αφήσατε κάποια υπονοούμενα. Δε μιλάνε, κυρία Υπουργέ, για σκοινί στο σπίτι του κρεμασμένου. Κυρία Υπουργέ Ανάπτυξης, κατ'αρχάς έχετε υποχρέωση απέναντι στην Εθνική Αντιπροσωπεία και μέσω αυτής στον ελληνικό λαό, να δώσετε τις εξής εξηγήσεις και 

Σελίδα 155 

απαντήσεις στα ακόλουθα ερωτήματα:

Πρώτον, γιατί κυρία Υπουργέ, καλέσατε μόνη σας ή με εντολή του κυρίου Πρωθυπουργού τους τέσσερις μεγαλοεπιχειρηματίες, Κόκκαλη, Λάτση, Βαρδινογιάννη και Κοπελούζο και δεν καλέσατε εκατόν τέσσερις, χίλιους τέσσερις, δεκάδες χιλιάδες τέσσερις για να συζητήσετε, δήθεν, την ανάπτυξη της χώρας και την ωφέλειά της με πρωτοβουλία στα Βαλκάνια;

Ερωτώ και περιμένω απάντηση γιατί έχετε υποχρέωση. Σας έδωσε εντολή ο Πρωθυπουργός να το κάνετε ή το κάνατε μόνη σας;

Δεύτερον, αν σας έδωσε εντολή ο Πρωθυπουργός ή το κάνατε μόνη σας, τι ακριβώς συζητήσατε και τι συμφωνήσατε, αν συμφωνήσατε; Και γιατί αφού απ' αυτούς που κρίθηκαν ήταν και ο κ. Κόκκαλης, προτιμήσατε τον κ. Κόκκαλη και τους άλλους τρεις και δε φωνάξατε αφού πρέπει η Κυβέρνηση να εκφράζει όλο το λαό και όλους τους επιχειρηματίες, κατά συνέπεια και τους υπόλοιπους; Και γιατί αυτή η συζήτηση έγινε ως προς το περιεχόμενο κρυφά μέσα στο γραφείο της Υπουργού; 'Οταν ο άλλος δεν έχει να κρύψει τίποτα, κάνει τη συζήτηση και ανακοινώνει το αποτέλεσμα της συζήτησης με ανοικτά χαρτιά στον ελληνικό λαό, μια και όπως είπατε, κάνατε αυτό για να αναπτυχθεί η χώρα, για το καλό όλης της Ελλάδος. Και πώς συμπίπτει λίγους, ελάχιστους μήνες μετά απ'αυτήν τη συνάντηση, να γίνει αυτή η αναφορά από έναν μεγαλοεπιχειρηματία σε γενική συνέλευση της εταιρείας, στην οποία είναι ο κύριος μέτοχος;

Κυρία Υπουργέ, το ΔΗ.Κ.ΚΙ. και ο ελληνικός λαός δεν κάνουν επιλογές μεταξύ των εκμεταλλευτών του λαού ούτε μεταξύ των πολιτικών εκφραστών των εκμεταλλευτών του λαού. Το ΔΗ.Κ.ΚΙ. και ο ελληνικός λαός αρνούνται τους εκμεταλλευτές όπου και αν βρίσκονται και με όποιους και αν έχουν οποιαδήποτε πολιτική συμμαχία. Το ΔΗ.Κ.ΚΙ. αγωνίστηκε και αγωνίζεται καθημερινά για να κοπεί ο ομφάλιος λώρος που όλοι σας εκ των υστέρων βγαίνετε και ομολογείτε μεταξύ των ισχυρών οικονομικών συμφερόντων και της πολιτικής.

Τι θέλετε να μας πείτε, κυρία Υπουργέ, ότι δεν έχει η Κυβέρνησή σας και εσείς προσωπικά χρόνια τώρα συνεργασία, στενότατες σχέσεις με τον κ. Κόκκαλη και με κάποιους άλλους; Είναι κοινό μυστικό πλέον. Και εδώ είναι το κακό για όποιους νομίζατε ότι αρκεί να έχετε τη στήριξη τέτοιων οικονομικών συγκροτημάτων και των μέσων ενημέρωσης που ελέγχουν και διαθέτουν και ο λαός από εκεί και πέρα σύρεται και άγεται όπου θέλετε εσείς, μαζί και οι οικονομικοί παράγοντες και τα Μέσα Μαζικής Επικοινωνίας που διαθέτουν αυτοί.

Ο ελληνικός λαός τώρα που ήρθε η ώρα της ανακατανομής της οικονομικής, αλλά και της πολιτικής πίτας, τώρα βγάζει τα συμπεράσματά του και έχει προβληματιστεί πάρα πολύ καιρό όταν είδε τις δημόσιες αντιπαραθέσεις ισχυρών οικονομικών παραγόντων, αλλά και κάποιων άλλων και έτσι έχει αντιληφθεί επιπλέον πως αντικείμενο εκμετάλλευσεως είναι ο λαός και δε γίνονται αυτά για να προστατευθούν τα συμφέροντα του λαού και της ελληνικής οικονομίας.

Εμείς σας καλούμε να δώσετε απάντηση σ' αυτά τα ερωτήματα, γιατί το ζητάει ο ελληνικός λαός, απαιτεί διαφάνεια στις σχέσεις Κομμάτων και πολιτικών παραγόντων χωρίς διακρίσεις και κίνηση Κομμάτων, Κυβερνήσεων και πολιτικών ηγεσιών στα πλαίσια μίας πολιτικής που θα υπηρετεί τη χώρα και τον λαό και όχι κάποιους οικονομικά ισχυρούς, οι οποίοι υπηρετούνται μέσα απ' αυτές τις συγκεκριμένες διατάξεις που ανέφερα πριν.

Κυρίες και κύριοι συνάδελφοι, ειλικρινά εκπλήσσεται ο οποιοσδήποτε πολίτης και πολύ περισσότερο ο Βουλευτής όταν βλέπει ότι την ίδια την Κυβέρνηση με αλλαγή Υπουργού να τινάζει στον αέρα νομοσχέδια που έγιναν νόμοι με την ψήφιση και της Υπουργού και των άλλων που θα αλλάξουν εκείνο το νόμο που ψήφισε το 1995, το νόμο του κ. Πεπονή. Και εκπλήσσεται ο καθένας με αυτήν την ευκολία, την οποία εκφράζονται επιχειρήματα όπως το είδαμε και απόψε από την Υπουργό Ανάπτυξης. Επτά σελίδες είναι οι διατάξεις που έρχονται με τη μορφή τροπολογίας, για να αλλάξουν το νόμο του 1995 της κυβέρνησης ΠΑ.ΣΟ.Κ. με Υπουργό τον κ.Πεπονή.

Η Κυβέρνηση συνεχίζει την πολιτική της υποβάθμισης του Κοινοβουλίου, του Νομοθετικού Σώματος, νομοθετώντας πρόχειρα και αντιφατικά. Γι' αυτόν ακριβώς το λόγο τροποποιεί, μέσα σε μήνες ή ένα ή δύο χρόνια, διατάξεις. Και από την άλλη περιμένει σοβαρά να αναπτυχθούν επενδυτικές πρωτοβουλίες από επενδυτές που θέλουν να λειτουργήσουν με κανόνες σταθερούς του παιχνιδιού στην οικονομία;

Νομίζει η Κυβέρνηση, ότι αντιμετωπίζοντας κάποιος γραφειοκρατικές διαδικασίες, αυτό είναι αρκετό για να προχωρήσει, να μπεί σε ένα δρόμο ανάπτυξης της βιοτεχνίας και βιομηχανίας, όταν μέσα σε ένα χρόνο ή το πολύ σε δύο χρόνια, τροποποιεί συνεχώς νόμους; 'Ετσι, η ρευστότητα τσακίζει πράγματι κάθε δυνατότητα για σοβαρή σκέψη, σοβαρών επενδυτών, ντόπιων ή ξένων που θέλουν καθαρούς όρους του οικονομικού παιχνιδιού.

Κυρίες και κύριοι συνάδελφοι, καταψηφίζουμε το νομοσχέδιο, γιατί πρώτον, μέσα από το νομοσχέδιο εξυπηρετούνται συγκεκριμένα ιδιωτικά, οικονομικά συμφέροντα. Δεύτερον, γιατί μέσα απ' αυτό το νομοσχέδιο αποδεικνύεται για πολλοστή φορά η ανικανότητα της Κυβέρνησης να δώσει λύσεις στα μεγάλα και καυτά προβλήματα της ελληνικής οικονομίας και του ελληνικού λαού. Αποδεικνύεται, επίσης, για πολλοστή φορά, η έλλειψη σεβασμού από την Κυβέρνηση προς το Κοινοβούλιο, με τις αντιφατικές διατάξεις, με την προχειρότητα που συντάσσει αυτές και τις εισηγείται στη Βουλή. Και βέβαια, με την κυβερνητική πλειοψηφία, έχει μετατρέψει τη Βουλή σε βιομηχανία παραγωγής νομοθετημάτων, που η Κυβέρνηση επεξεργάζεται και η κυβερνητική Πλειοψηφία απλά τα αποδέχεται.

Κλείνοντας, κυρίες και κύριοι συνάδελφοι, ειλικρινά πρέπει να καταλήξω μ' αυτό που άρχισα από την αρχή: Απόψε είναι μία αποφράδα, κατά την άποψή μας, μέρα για την Ελλάδα, για τα κυριαρχικά μας δικαιώματα, με τη συμφωνία που έκανε ο Πρωθυπουργός και ο Υπουργός Εξωτερικών στη Μαδρίτη.

ΠΡΟΕΔΡΕΥΩΝ (Παναγιώτης Ν. Κρητικός): Η Υπουργός Ανάπτυξης κ. Βάσω Παπανδρέου έχει το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, λυπάμαι πραγματικά για την παρέμβαση του Προέδρου του ΔΗ.Κ.ΚΙ.. 'Ερχεται εδώ και παραπληροφορεί το Κοινοβούλιο, σχετικά με συμφωνίες που υπέγραψε ο Πρωθυπουργός. Καλά θα ήταν να περιμένει να γυρίσει ο Πρωθυπουργός, για να ενημερωθεί, όπως θα ενημερωθεί και ο ελληνικός λαός και όχι να έρχεται εδώ και να παραπληροφορεί το Ελληνικό Κοινοβούλιο.

Σε ό,τι είπε για τα υπόλοιπα, πέρα από τη σύγχυση την οποία έχει περί οικονομίας, περί εξελίξεων, περί αγοράς ενέργειας, έκανε και κάποιους συλλογισμούς που δεν αντέχουν πολύ, εάν προσπαθήσει κανείς να καταλάβει γιατί τα είπε.

Δεν είπε κανείς, ότι την περιουσία της Δ.Ε.Η. θα τη χαρίσουμε σε ιδιώτες. Αυτοί είναι κάποιοι συλλογισμοί, που δεν ξέρω με τι είδους λογική μπορούν να γίνουν.

Η Κυβέρνηση έχει την υποχρέωση να αξιοποιήσει τις δημόσιες και ιδιωτικές δυνατότητες, να αξιοποιήσει και να ανταποκριθεί στις προκλήσεις των καιρών και να αξιοποιήσει τις ευκαιρίες που δημιουργούνται στα Βαλκάνια, αλλά και σε άλλες περιοχές. Γιατί διαφορετικά θα είμαι υπόλογη απέναντι στον ελληνικό λαό, εάν δεν εκμεταλλευθούμε αυτές τις ευκαιρίες που παρουσιάζονται.

Στη συνεργασία μας στα Βαλκάνια, στην επέκταση των δραστηριοτήτων μας στα Βαλκάνια, πρέπει να αξιοποιήσουμε και τις δημόσιες και τις ιδιωτικές επιχειρήσεις.

Λυπάμαι πάρα πολύ, γιατί ενώ μιλάει για διαφάνεια, για λαϊκά συμφέροντα, το μόνο που κάνει είναι να δηλητηριάζει την πολιτική ζωή αυτού του τόπου με τη λασπολογία που ρίχνει έτσι πολύ απλόχερα.

Αλλά, κύριε Tσοβόλα, οι λασπολόγοι ποτέ δεν ευδοκίμησαν σ' αυτήν τη χώρα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε κύριε 

Σελίδα 156 

Πρόεδρε, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Συμφωνώ ότι οι λασπολόγοι δεν ευδοκίμησαν και αυτό το αντιστρέφω προς την Υπουργό Ανάπτυξης, η οποία επεχείρησε να λασπολογήσει εναντίον των Βουλευτών όλων των Κομμάτων, δείχνοντας και τη μεγάλη σύγχυση στην οποία έχει περιέλθει, αλλά και την αδυναμία να απαντήσει στα καίρια καυτά και ουσιώδη ερωτήματα που της έθεσα, σε σχέση με τους τέσσερις μεγαλοεπιχειρηματίες που κάλεσε.

Επαναλαμβάνω, τους κάλεσε μόνη της ή με εντολή του κυρίου Πρωθυπουργού;

Δεύτερο ερώτημα: Γιατί κάλεσε τους τέσσερις και δεν κάλετε εκατόν τέσσερις, ή χίλιους τέσσερις; Γιατί κατά προτίμηση τους τέσσερις; Τέσσερις επιχειρηματίες υπάρχουν μόνο στην Ελλάδα; 

Αδυνατώντας να απαντήσει σ' αυτά τα καίρια ερωτήματα, επιδόθηκε στη γνώριμη για την κυρία Υπουργό μέθοδό της. Ας την κρίνει ο ελληνικός λαός.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης):Ο ελληνικός λαός μας κρίνει όλους, κύριε Τσοβόλα, και άμα διαβάζατε μόνο εφημερίδα, θα είσαστε λίγο καλύτερα ενημερωμένος. Αλλά η σκοπιμότητά σας είναι τόση που δε σας αφήνει να δείτε ότι ένα και ένα κάνει δύο.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος έχει το λόγο.

ΚΟΣΜΑΣ ΣΦΥΡΙΟΥ: Κυρίες και κύριοι συνάδελφοι, θα ήθελα να ξεκινήσω την τοποθέτησή μου, καυτηριάζοντας την απύθμενη ανευθυνότητα με την οποία ο Πρόεδρος του Δημοκρατικού Κοινωνικού Κινήματος πριν από λίγο μας εμφάνισε εδώ στη Βουλή, με παραποιημένη και ψευδή πληροφόρηση που εκείνος την ερμήνευσε πως συνιστά ανατροπή του νομικού καθεστώτος, με την συμφωνία η οποία -λέει ο κ. Τσοβόλας- υπεγράφη στη Μαδρίτη στην Ισπανία μεταξύ του 'Έλληνα Πρωθυπουργού και του Τούρκου ομολόγου του. Μίλησε για ανατροπή του καθεστώτος του Αιγαίου. Μίλησε για συνεκμετάλλευση στο Αιγαίο. Απύθμενη και απίστευτη ανευθυνότητα με την οποία εμφανίζεται ο Πρόεδρος του Δημοκρατικού Κοινωνικού Κινήματος στην Εθνική Αντιπροσωπεία.

Ασφαλώς, δεν αντέχει σε οποιαδήποτε κριτική αυτή η τοποθέτηση, όταν ήδη έχει γίνει γνωστό, γιατί δόθηκε κοινό ανακοινωθέν στα Μέσα Μαζικής Επικοινωνίας, στο οποίο αναφέρεται ότι οι δύο χώρες θα αναλάβουν κοινή προσπάθεια να προωθήσουν διμερείς σχέσεις, με αυτήν την συμφωνία πλαισίου αρχών και βάσει της έκφρασης των καλών προθέσεων που να στηρίζονται σε αμοιβαία δέσμευση για την ειρήνη και την ασφάλεια και τη συνεχή ανάπτυξη σχέσεων καλής γειτονίας, στο σεβασμό της κυριαρχίας της κάθε χώρας, στο σεβασμό των αρχών του Διεθνούς Δικαίου και των διεθνών Συνθηκών -αυτό είναι ανατροπή του καθεστώτος του Αιγαίου κατά τον κ. Τσοβόλα- στο σεβασμό στα νόμιμα ζωτικά συμφέροντα και ενδιαφέροντα της κάθε χώρας στο Αιγαίο, τα οποία έχουν μεγάλη σημασία για την ασφάλεια και την εθνική κυριαρχία τους.

Και τα νόμιμα, κύριε Δημαρά, επειδή είδα ότι κουνήσατε το κεφάλι σας, είναι τα νόμιμα, αυτά που στηρίζονται στο Διεθνές Δίκαιο. Αυτό κατά την άποψή μας συνιστά την νομιμότητα στο χώρο του Αιγαίου. Εκτός και αν εσείς ερμηνεύετε τη νομιμότητα αλλιώς και αν ερμηνεύοντας αλλιώς τη νομιμότητα βγάλατε τα συμπεράσματα, τα οποία βγάλατε και οδηγείσθε σ' αυτήν την απύθμενη ανευθυνότητα με την οποία μίλησε ο Πρόεδρος σας.

ΙΩΑΝΝΗΣ ΔΗΜΑΡΑΣ: Να δω τι θα πείτε όταν βγει η ανακοίνωση των τριάντα δύο στη συνέχεια.

ΚΟΣΜΑΣ ΣΦΥΡΙΟΥ: Δέσμευση αποφυγής μονομερών ενεργειών στη βάση του αμοιβαίου σεβασμού και της επιθυμίας, ώστε να αποτραπούν συγκρούσεις οφειλόμενες σε παρεξήγηση και βέβαια δέσμευση διευθέτησης των διαφορών τους με ειρηνικά μέσα, χωρίς χρήση βίας και χωρίς απειλή βίας.

Αυτή είναι η έκφραση, σε έξι σημεία, των προθέσεων, χωρίς υπογραφή καμιάς απολύτως συμφωνίας, σε επί μέρους ζητήματα. Και όμως είδε ο κ. Τσοβόλας ανατροπή του καθεστώτος του Αιγαίου και είδε συνεκμετάλλευση και είδε όλα εκείνα τα ανεύθυνα, με τα οποία προσπάθησε να παραπληροφορήσει την Εθνική Αντιπροσωπεία.

Νομίζω ότι δεν αντέχουν σε κριτική αυτού του είδους οι ερμηνείες και αυτού του είδους οι τοποθετήσεις. Είναι υπό την κρίση του ελληνικού λαού, πώς πολιτεύεται ο καθένας και με τι ανευθυνότητα μπορεί να τοποθετείται σε τόσο σοβαρά θέματα στο Κοινοβούλιο.

ΑΝΤΩΝΙΟΣ ΦΟΥΣΑΣ: Ο Υπουργός σας επί οκτώ χρόνια.

ΚΟΣΜΑΣ ΣΦΥΡΙΟΥ: 'Ηταν πράγματι Υπουργός του ΠΑ.ΣΟ.Κ. επί οκτώ χρόνια, αλλά ο κ. Τσοβόλας κρίνεται τώρα γι' αυτά τα οποία λέει και πράττει και όχι γι' αυτά τα οποία έλεγε και έπραττε στα πλαίσια του προγράμματος του ΠΑ.ΣΟ.Κ. την περίοδο που ήταν Υπουργός Οικονομικών.

Εκτός, όμως, κύριοι συνάδελφοι, απ' αυτήν την τοποθέτηση του κ. Τσοβόλα, δε θέλω να έρθω στα υπόλοιπα ζητήματα, διότι δεν αντέχουν σε κριτική.

Διαπίστωσα ότι και ο Κοινοβουλευτικός Εκπρόσωπος της Νέας Δημοκρατίας προσπάθησε να ασχοληθεί με χίλια δύο ζητήματα, ως επί το πλείστον άσχετα με το συζητούμενο νομοσχέδιο και προσπάθησε τεχνητά να υψώσει τους τόνους σε ένα νομοσχέδιο που το Κόμμα του με τον εισηγητή του, όπως σαφέστατα προκύπτει και από τα Πρακτικά της Κοινοβουλευτικής Επιτροπής, είδε και υπογράμμισε όλα τα θετικά στοιχεία που περιέχουν οι ρυθμίσεις αυτού του νομοσχεδίου, τόσο για τις βιομηχανικές εγκαταστάσεις, όσο και για το θέμα που σχετίζεται με τις εκκαθαρίσεις των επιχειρήσεων του Οργανισμού Ανασυγκρότησης, όσο και τις λιτές διατάξεις που περιέχονται στο νομοσχέδιο.

Στην Κοινοβουλευτική Επιτροπή, ο εισηγητής της Μειοψηφίας, της Νεας Δημοκρατίας, αναγνώρισε ότι το συζητούμενο νομοσχέδιο εξυπηρετεί ανάγκες, που από πολλά χρόνια είχαν διαγνωσθεί και δημιουργούσαν προβλήματα στην εγκατάσταση και τη λειτουργία βιομηχανικών και βιοτεχνικών μονάδων και τόνισε ότι απαιτούνται, πράγματι, ρυθμίσεις για να αντιμετωπισθούν αυτά τα προβλήματα. Υπογράμμισε πως είναι θετικό, ότι χρειάζεται ένας ενιαίος φορέας, την αδειοδοτούσα αρχή, όπως την ονομάζει το νομοσχέδιο, προκειμένου να αντιμετωπισθούν οι υπερβολικές καθυστερήσεις και ουσιαστικά η ανατροπή των συνθηκών κατά τις οποίες γίνεται η ίδρυση και η εγκατάσταση των βιομηχανικών εγκαταστάσεων. Μάλιστα εξέφρασε την ελπίδα να προχωρήσει γρήγορα αυτό το βήμα και να είναι και αποτελεσματικό.

Τόνισε ότι δίνονται οι δυνατότητες στους επενδυτές να φτάνουν πολύ γρήγορα στο αποτέλεσμα και έτσι, να συμβάλλουν οι επενδύσεις στην επιτάχυνση του ρυθμού της ανάπτυξης. Είπε ότι είναι ένα θετικό βήμα στη σημερινή συγκυρία αυτό το νομοσχέδιο με τις ρυθμίσεις του. Τόνισε ότι πρέπει επιτέλους η υπόθεση, που σχετίζεται με τις εκκαθαρίσεις από τους διάφορους εκκαθαριστές, να πάρει ένα τέλος. Κινδυνεύνει να μεταβληθεί σε σκάνδαλο, είπε ο εισηγητής της Νέας Δημοκρατίας.

Και βέβαια, επαίνεσε την Κυβέρνηση, γιατί έστω και αν διαφωνούσε στον τρόπο με τον οποίο γίνεται, παίρνει την πρωτοβουλία να εκκαθαρίσει αυτό το θέμα, που σχετίζεται με τις εκκαθαρίσεις των επιχειρήσεων του Οργανισμού Ανασυγκρότησης.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Δηλαδή, κύριοι συνάδελφοι, σε ένα νομοσχέδιο, στο οποίο η Νέα Δημοκρατία ήλθε και εξέφραζε, με τις θετικές παρατηρήσεις της, σχεδόν στα περισσότερα σημεία, θετική τοποθέτηση πάνω στο κείμενο του νομοσχεδίου, προσπάθησε ο Κοινοβουλευτικός Εκπρόσωπος να ανεβάσει τους τόνους, να αναζητήσει άλλα θέματα και να προσπαθήσει, τελικά, να φορτίσει τη συζήτηση σε ένα νομοσχέδιο, στο οποίο δεν έχει και πολλά πράγματα να παρατηρήσει επί της ουσίας.

Κατέφυγε στο να λέει ότι κάνουμε τροποποίηση προσφάτων

Σελίδα 157 

νόμων, διότι είναι πρόχειροι. Και το λέει ο εκπρόσωπος της Παράταξης εκείνης, που ακόμη και τον αείμνηστο Θανάση Κανελλόπουλο είχε ξενίσει με τα δεκάδες φορολογικά νομοσχέδια, τα οποία κάθε τρεις έως έξι μήνες έφερνε στην Εθνική Αντιπροσωπεία, που το ένα τροποποιούσε το αμέσως προηγούμενο.

Σήμερα παρατήρησε ότι υπήρχε μια διάταξη του Υ.ΠΕ.ΧΩ.Δ.Ε., η οποία χρειάζεται μία συμπλήρωση, μία ερμηνευτική διάταξη στο Κοινοβούλιο, για να έλθει να πει ότι τροποποιούμε τους πρόσφατους νόμους εκ συστήματος και επομένως νομοθετούμε ανεύθυνα. Ασφαλώς και δεν αντέχει σε κριτική μια τέτοια τοποθέτηση και μάλιστα όταν προέρχεται από την πλευρά της Νέας Δημοκρατίας. 

Προσπάθησε ακόμη και να αφήσει υπόνοιες ότι είναι αντισυνταγματική η διάταξη εκείνη, που σχετίζεται με τη γνωμοδότηση, την οποία παρέχει το Νομαρχιακό Συμβούλιο για ζητήματα, που σχετίζονται με την περιβαλλοντική προστασία, όταν είναι σαφέστατο από τις διατάξεις του νομοσχεδίου και από την έκθεση, την οποία έχει συντάξει η Επιστημονική Επιτροπή, ότι δεν τίθεται πουθενά θέμα αντισυνταγματικότητας και μάλιστα, υπογραμμίζεται ρητά ότι η όποια γνωμοδότηση του Νομαρχιακού Συμβουλίου, δεν καθιστά τη γνωμοδότηση του Κεντρικού Συμβουλίου του Υπουργείου άχρηστη.

Λέει ρητά η έκθεση της Επιστημονικής Επιτροπής ότι υπήρξε ακόμη και αρνητική απόφαση του Συμβουλίου της Επικρατείας σε προεδρικό διάταγμα, επειδή στηρίχθηκε αποκλειστικά και μόνο στη γνωμοδότηση του Νομαρχιακού Συμβουλίου και δεν περιείχε στο φάκελο του γνωμοδότηση του Σ.Κ.Ο.Π.

'Ερχεται ο κ. Σιούφας και λέει ότι "Παρακάμπτετε και αγνοείτε, παίρνετε μόνο τις γνωμοδοτήσεις των Νομαρχιακών Συμβουλίων και αποφασίζετε εσείς" -όπως είπε επιτιμητικά προς την κυρία Υπουργό-"κατά το δοκούν", όταν είναι σαφέστατο από την έκθεση της Επιστημονικής Επιτροπής ότι βαρύνουσα γνώμη έχει η γνωμοδότηση του Κεντρικού Συμβουλίου Χωροταξίας Οικισμού και Περιβάλλοντος του κεντρικού ΣΚΟΠ. Δεν υπάρχει επομένως κανένα στοιχείο, το οποίο να συνηγορεί υπέρ της άποψης του κ. Σιούφα, ότι τάχα υποκρύπτουν οι διατάξεις αντισυνταγματικότητα.

Υπήρχαν όμως και αυτά, τα οποία ανέπτυξε στην προσπάθεια που έκανε σε ένα νομοσχέδιο, στο οποίο δεν έχει και πολλές παρατηρήσεις να διατυπώσει η Νέα Δημοκρατία, όπως προκύπτει από τη συζήτηση στην Κοινοβουλευτική Επιτροπή, να δημιουργήσει θέματα, να ανεβάσει τους τόνους, γιατί ήθελε ασφαλώς να κάνει μια πολιτική κριτική και μια πολιτική τοποθέτηση επί παντός του επιστητού.

Και βέβαια, έκανε προεκτάσεις, μίλησε για λεοντή του Πρωθυπουργού κατά την προεκλογική περίοδο, ότι εμφανιζόταν τότε με εκσυγχρονιστική περιβολή και ότι σήμερα ξαναγυρνά στις διακηρύξεις της 3ης του Σεπτέμβρη.

Είναι σαφέστατη ποια είναι η αναφορά του Κινήματος και της Κυβέρνησης στις βασικές αρχές και τις διακηρύξεις της 3ης του Σεπτέμβρη, αλλά είναι ακόμη σαφέστερη, νομίζω, στον ελληνικό λαό η ειλικρίνεια με την οποία ο Πρόεδρος του ΠΑ.ΣΟ.Κ. και Πρωθυπουργός, πριν από τις εκλογές του 1996, μίλησε στον ελληνικό λαό με μεγάλη φειδώ, σε ό,τι αφορά τις υποσχέσεις, τις οποίες απλόχερα η Νέα Δημοκρατία, με όλα τα προπαγανδιστικά μέσα και με τους λεγόμενους δεκάλογους, απηύθυνε στον ελληνικό λαό προσπαθώντας με το κατάλληλο μάρκετιγκ, που είχε προηγηθεί, να αποτιμήσει το τι μπορεί να εισπράξει εκλογικά, όταν ήταν γνωστό ότι όλες εκείνες οι υποσχέσεις εστηρίζοντο σε ανευθυνότητες. Μάλιστα ήταν τέτοιος ο τρόπος της ανευθυνότητας και ήταν τέτοια η υπερβολική προπαγάνδα, με την οποία προσπάθησε να περάσει στον ελληνικό λαό τους δεκαλόγους η Νέα Δημοκρατία, που δεν έπεισε. Δεν έπεισε ασφαλώς την πλειοψηφία του ελληνικού λαού και δεν έπεισε ασφαλώς όλους εκείνους, που πίστευε η Νέα Δημοκρατία, ότι θα μπορούσε, με τέτοιου είδους δημαγωγικές συμπεριφορές και δημαγωγικές εξαγγελίες, να πείσει και να εξασφαλίσει την εμπιστοσύνη τους. 

Η συνέπεια μεταξύ λόγων και πράξεων για τον Κώστα Σημίτη, για την Κυβέρνησή του, νομίζω ότι είναι γνωστή στον ελληνικό λαό. Γι' αυτό και εξακολουθεί να υπάρχει η ικανοποιητική εμπιστοσύνη και στον τρόπο με τον οποίο κυβερνάται ο τόπος, αλλά και στον τρόπο με τον οποίο αυτά, τα οποία λέγονται, εννοούνται από την πλευρά της Κυβέρνησης και από την πλευρά του Πρωθυπουργού.

Δεν έχει, επομένως, ανάγκη λεοντής, αντίθετα πρέπει να αναζητήσει η Νέα Δημοκρατία στο χώρο της όλες εκείνες τις Οβιδιακές μεταμορφώσεις, διότι φθάνουμε σήμερα στον παραλογισμό εδώ στην Εθνική Αντιπροσωπεία να μας κάνει την κριτική από τα αριστερά, να μιλάει για τα υπερβολικά βάρη, τα οποία χρεώνει η Κυβέρνηση στις πλάτες του ελληνικού λαού. Και τα λέει αυτά η δεξιά, η οποία έχει μία μακρά περίοδο διακυβέρνησης της χώρας με πρόσφατη, βέβαια, την περίοδο 1993-1996. Και δεν πείθει κανέναν, όταν παίρνει περιβολή φιλολαϊκή, δημαγωγική, πολλές φορές και με αριστερή διάθεση, που έχει μπερδέψει και τους οπαδούς της.

Υπάρχουν οπαδοί σας, κύριοι συνάδελφοι, που ακούνε και δεν πιστεύουν σ' αυτά που ακούνε. Τελικά αυτές οι κριτικές από τα αριστερά, σε ποια πολιτική συνέπεια μπορεί να στηρίζονται; 

Φυσικά σε καμία. Γι' αυτό και δεν εμπνέει εμπιστοσύνη ο πολιτικός σας λόγος. Και όσες πραγματικά κορώνες κι αν επιστρατεύετε στην Εθνική Αντιπροσωπεία, είτε δια των Αγορητών σας είτε δια των Κοινοβουλευτικών σας Εκπροσώπων, δεν ξέρω αν πείθετε το σύνολο της Κοινοβουλευτικής σας Ομάδας, αλλά τουλάχιστον δεν πείθετε τον ελληνικό λαό, που δεν μπορεί να προσβλέπει με εμπιστοσύνη σε τέτοιου είδους κορώνες, που δεν έχουν σχέση με την πραγματικότητα και πολύ περισσότερο δεν είναι συνεπείς με τις πολιτικές σας πράξεις, όλες όσες διαπράξατε όλα τα τελευταία χρόνια που είχατε την ευκαιρία να κυβερνήσετε τη χώρα.

ΠΡΟΕΔΡΕΥΩΝ (Παναγιώτης Σγουρίδης): Είναι ακόμη να μιλήσουν ο κ. Τατούλης και ο κ. Φούσας.

Ορίστε, κύριε Τατούλη, έχετε το λόγο. Πιστεύω ότι εσείς θα αναφερθείτε επί του νομοσχεδίου.

ΑΝΤΩΝΙΟΣ ΦΟΥΣΑΣ: Θα απαντήσουμε στον κ. Σφυρίου...

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά ελπίζω ότι θα μιλήσουμε επί του νομοσχεδίου όλοι μας πια...

ΑΝΤΩΝΙΟΣ ΦΟΥΣΑΣ: Θα πούμε: "Κοντός ψαλμός αλληλούϊα".

ΠΡΟΕΔΡΕΥΩΝ (Παναγιώτης Σγουρίδης): ... γιατί όλοι μας ξεφύγαμε.

ΑΝΤΩΝΙΟΣ ΦΟΥΣΑΣ: Με την ανοχή του Προεδρείου.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τατούλη.

ΠΕΤΡΟΣ ΤΑΤΟΥΛΗΣ: Κύριε Πρόεδρε, ακούσαμε με μεγάλη προσοχή τον Κοινοβουλευτικό Εκπρόσωπο της Συμπολίτευσης να προσπαθεί να δικαιολογήσει, χωρίς κανένα επιχείρημα, τη συμφωνία.

Το ερώτημα όμως, που διακρίνεται αυτήν τη στιγμή είναι ξεκάθαρο.

Πριν λίγο καιρό είχε, πλέον, αναφερθεί, απ' όλα τα Μέσα Μαζικής Επικοινωνίας, η πιθανότητα συμφωνίας και η υπογραφή συμφωνίας στη Μαδρίτη μεταξύ του Πρωθυπουργού, του κ. Σημίτη και του κ. Ντεμιρέλ.

Η αντίδραση τότε της Κυβέρνησης ήταν συγκεκριμένη. Ευθέως και δημόσια κράτησε αποστάσεις λέγοντας ότι αυτό δεν είναι στις προθέσεις της.

Εμείς αυτήν τη στιγμή, μη γνωρίζοντας το τι έχει συμφωνηθεί, κρατάμε συγκεκριμένες επιφυλάξεις. 

Κρατάμε πρώτη συγκεκριμένη επιφύλαξη στον τρόπο με τον οποίο χειρίστηκε το πρόβλημα ο Πρωθυπουργός εν αγνοία της Αντιπροσωπείας και στον τρόπο που το χειρίστηκε μέσα από τις συνεχείς δημόσιες εγκλήσεις.

Και το τρίτο. Περιμένουμε τη συμφωνία για να δούμε κατά πόσο η συμφωνία αυτή μπορεί να εξασφαλίσει και να διαφυλάξει τα εθνικά μας συμφέροντα. Και αυτό θα πρέπει να το τονίσουμε, κύριε Κοινοβουλευτικέ Εκπρόσωπε, γιατί νομίζω 

Σελίδα 158 

ότι ο τρόπος που λειτουργεί η Κυβέρνηση, ο τρόπος που λειτουργεί ο Πρωθυπουργός, έχει να κάνει κύρια με το ήθος και το ύφος, ιδιαίτερα όταν χειρίζεται κρίσιμα εθνικά προβλήματα.

Κύριε Πρόεδρε, στο συγκεκριμένο θέμα που μας απασχολεί στο παρόν νομοσχέδιο, θα ήθελα να επισημάνω δύο πρωτόγνωρες επιφυλάξεις της κυρίας εισηγητού του νομοσχεδίου από πλευράς Πλειοψηφίας, η οποία τόνισε δύο πράγματα. Το πρώτο ότι έχει αμφιβολίες κατά πόσο η Κυβέρνηση και η σημερινή Υπουργός Ανάπτυξης, η κ. Παπανδρέου θα μπορέσει να διαμορφώσει συνθήκες υλοποίησης αυτού του νομοσχεδίου. Η δεύτερη επιφύλαξη ήταν στο δεύτερο κομμάτι του νομοσχεδίου, ότι η ασάφεια που υπάρχει στα άρθρα 21, 22 και 23 δημιουργούν ένα κλίμα, το οποίο σαφώς και δεν μπορεί να βοηθήσει την προσπάθεια από την δική της τη μεριά, για να μπορέσουν να ξεκαθαρίσουν κάποια συγκεκριμένα πράγματα.

Νομίζω, ότι η αναφορά έχει συγκεκριμένα δύο άξονες. Ο πρώτος άξονας είναι με το άρθρο 23, με το τι σήμερα προσπαθεί να κάνει σαν παρέμβαση το Υπουργείο Ανάπτυξης.

Η δεύτερη επιφύλαξη, φαντάζομαι ότι είναι στην τροπολογία για το φωταέριο. Εκείνο, όμως, που συμπερασματικά θα ήθελα να πω και να ξεκαθαρίσω είναι ότι η σημερινή πρόταση της Υπουργού Ανάπτυξης έχει να κάνει όχι με την αγωνία και το πάθος που τη διακατέχει ή τη διακρίνει, για το να βρεθεί ένα μοντέλο ανάπτυξης, ιδιαίτερα στον ευαίσθητο χώρο της εγκατάστασης και της ίδρυσης νέων βιοτεχνιών και νέων βιομηχανιών, αλλά με το να μεταφέρει στη Βουλή τον εσωκομματικό προβληματισμό που υφίσταται, που υπάρχει και που έχει να κάνει με την ίδια τη δική της την ύπαρξη.

Με το παρόν νομοσχέδιο η Υπουργός προσπαθεί να λύσει τρία προβλήματα. Το πρώτο πρόβλημα: Προσπαθεί να λύσει -κατά τη γνώμη μου- τις σχέσεις της με τον Υπουργό Χωροταξίας και Δημοσίων 'Εργων, γιατί δεν είναι τυχαίο ότι μέσα απ'αυτό το νομοσχέδιο η Υπουργός επικαλύπτει αρμοδιότητες, οι οποίες ανήκουν στο Υπουργείο Χωροταξίας και Δημοσίων 'Εργων.

Ο δεύτερος στόχος της. Παίρνοντας σαν αφορμή την απουσία του κ. Πεπονή, ο οποίος ήταν ο πατέρας του ν.2364/1995 για το φωταέριο, προσπαθεί και το καταργεί σε όλη του την έκταση.

Ο τρίτος στόχος της Υπουργού Ανάπτυξης είναι το ότι προσπαθεί να καταργήσει το ν.2246/1994 του κ. Βενιζέλου, όπου τότε απαγόρευε την απελευθέρωση των υποδομών της καλωδιακής τηλεόρασης και της δορυφορικής τηλεόρασης, δίνοντας το δικαίωμα και για τη χρήση του σήματος σε τομείς του ευρύτερου δημοσίου τομέα.

Στο παρόν νομοσχέδιο. Το βασικό πρόβλημα του όλου νομοσχεδίου εντοπίζεται στα εξής σημεία: Πρώτον, ποια είναι η φιλοσοφία, ο στόχος και ο σκοπός του νόμου. Εάν, δηλαδή, σκοπός του νομοσχεδίου είναι οι υπηρεσίες του Υπουργείου Ανάπτυξης ή των νομαρχιών να εμπλέκονται στις διαδικασίες ιδρύσεως, επέκτασης, λειτουργίας κ.λπ. των βιοτεχνιών και βιομηχανικών μονάδων συντονιστικά με την έννοια, ότι θα είναι υπηρεσία που συγκεντρώνει τις τυχόν εγκρίσεις των λοιπών συναρμοδίων υπηρεσιών, που έχουν λόγο σε κάθε περίπτωση και θα διαπιστώνει τη συνδρομή των προθέσεων ή αν θα παρεμβαίνει δυναμικά και ουσιαστικά στην όλη διαδικασία με την έννοια του ουσιαστικού ελέγχου της συγκρότησης της βιομηχανικής μονάδας.

Το νομοσχέδιο φαίνεται εμμέσως ότι αποβλέπει και στα δύο. Αν, λοιπόν, αυτό είναι ενσυνείδητη επιλογή στόχος του νομοσχεδίου, θα πρέπει να επανεξεταστεί συνολικά και να διατυπωθούν ξεκάθαρα οι στόχοι, οι προθέσεις, οι προϋποθέσεις και τα δεδομένα που κάθε φορά ερευνώνται και ελέγχονται. Γιατί έτσι όπως είναι διατυπωμένο το νομοσχέδιο αφ'ενός μεν υπάρχουν επικαλύψεις μεταξύ συναρμοδίων υπηρεσιών κυρίως στα θέματα των περιβαλλοντικών προϋποθέσεων, αφ'ετέρου, δε, αντί να βελτιώνει, επιδεινώνει την κατάσταση, από γραφειοκρατικής άποψης και κυρίως μεγαλώνει την ασάφεια των όρων και κατά συνέπεια τη δυνατότητα αυθαιρεσιών.

Χαρακτηριστικό παράδειγμα παρ.2, 3,4,6 και 7 και κυρίως οι παράγραφοι β,γ και δ που αναφέρονται σε όρους που έχουν ερευνηθεί κατ'έγκριση των περιβαλλοντικών όρων. Με τα αμέσως ανωτέρω συναρτώνται οι προθέσεις του νομοσχεδίου σε σχέση με την έκταση των ελέγχων των διευθύνσεων βιομηχανίας των νομαρχιών, καθόσον αφορά, πρώτον, την αρτιότητα και την τεχνολογική στάθμη του μηχανολογικού εξοπλισμού, άρθρο 7 παράγραφος 2 και δεύτερον, την επάρκεια και την καταλληλότητα των κτιρίων που πρόκειται να ανεγερθούν.

Τα δύο αυτά σημεία στα οποία αποτυπώνεται ο στόχος του νομοσχεδίου για ουσιαστικό έλεγχο και παρέμβαση των υπηρεσιών του Υπουργείου Ανάπτυξης στην εγκατάσταση των μονάδων, διατυπώνονται με επικίνδυνη ασάφεια και γενικότητα κυρίως ως προς την έκταση του ελέγχου και τις δυνατότητες αυθαιρεσιών των υπηρεσιών. Αν συνεπώς η πρόθεση του νομοσχεδίου είναι ο ουσιαστικός έλεγχος της αρτιότητας και της τεχνολογικής στάθμης και της καταλληλότητας του Υπουργείου, αφ'ενός μεν θα πρέπει να οριοθετηθούν οι έλεγχοι από άποψη έκτασης για την αποφυγή π.χ. κινδύνων επιλεκτικής κατεύθυνσης προς συγκεκριμένες μεθόδους παραγωγής, άρα συγκεκριμένους κατασκευαστικούς εξοπλισμούς. Και κυρίως πρέπει να ελεχθεί αν οι αδειοδοτούσες αρχές έχουν αυτήν τη δυνατότητα από την άποψη της επιστημονικής στελέχωσης και της επάρκειας. Και ίσως θα πρέπει η μελέτη να ελέγχεται από φορέα ή αρχή που έχει κατά περίπτωση την δυνατότητα αυτή και η Διεύθυνση Βιομηχανίας να διεκπεραιώνει τα σχετικά στοιχεία σαν συντονιστικός φορέας. 'Αλλως να διευκρινιστεί ότι δεν πρόκειται για ελέγχους ουσίας, να εμπιστευθεί ο νόμος τις βεβαιώσεις και τις μελέτες των αρμοδίων επιστημόνων που θα υπογράφουν τις μελέτες και να διατυπωθούν ανάλογα οι διατάξεις, με αποτέλεσμα την απεμπλοκή και την απλούστευση των διαδικασιών.

Σημαντικό είναι το θέμα της αόριστης εμπλοκής στο άρθρο 7, παράγραφος 4, των δήμων και κοινοτήτων, που ήδη γνωμοδοτούν στα πλαίσια του νομαρχιακού συμβουλίου κατά την έγκριση των περιβαλλοντικών όρων. Η εμπλοκή αυτή μόνο προβλήματα θα δημιουργήσει. Για να εκδοθεί η άδεια λειτουργίας, είναι αναγκαίο να έχουν εκφραστεί οι απόψεις των συναρμοδίων αυτών και όχι απλά να υπάρχουν στο φάκελο οι αιτήσεις, όπως προβλέπει το νομοσχέδιο, όπου κανονισμοί και λοιπές διατάξεις επιβάλλουν για λόγους υγείας ή ασφάλειας την τήρηση ορισμένων προϋποθέσεων, θα πρέπει οι αρμόδιες υπηρεσίες να έχουν λάβει βεβαίωση της αρμόδιας υπηρεσίας περί της συνδρομής των προϋποθέσεων αυτών, πριν εκδόσουν την άδεια λειτουργίας. Τέτοια διάταξη δεν περιέχεται στο νομοσχέδιο.

Θα πρέπει τέλος να προβλεφθεί, ειδικά με μεταβατική διάταξη η προστασία των μεγάλων βιομηχανικών μονάδων στρατηγικής σημασίας με βάση το προϊόν, την απασχόληση, το μέγεθος της εγκατάστασης από τυχόν αλλαγές ή νομοθετήματα που αφορούν κυρίως τις χρήσεις γης και μπορούν να δημιουργήσουν σοβαρές εμπλοκές και κινδύνους για τέτοιες μονάδες. Και πιστεύω, ότι η κυρία Υπουργός πλέον δεν θα διερωτάται και δεν θα έρχεται με καθυστέρηση τριών χρόνων να επιβεβαιώνει, ότι τα συγκεκριμένα τότε συμφέροντα έριξαν την κυβέρνηση της Νέας Δημοκρατίας, γιατί πιστεύουμε εμείς, ότι την Κυβέρνηση του ΠΑ.ΣΟ.Κ. θα την ανατρέψει ο ίδιος ο ελληνικός λαός.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, θα ήθελα να κάνω τρεις διευκρινίσεις. Πρώτον, το νομοσχέδιο αυτό όχι μόνο έχει την υπογραφή του κ. Λαλιώτη, αλλά έχουμε συνεργαστεί επί μακρόν για αυτό το νομοσχέδιο, ούτε υπάρχει μεταφορά αρμοδιοτήτων ούτε κανένα πρόβλημα και μην προσπαθείτε να ψαρέψετε σε θολά νερά.

Δεύτερον, με την τροπολογία της ΔΕΗ, άλλη ερμηνεία δόθηκε τώρα, άλλη προηγουμένως. Θέλω να διευκρινίσω, η τροπολογία αυτή αφορά και μόνο το πως θα γίνει πιο ισχυρή

Σελίδα 159 

η ΔΕΗ εν όψει του ανοίγματος της εσωτερικής αγοράς ενέργειας. Και δεν αφορά ούτε την καλωδιακή τηλεόραση ούτε δεύτερο ΟΤΕ ούτε τρίτο ΟΤΕ ούτε πέμπτο ΟΤΕ. Υπάρχει μια πραγματικότητα, διαμορφώνεται μια νέα κατάσταση με τα δίκτυα και όταν θα υπάρξει αυτό το θέμα με το πλήρες άνοιγμα της αγοράς το 2001, τότε η Κυβέρνηση θα είναι έτοιμη και θα συζητήσει για το τι θα γίνει. 

Δεν έχει καμία απολύτως σχέση η τροπολογία για τη ΔΕΗ με το θέμα είτε δεύτερου είτε τρίτου είτε δέκατου πέμπτου ΟΤΕ, ούτε υπάρχει στα σχέδια της Κυβέρνησης να φτιάξει δεύτερο ΟΤΕ ούτε τίποτε. 'Οταν έρθει εκείνη η εποχή, όταν ανοίξει η αγορά το 2001, η Κυβέρνηση θα είναι έτοιμη να συζητήσει για το πως θα πρέπει να προχωρήσουμε και σ' αυτούς τους τομείς.

'Οσον αφορά το θέμα με τη συμφωνία που είπε ο κ. Τσοβόλας -και εγώ τώρα ενημερώθηκα- υπήρξε μια συμφωνία μεταξύ των δυο κυβερνήσεων, που κατοχυρώνει τα εθνικά μας θέματα, που κατοχυρώνει τα κυριαρχικά μας δικαιώματα. Είναι αυτό το οποίο πάντοτε υποστηρίζαμε και αντί να είμαστε υπερήφανοι που η ελληνική Κυβέρνηση πράγματι κατάφερε μια συμφωνία που διασφαλίζει τα συμφέροντα της χώρας μας, ερχόμαστε εδώ στη Βουλή και την παραπληροφορούμε.

Είναι μια ακόμα επιτυχία της Κυβέρνησης του κ. Σημίτη. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Κυρίες και κύριοι συνάδελφοι, δεν αισθάνομαι ότι είμαι ο ειδικός για να μιλήσω για τα θέματα αυτά ούτε το αντικείμενο το επιστημονικό μου είναι αυτό, δηλαδή η Ανάπτυξη, αλλά ούτε το επαγγελματικό μου. Επειδή, όμως, είχα την τύχη να φιλοξενήσω ως Βουλευτής του Νομού Ιωαννίνων τόσο την κυρία Υπουργό όσο και την κυρία Υφυπουργό στα Γιάννενα πριν από λίγο καιρό -δυο φορές μάλιστα την κα Παπανδρέου, από την οποία ακούσαμε και μερικές σχετικές θέσεις της- θα μου δοθεί η ευκαιρία να αναφερθώ και σε θέματα ανάπτυξης της περιφέρειάς μου, που άμεσα έχουν σχέση με το νομοσχέδιο αυτό.

Πρινόμως αναφερθώ στα ειδικότερα αυτά θέματα, επιτρέψτε μου να αναφερθώ σε ένα σοβαρό θέμα πολιτικής αξιοπιστίας. Το είχαμε επισημάνει και πριν από λίγες μέρες αυτό. Πώς είναι δυνατό δηλαδή να γίνεται επιχειρηματολογία, όταν λέτε ότι αυτό που και εσείς κατακρίνετε έγινε πριν από πέντε ίσως χρόνια, άρα καλώς γίνεται και τώρα. Αυτά δεν εξυπηρετούν την αξιοπιστία. Δεν είμαι συνήγορος του κ. Τσοβόλα, παρ' όλο που είναι συμπατριώτης μου, διαφωνώ σε πολλά θέματα μαζί του, δεν κατανοώ, όμως, ότι κατ' αξιόπιστο τρόπο κοινοβουλευτικός εκπρόσωπος ενός Κόμματος, και μάλιστα του κυβερνώντος, είναι δυνατό να λασπολογεί ή να κατακεραυνώνει έναν πρώην Υπουργό του επί οκτώ χρόνια, επειδή έθεσε ένα θέμα πολύ σοβαρό, που έχει σχέση με τα θέματα της εθνικής μας κυριαρχίας ή και για θέματα, που εν πάση περιπτώσει, δεν έχουμε ενημερωθεί και πάντως διαφωνούν και πολλοί δικοί σας Βουλευτές, και αναφέρομαι στην υπογραφείσα σήμερα συμφωνία με την Τουρκία.

Τέλος, θέλω να αναφερθώ στην κυρία Παπανδρέου και να πω, πώς είναι δυνατό να κάνει και υπαινιγμό περί τρόπου διαχειρίσεως για το Δήμαρχο Αθηναίων σήμερα, κ. Δ. Αβραμόπουλο, ο οποίος μάλιστα είναι και απών, ενώ ασκείται ο έλεγχος στο χώρο του δημοτικού συμβουλίου από την εκεί Αντιπολίτευση, αλλά φαίνεται ότι εκεί υπάρχει η μεγάλη ανησυχία, ο φόβος και η λαχτάρα του ΠΑ.ΣΟ.Κ. για το Δήμο Αθηναίων. Γι' αυτό αρχίζει φαίνεται μια απαράδεκτη λασπολογία από τώρα, η οποία σαφώς είναι καταδικαστέα.

Θα ήθελα τώρα να αναφερθώ για λίγο στην εισηγητική σας έκθεση. Και μου κάνει εντύπωση με αυτό, που εσείς λέτε, κυρία Υπουργέ και κυρία Υφυπουργέ, στη δική σας, επαναλαμβάνω, εισηγητική έκθεση. Θέλω πολύ να σταθώ σ'αυτήν την εισηγητική σας έκθεση, που αποτελεί μια δραματική αναγνώριση ότι το ΠΑ.ΣΟ.Κ. απέτυχε στο χώρο αυτόν, και σε άλλους, επί δεκατέσσερα χρόνια που κυβερνάτε τον τόπο.

Στην εισηγητική σας έκθεση λέτε, ότι "το νομικό καθεστώς που διέπει την ίδρυση και λειτουργία των βιομηχανιών και βιοτεχνιών, διακρίνεται από χρονοβόρες, γραφειοκρατικές και εν πολλοίς αναποτελεσματικές διαδικασίες, που οφείλονται στην υφιστάμενη σήμερα πολυνομία, με αποτέλεσμα το νομικό πλαίσιο σήμερα δανειοδότησης να είναι αποσπασματικό και δύσκαμπτο, μη ανταποκρινόμενο στις σύγχρονες ανάγκες της βιομηχανίας".

Σας ερωτώ: Ποιος κυβερνούσε τον τόπο δεκατέσσερα χρόνια; Ποιος είχε την ευθύνη της διακυβέρνησης της χώρας, άρα και της Ανάπτυξης, από το 1981 μέχρι σήμερα; Ποιος είχε την ευθύνη σε μια κρίσιμη περίοδο για την πατρίδα μας, που ορθώς λέγεται ότι πρόκειται για την πιο κρίσιμη, αλλά χαμένη περίοδο της πατρίδας μας; Αυτή η ομολογία σας είναι ιδιαίτερα χαρακτηριστική, εκτός και αν δεν στρέφεται κατά του ιδίου του θέματος της ανάπτυξης, αλλά στρέφεται κατά του παλιού ΠΑ.ΣΟ.Κ., ενώ εσείς είσαστε το καινούριο ΠΑ.ΣΟ.Κ.! Τι άλλο μπορεί κανείς να συμπεράνει, παρά αυτά που εσείς οι ίδιοι οι Υπουργοί αναφέρετε στην εισηγητική σας έκθεση με την υπογραφή βεβαίως και των άλλων Υπουργών, αλλά που αγγίζει και τον σημερινό Πρωθυπουργό, ο οποίος ήταν για πολλά χρόνια Υπουργός Βιομηχανίας στη χαμένη αυτή δεκαετία.

Θα έρθω τώρα σε ένα άλλο μεγάλο θέμα. Πραγματικά, διαβάζοντας κανείς τον τίτλο του νομοσχεδίου, θα νόμιζε ότι εδώ πρόκειται για μεγάλη ανάπτυξη της Ελλάδος, ότι εδώ θα συμβεί κάτι πολύ καλό. Θα πρέπει να παρατηρήσω, όπως είπε και ο εισηγητής μας, αλλά και άλλοι ομιλητές και όχι μόνο της Νέας Δημοκρατίας, ότι εδώ πρόκειται για ένα νομοσχέδιο που επιχειρεί ανεπιτυχώς, αλλά πάντως επιχειρεί, να ρυθμίσει κάποια διαδικαστικά θέματα και που αναγνωρίζει τη μέχρι τώρα παντελή αποτυχία σας. Και δεν μιλάμε για τυχαία αποτυχία. Μιλάμε για την σκληρή πραγματικότητα, όπου δεν υπάρχει καθόλου ανάπτυξη, πράγμα που αναγνωρίζεται και από την Ευρωπαϊκή 'Ενωση.

Σήμερα, εμφανίζεσθε ότι κάτι πάτε να κάνετε, αλλά από την άλλη πλευρά διαπιστώνεται κατά τον πιο επίσημο τρόπο ότι η πολιτική σας στο χώρο της ανάπτυξης και της βιομηχανίας είναι εντελώς αποτυχημένη.

Πέστε μου στα αλήθεια: Εγκαινίασε η κ. Παπανδρέου έστω και ένα εργοστάσιο στο διάστημα που είναι Υπουργός Βιομηχανίας;'Η αντίθετα κλείνουν καθημερινώς οι βιομηχανίες, εργοστάσια, με αποτέλεσμα να αυξάνεται η ανεργία; Ασφαλώς για όλα αυτά υπεύθυνη είναι η δική σας Κυβέρνηση και το δικό σας Υπουργείο. Για ποια ανάπτυξη ομιλούμε;

Ασφαλώς, κυρία Υπουργέ, το νομοσχέδιο αυτό δεν είναι από εκείνα που έχει ανάγκη η πατρίδα μας, από πραγματική ανάπτυξη έχει ανάγκη η Ελλάδα.

Σχετικά με την ανάπτυξη θέλω ειδικότερα να σας ρωτήσω.'Ηρθατε, κυρία Υπουργέ, δύο φορές στην 'Ηπειρο και μία φορά η κυρία Υφυπουργός. Μπορεί να υπάρξει ανάπτυξη χωρίς να προχωρήσουν παράλληλα στην πατρίδα μας και τα μεγάλα έργα υποδομής; Πέστε μας, παρακαλώ, πού βρίσκεται σήμερα η Εγνατία Οδός; Πέστε μας, πού βρίσκεται το αεροδρόμιο των Σπάτων; Σας μίλησα για τη χαμένη δεκαετία. Πράγματι, εάν δεν είχατε ματαιώσει το αεροδρόμιο των Σπάτων το 1981, σήμερα θα ήταν ένα από τα καλύτερα αεροδρόμια της Ευρώπης. Μάλιστα, μου δόθηκε η ευκαιρία πριν από λίγες μέρες να μεταβώ στην Κωνσταντινούπολη, για να επισκεφθώ τον Πατριάρχη και οφείλω να πω στην Εθνική Αντιπροσωπεία ότι αισθάνθηκα πολύ άσχημα, βλέποντας το αεροδρόμιο της Κωνσταντινούπολης σε σχέση με το δικό μας της Αθήνας, για να τονίσω με αυτό, ότι έχετε τεράστια ευθύνη σε θέματα ανάπτυξης, σε θέματα έργων, που είναι απαραίτητα από πλευράς υποδομής για την ανάπτυξη της χώρας.

Επίσης, η γέφυρα Ρίου-Αντιρρίου δεν έχει τα καινούρια προβλήματά της;'Η μήπως τα δύο μετρό Αθηνών και Θεσσαλονίκης δεν έχουν παρόμοια προβλήματα; Τι συμβαίνει επιτέλους; Καλή είναι η Πολιτιστική Πρωτεύουσα της Θεσσαλονίκης, καλά είναι τα εκατό δισεκατομμύρια που διατέθηκαν για το σκοπό αυτό. Πέστε μου όμως, σαν Κυβέρνηση, με την ευκαιρία, τι έχετε να πείτε για τα όσα συμβαίνουν αυτές τις μέρες στη 

Σελίδα 160 

Θεσσαλονίκη, όπου καίγεται όλη η πέρυξ περιοχή, ο μόνος πνεύμονας της Θεσσαλονίκης;'Ετσι νομίζετε ότι θα κάνετε ανάπτυξη με την αποτυχημένη πολιτική σας;

Θα έρθω τώρα σε ένα ειδικότερο θέμα, στο θέμα της Ηπείρου.

Δεν μπορώ να αποφύγω τον πειρασμό και να σας ρωτήσω γι'αυτήν την τροπολογία σχετικά με το φυσικό αέριο. Πέραν του ότι είναι αντισυνταγματικός ο τρόπος με τον οποίο εισάγεται την τροπολογία αυτή, διότι είναι άσχετη με το αντικείμενο αλλά και άλλες -τα έχουμε πει πολλές φορές, δεν τα υιοθετείτε, μας λέτε τι κάναμε εμείς πριν από τρία, τέσσερα χρόνια, ας μη σταθώ εδώ- δώστε μου μια απάντηση: Γιατί το φυσικό αέριο φτάνει στην Κοζάνη και από κει θα πάει στην Αλβανία και δεν περνάει την 'Ηπειρο; Πρέπει να δώσετε μια εξήγηση γιατί επιτέλους συμβαίνει αυτό; Πιο πολλά θα μπορούσα να σας πω για το θέμα αυτό, αλλά δεν έχω χρόνο, περιμένω μια απάντησή σας.

Αλλά επίσης, θέλω να παρατηρήσω, ομιλούμε για ανάπτυξη. Σας έχω πει πολλές φορές όταν έρχεστε και στα Γιάννενα, μας δόθηκε η ευκαιρία πριν από λίγες μέρες να συζητήσουμε εκεί. Σας ερωτώ: Μου στείλατε μια απάντηση τελευταίως σε μια ερώτησή μου, πώς τα αναπτυξιακά κίνητρα της Θράκης δεν προβλέπεται να τα εφαρμόσετε στην 'Ηπειρο. Παρά το ότι όλοι οι φορείς σας λένε να το βάλετε τουλάχιστον για πέντε χρόνια εκεί, επιτέλους να πάρει μια ανάσα η περιοχή, εσείς λέτε όχι. Δεν αισθάνεσθε ότι είναι η φτωχότερη περιοχή της Ευρωπαϊκής 'Ενωσης; Δεν γνωρίζετε ότι η ανεργία έφτασε στο 13% με δική σας ευθύνη; Δεν γνωρίζετε ότι οι νέοι της περιοχής φεύγουν; Δεν γνωρίζετε πως υπάρχει ένα εθνικό θέμα στην περιοχή, που έχει ανάγκη της στήριξης της Ελλάδος στην 'Ηπειρο βασικά, αλλά και γενικότερα στην περιοχή;

Και δεν γνωρίζετε επίσης, πως υπάρχουν τόσα και τόσα προβλήματα στην περιοχή; Αν πράγματι αυτά δεν τα δείτε, αν δεν σταθείτε με προσοχή στα προβλήματα της περιοχής μας, αν πράγματι τα έργα τα οποία ευτυχώς η Ευρωπαϊκή Ενωση τα χρηματοδοτεί, αλλά που εσείς δεν μπορείτε να τα αξιοποιήσετε, δυστυχώς, σωστά, τότε τι να το κάνουμε αυτό το νομοσχέδιο με τα διαδικαστικά θέματα; Και αυτό θα φέρετε, και άλλα θα φέρετε και πολλά άλλα μπορεί να φέρετε, αλλά για ανάπτυξη, για όλη την Ελλάδα, δεν μπορούμε να λέμε. Δεν μπορούμε να πούμε για ανάπτυξη για την περιοχή την οποία έχω την τιμή, πράγματι, ως μόνος Βουλευτής του Κόμματός μου να εκπροσωπώ, εννοώ το Νομό Ιωαννίνων.

'Ηλθατε, κυρία Υφυπουργέ, στα Γιάννενα. Και σας είπαν μερικοί βιομήχανοι, θα ενθυμείστε, ότι "θα φύγουμε από την 'Ήπειρο, θα πάμε να κάνουμε την επιχείρησή μας στη Θράκη". Το ενθυμείστε αυτό με το βιομήχανο κ. Πέτσο. "Και θα το κάνουμε αυτό", σας είπαν "διότι τα κίνητρα εκεί εγγίζουν το 70%, ενώ στην 'Ήπειρο μόνο το 25%" και δεν αντέχουμε άλλο, θα φύγουμε. Και πρέπει να εξηγήσω, για να είμαι ειλικρινής, εμείς το πρόγραμμά μας του 1996 -και δεν ήταν υπόσχεση, κύριε Σφυρίου, ήταν αυτό που πιστεύαμε, προέκυψε από έναν ευρύτατο διάλογο- είχαμε συμπεριλάβει πως τα κίνητρα της Θράκης, είναι ανάγκη τώρα για εθνικούς και άλλους λόγους να εφαρμοστούν και στην 'Ήπειρο.

Και σας προκαλώ, δώστε μια εξήγηση, και αναμένω γιατί τα κίνητρα αυτά δεν τα εφαρμόζετε και στην 'Ήπειρο. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο, να δευτερολογήσει.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, άκουσα με προσοχή την κυρία Υπουργό περιμένοντας προφανώς απαντήσεις σε όλα αυτά που της είπα.

Διαπίστωσα ότι η κυρία Υπουργός έχει μια δυσκολία βέβαια στην έκφραση, αλλά ποτέ δεν περίμενα να έχει και τόσο άχαρη γλώσσα, σαν και αυτή που χρησιμοποίησε.

Εν πάση περιπτώσει, όμως, αντιλαμβάνομαι και της αναγνωρίζω...

ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα πολύ να μην κάνετε χαρακτηρισμούς.

ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, από την κυρία Υπουργό εκτοξεύτηκαν πολύ σκληρές κουβέντες και αυτές δεν είναι τίποτε. Και απαλλάχθηκε από αβρότητα, επειδή είναι γυναίκα. Γιατί αν δεν ήταν γυναίκα, θα ήταν διαφορετική η έκφρασή μου.

Ετσι, λοιπόν, αντιλαμβάνομαι, ότι ήταν σε δυσκολία να απαντήσει σ' αυτά που της έλεγα. Είπε βέβαια ότι αυτά που είπα δεν είχαν σχέση με το νομοσχέδιο και δεν ξέρω αν πρόσθεσε ότι δεν ήξερα το νομοσχέδιο.

Πρέπει να της θυμίσω, γιατί φαίνεται δεν έχει καλή μνήμη η κυρία Υπουργός, ότι στη Διαρκή Επιτροπή της έκανα τριάντα προτάσεις διορθώσεων των άρθρων του βασικού νομοσχεδίου, χωρίς να μιλώ για τις τροπολογίες. Και από τις τριάντα, αποδέχθηκε τις δέκα η κυρία Υπουργός. Αλλά μου έδωσε την εντύπωση τότε, ότι δεν ήξερε το νομοσχέδιο η κυρία Υπουργός και το ίδιο δυστυχώς μου δίνει και την εντύπωση τώρα. Γιατί αυτό το νομοσχέδιο δεν το έκανε η κυρία Υπουργός, το βρήκε στα συρτάρια του Υπουργείου.

Και θεώρησε σκόπιμο, μετά την απραξία των δύο χρόνων -διότι πρόκειται πραγματικά περί τραγικής, τρομακτικής απραξίας- να φέρει ένα νομοσχέδιο, που θα "διασκέδαζε", ίσως, αυτό που είναι το ζητούμενο σήμερα -και είναι η ανάπτυξη- και που το Υπουργείο Ανάπτυξης, όπως είπα, εκείνο που κάνει είναι να τροχοπεδεί την ανάπτυξη και με τις πράξεις, αλλά και με τις δηλώσεις του.

Τόνισα για την αποτελεσματικότητα της εφαρμογής αυτού του νομοσχεδίου, που στο πρώτο μέρος αναγνώρισα -εγώ τουλάχιστον, γιατί θέλω να είμαι πάντοτε συνεπής με τον εαυτό μου- ότι είναι ένα βήμα προς την πρόοδο. Δεν θέλω να κάνω στείρα αντιπολίτευση για την αντιπολίτευση. Θέλω να προσφέρω εποικοδομητικά ό,τι μπορώ. Και αυτό έκανα και στη Διαρκή Επιτροπή και αυτό θα κάνω και αύριο, στη συζήτηση επί των άρθρων, προσπαθώντας ακριβώς αυτό το νομοσχέδιο να το διορθώσω. 

Αυτό το νομοσχέδιο, όμως, πρέπει να έχει αποτελεσματικότητα. Και για να έχει αποτελεσματικότητα πρέπει να είναι εναρμονισμένο με τη διοίκηση. Γι' αυτό, λοιπόν, είπαμε στην κυρία Υπουργό να εξετάσει αυτά τα θέματα της διοίκησης, των αρμοδιοτήτων, που ο νομάρχης και η αποκεντρωμένη αυτοδιοίκηση δεν έχει σε θέματα πολεοδομικά και σε θέματα περιβάλλοντος. Κι εκεί να μελετήσουμε -μία σκέψη είναι- ότι μπορεί η έδρα της αδειοδοτούσας αρχής αντί να είναι στη νομαρχία, να είναι στην περιφέρεια, οπότε οι δικαιοδοσίες εκεί "παντρεύονται" και λειτουργούν ίσως καλύτερα και αποτελεσματικότερα. Μια σκέψη είναι.

Είπε η κυρία Υπουργός για τα θέματα της ανάπτυξης που έθιξα. Είναι γεγονός, κυρία Υπουργέ. Σας είπα, να μας πείτε, τι μέτρα αναπτυξιακά έχετε πάρει. Πείτε μας ποιες πρωτοβουλίες νομοθετικές, αναπτυξιακές πήρατε. Τι προτάσεις έχετε κάνει, έστω, στον Τύπο, ή στα όργανά σας ή οπουδήποτε αλλού, γιατί πράξεις δεν βλέπουμε. Αντίθετα, μας λέτε αποσπασματικά τι φέρατε. 'Ενα νομοσχέδιο για τα τουριστικά λεωφορεία, αν δεν απατώμαι. Κι εκεί, ίσως προσθέσατε κάτι για τις προγραμματικές συμφωνίες, μάλιστα μία τροπολογία, η οποία όμως και αν ψηφίσθηκε και έγινε νόμος, δεν την εφαρμόσατε. Και οι προγραμματικές συμφωνίες τελειώνουν τώρα -σας έχουν καταγγείλλει γι' αυτό- ένα εξάμηνο έχουμε μπροστά μας κι ακόμη αυτές δεν εκτελούνται.

Μας είπατε εδώ τώρα, ότι μας φέρατε πάλι μία τροπολογία της ΔΕΗ. Και δικαίως οι συνάδελφοι ψάχνουν -έπειτα από τα τόσα που γράφονται και τόσα που κάνετε- να βρουν για ποιο λόγο ήρθε αυτή η τροπολογία ξεκάρφωτη τώρα, ενώ, όπως τόνισα, έχει ιδιοκτησιακά προβλήματα -σας το είπα και στη Διαρκή Επιτροπή- έχει εργασιακά προβλήματα και έχει και συνταξιοδοτικά προβλήματα. Δεν το είπα μόνον εγώ. Συμφώνησε μαζί μου και ο παριστάμενος στη Διαρκή Επιτροπή και προκάτοχός σας στο Υπουργείο, ο κ. Πεπονής.

Μας μιλάτε για ανταγωνιστικότητα της ΔΕΗ. Εσείς το λέτε αυτό, που έχετε πρόσφατα όλο αυτό -να μην το χαρακτηρίσω με κανένα άσχημο επίθετο- το έργο της Φλώρινας και 

Σελίδα 161 

οδηγείτε σε ανταγωνιστικότητα τη ΔΕΗ, όταν δημιουργείτε ένα έργο, που ενώ η ΔΕΗ πουλά με δεκατρείς δραχμές την κιλοβατώρα, αυτό βγάζει κόστος δεκαεπτά δραχμές την κιλοβατώρα; Και μας λέτε ότι φέρνετε εδώ τροπολογία για να κάνετε ανταγωνιστική τη ΔΕΗ με τις θυγατρικές επιχειρήσεις;

Θα μπορούσε να έλθει η τροπολογία, είπαμε, κάλλιστα, όταν θα ερχόταν η εναρμόνιση της ΔΕΗ με την απελευθέρωση της αγοράς Η.Ε., πράγμα που μας εξαγγείλατε στη Διαρκή Επιτροπή, εκτός αν άλλο στόχο είχε η παρουσίαση που μας κάνατε σ' αυτήν. Διότι μετά έγινε και η συνάντηση μεταξύ μας και δυστυχώς και λυπάμαι πολύ, κυρία Υπουργέ -το κατήγγειλα βέβαια από τον Τύπο, αλλά και με ερώτησή μου προς εσάς- μας είπατε και μας δώσατε ψεύτικες μελέτες για το κόστος της κιλοβατώρας για τη συγκεκριμένη μονάδα.

Και απορώ και ψάχνει κανείς να δει, γιατί επιμένετε τόσο πολύ, όταν αφ' ενός μεν από το ιστορικό της όλης υπόθεσης ο Πρωθυπουργός ο ίδιος είπε ενώπιον του Κοινοβουλίου, ότι αυτή η μονάδα κάνει ογδόντα δισεκατομμύρια και μαζί με τον ηλεκτρομηχανολογικό εξοπλισμό των δύο άλλων μονάδων εκατόν είκοσι πέντε δισεκατομμύρια. Αν αφαιρέσουμε τα σαράντα πέντε δισεκατομμύρια, που υπολογίζονταν εκείνες, ογδόντα δισεκατομμύρια υπολόγιζε το εργοστάσιο της Φλώρινας. Η ΔΕΗ έκανε μελέτη για εκατόν τριάντα, έχει πάει εκατόν ογδόντα και θα φθάσει τελικώς στα διακόσια δεκαπέντε δισεκατομμύρια, κάνοντας τη ΔΕΗ μία μονάδα λιγότερο ανταγωνιστική απ' ό,τι σήμερα είναι.

Και θα βοηθήσουμε την ανταγωνιστικότητά της με αυτήν την τροπολογία,που έρχεται εσπευσμένα και που τόσα πολλά προβλήματα δημιουργεί;

Τι να πούμε για τις πράξεις, τα έργα και τις ημέρες του Υπουργείου Ανάπτυξης; Γι' αυτό σας είπα. Πέστε μας μέτρα. Σας δίνεται η ευκαιρία εδώ στο Κοινοβούλιο να πείτε, "κάναμε αυτήν την αναπτυξιακή προσπάθεια, πήραμε εκείνα τα μέτρα τα αναπτυξιακά".

Σας ανέφερα: Επιχειρησιακά προγράμματα βιομηχανίας, επιχειρησιακό πρόγραμμα ενέργειας, πρωτοβουλία μικρομεσαίων επιχειρήσεων. Τι κάνατε; Δεν κάνατε δύο χρόνια, για να φέρετε τους ενδιάμεσους φορείς; Και δεν έγιναν απλοί πρωτοκολλητές και διαβιβαστές των αιτήσεων; Ουσιαστικά άχρηστο. Δύο χαμένα χρόνια. Και δεν απορροφόντουσαν για τις μικρομεσαίες επιχειρήσεις βασικοί πόροι που θα ωθούσαν προς την ανάπτυξη.

Είναι ανάγκη να έρθουμε στο Υπουργείο για να μας ενημερώσετε; Μήπως να μας ενημερώσετε, όπως μας ενημερώσατε, όταν ζητήσατε τη συνάντηση με τον Πρόεδρό μας και είδατε μαζί με το Γραμματέα της Κοινοβουλευτικής Ομάδας, την ΟΚΕ Βιομηχανίας; Και εκεί μας δώσατε ψεύτικα στοιχεία για την τιμή κιλοβατώρας της μονάδας της Φλώρινας; 'Ετσι θέλετε να μας ενημερώσετε; 

Σας κάναμε ερωτήσεις. Μας στείλατε τα αποτελέσματα του επιχειρησιακού προγράμματος βιομηχανίας και ενέργειας. 'Εχει περάσει το 50% του χρόνου και όλα αυτά τα προγράμματα είναι κάτω του 30%, είναι 27%, 26%, 13%, μηδενικές απορροφήσεις. 

ΒΙΠΕ-ΒΙΟΠΑ(;) σας το είπα προηγουμένως. Πού είναι τα νομοσχέδια; Δεν έχουν έλθει ακόμη. Πώς θα προωθήσουμε την ανάπτυξη; Δεν είναι αυτά ευθύνη δική σας; Ποια είναι η ευθύνη, το φυσικό αέριο;

Το φυσικό αέριο κωλυσιεργεί. Οδηγούμαστε ήδη στο take or pay. Μήπως το κάνετε επίτηδες, γιατί θέλετε να κάνουμε καινούριες παραχωρήσεις στους Ρώσους και τους συνεργάτες τους; Αρχίζει κανείς να βάζει υποψίες έπειτα απ' όλα αυτά που γίνονται.

Τι άλλο να πούμε; Για τους συμβούλους διαχείρισης; 'Αλλη, όζουσα και αυτή, ιστορία φίλων.

Εν πάση περιπτώσει, εγώ θα ήθελα και περιμένω από εσάς να μου πείτε για τα μέτρα που εσείς έχετε πάρει δύο χρόνια τώρα, σαν Υπουργός Ανάπτυξης, που κατευθύνονται προς την ανάπτυξη, για να δικαιολογήσετε τη μετονομασία του Υπουργείου σας σε Υπουργείο Ανάπτυξης. 

Κοντεύουν τα μεσάνυχτα. Αλλά μαύρα μεσάνυχτα νομίζω ότι έχετε εσείς, κυρία Υπουργέ, στο θέμα της ανάπτυξης.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Από την όλη συζήτηση νομίζω ότι επιβεβαιώνεται η άποψή μας, πως η απλούστευση των διαδικασιών για την ίδρυση και λειτουργία βιομηχανικών και βιοτεχνικών δραστηριοτήτων αποτελεί το πρόσχημα για το πέρασμα άλλων πιο βασικών ζητημάτων. Και αυτά είναι το άρθρο 21 για τον Οργανισμό Ανασυγκρότησης Επιχειρήσεων, το άρθρο 22 για τη διακίνηση πετρελαιοειδών, το άρθρο 23 που αφορά τη ΔΕΗ, καθώς και η τροπολογία για το φυσικό αέριο. Σε αυτά εστιάζεται το κύριο πρόβλημα του νομοσχεδίου.

Οι άλλοι τομείς της οικονομίας που, με την απλούστευση των διαδικασιών, επιδιώκει το σχέδιο νόμου να ενισχυθούν, νομίζω ότι δεν έχουν μεγάλα περιθώρια να αναπτυχθούν.

Εκεί που υπάρχει μεγάλο ενδιαφέρον και συμφέρον είναι οι τομείς αυτοί, τους οποίους το σχέδιο νόμου βασικά επιδιώκει να προωθήσει.

Επίσης, εκείνο που μπορεί να διαπιστώσει κανείς, όχι μόνο από τη συζήτηση του σχεδίου νόμου που συζητούμε, αλλά περιοδεύοντας και ολόκληρη τη χώρα σε διάφορες περιοχές, είναι πως ενώ γίνεται πολύς λόγος για σχεδιασμό ανάπτυξης, πουθενά δεν υπάρχει ένας τέτοιος σχεδιασμός σε οποιονδήποτε νομό, σε οποιαδήποτε περιφέρεια. 'Ετσι, όταν συζητάει κανείς με τη νομαρχιακή αυτοδιοίκηση, με τους άλλους φορείς, αν ξέρουν αν υπάρχει ένα σχέδιο ανάπτυξης ενός νομού, μίας περιφέρειας, που υποτάσσεται σ' έναν γενικότερο σχεδιασμό, κανείς δεν είναι σε θέση να απαντήσει συγκεκριμένα.

Πολύ περισσότερο, δεν υπάρχει σχεδιασμός για την ανάπτυξη κάποιων τομέων της οικονομίας, της βιομηχανίας κ.λπ. Και είναι φυσικό να μην μπορεί να υπάρξει τέτοιος σχεδιασμός μέσα στα πλαίσια της Ευρωπαϊκής 'Ενωσης.

Η ίδια η κυρία Υπουργός σε κάποιο σημείο, απαντώντας για τις θυγατρικές της ΔΕΗ, αναφέρθηκε ότι χρειάζεται να συμμετέχει η ΔΕΗ σε θυγατρικές που είναι ιδιωτικές, έτσι που να μπορεί να έχει τις ενισχύσεις από την Ευρωπαϊκή 'Ενωση, η οποία δε δίνει αυτές τις ενισχύσεις σε δημόσιες επιχειρήσεις.

Τέλος, θα ήθελα να αναφερθώ σε αυτό που είπε ο Κοινοβουλευτικός Εκπρόσωπος του ΠΑ.ΣΟ.Κ., ότι όταν ασκεί κριτική η Νέα Δημοκρατία, σε πολλές περιπτώσεις τοποθετείται και ασκεί κριτική από τα αριστερά.

Πώς να μην το κάνει αυτό η Νέα Δημοκρατία, όταν το ΠΑ.ΣΟ.Κ. έχει υπερφαλαγγίσει τη Νέα Δημοκρατία από τα δεξιά; 'Εχει καλύψει όλο το ζωτικό της χώρο. Της έχει πάρει το βούτυρο. Και δεν της έχει πάρει μόνο το βούτυρο, αλλά θα έλεγε κανείς ότι της έχει πάρει και το μέλι πάνω από τη φέτα και δεν της έχει αφήσει κανένα περιθώριο από την πολιτική την οποία θα ήθελε να ασκήσει. Τη νεοφιλελεύθερη αυτή πολιτική την ασκεί βασικά και κύρια η Νέα Δημοκρατία.

Επειδή κατά τη συζήτηση χρησιμοποιήθηκαν διάφοροι χαρακτηρισμοί, θα ήθελα να πω, ότι θεωρώ λάθος να χρησιμοποιούνται χαρακτηρισμοί από οποιονδήποτε. 

Κατά την άποψή μου οι χαρακτηρισμοί εκφράζουν αδυναμία. 'Ολοι έχουμε το δικαίωμα να ασκούμε κριτική με επιχειρήματα. Πολλές φορές τα επιχειρήματα μπορεί να είναι αυστηρά. Μπορεί ακόμα να χρησιμοποιούμε πολιτική στη συζήτηση, δε θεωρώ όμως ότι είναι σωστό να χρησιμοποιούνται εδώ μέσα στη Βουλή χαρακτηρισμοί, προκειμένου να αντικρούσουν τις θέσεις και τις απόψεις των συναδέλφων από τις διάφορες πολιτικές δυνάμεις.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Κύριε Πρόεδρε, θα ξεκινήσω με μια διαπίστωση -και θέλω να με πιστέψετε- η οποία με λυπεί βαθύτατα.

Θα ήθελα να υπερασπιστώ και το κύρος και την αξιοπιστία του πολιτικού κόσμου, λέγοντας στους συναδέλφους μου εν επαγγέλματι δημοσιογράφους, ότι οι πολιτικοί είναι αξιόπιστοι, ότι, εν πάση περιπτώσει, και εάν υπάρχουν μερικές αδυναμίες,

Σελίδα 162 

θα πρέπει και αυτές ακόμα να συνεκτιμηθούν για το ρόλο που παίζουν και με τις ιστορικές ισορροπίες που κατά καιρούς υπάρχουν.

Λυπάμαι, γιατί διαπιστώνω μετά από δέκα μήνες στο Κοινοβούλιο, μετά από όλα όσα άκουσα σήμερα με τον αλαζονικό και άκρως αυταρχικό τρόπο με τον οποίο αναφέρθηκε η κ. Παπανδρέου, ότι τελικώς οι δημοσιογράφοι για τα θέματα τα οποία έχουν θιγεί από το σύνολο των δημοσιογράφων, έχουν δικαιωθεί. Και δεν περίμενα ποτέ, ειλικρινά σας λέω, να άκουγα από έναν άνθρωπο, τον οποίο γνωρίζω από τα παλιά -εγώ από ενέργεια μπορεί να μην έχω ιδέα και βέβαια δε γνωρίζω και δεν είναι κακό, κανένας μας δεν τα γνωρίζει όλα- με έναν τρόπο επιθετικό που δεν αρμόζει και δεν πρέπει ούτε στο πολιτικό πρόσωπο ούτε στο κοινωνικό πρόσωπο, να με επικρίνει και ως δημοσιογράφο, λέγοντας ότι εγώ κατασκευάζω σενάρια.

Από τους εναπομείναντες συναδέλφους στην Αίθουσα, από τους περισσότερους έχω πάρει συνεντεύξεις. 'Εχω κατά καιρούς προσεγγίσει γεγονότα και τα έχω καταγράψει -έχω πάρει συνέντευξη και από την κ. Παπανδρέου ακόμα- και είναι σε θέση όλοι να πουν, εάν επιτέλεσα τα επαγγελματικά μου καθήκοντα με το ύφος και το ήθος που έπρεπε και πρέπει και αρμόζει στο λειτούργημα.

Επειδή, λοιπόν, μου μίλησε για σενάρια, θα ρωτήσω ευθέως την κυρία Υπουργό. Είναι σενάριο οι δηλώσεις του μέλους του ΠΑ.ΣΟ.Κ. και μέλους του Εκτελεστικού Γραφείου κ. Γιάννη Σουλαδάκη, ότι όποιος γνωρίζει το αντικείμενό του τον στέλνουν στο σπίτι του; Η αναφορά είναι άμεση και έχει σχέση με τα διαπλεκόμενα.

Είναι αλήθεια ή όχι ότι εσείς προχθές σε συνέντευξή σας στην "ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ" δηλώσατε ότι περιμένετε και επόμενο χτύπημα και αφήσατε να εννοηθούν εμμέσως -και αμέσως έχετε αναφερθεί στο παρελθόν-στα περίφημα διαπλεκόμενα. Τι περισσότερο είπα εγώ στη Βουλή; Είπα ότι υπάρχουν διαπλεκόμενα και ότι πρέπει να υπάρξει επιτέλους η διαχωριστική γραμμή ανάμεσα στους επιχειρηματίες και τους πολιτικούς.

Πείτε μου παρακαλώ πολύ, είναι σενάριο η δήλωση του επιχειρηματία κ. Κόκκαλη, ότι έχει έρθει πια καιρός να μην ασχοληθείτε με τα καζίνο, αλλά να ασχοληθείτε με την ανάπτυξη; Τη δήλωση αυτή εγώ την έχω κάνει;

Είναι σενάριο ότι εσείς απαντήσατε στον κ. Κόκκαλη, λέγοντας ότι εσείς δίνετε λόγο μόνο στον Πρωθυπουργό και ότι αν θέλει να ασχοληθεί με την πολιτική, ας ασχοληθεί με αυτή;Εν τέλει είναι...

ΠΡΟΕΔΡΕΥΩΝ (Παναγιώτης Σγουρίδης): Επί του νομοσχεδίου, κύριε Δημαρά.

ΙΩΑΝΝΗΣ ΔΗΜΑΡΑΣ: Κύριε Πρόεδρε, επιτρέψτε μου να πω, ότι συζητώντας για το νομοσχέδιο ανέκυψαν πολλά ζητήματα και οι περισσότεροι εκ των συναδέλφων τοποθετήθηκαν σε προβληματισμούς γενικότερου ενδιαφέροντος και, εν πάση περιπτώσει, το νομοσχέδιο, όπως τουλάχιστον προσεγγίστηκε και από την κυρία Υπουργό, αλλά και από το σύνολο των συναδέλφων...

ΠΡΟΕΔΡΕΥΩΝ (Παναγιώτης Σγουρίδης): Δεν έχουμε επερώτηση.

ΙΩΑΝΝΗΣ ΔΗΜΑΡΑΣ: Θα μου επιτρέψετε.

ΠΡΟΕΔΡΕΥΩΝ (Παναγιώτης Σγουρίδης): Συνεχίστε.

ΙΩΑΝΝΗΣ ΔΗΜΑΡΑΣ: Ασχολήθηκαν, λοιπόν, με τα διαπλεκόμενα και τα μεγάλα οικονομικά συμφέροντα. Ο συνάδελφός μου του Κ.Κ.Ε. πριν από λίγο μίλησε για αυτό, ευθέως.

Επομένως, γιατί δεν μου επιτρέπετε να προσεγγίσω και να εστιάσω την προσοχή μου σε αυτό το τεράστιο θέμα; Είναι σενάριο ότι τα δελτία ειδήσεων στις 20.30' απόψε, κυρία Υπουργέ, αναφέρθηκαν στη συμφωνία του Ντεμιρέλ με τον κ. Σημίτη; Θα είναι σενάριο αύριο, όταν ακούσετε όλα όσα ακολουθούν μετά από αυτήν τη συμφωνία, και από συναδέλφους σας; Αυτό που σας λέω δεν είναι ούτε προφητεία ούτε σενάριο. Θα το δείτε αύριο. Και επειδή θα έχουμε τη δυνατότητα να συζητήσουμε στη συνέχεια για τα άρθρα του νομοσχεδίου, θα έχω και εγώ τη δυνατότητα να πάρω τα Πρακτικά και την απάντηση σας, να πάρετε και εσείς τα δικά μου, για να δείτε και εσείς τι είπα όταν αναφέρθηκα στα διαπλεκόμενα και όταν είπα, ότι κακώς ο κ. Κόκκαλης και ο οποιοσδήποτε επιχειρηματίας δίνει συμβουλές σε ένα Υπουργό και ότι είναι καιρός, επιτέλους, η πολιτική να διαχωρίσει τα όριά της από τους επιχειρηματίες.

Δυστυχώς, ο ελληνικός λαός δεν πληροφορείται πια από τα δρώμενα στη Βουλή. ' Εχετε μεγάλη ευθύνη και εσείς γι' αυτό.

Τελειώνω λέγοντας το εξής, για να σας φρεσκάρω τη μνήμη. Εγώ στη ζωή μου, κυρία Παπανδρέου, δεν είχα ποτέ δοτή εξουσία.Εσείς την είχατε και δικός σας ήταν ο εκ δεξιών υφιστάμενός σας, όταν ήσασταν Επίτροπος στην Ευρωπαϊκή 'Ενωση, ο κ. Αναστασάκος σημερινός συνεταίρος του κ. Κόκκαλη. Γι' αυτά να μιλήσετε.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κυρία Υπουργέ.

'Αρθρο 66 του Κανονισμού "τρόπος αγορεύσεων", παράγραφος 8 :"Ο αγορητής δεν μπορεί να απομακρύνεται από το υπό συζήτηση θέμα. Διαφορετικά, ο Πρόεδρος τον καλεί να επανέλθει σ' αυτό. Αν δε συμμορφωθεί, ο Πρόεδρος τον προειδοποιεί και εφ' όσον δε συμμορφωθεί, ο Πρόεδρος του αφαιρεί το λόγο. Αν και μετά τη νέα αυτή επισήμανση ο αγορητής δεν επανέλθει στο θέμα, τότε ο Πρόεδρος επανέρχεται και του αφαιρεί το λόγο βιαίως."

'Οπως καταλαβαίνετε, κύριοι συνάδελφοι, κάποια στιγμή θα πρέπει να μάθουμε μέσα σ' αυτήν την Αίθουσα να κάνουμε διάλογο. Δεν ξέρω πώς εξελίχθηκε η συζήτηση, αλλά θα πρέπει να καταλάβουμε ότι θα πρέπει να συζητάμε επί των νομοσχεδίων. Υπάρχουν ημέρες όπου γίνεται Κοινοβουλευτικός 'Ελεγχος. Στον Κοινοβουλευτικό 'Ελεγχο υπάρχουν διαφορετικά πράγματα.

Θα ξεκινήσω από εσάς, κυρία Υπουργέ. Θα σας δώσω το λόγο, αλλά θα παρακαλέσω πολύ, να είσαστε επί του θέματος.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, πρέπει να απαντήσω, γιατί τέθηκε και θέμα προσωπικό.

ΠΡΟΕΔΡΕΥΩΝ (Παναγιώτης Σγουρίδης): Στο προσωπικό θέμα σας να απαντήσετε, αλλά σε θέματα που δεν έχουν σχέση με το νομοσχέδιο, θα σας αφαιρέσω το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Ο κ. Δημαράς είπε προηγουμένως για σενάρια και τα επιβεβαίωσε πλήρως. Δεν είναι απλά σενάρια, είναι αθλιότητες, κύριε Δημαρά, διότι ο κ. Αναστασάκος δεν υπήρξε ποτέ συνεργάτης μου στην Ευρωπαϊκή 'Ενωση. 'Εχω κάνει μήνυση και γι' αυτό με τον κ. Αναστασάκο, γιατί πλανάται αυτό που υπονοείτε και το γνωρίζετε πολύ καλά. Ρωτάω: Μήνυση έχω κάνει, ολοσέλιδη διάψευση έχει υπάρξει στην ίδια την εφημερίδα και θα το διαβάσετε στη συνέντευξή μου εφ' όσον αναφερθήκατε στη συνέντευξή μου της Κυριακής. Με ποιον τρόπο τελικά θα πρέπει να σας πείσουμε, εκτός και αν η πολιτική σας είναι απλώς να δηλητηριάζετε τη ζωή την πολιτική αυτού του τόπου;

Κύριε Σαλαγκούδη, σας είπα, πολύ ευχαρίστως να έλθετε να σας ενημερώσω για όλα όσα έχουν γίνει στο Υπουργείο Ανάπτυξης. Το ίδιο σας είχαμε πει, ότι μπορείτε να πάτε στη ΔΕΗ, να ενημερωθείτε πλήρως για όλα τα θέματα που αφορούν τη μονάδα της Φλώρινας. 'Ισως θα πρέπει να μην ξεχνάτε ότι υπάρχει διακρατική συμφωνία, η οποία έχει ψηφισθεί από την ελληνική Βουλή και με την ψήφο της Νέας Δημοκρατίας.

ΓΕΩΡΓΙΟΣ ΣΑΛΑΓΚΟΥΔΗΣ: Για ογδόντα δισεκατομμύρια.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Για την ίδρυση της μονάδας.

ΓΕΩΡΓΙΟΣ ΣΑΛΑΓΚΟΥΔΗΣ: Για ογδόντα δισεκατομμύρια.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Η σύμβαση αυτή θα έρθει στη Βουλή, διότι είναι υποχρεωτικό να έλθει στη Βουλή. Η Βουλή έδωσε την εντολή στη ΔΕΗ να κάνει τη μονάδα αυτή, και η Βουλή θα πρέπει να κρίνει αν η σύμβαση αυτή είναι συμφέρουσα ή όχι. 

'Εχετε εκεί όλη τη δυνατότητα, εφ' όσον έχετε ενημερωθεί 

Σελίδα 163 

πλήρως, γιατί μέχρι τώρα από ό,τι γνωρίζω δεν έχετε πάει στη ΔΕΗ, ούτε σε εμένα έχετε έλθει να ζητήσετε πλήρη στοιχεία...

ΓΕΩΡΓΙΟΣ ΣΑΛΑΓΚΟΥΔΗΣ: 'Εχω όλα τα στοιχεία.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σαλαγκούδη.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Τα στοιχεία θα δοθούν στην ελληνική Βουλή και θα παρακαλούσα να μη δίνετε ψευδή στοιχεία σε σχέση με το κόστος. Και τα στοιχεία που σας εδόθησαν είναι τα σωστά στοιχεία. Αυτά προέρχονται από όλες τις διευθύνσεις της ΔΕΗ, από αξιόλογα στελέχη της ΔΕΗ, πολλά από τα οποία θεωρώ ότι θα τα βρείτε αξιόλογα. 'Ομως για τη σύμβαση της ΔΕΗ θα συζητήσουμε στη Βουλή και εκεί η Βουλή θα αποφασίσει για τη σύμβαση.

Νομίζω, κύριε Πρόεδρε, όπως είπα και στην αρχή, πως είναι ένα πολύ σημαντικό νομοσχέδιο για τον εκσυγχρονισμο των διαδικασιών αδειοδότησης και λειτουργίας των βιομηχανιών και βιοτεχνιών και υπάρχει και το δεύτερο μέρος με σημαντικά θέματα, τα οποία πρέπει να ρυθμισθούν για να προωθηθεί η αναπτυξιακή διαδικασία στη χώρα μας.

'Εγινε σήμερα μία συζήτηση, ας πούμε επί της αρχής του νομοσχεδίου. Θα γίνει και μία συζήτηση επί των άρθρων και θα δοθούν απαντήσεις σε συγκεκριμένα θέματα, είτε που ετέθησαν σήμερα είτε που θα τεθούν σε συγκεκριμένα άρθρα. Εγώ το θεωρώ ένα νομοσχέδιο πολύ σημαντικό, και το πρώτο και το δεύτερο μέρος. Και στη Διαρκή Επιτροπή έγινε μία ουσιαστική συζήτηση και δέχθηκα διάφορες προτάσεις, όχι γιατί δε γνώριζα το νομοσχέδιο, κύριε Σαλαγκούδη, αλλά γιατί πιστεύω πάντα, ότι η συμμετοχή των Βουλευτών είναι απαραίτητη στην τελική διαμόρφωση του νομοσχεδίου και κάνατε ορισμένες προτάσεις, τις οποίες θεώρησα ότι το βελτιώνουν. Και τις αποδέχθηκα, όπως και από άλλους συναδέλφους. Και κατά τη διάρκεια του νομοσχεδίου, αν γίνουν προτάσεις που θεωρώ ότι πράγματι βελτιώνουν ακόμη περαιτέρω το νομοσχέδιο, πολύ ευχαρίστως να τις συζητήσουμε. Είμαι ανοικτή να κάνω δεκτές προτάσεις που θα έχετε. Αλλά προτάσεις πράγματι που στοχεύουν στο να βελτιώσουμε αυτήν τη διαδικασία, η οποία είναι πολύ σημαντική για πολλά θέματα που αφορούν χιλιάδες επενδυτές στη χώρα μας. Και αν ρωτήσετε όλους αυτούς τους επενδυτές, κύριε Σαλαγκούδη, θα δείτε ότι το Υπουργείο Ανάπτυξης τους έχει βοηθήσει σημαντικά.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.

Κύριε Πρόεδρε, δύο θέματα νομίζω ότι πρέπει να απαντηθούν και αυτό ζητάει η πλευρά της Νέας Δημοκρατίας. Το ένα είναι σε ό,τι αφορά τον πανηγυρικό τρόπο με τον οποίο ύστερα από ενημέρωση που είχε η κυρία Υπουργός για τη συμφωνία η οποία έγινε σήμερα στη Μαδρίτη, η πλευρά της Νέας Δημοκρατίας, τουλάχιστον, αυτήν την ώρα έχει να κάνει δύο επισημάνσεις. Πρώτον, δε χρειάζονται πανηγυρισμοί για τη συμφωνία αυτονοήτων πραγμάτων.

ΠΡΟΕΔΡΕΥΩΝ (Παναγιώτης Σγουρίδης): Επί του θέματος, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, με συγχωρείτε πάρα πολύ. Παρακολουθήσατε την τοποθέτηση της κυρίας Υπουργού επ' αυτού του θέματος; Θα υπάρξει απάντηση από την Αντιπολίτευση ή όχι;

ΠΡΟΕΔΡΕΥΩΝ (Παναγιώτης Σγουρίδης): Η απάντηση εδόθη, ότι θα τη δείτε με προσοχή.

ΔΗΜΗΤΡΙΟΣ ΣΙΟΥΦΑΣ: Σας παρακαλώ πάρα πολύ, δεν μπορείτε να καθοδηγήσετε την ομιλία μου.

Ξέρω, κύριε Πρόεδρε, ότι πάντοτε ενοχλείσθε όταν ο ομιλών παίρνει το λόγο. Δεν είναι άλλωστε η πρώτη φορά. Επαναλαμβάνω, δε χρειάζονται πανηγυρισμοί για τη συμφωνία των αυτονοήτων. 'Ομως υπάρχουν και μεγάλα ερωτηματικά, στα οποία εκτιμώ ότι με την επιστροφή του ο Πρωθυπουργός από τη Μαδρίτη θα δώσει απαντήσεις, όπως π.χ. η φράση εκείνη που αναφέρεται σε ζωτικά συμφέροντα. 'Ομως δεν είναι το θέμα μας αυτήν τη στιγμή, γιατί είναι αναμφίβολο από την πλευρά της Νέας Δημοκρατίας ότι πρέπει να υπάρξει εξομάλυνση των ελληνοτουρκικών σχέσεων αλλά πάντοτε με κατοχύρωση των κυριαρχικών και εδαφικών δικαιωμάτων της πατρίδας μας στα πλαίσια των Διεθνών Συνθηκών και του Διεθνούς Δικαίου. Αυτά σε ό,τι αφορά τον πανηγυρικό τρόπο με τον οποίο τοποθετήθηκε η κυρία Υπουργός.

Σε ό,τι αφορά το θέμα της συμφωνίας για το εργοστάσιο παραγωγής ηλεκτρικού ρεύματος στη Φλώρινα, η θέση της Νέας Δημοκρατίας είναι, ότι το εργοστάσιο πρέπει να γίνει εκεί. 'Οσο για τα άλλα ζητήματα και τα ερωτηματικά που έχουν τεθεί, εκτιμούμε ότι όταν θα φέρετε τη συμφωνία στην Εθνική Αντιπροσωπεία για να την κυρώσετε θα δώσετε τις δέουσες και επιβαλλόμενες εξηγήσεις και όχι απλά με την ευκαιρία αυτής της συζήτησης που έχει αφορμή το άρθρο 23.

Τέλος, δεν μπορώ να συμφωνήσω με το γεγονός ότι υποχρεούσθε να φέρετε τη σύμβαση αυτή εδώ. Θέλω να επισημάνω, ότι ο πρώτος Αντιπρόεδρος της Βουλής τοποθετήθηκε πλατιά γύρω απ' αυτό το θέμα, ότι δεν μπορούν αυτού του είδους οι συμβάσεις ορισμένες φορές να μετατρέπουν τη Βουλή σε πλυντήριο άλλων ευθυνών.

Επίσης, κύριε Πρόεδρε, για την όλη ιστορία και για την πολλαπλή χρήση του δικαιώματος λόγου που έχει ως Υπουργός η κ. Παπανδρέου, την τελευταία φορά υπήρξε αρκετά προσγειωμένη και προσεκτική, προφανώς γιατί αντελήφθη, ότι η αρχή της τοποθέτησης ήταν και αντικοινοβουλευτική και δεν συνέβαλε καθόλου στο να επικρατήσει κλίμα πραγματικού διαλόγου για τα θέματα που διαπραγματεύεται το νομοσχέδιο.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου "'Ιδρυση και λειτουργία βιομηχανικών και βιοτεχνικών δραστηριοτήτων και άλλες διατάξεις".

Ερωτάται το Τμήμα, γίνεται δεκτό το νομοσχέδιο επί της αρχής;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το νομοσχέδιο έγινε δεκτό επί της αρχής κατά πλειοψηφία.

Κύριοι συνάδελφοι, δέχεσθε να λύσουμε τη συνεδρίαση σ'αυτό το σημείο;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Τμήματος και ώρα 23.35', λύεται η συνεδρίαση για αύριο ημέρα Τετάρτη, 9 Ιουλίου 1997 και ώρα 10.00', με αντικείμενο εργασιών του Τμήματος νομοθετική εργασία: Συνέχιση της συζήτησης επί των άρθρων και του συνόλου του νομοσχεδίου του Υπουργείου Ανάπτυξης "'Ιδρυση και λειτουργία βιομηχανικών και βιοτεχνικών δραστηριοτήτων και άλλες διατάξεις".


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 


Σελίδα 164 
