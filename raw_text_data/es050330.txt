ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΜΑ’

Τετάρτη 30 Μαρτίου 2005

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Ιστιαίας, σελ.
3. Ειδική Ημερήσια Διάταξη:
Συζήτηση και λήψη απόφασης για τις αιτήσεις άρσης ασυλίας των Βουλευτών κ. Δ. Τσιαμάκη και Ι. Παρασκευά, σελ.
4. Επί του Κανονισμού, σελ.
5. Επί Προσωπικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 31 Μαρτίου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Ανάπτυξης: «’Ελεγχος της διακίνησης και αποθήκευσης πετρελαιοειδών προϊόντων-Ρύθμιση θεμάτων του Υπουργείου Ανάπτυξης», σελ.



ΟΜΙΛΗΤΕΣ
Α. Επί του Κανονισμού:
ΒΕΝΙΖΕΛΟΣ Ε., σελ.
ΓΚΑΤΖΗΣ Ν., σελ.
ΣΟΥΡΛΑΣ Γ., σελ.
ΤΡΑΓΑΚΗΣ Ι., σελ.

Β. Επί Προσωπικού θέματος:
ΒΕΝΙΖΕΛΟΣ Ε., σελ.
ΠΟΛΥΔΩΡΑΣ Β., σελ.
ΣΟΥΡΛΑΣ Γ., σελ.

Γ. Επί του σχεδίου νόμου του Υπουργείου Ανάπτυξης:
ΑΝΔΡΙΑΝΟΠΟΥΛΟΣ Α., σελ.
ΒΑΡΒΙΤΣΙΩΤΗΣ Μ., σελ.
ΒΑΣΙΛΕΙΟΥ Γ., σελ.
ΒΕΝΙΖΕΛΟΣ Ε., σελ.
ΒΕΡΕΛΗΣ Χ., σελ.
ΓΚΑΤΖΗΣ Ν., σελ.
ΚΑΣΤΑΝΙΔΗΣ Χ., σελ.
ΚΕΓΚΕΡΟΓΛΟΥ Β., σελ.
ΚΟΥΣΕΛΑΣ Δ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΛΑΚΙΩΤAKΗΣ Ι., σελ.
ΠΟΛΥΔΩΡΑΣ Β., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΤΣΟΧΑΤΖΟΠΟΥΛΟΣ Α., σελ.
ΧΡΙΣΤΟΔΟΥΛΑΚΗΣ Ν., σελ.

     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΜΑ΄
     Τετάρτη 30 Μαρτίου 2005
     ----------
     Αθήνα, σήμερα στις 30 Μαρτίου 2005, ημέρα Τετάρτη και ώρα 11.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29/3/2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΜ΄ συνεδριάσεώς του, της Τρίτης 29 Μαρτίου 2005 σε ό,τι αφορά την ψήφιση στο σύνολο των σχεδίων νόμων:
     1.  «Ίδρυση και λειτουργία Εμπορευματικών Κέντρων και άλλες διατάξεις».
     2.  «Κύρωση του Πρόσθετου Πρωτοκόλλου μετά του Πρακτικού Διόρθωσης αυτού, στη Συμφωνία μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος, ιδιαίτερα των οργανωμένων μορφών του».)
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Δημοσθένη Τσιαμάκη, Βουλευτή Ευρυτανίας, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Νομάρχης και Φορείς του Νομού Φθιώτιδας υποβάλλουν προτάσεις τους για τους όρους ενίσχυσης της παραγωγής ελαιολάδου.
    2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Ιωάννης Στραγάλης, αναφέρεται στο θέμα της εκμετάλλευσης, από ιδιώτες ακινήτων του Δημοσίου.
    3)  Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Φίλων του σιδηροδρόμου Νομού Φθιώτιδας, ζητεί την οικονομική επιχορήγηση των δραστηριοτήτων του.
    4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Υπάτης ζητεί να συμπεριληφθούν τα ξενοδοχεία της περιοχής του, στην ανακοίνωση της Ομοσπονδίας του Ράλι Ακρόπολης 2005.
    5) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ  κατέθεσε αναφορά με την οποία το Περιφερειακό Τμήμα Καρδίτσας της Πανελλήνιας ’Ενωσης Αναπληρωτών  Εκπαιδευτικών ζητεί τη θέσπιση του πίνακα των αναπληρωτών - ωρομισθίων εκπαιδευτικών με 30μηνη πραγματική προϋπηρεσία.
    6) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται σε οικονομικά προβλήματα των επιθεωρητών τροφίμων του ΕΦΕΤ Θεσσαλίας, με αποτέλεσμα των αποχή τους από τις εργασίες ελέγχων των τροφίμων.
    7) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατάθεσε αναφορά με την οποία ο Δήμος Βούλας και Πολίτες της ευρύτερης περιοχής ζητούν την 24ωρη λειτουργία του Τμήματος Επειγόντων Περιστατικών του Γενικού  Περιφερειακού Νοσοκομείου Ασκληπιείου Βούλας.
    8) Οι Βουλευτές Β΄ Αθηνών και Α’ Θεσσαλονίκης κ. ΦΩΤΗΣ ΚΟΥΒΕΛΗΣ και κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία το Επιμελητήριο Λέσβου διαμαρτύρεται για τη διεύρυνσή του ωραρίου λειτουργίας των καταστημάτων.
    9) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η ’Ενωση Γονέων και Κηδεμόνων των μαθητών του Δήμου Αχαρνών ζητεί τη ικανοποίηση αιτημάτων της σχετικά με τη φύλαξη των σχολικών συγκροτημάτων που πολλές φορές έχουν παρατηρηθεί κλοπές.
    10) Ο Βουλευτής Περιφέρειας Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η ’Ενωση Γονέων Δήμου Βούλας ζητεί να αντιμετωπισθεί κατά προτεραιότητα το πρόβλημα της έλλειψης χώρων για την Παιδεία, τον Αθλητισμό και τον Πολιτισμό στο Δήμο.
    11) Οι Βουλευτές Β΄ Αθηνών και Α’ Θεσσαλονίκης κ. ΙΩΑΝΝΗΣ ΔΡΑΓΑΣΑΚΗΣ και η κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία Αναπληρωτές και ωρομίσθιοι καθηγητές του Πίνακα Δ΄ Πληροφορικής διαμαρτύρονται για τον αποκλεισμό  των καθηγητών του Πίνακα Δ’ Πληροφορικής από το διαγωνισμό των καθηγητών του ΑΣΕΠ και για τη φημολογούμενη κατάργηση του Πίνακα Δ΄.
    12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αντινομάρχης Μαγνησίας ζητεί τη χρηματοδότηση των λειτουργικών εξόδων του φιλανθρωπικού σωματείου «Ελληνική Μέριμνα». 
    13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων ΙΚΑ-ΤΕΒΕ-ΤΣΑ- Εμπόρων Νομού Μαγνησίας ζητεί να μην ανατεθεί σε ιδιώτες, η διαχείριση της κινητής και ακίνητης περιουσίας των ασφαλιστικών ταμείων.
    14) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Δήμος Ωλένης Ηλείας ζητεί την ίδρυση Αστυνομικού Τμήματος εντός των διοικητικών του ορίων.
    15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα στο οποίο ζητείται η κατασκευή οδικών έργων στο Νομό Λασιθίου.
    16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ιερά Μητρόπολης Πέτρας και Χερσονήσου Νεάπολης Κρήτης ζητεί τη διάσωση και συντήρηση του κτηρίου του παλαιού επισκοπείου στη Φουρνή Νεάπολης.
    17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης ζητεί τη χρηματοδότηση της διάσωσης και επισκευής διατηρητέου κτιρίου της περιοχής του.
    18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ζητεί να υλοποιηθεί η απόφαση του ΣτΕ στο θέμα της πρόσληψης δικηγόρου στο ΤΑΠ-ΟΤΕ.
    19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Γεωτεχνικοί Επιστημονικοί και Επαγγελματικοί Φορείς, υποβάλλουν προτάσεις τους για την αξιοποίηση των Ολυμπιακών έργων.
    20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η 13η Εφορεία Βυζαντινών Αρχαιοτήτων ζητεί να απομακρυνθεί ο βοσκός από την Ιερά Μονή Ξερών Ξύλων και να κατασκευάσει νέο ποιμνιοστάσιο σε θέση μη ορατή από τη Μονή.
    21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο καταγγέλλεται πως η Ιερά Μονή Ξερών Ξύλων στη Νεάπολη Λασιθίου,  έχει καταστεί ποιμνιοστάσιο.
    22) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η ’Ενωση Ξενοδόχων Σκιάθου ζητεί την αλλαγή των όρων έγκρισης για την κατασκευή κολυμβητικών δεξαμενών στη νήσο Σκιάθο.
    23) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία Κάτοικοι Γλαφύρων Νομού Μαγνησίας ζητούν την άμεση απομάκρυνση του πεδίου βολής από την περιοχή τους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4769/4-11-2004 ερώτηση των Βουλευτών κυρίων Βασιλείου Οικονόμου, Μιχάλη Καρχιμάκη, Ευσταθίου Κουτμερίδη, Λεωνίδα Γρηγοράκο, Κων/νου Σπηλιόπουλο και Απόστολου Τζοχατζόπουλου δόθηκε με το υπ’ αριθμ. Φ900α/4291/7579/12-11-04 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 4769/04-11-2004 Ερώτησης, που κατέθεσαν οι Βουλευτές κ.κ. Βασίλης Οικονόμου Μιχάλης Καρχιμάκης, Ευστάθιος Κουτμερίδης, Λεωνίδας Γρηγοράκος, Κώστας Σπηλιόπουλος και Aπόστολος Τσοχατζόπουλος με θέμα τη συμμετοχή της Λήμνου στη Νατοϊκή Άσκηση AIMING FIST 2004, σας γνωρίζουμε τα ακόλουθα:
     Κατά τη διάρκεια της άσκησης «AIMING FIST 2004» (AF 04), η νήσος Λήμνος συμμετείχε στην εκτέλεση της άσκησης κατόπιν οδηγιών του ΓΕΕΘΑ προς το CAOC 7, γεγονός το οποίο εκφράζει την πάγια Εθνική θέση της χώρας μας για το καθεστώς της νήσου.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     2. Στην με αριθμό 4788/4-11-04 ερώτηση των Βουλευτών κυρίων Παναγιώτου Κοσιώνη και Γεωργίου Χουρμουζιάδη δόθηκε με το υπ’ αριθμ. 125578/ΙΗ/22-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4788/4-11-2004, την οποία κατέθεσαν οι Βουλευτές κ.κ. Παν. Κοσιώνης και Γ. Χουρμουζιάδης, και η οποία αναφέρεται στο εκπαιδευτικό προσωπικό της Πρωτοβάθμιας και Δευτεροβάθμιας Εκπαίδευσης Ν. Αχαΐας, σας γνωρίζουμε τα ακόλουθα:
     Στο Νομό Αχαΐας το σχολικό έτος 2004-2005 δεν πραγματοποιήθηκαν μεταθέσεις δασκάλων και. νηπιαγωγών στην Α/θμια Εκπαίδευση και ως εκ τούτου δεν πραγματοποιήθηκαν. διορισμοί. Διορίστηκε μόνο μία νηπιαγωγός (πολύτεκνη).
     Για την κάλυψη των λειτουργικών κενών προσλήφθηκαν στην Α/θμια Εκπ/ση Ν. Αχαΐας ως προσωρινοί αναπληρωτές 142 Δάσκαλοι, 37 Νηπιαγωγοί και 16 Αγγλικής Γλώσσας. Όσον αφορά στο Δημοτικό Σχολείο Λουσικών Δήμου Ωλενίας, σας γνωρίζουμε ότι όπως μας ενημέρωσε η Διεύθυνση Πρωτοβάθμιας Εκπ/σης Ν. Αχαΐας, το Δημοτικό Σχολείο του Δήμου Ωλενίας είναι 6/θέσιο, φοιτούν σ’ αυτό 76 μαθητές και υπηρετούν 5 δάσκαλοι και 1 Διευθυντής.
     Σχετικά με το κενό του δασκάλου που έχει προκύψει έχει ήδη καλυφθεί από εκπαιδευτικό που προσλήφθηκε κατά τις τελευταίες προσλήψεις προσωρινών αναπληρωτών δασκάλων.
     Στη Δ/θμια Εκπ/ση στο Ν. Αχαΐας διορίστηκαν εβδομήντα έξι (76) μόνιμοι εκπαιδευτικοί από όλους τους κλάδους.
     Μετά τους μόνιμους διορισμούς για την κάλυψη των λειτουργικών κενών προσλήφθηκαν στη Δ/θμια Εκπ/ση εκατόν τριάντα οκτώ (138) αναπληρωτές εκπαιδευτικοί όλων των κλάδων.
     Επιπλέον με την αριθμ. 93776/Δ2/9-9-2004 Υπουργική Απόφαση έγινε η επαναπρόσληψη για το διδακτικό έτος 2004-2005 των προσωρινών αναπληρωτών του κλάδου ΠΕ11 για το πρόγραμμα Ολυμπιακής Εκπαίδευσης.
     Όσο αφορά στο Γυμνάσιο Ριόλου, σας γνωρίζουμε ότι σύμφωνα με πρόσφατη ενημέρωση της αρμόδιας Διεύθυνσης του ΥΠ.Ε.Π.Θ., έχουν καλυφθεί τα λειτουργικά κενά.
     Σε περίπτωση δημιουργίας άλλων κενών, το ΥΠ.Ε.Π.Θ. θα μεριμνήσει για την άμεση κάλυψη αυτών και την εύρυθμη λειτουργία των σχολείων της Α/θμιας και Δ/θμιας Εκπ/σης Ν. Αχαΐας
     Ο Υφυπουργός
     ΓΕΩΡΓΙΟΣ ΚΑΛΟΣ»
     3. Στην με αριθμό 4546/29-10-04 ερώτηση των Βουλευτών κυρίων Ευάγγελου Παπαχρήστου, Αντωνίας Αντωνίου, Χρήστου Αηδόνη, Αγγελικής Γκερέκου, Απόστολου Κατσιφάρα, Θάνου Μωραΐτη, Μανώλη Όθωνα και Αικατερίνης Περλεπέ-Σηφουνάκη δόθηκε με το υπ’ αριθμ. 828/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Β. Παπαχρήστος, Α. Αντωνίου, Χ. Αηδόνης, Α. Γκερέκου, Α. Κατσιφάρας, Θ. Μωραΐτης Μ. Όθωνας, Α. Περλεπέ-Σηφουνάκη, Β. Έξαρχος, σας πληροφορούμε τα εξής:
     Τα εισαγόμενα μοσχάρια, τα οποία σε πολλές περιπτώσεις εισάγονται από επιχειρήσεις οικογενειακού τύπου, παραμένουν στη χώρα μας για πάχυνση για μεγάλο χρονικό διάστημα, όπου εκτρέφονται σε Ελληνικό περιβάλλον με ζωοτροφές εγχώριας προέλευσης.
     Σύμφωνα με την Κοινοτική Τελωνειακή Νομοθεσία, η καταγωγή των κρεάτων προσδιορίζεται ανάλογα με το είδος του ζώου και το χρόνο παραμονής του στη χώρα μας, οπότε ειδικά για τα μοσχάρια που προορίζονται για πάχυνση και ο χρόνος παραμονής τους είναι μεγάλος, όταν σφάζονται, σφραγίζονται με σφραγίδα Ε 133 και θεωρούνται ως προερχόμενα από χώρα της Ε.Ε.
     Στην επισήμανση του κρέατος των ζώων αυτών, όμως, η αναγνώριση του ζώου και ιδιαίτερα της χώρας γέννησής τoυ, γίνεται δυνατή από την αναγραφή στην ετικέτα του κρέατος, του κωδικού αναγνώρισης του ζώου όπου υπάρχουν τα δύο πρώτα γράμματα που χαρακτηρίζουν τη χώρα (κοινοτική ή τρίτη χώρα) καταγωγής του ζώου.
     Όταν προορίζονται για άμεση σφαγή, σφραγίζονται με σφραγίδα χρώματος καστανού, ως εισαγόμενα.
     Για τα εισαγόμενα προϊόντα που εντοπίζεται ότι προωθούνται ως Ελληνικά οι αρμόδιες Υπηρεσίες του Υπουργείου Αγροτικής Ανάπτυξης και Τροφίμων σε συνεργασία με το ΣΔΟΕ του Υπουργείου Οικονομίας και Οικονομικών, παραπέμπει τους υπευθύνους, σύμφωνα με τις κείμενες διατάξεις, ώστε να υπάρξουν οι αντίστοιχες κυρώσεις στους υπευθύνους.
     Σημειώνεται ότι σε όλα τα αγροτικά προϊόντα, τα οποία εισάγονται στη χώρα μας από τρίτες χώρες, κατά το στάδιο της εισαγωγής, πραγματοποιούνται έλεγχοι, όπως προβλέπουν οι Κοινοτικοί Κανονισμοί και οι εθνικές διατάξεις, οι οποίοι εξασφαλίζουν τη συμμόρφωση των προϊόντων με τις εμπορικές ποιοτικές προδιαγραφές. Στις αναφερόμενες εμπορικές προδιαγραφές περιλαμβάνεται, μεταξύ των άλλων και η αναγραφή στη σήμανση της χώρας προέλευσης των εισαγόμενων προϊόντων, ώστε το καταναλωτικό κοινό να γνωρίζει τη χώρα προέλευσης του προϊόντος που αγοράζει.
     Σε περίπτωση που δεν τηρούνται οι όροι των εν λόγω Κοινοτικών Κανονισμών και εθνικών διατάξεων, επιβάλλονται οι προβλεπόμενες κυρώσεις.
     Ο Υφυπουργός
     Α. ΚΟΝΤΟΣ»
     4. Στην με αριθμό 4721/3-11-04 ερώτηση των Βουλευτών κυρίων Μιχάλη Καρχιμάκη, Μανώλη Σκουλάκη και Μανώλη Όθωνα δόθηκε με το υπ’ αριθμ. Φ900α/4289/7555/12-11-2004 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 4721/03-11-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Μανώλης Σκουλάκης και Μανώλης Όθωνας με θέμα το ατύχημα με αεροσκάφος της 115 Π.Μ., σας γνωρίζουμε τα ακόλουθα:
     Η ασφάλεια πτήσεων και εδάφους είναι δομημένη σύμφωνα με τα διεθνή πρότυπα. Με σκοπό την πρόληψη των ατυχημάτων στην Π.Α., κάθε ατύχημα διερευνάται από ειδικά εξουσιοδοτημένη για το σκοπό αυτό επιτροπή διερεύνησης. Η διαπίστωση των αιτιών του συγκεκριμένου ατυχήματος θα λάβει χώρα μετά την ολοκλήρωση της διενεργούμενης διερεύνησης κατά την οποία εκτός των άλλων εξετάζεται η παρεχόμενη εκπαίδευση, η πιστοποίηση και η αξιολόγηση του εμπλεκομένου προσωπικού.
     Έχει επανέλθει ως Μόνιμος εξ εφεδρείας μόνο ένας αξιωματικός ο οποίος τοποθετήθηκε στο Γραφείο Ενημέρωσης Πληρωμάτων και ο οποίος δεν εμπλέκεται στο ατύχημα.
     Επιπλέον, δεν μετατέθηκε κανένας Ιπτάμενος Αξιωματικός, ενώ αντίθετα ενισχύθηκε η μονάδα με δεκατρείς (13) Ιπτάμενους Αξιωματικούς. Από τις άλλες ειδικότητες μετατέθηκαν δεκαπέντε (15) στελέχη διαφόρων βαθμών και τοποθετήθηκαν είκοσι επτά (27) ίσης και μεγαλύτερης εμπειρίας.
     Οι αξιωματικοί που ασκούν διοίκηση έχουν θητεία στις αναφερόμενες θέσιις πέραν του ενός έτους, έχουν την απαιτούμενη εκπαίδευση, διαθέτουν την προβλεπόμενη εμπειρία, καθώς επίσης έχουν υπηρετήσει ιεραρχικά σε όλες τις προβλεπόμενες θέσεις και καθήκοντα κατά τη βαθμολογική τους εξέλιξη. Η πτητική εμπειρία των Ιπταμένων Αξιωματικών κυμαίνεται από 2.600 έως 4.200 ώρες, ανάλογα με το βαθμό και τα χρόνια υπηρεσίας τους. Επισημαίνεται ότι ο Διοικητής της ΜΣΒ έχει διατελέσει δύο (2) έτη σε καθήκοντα Αρχιμηχανικού Μοίρας F-16 και δύο (2) έτη στις Η.Π.Α. ως σύνδεσμος της Π.Α. για την παρακολούθηση των αεροκινητήρων των F-16.
     Τέλος, η εναλλαγή και τοποθέτηση των στελεχών σε διάφορα καθήκοντα, όπως αυτά του Διοικητή Μοίρας F-16, είναι φυσικό επακόλουθο ιεραρχικής ροής προσωπικού με γνώμονα τη βαθμολογική του εξέλιξη και τη συμπλήρωση των απαιτούμενων για προαγωγή τυπικών προσόντων.
     Από τα παραπάνω γίνεται αντιληπτή τόσον η ποιοτική όσον και η ποσοτική ενίσχυση της 115 ΠΜ σε ανθρώπινο δυναμικό.
     Τέλος, η καταστροφολογία των κ.κ Συναδέλφων παραπέμπει μόνο στο παρελθόν και όχι στην νέα διακυβέρνηση, η οποία προσπαθεί να επαναφέρει τα πράγματα στην σωστή κατάσταση, μετά από χρόνιες, δυσμενείς για τη διαθεσιμότητα και εκπαίδευση Π.Α αγκυλώσεις.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     5. Στην με αριθμό 5100/12-11-04 ερώτηση του Βουλευτή κ. Αθανασίου Αλευρά δόθηκε με το υπ’ αριθμ. 129727-ΙΗ/23-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5100/12.11.2004, την οποία κατέθεσε ο Βουλευτής κ. Νάσος Αλευράς, σας γνωρίζουμε τα ακόλουθα:
     Σύμφωνα με τις διατάξεις του άρθρου 12 παρ. 2α του Ν. 2083/92 «Στα ΠΜΣ γίνονται δεκτοί πτυχιούχοι Α.Ε.Ι. της ημεδαπής ή ομοταγών αναγνωρισμένων ιδρυμάτων της αλλοδαπής». Στο ίδιο άρθρο αναφέρεται ότι «Η Γ.Σ.Ε.Σ. του οικείου Τμήματος καθορίζει με απόφασή της τις λεπτομέρειες εφαρμογής των κριτηρίων αυτών....» Με βάση τα ανωτέρω, ορισμένα τμήματα δέχονται πτυχιούχους Παν/μίων του εξωτερικού με προσκόμιση αποδεικτικού υποβολής αίτησης για αναγνώριση στο ΔΙΚΑΤΣΑ και όχι της ίδιας της πράξης αναγνώρισης.
     Επισημαίνουμε ότι η αναδιοργάνωση του ΔΙΚΑΤΣΑ έχει ήδη αρχίσει με τη συγκρότηση του νέου Διοικητικού Συμβουλίου του και επίκειται κατάθεση σχεδίου νόμου για την αναδιάρθρωσή του, το οποίο ήδη δόθηκε στη δημοσιότητα και εστάλη στα Ιδρύματα για τις δικές τους προτάσεις, με σκοπό η χρονοβόρα διαδικασία αναγνώρισης τίτλων σπουδών Α.Ε.Ι. της αλλοδαπής να απλουστευθεί και να συντομευθεί σημαντικά, ώστε να εκλείψει εφεξής η ταλαιπωρία των ενδιαφερομένων.
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
     6. Στην με αριθμό 4682/2-11-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 485/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σε θέματα αρμοδιότητάς του ΥΠΕΧΩΔΕ ότι κατά το έτος 1985 ανατέθηκε και εγκρίθηκε μελέτη με τίτλο: «Τεχνικοοικονομική μελέτη δημιουργίας λιμανιού εξυπηρέτησης Ευβοίας-Βοιωτίας» ενώ σύμφωνα με πληροφορίες του Λιμενικού Ταμείου Χαλκίδας κατά το έτος 1996 προωθήθηκε λεπτομερέστερη σύνταξη οικονομοτεχνικής μελέτης σκοπιμότητας μεταφοράς και λειτουργίας των εγκαταστάσεων λιμένος Χαλκίδας στη θέση του όρμου Μεγάλου Βαθέος Αυλίδος, η οποία μέχρι σήμερα δεν έχει εγκριθεί.
     Στον πρόσφατο δε επαναπροσδιορισμό των λιμενικών υποδομών, δεν είχε προβλεφθεί παρέμβαση για το νέο λιμένα Χαλκίδας.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     7. Στην με αριθμό 4866/5-11-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 507/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι τα αντικείμενα που θίγονται στην ερώτησή του ανήκουν στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης και αντιμετωπίζονται δια της Περιφέρειας και της οικείας Νομαρχιακής Αυτοδιοίκησης στα πλαίσια των κατ’ έτος διατιθεμένων πιστώσεων.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     8. Στην με αριθμό 3948/8-10-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 834/17-11-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής Κ. Μ. Στρατάκης, σας διαβιβάζουμε συνημμένα το με αριθ. πρωτ. 3974/10-11-04 έγγραφο του Ειδικού Γραμματέα του Γ΄ ΚΠΣ, για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 4476/26-10-04 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. 393/18-11-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 4476/26-10-2004 εγγράφου σας, με το οποίο μας διαβιβάστηκε ερώτηση της Βουλευτού κας Α. Ξηροτύρη Αικατερινάρη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Όπως είναι γνωστό, η Ελλάδα είναι μία παραδοσιακά ναυτιλιακή χώρα και μία μεγάλη ναυτιλιακή δύναμη. Λόγω της γεωγραφικής της μορφολογίας στην οποία περιλαμβάνεται μία εκτεταμένη θαλάσσια περιοχή με μεγάλο αριθμό νησιών και μεγάλη έκταση ακτών και της σημασίας που αποδίδεται στον τουρισμό, η μόνη πολιτική επιλογή είναι να επιδιώκει με συνέπεια και τη μέγιστη δυνατή υπευθυνότητα την προστασία του θαλασσίου περιβάλλοντος σε συνδυασμό με την ποιοτική λειτουργία της ναυτιλιακής δραστηριότητας.
     Στο πλαίσιο αυτό, η χώρα μας υποστηρίζει σταθερά την εφαρμογή της σχετικής με την προστασία του θαλασσίου περιβάλλοντος νομοθεσίας, τη λήψη μέτρων για την πρόληψη των θαλασσίων ρυπάνσεων και την ανάγκη για αποθάρρυνση και τιμωρία εκείνων που με πρόθεση ή ενδεχόμενο δόλο παραβιάζουν τη διεθνή νομοθεσία που αφορά στην απόρριψη ρυπογόνων ουσιών στη θάλασσα.
     2. Μεταξύ των θεμάτων που απασχόλησαν το Συμβούλιο Υπουργών Δικαιοσύνης και Εσωτερικών Υποθέσεων της Ε.Ε. που συνεδρίασε στο Λουξεμβούργο στις 25 και 26 Οκτωβρίου 2004, ήταν και η προώθηση της Απόφασης-Πλαίσιο για την ενίσχυση του ποινικού πλαισίου καταστολής της ρύπανσης από πλοία.
     3. Η Ελλάδα, η Μάλτα και η Κύπρος εξέφρασαν επιφυλάξεις στο κείμενο της Απόφασης-Πλαίσιο, καθόσον το υπό προώθηση νομικό πλαίσιο έρχεται σε αντίθεση με τις προβλέψεις της Διεθνούς Σύμβασης «MARPOL 73/78» αναφορικά με την θέσπιση κυρώσεων (ποινικών και διοικητικών) για αδικήματα ρύπανσης από πλοία, ενώ παράλληλα εισάγει καθεστώς δυσμενέστερης μεταχείρισης για τα πλοία σημαίας κρατών-μελών της Ε.Ε. Επιπλέον δεν καθορίζει ανώτατο όριο (οροφή) στις προτεινόμενες χρηματικές ποινές και πρόστιμα.
     4. Παράλληλα, τονίστηκε ότι πιθανή υιοθέτηση της εν λόγω Απόφασης-Πλαίσιο θα αποτελούσε αντικίνητρο για την απασχόληση σε κοινοτικά πλοία και την προσέλκυση νέων στο ναυτικό επάγγελμα και θα είχε ως αποτέλεσμα την απαξίωση της ναυτιλίας στην Ε.Ε. καθώς οι κοινοτικοί πλοιοκτήτες θα οδηγούνταν σε υποστολή της κοινοτικής σημαίας από τα πλοία τους. Επίσης, σημειώθηκε ότι η επίτευξη πολιτικής συμφωνίας επί της Απόφασης Πλαίσιο θεωρείται επί του παρόντος άκαιρη, καθόσον δεν έχουν ακόμα οριστικοποιηθεί οι συζητήσεις επί του συναφούς κειμένου Πρότασης Οδηγίας, για την οποία εκκρεμεί η Β΄ ανάγνωση στο Ευρωπαϊκό Κοινοβούλιο στο πλαίσιο της διαδικασίας συναπόφασης.
     Ως εκ τούτου, οι ανωτέρω χώρες δήλωσαν ότι δεν μπορούν να αποδεχθούν την προωθούμενη από την Προεδρία διαδικασία αποδοχής της Απόφασης Πλαίσιο.
     5. Πέραν των ανωτέρω, το ΥΕΝ είναι και παραμένει σταθερά προσηλωμένο στην εξασφάλιση, μεταξύ άλλων, της προστασίας του θαλασσίου περιβάλλοντος με τη λήψη σειράς κατάλληλων, αποτελεσματικών και αποτρεπτικών μέτρων και πρωτοβουλιών, τόσο σε εθνικό όσο και σε ευρωπαϊκό και διεθνές επίπεδο, που ενισχύουν την ναυτιλία ως δραστηριότητα αλλά παράλληλα ενθαρρύνουν και την εισαγωγή νέων στο ναυτικό επάγγελμα. Η προστασία του εκτεταμένου θαλασσίου περιβάλλοντος της χώρας μας συμβάλλει και θα συνεχίσει να συμβάλλει τα μέγιστα στην στήριξη του τουρισμού και της ναυτιλίας ως δραστηριότητες, στις οποίες στηρίζεται η οικονομία της χώρας.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     10. Στην με αριθμό 4449/25-10-04 ερώτηση του Βουλευτή κ. Αναστασίου Χωρέμη δόθηκε με το υπ’ αριθμ. Β-1480/17-11-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 4449/25-10-2004 που κατέθεσε στη Βουλή ο Βουλευτής κ. Τάσος Χωρέμης , σχετικά με την κατασκευή σιδηροδρομικής γραμμής Κορίνθου- Κιάτου, σύμφωνα και με το με αριθμό 77698/10-11-2004 έγγραφο του Οργανισμού Σιδηροδρόμων Ελλάδος Α.Ε., σας πληροφορούμε τα πιο κάτω:
     1. Τα έργα που κατασκευάζονται πληρούν απολύτως τους κανόνες ασφαλείας .Ειδικά όσον αφορά τις σιδ/κές ή οδικές γέφυρες, που γίνονται πάνω από ρέματα ή ποτάμια, αυτές έχουν σχεδιαστεί μετά από πλήρη υδραυλική μελέτη και μετά από την έγκριση της Νομαρχίας Κορίνθου ,κατασκευάζονται δε όλα τα απαραίτητα έργα για την αποχέτευση των ομβρίων υδάτων.
     2. Κατασκευάζεται το απαραίτητο κάθετο και παράπλευρο οδικό δίκτυο καθώς και οι απαραίτητες οδικές ανισόπεδες διαβάσεις και πεζοδιαβάσεις ούτως ώστε να εξασφαλίζεται άνετη σύνδεση των δύο πλευρών εκατέρωθεν της σιδ/κής γραμμής. Συγκεκριμένα σε μια σιδ/κή γραμμή 21χλμ κατασκευάζονται 23 ανισόπεδες οδικές διαβάσεις και πεζοδιαβάσεις και συνολικό παράπλευρο ή κάθετο οδικό δίκτυο 26 περίπου χλμ.
     3. Οι θέσεις, που προβλέπονται στον σιδ/κό σταθμό του Κιάτου είναι 110 θέσεις αυτοκινήτων 56 μοτοποδηλάτων, 6 τουριστικών λεωφορείων, 2 αστικών λεωφορείων και 6 ταξί. Οι ως άνω θέσεις κρίνονται επαρκείς για τη λειτουργία του σταθμού, αν όμως προκύψει στο μέλλον ανάγκη αύξησης του αριθμού των θέσεων στάθμευσης έχει προβλεφθεί χώρος για την κατασκευή επιπλέον 50 τουλάχιστον θέσεων.
     4. Όσον αφορά στην παραχώρηση στην Νομαρχιακή Αυτοδιοίκηση της παλαιάς σιδηροδρομικής γραμμής ή άλλων χώρων ιδιοκτησίας ΟΣΕ, σύμφωνα με το ν. 26711/98 (άρθρο 6 παρ. 1), ο ΟΣΕ δεν δύναται να παραχωρεί ιδιοκτησία του άνευ ανταλλάγματος, (όπως αντιπαροχή, ανταλλαγή, αυτοχρημαδότηση ή με οποιοδήποτε άλλο πρόσφορο τρόπο).
     Στο πλαίσιο αυτό ο ΟΣΕ θα συζητήσει με τη Νομαρχιακή Αυτοδιοίκηση την τύχη της παλαιάς σιδηροδρομικής γραμμής, όταν αυτή πάψει να λειτουργεί.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     11. Στην με αριθμό 4497/26-10-04 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 2/59631/9-11-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της υπ΄ αριθμ. 4497/26-10-2004 ερώτησης που κατέθεσε ο Βουλευτής κ. Παναγιώτης Αντωνακόπουλος σχετικά με το ανωτέρω θέμα, σας γνωρίζουμε ότι με την αριθμ. πρωτ. 2/60132/0020/2-11-2004 κοινή απόφαση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας, τα ποσά των εισοδηματικών ορίων με βάση τα οποία καταβάλλεται η εισοδηματική ενίσχυση στις οικογένειες ορεινών και μειονεκτικών περιοχών αυξάνονται από 1.500 ευρώ σε 1.700 ευρώ και από 2.200 ευρώ σε 2.500 ευρώ.
     Ο Υφυπουργός
     ΠΕΤΡΟΣ ΔΟΥΚΑΣ»
     12. Στην με αριθμό 4366/21-10-04 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. ΠΛΟ/374/11-11-04 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Θ. Μωραΐτη με αρ. προ 4366/21-10-04, σας διαβιβάζουμε το Π.426/436/20-10-04 έγγραφο της Ελληνικής Επιτροπής Ατομικής Ενέργειας, με το οποίο δίνονται τα ζητούμενα στοιχεία.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     13. Στην με αριθμό 4310/20-10-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 8460/12-11-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ.4310/2004 ερώτηση, που κατατέθηκε στη Βουλή από το Βουλευτή κ. Α. Μακρυπίδη, σχετικά με την καταβολή από τον ΟΑΕΔ οφειλομένων αποδοχών στους εργαζόμενους της επιχείρησης FLORA Α.Ε. στο Αγρίνιο, σας πληροφορούμε τα εξής:
     Με το άρθρο 16 του ν. 1836/89 συστάθηκε στα πλαίσια του ΟΑΕΔ ο «Λογαριασμός προστασίας εργαζομένων από την αφερεγγυότητα του εργοδότη». Σύμφωνα με την παρ. 4 του άρθρου 16 του ν. 1836/89 εκδόθηκε το Π.Δ. 1/1990, που ρύθμιζε τις λεπτομέρειες λειτουργίας του Λογαριασμού Αφερεγγυότητας.
     Με τις διατάξεις του άρθρου 44 του ν. 2648/98, αντικαταστάθηκαν οι παρ. 4 και 5 του άρθρου 16 του ν. 1836/89, οι οποίες αφορούν την καταβολή οφειλομένων αποδοχών σε περίπτωση αφερεγγυότητας του εργοδότη. Σύμφωνα δε με την παρ. 4 του άρθρου 44 του ν. 2648/98 εκδόθηκε το Π.Δ. 151/1999 και προς τον σκοπό συμμορφώσεως της Ελληνικής νομοθεσίας προς την οδηγία 80/987/ΕΟΚ, που ρυθμίζει τις λεπτομέρειες λειτουργίας και διαχείρισης του Λογαριασμού Αφερεγγυότητας.
     Το άρθρο πρώτο του Π.Δ. 151/1999 αναφέρει:
     Σκοπός του Λογαριασμού προστασίας εργαζομένων από την αφερεγγυότητα του εργοδότη είναι η πληρωμή ανεξόφλητων, λόγω αφερεγγυότητας του εργοδότη, αποδοχών μέχρι τριών (3) μηνών, που προέρχονται από σύμβαση ή σχέση εξαρτημένης εργασίας, και εμπίπτουν στο χρονικό διάστημα έξι (6) μηνών, που προηγείται της υποβολής της αιτήσεως ή της δηλώσεως για κήρυξη της πτώχευσης, εφόσον εκδοθεί απόφαση που κηρύσσει τον εργοδότη σε πτώχευση, ή από τη δημοσίευση της προβλεπόμενης, από τη νομοθεσία ιδιωτικής ασφάλισης υπουργικής απόφασης περί ασφαλιστικής εκκαθάρισης, ή από τη δημοσίευση της απόφασης, με την οποία τίθεται σε εκκαθάριση ο εργοδότης.
     Αφερέγγυος εργοδότης σύμφωνα με το άρθρο 44 του ν. 2648/98, είναι:
     α) το φυσικό ή νομικό πρόσωπο που περιέρχεται σε κατάσταση παύσεως ή αναστολής των πληρωμών του και κηρύσσεται σε πτώχευση με απόφαση του αρμοδίου δικαστηρίου. Αν η επιχείρηση αυτού του εργοδότη συνεχίζει να λειτουργεί παρά την κήρυξη σε πτώχευση, τότε ο εργοδότης δεν θεωρείται αφερέγγυος,
     β) επιχείρηση (προβληματική) που υποβάλλεται στην ειδική εκκαθάριση των άρθρων 9 του ν. 1386/1983, 46 του ν. 1892/1990, και 14 του ν. 2000/1991, όπως ισχύουν,
     γ) Ασφαλιστική επιχείρηση, της οποίας η άδεια λειτουργίας ανακλήθηκε με απόφαση του αρμόδιου Υπουργού, λόγω παράβασης διατάξεων της ασφαλιστικής νομοθεσίας και τίθεται σε ασφαλιστική εκκαθάριση (αναγκαστική) σύμφωνα με το άρθρο 12 α του Ν.Δ. 400/1970 όπως ισχύει,
     δ) Κάθε εργοδότης, φυσικό ή νομικό πρόσωπο, που η επιχείρησή του τέθηκε, ύστερα από προβλεπόμενη από το νόμο διαδικασία, σε εκκαθάριση με σκοπό την ικανοποίηση των απαιτήσεων των δανειστών του και με αποτέλεσμα τη λύση των σχέσεων εργασίας με τους μισθωτούς του.
     Σύμφωνα με τα παραπάνω, δικαιούχοι των παροχών λόγω αφερεγγυότητας του εργοδότη είναι οι εργαζόμενοι: α) επιχείρησης που κηρύχθηκε σε πτώχευση μετά από δικαστική απόφαση, ή β) επιχείρησης που τέθηκε σε εκκαθάριση ή γ) επιχείρησης (ασφαλιστικής) της οποίας ανακαλείται η άδεια λειτουργίας, λόγω παράβασης των διατάξεων της ιδιωτικής ασφαλιστικής νομοθεσίας.
     Το ύψος των παροχών αυτών δεν μπορεί σε καμία περίπτωση να υπερβεί τις αποδοχές 3 μηνών, όπως αυτές προβλέπονται από τις αντίστοιχες συλλογικές συμβάσεις εργασίας. Στην έννοια των «αποδοχών», που δύνανται να καλυφθούν από το Ταμείο Αφερεγγυότητας, εμπίπτουν πλην του (νόμιμου) μισθού του εργαζόμενου, τυχόν απλήρωτα δώρα εορτών, Πάσχα ή Χριστουγέννων και άδεια ή επίδομα αδείας, εφόσον αυτά εμπίπτουν στο κρίσιμο χρονικό διάστημα που ορίζει ο νόμος. Δεν καταβάλλεται η αποζημίωση λόγω απόλυσης, καθόσον δεν θεωρείται αποδοχές.
     Ο Οργανισμός Απασχόλησης Εργατικού Δυναμικού (Ο.Α.Ε.Δ.) υποκαθιστά τον εργοδότη στα αντίστοιχα δικαιώματα των εργαζομένων, ενώ για τις αποδοχές αυτές καταβάλλει τις ανάλογες εισφορές κοινωνικής ασφάλισης. Οι τυχόν ανεξόφλητες αποδοχές που καταβάλλονται στους δικαιούχους πρέπει να εμπίπτουν μέσα στο χρονικό διάστημα των τελευταίων έξι μηνών. Το εξάμηνο αυτό (αν πρόκειται για την επιχείρηση που πτώχευσε) έχει αφετηρία την ημερομηνία υποβολής της αίτησης ή δήλωσης για κήρυξη της επιχείρησης σε πτώχευση, ενώ για τις λοιπές περιπτώσεις έχει αφετηρία την ημερομηνία δημοσίευσης της Υπουργικής Απόφασης για την ανάκληση (αν πρόκειται για εκκαθάριση επιχείρησης).
     Με βάση τις παραπάνω ημερομηνίες, υπολογίζεται και η προθεσμία μέσα στην οποία οφείλουν οι ενδιαφερόμενοι να υποβάλλουν εγγράφως αίτηση στον Ο.Α.Ε.Δ., η οποία είναι έξι μήνες. Μετά την πάροδο της εξάμηνης προθεσμίας, το δικαίωμα για τις παροχές αυτές αποσβέννυται.
     Σχετικά με την αίτηση αυτή, επισημαίνουμε ότι, υποβάλλεται στο Υποκατάστημα του Ο.Α.Ε.Δ. που είχε την έδρα της η επιχείρηση και συνοδεύεται από ορισμένα δικαιολογητικά (βεβαίωση του συνδίκου πτώχευσης ή του εκκαθαριστή για το ύψος των απλήρωτων αποδοχών, τα ασφαλιστικά βιβλιάρια και Υπεύθυνη Δήλωση του αιτούντος). Εφόσον δεν υπάρχουν προβλήματα, ο Οργανισμός καταβάλλει κατευθείαν στο δικαιούχο ολόκληρο το ποσό που δικαιούται σύμφωνα με το νόμο. Δικαιούχοι είναι όλοι οι παρέχοντες εξαρτημένη εργασία.
     Ο ΟΑΕΔ, σε περίπτωση που οι μισθωτοί μετέρχονται το μέτρο της επίσχεσης, για μη καταβολή δεδουλευμένων από τους εργοδότες τους αποδοχών και εφόσον φυσικά συντρέχουν οι σχετικές περί την τακτική επιδότηση ανεργίας προϋποθέσεις, χορηγεί επίδομα ανεργίας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     14. Στην με αριθμό 6157/16-12-04 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 1617Β/1-2-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα ακόλουθα: Η σημασία του Εθνικού Κτηματολογίου είναι αναμφισβήτητη και αποτελεί δέσμευση της Κυβέρνησης ότι το Κτηματολόγιο θα προχωρήσει Δεδομένου ότι έχει διαπιστωθεί τόσο από τον ΟΚΧΕ και την ΚΤΗΜΑTOΛOΓΙΟ ΑΕ, που είναι οι αρμόδιοι για τη σύνταξη και την τήρηση του Εθνικού Κτηματολογίου φορείς, όσο και από άλλους εμπλεκόμενους φορείς, η αναγκαιότητα συγκεκριμένων βελτιώσεων του ισχύοντος νομοθετικού πλαισίου για τη διαδικασία κτηματογράφησης και τη λειτουργία των Κτηματολογικών Γραφείων, ευρισκόμεθα σε διαρκή επαφή με τους αρμόδιους κατά νόμο φορείς και πολύ σύντομα θα έχει ολοκληρωθεί η καταγραφή των ειδικότερων προβλημάτων που απαιτούν νομοθετική παρέμβαση, ούτως ώστε να αναληφθούν οι αναγκαίες νομοθετικές πρωτοβουλίες.
     Ο Υπουργός
     Γ. ΣΟΥΦΛΙΑΣ»
     15. Στην με αριθμό 6164/16-12-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1618Β/1-2-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ως άνω ερώτηση, θέτουμε υπόψη σας τα παρακάτω:
     Ο Νόμος 2831/00 ο οποίος τροποποίησε με την παρ. 2 του άρθρου 13, το άρθρο 16 του ΓΟΚ ΄85, προβλέπει την κατασκευή και τοποθέτηση πάνω από το κτίριο και μέσα στο ιδεατό στερεό, μόνιμων γλαστρών φυτών και γενικά εγκαταστάσεων για τη δημιουργία κήπων με τον εξοπλισμό τους. Οι ανωτέρω εγκαταστάσεις κατασκευάζονται σύμφωνα με κανονισμούς κτιριοδομικού περιεχομένου που εκδίδονται με Αποφάσεις του Υπουργού Περιβάλλοντος, Χωροταξίας και Δημοσίων Έργων, κατ' εφαρμογή του άρθρου 26 του ΓΟΚ, στα πλαίσια της βελτίωσης της ποιότητας και της αισθητικής των κτιρίων και της εξοικονόμησης ενέργειας.
     Τα τελευταία χρόνια έχουν εκπονηθεί ερευνητικά έργα, με εθνική και κοινοτική χρηματοδότηση, θεωρητικής μελέτης και μετρήσεων σε φυτεμένα δώματα (π.χ. Σχολή Πολιτικών Μηχ/κών - ΑΠΘ, Τμήμα Φυσικής - Εθνικό Καποδιστριακό Πανεπιστήμιο) και έχουν εξαχθεί σημαντικά επιστημονικά συμπεράσματα. Είναι πλέον γνωστό ότι οι φυτεμένες στέγες προφέρουν πρόσθετη μόνωση και βελτιώνουν τις κλιματικές συνθήκες στην άμεσα περιβάλλουσα περιοχή. Θα πρέπει επίσης να τονιστεί και η ιδιαίτερα σημαντική συμβολή, στο μικροκλίμα και το αστικό κλίμα, της βλάστησης στο επίπεδο κίνησης των ανθρώπων (δρόμοι, αυλές, πάρκα, κλπ).
     Η εφαρμογή τους όμως δεν μπορεί να έχει τη μορφή γενικού κανονισμού δεδομένου ότι σε παραδοσιακούς οικισμούς, ιστορικά κέντρα πόλεων δεν μπορούν να εφαρμοστούν με το ισχύον καθεστώς, ενώ χρειάζεται συναίνεση των ιδιοκτητών για την εφαρμογή τους σε δώματα υψηλών κτιρίων λόγω του κοινοχρήστου χαρακτήρα που συνήθως έχουν αυτά.
     Το ΥΠΕΧΩΔΕ στα πλαίσια της ευαισθητοποίησης και ενημέρωσης των πολιτών έχει εκδώσει τον «Οδηγό για εξοικονόμηση ενέργειας στις κατοικίες», το βιβλίο «Οικολογική κατοικία» με παραδείγματα κτιρίων που στο σχεδιασμό τους λήφθηκε υπόψη η περιβαλλοντική παράμετρος και βραβεύτηκαν στον Αρχιτεκτονικό διαγωνισμό «Αντώνης Τρίτσης» καθώς επίσης έχει χρηματοδοτήσει την έκδοση του βιβλίου «Οικολογική Δόμηση». Ανάμεσα στις διαφορετικές τεχνικές που περιγράφονται στις παραπάνω εκδόσεις γίνεται αναφορά και στις πράσινες στέγες ενώ στο βιβλίο «Οικολογική Κατοικία» περιλαμβάνεται βραβευθείσα εφαρμογή με χρήση φυτεμένης στέγης.
     Η υπ. αριθμ. 21475/4707 Κοινή Υπουργική Απόφαση (ΚΥΑ) των Υπουργών Εσωτερικών, Δημόσιας Διοίκησης & Αποκέντρωσης, Εθνικής Οικονομίας, Ανάπτυξης και Περιβάλλοντος, Χωροταξίας και Δημοσίων Έργων (ΦΕΚ 880/19.08.98) «Περιορισμός των εκπομπών διοξειδίων του άνθρακα, με τον καθορισμό μέτρων και όρων για τη βελτίωση της ενεργειακής απόδοσης των κτιρίων», αναφέρει στο Άρθρο 8, την ευθύνη των φορέων του δημοσίου και του ευρύτερου δημόσιου τομέα να αναλάβουν πρωτοβουλίες για επεμβάσεις στα κτίρια που αφορούν τη βελτίωση της συνολικής ενεργειακής τους επίδοσης.
     Στην κατηγορία των μέτρων εξοικονόμησης ενέργειας ανήκουν και αυτά που αποσκοπούν στη εξοικονόμηση ενέργειας για θέρμανση (π.χ. θερμομόνωση) και για κλιματισμό (τεχνικές μείωσης του ψυκτικού φορτίου).
     Ο Υπουργός
     Γ. ΣΟΥΦΛΙΑΣ»
     16. Στην με αριθμό 6332/28.12.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 150634/ΙΗ/24.1.05 έγγραφο από τον Υφυπουργό Εθνικής Παιδείας και Θρησκευτικών η ακόλουθη απάντηση:
     «Απαντώντας στην ερώτηση με αριθμό 6332/28-12-2004 την οποία κατέθεσε ο Βουλευτής κ. Μαν. Σοφ. Στρατάκης, σας γνωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ.30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ. ΚΠ.Σ.). 
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
     Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
     Όσον αφορά στο θέμα του αμιάντου στα σχολεία σας γνωρίζουμε ότι :
     α) Στο Π.Δ.Ε. 2004 ΣΑΕ 47/6 του Ο.Σ.Κ Α.Ε. είναι ενταγμένο έργο το οποίο αφορά στην αντικατάσταση δομικών στοιχείων από αμίαντο σε σχολικές μονάδες - κατασκευή νέων διδακτηρίων σε αντικατάσταση παλαιών προκατασκευασμένων από αμίαντο. Το έργο έχει προϋπολογισμό 30.000.000,00 ευρώ, με πίστωση 1.745.000,00 ευρώ για το 2004. Ήδη έχει δοθεί εντολή προς τον Ο.Σ.Κ Α.Ε. για την χρηματοδότηση των προβληματικών σχολείων στους Νομούς όπου υπάρχουν.
     1. Ειδικότερα για την Ν.Α Ηρακλείου ο εκτιμώμενος προϋπολογισμός για την αντικατάσταση του αμιάντου στα σχολεία του Νομού Ηρακλείου ανέρχεται στο ποσό των 800.000,00 ευρώ. Το 2004 το έργο έχει χρηματοδοτηθεί με το ποσό των 100.000,00 ευρώ.
     Η χρηματοδότηση θα συνεχισθεί το 2005 σταδιακά, σύμφωνα με την εξέλιξη του έργου της αντικατάστασης των δομικών στοιχείων εξ αμιάντου, στα εν λόγω σχολεία.
     Ο Υφυπουργός
     ΓΕΩΡΓΙΟΣ ΚΑΛΟΣ»
     17. Στην με αριθμό 6379/5.1.05 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. Β-25/24/1/05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 6379 Ι 05-01-05 που κατέθεσε στη Βουλή ο Βουλευτής κ. Κ. Καΐσερλης , σχετικά με το Αεροδρόμιο Καρπάθου, σύμφωνα και με το με αριθμ. πρωτ ΥΠΑ/Δ13/Α/1454/56/14-01-05 έγγραφο της Υπηρεσίας Πολιτικής Αεροπορίας, σας γνωστοποιούμε ότι η Μελέτη κατασκευής του νέου Αεροσταθμού, προϋπολογισμού 24.052.463 ευρώ (συμπεριλαμβανομένου του Φ.Π.Α.) διαβιβάστηκε από την Υ.Π.Α. στο Υ.ΠΕ.ΧΩ.Δ.Ε., το οποίο προχώρησε στη δημοπράτησή της.
     Η περαιτέρω διαδικασία του έργου, εγκατάσταση του Αναδόχου, έγκριση του χρονοδιαγράμματος κ.λ.π., ανήκει στην αρμοδιότητα του ΥΠΕ.ΧΩ.Δ.Ε., προς το οποίο διαβιβάζουμε την εν λόγω ερώτηση.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     18. Στην με αριθμό 6380/5.1.05 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. Β-41/24.1.05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 6380/05-01-05 που κατέθεσε στη Βουλή ο Βουλευτής κ. Κ. Kαΐσερλης, σχετικά με τον Αερολιμένα Κω "ΙΠΠΟΚΡΑΤΗΣ", σύμφωνα και με το με αριθμ. πρωτ. Υ.Π.Α./Δ13/Α/1858/63/18-01-05 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
     1. Η κατασκευή νέας πίστας υποδοχής αεροπλάνων αποτελεί αντικείμενο της εργολαβίας «Επέκταση Δαπέδου στάθμευσης α/φών στον Κρατικό Αερολιμένα Κω "Ιπποκράτης"», που εκτελείται από την Υ.Π.Α., με Ανάδοχο την εταιρεία ΤΕΧΝΙΚΗ Α ΤΕ.
     2. Ο Ανάδοχος του έργου, λόγω μη συμμορφώσεώς του με τις συμβατικές του υποχρεώσεις και ειδικότερα λόγω της μη τηρήσεως των συμβατικών προθεσμιών, έχει κηρυχθεί οριστικά έκπτωτος, κατ' εφαρμογήν των διατάξεων του άρθρου 47 του Π.Δ. 609/85.
     3. Η Υ.Π.Α. προβαίνει στην εκκαθάριση της έκπτωτης εργολαβίας, μετά την ολοκλήρωση της οποίας θα προβεί στην εκτέλεση των υπολειπόμενων προς αποπεράτωση της κατασκευής εργασιών με άλλον Ανάδοχο, σύμφωνα με τα προβλεπόμενα από την σχετική Νομοθεσία.
     4.0ι εργασίες συντηρήσεως του διαδρόμου αποτελούν αντικείμενο του έργου «Επισκευή φθορών στον διάδρομο στον Κρατικό Αερολιμένα Κω Ιπποκράτης», που υλοποιείται επίσης από την Υ.Π.Α., με Ανάδοχο την εργοληπτική εταιρεία ΑΙΑΣ Α ΤΕ.
     Η σύμβαση για την εκτέλεση του εν λόγω έργου έχει ήδη υπογραφεί και επίκειται η έναρξη εκτελέσεως των εργασιών κατασκευής του, οι οποίες προβλέπεται να αποπερατωθούν περί τα τέλη Μαΐου 2005.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     19. Στην με αριθμό 6037/14.12.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1506 Β/5.1.05 έγγραφο από τον Υπουργό Περιβάλλοντος, Χωροταξίας Δημοσίων Έργων η ακόλουθη απάντηση: 
     «Σε απάντηση του ανωτέρω σχετικού εγγράφου, σας γνωρίζουμε τα εξής:
     Η περιοχή που αναφέρεται στην ερώτηση έχει ενταχθεί εντός των ορίων του Γενικού Πολεοδομικού Σχεδίου (Γ.Π.Σ.) Ηρακλείου, όπως αυτό τροποποιήθηκε και ισχύει (ΦΕΚ 696/Δ/2003), και εμπίπτει στην πολεοδομική ενότητα 34 (Α. Ιωάννης Χωστός) στο μεγαλύτερο τμήμα της οποίας έχουν καθοριστεί χρήσεις Γενικής Κατοικίας του άρθρου 3 του από 23-2/6-3-1987 Π.Δ.(ΦΕΚ166Δ'), ενώ σε κεντροβαρικό σημείο της ενότητας και σε μικρό τμήμα αυτής έχουν καθοριστεί χρήσεις τοπικού πολεοδομικού κέντρου του άρθρου 1του παραπάνω Π.Δ.
     Σύμφωνα με το παραπάνω Γ.Π.Σ. η περιοχή προβλέπεται να ενταχθεί σε πολεοδομικό σχέδιο ύστερα από την εκπόνηση σχετικής μελέτης, την ανάθεση της οποίας ήδη προωθεί ο Δήμος Ηρακλείου, ύστερα από σχετική χρηματοδότησή του από το ΥΠΕΧΩΔΕ (Υπ. Απόφαση με α.π. 1316/15-01-2004).
     Μετά την ένταξη της περιοχής σε σχέδιο πόλεως θα μπορούν να κατασκευαστούν εκ μέρους του Δήμου, ο οποίος έχει τη σχετική αρμοδιότητα, τα απαραίτητα δίκτυα αστικής υποδομής, δηλαδή τα δίκτυα ύδρευσης, αποχέτευσης και απορροής ομβρίων καθώς και το δίκτυο οδών, πεζοδρόμων και των λοιπών κοινοχρήστων χώρων που θα προβλεφθούν από το σχέδιο αυτό.
     Το ΕΠΙΧΕΙΡΗΣΙΑΚΟ ΠΡΟΓΡΑΜΜΑ «ΠΕΡΙΒΑΛΛΟΝ» (Ε.Π.ΠΕΡ.) 2000-2006 χρηματοδοτεί από το Μέτρο 7.2 δράσεις του τομέα «Αναπλάσεις στο δομημένο περιβάλλον με καινοτόμο χαρακτήρα ή εθνική σημασία» και έργα διάθεσης και επεξεργασίας λυμάτων από το Μέτρο 6.2 «Βασικά έργα υποδομής στον τομέα της διαχείρισης των υδάτων».
     Την περίοδο αυτή στο πλαίσιο του συγκεκριμένου προγράμματος δεν υπάρχουν ανοιχτές προσκλήσεις στα προαναφερόμενα Μέτρα στο οποίο θα μπορούσε να ενταχθούν τα έργα διάθεσης και επεξεργασίας λυμάτων για την περιοχή Τρεις Βαγιές του Δήμου Ηρακλείου Κρήτης.
     Στο μέλλον, και μετά από την αναθεώρηση του Προγράμματος, η οποία αυτή τη στιγμή βρίσκεται υπό διαπραγμάτευση, είναι δυνατόν να δημοσιευθούν προσκλήσεις για τέτοιου είδους δράσεις.
     Σύμφωνα με τους κανόνες εφαρμογής του Γ΄ ΚΠΣ, και επομένως και του Ε.Π.ΠΕΡ., οι δυνητικοί τελικοί δικαιούχοι, αφού δημοσιοποιηθεί σχετική πρόσκληση, θα πρέπει να υποβάλλουν αίτηση και τεχνικό δελτίο έργου στην Υπηρεσία Διαχείρισης του Ε.Π.ΠΕΡ. προκειμένου να αξιολογηθεί η πρόταση τους, σύμφωνα με τα κριτήρια αξιολόγησης που επίσης θα αξιολογηθούν μαζί με την πρόσκληση.
     Πληροφορίες σχετικά με τις επιλεξιμότητες των Πράξεων, που υποβάλλονται προς αξιολόγηση, τη Μεθοδολογία Αξιολόγησης, τα Κριτήρια Επιλογής Πράξεων και την αντίστοιχη βαθμολογία, τα έντυπα, που είναι απαραίτητο να χρησιμοποιηθούν, τις ημερομηνίες εντός των οποίων, θα πρέπει να υπάρξει ανταπόκριση αλλά και άλλα συναφή θέματα σχετικά με την πρόσκληση που δημοσιοποιείται κάθε φορά, μπορείτε να αντλείτε από την ιστοσελίδα του ΕΠΠΕΡ στο διαδίκτυο, www.epper.qr 
     Ο Υπουργός
     Γ. ΣΟΥΦΛΙΑΣ»
     20. Στην με αριθμό 4704/3.11.04 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 59622/23.11.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κα Ε. Τσουρή, σας γνωρίζουμε κατά λόγο αρμοδιότητας του Υπουργείου μας αναφορικά με την κάλυψη των λειτουργικών αναγκών των σχολικών μονάδων του Νομού Χίου, τα ακόλουθα:
     Σύμφωνα με τα οριζόμενα στις διατάξεις της παρ. 6β΄ του άρθρου 113 του Ν.1892/1990, ποσοστό 12% των 2/3 του 20% του φόρου εισοδήματος φυσικών και νομικών προσώπων διατίθεται από το Υπουργείο μας στους πρωτοβάθμιους ΟΤΑ για την κάλυψη των λειτουργικών δαπανών των Σχολείων Πρωτοβάθμιας και Δευτεροβάθμιας εκπαίδευσης. Τα προβλεπόμενα ποσά κατανέμονται ανά Νομό, βάσει συγκεκριμένων παραμέτρων και συντελεστών που καθορίζονται με σχετική μελέτη του Υπουργείου Εθνικής Παιδείας και Θρησκευμάτων, διατίθενται δε στους πρωτοβάθμιους ΟΤΑ απευθείας με απόφαση του Υπουργού Εσωτερικών, Δημόσιας Διοίκησης και Αποκέντρωσης, σύμφωνα με τα οριζόμενα στις διατάξεις του Ν.2946/2001, μετά από πρόταση της Κεντρικής Ένωσης Δήμων και Κοινοτήτων Ελλάδος (ΚΕΔΚΕ).
     Για το έτος 2003, σύμφωνα με την αριθμ. 33689/24-7-2003 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών αναφορικά με τα κριτήρια και τη διαδικασίά κατανομής των Κεντρικών Αυτοτελών Πόρων 2003, η οποία εκδόθηκε ύστερα από πρόταση της ΚΕΔΚΕ, οι ΟΤΑ α΄ βαθμού της χώρας επιχορηγήθηκαν, για την κάλυψη των λειτουργικών δαπανών των σχολείων Πρωτοβάθμιας και Δευτεροβάθμιας Εκπαίδευσης, με ποσό ύψους 126.000.000,00 €, το οποίο ήταν αυξημένο κατά 5% έναντι του ποσού των 120.000.000,00 € που συνολικά αποδόθηκε στους ανωτέρω κατά το έτος 2002 και ποσού 111.518.708,73 € (38.000.000.000 δραχμών) το έτος 2001.
     Ειδικότερα, στους ΟΤΑ του Νομού Χίου κατανεμήθηκε από το Υπουργείο μας το έτος 2003 συνολικό ποσό 496.819,95 €, έναντι αντίστοιχων ποσών 473.161,86 € το έτος 2002 και 439.720,00 € το 2001.
     Για το τρέχον έτος, σύμφωνα με την αριθμ. 7215/4-2-2004 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών το ποσό που προσδιορίσθηκε να διατεθεί στους ΟΤΑ α΄ βαθμού της Χώρας για την κάλυψη των λειτουργικών δαπανών των σχολείων τους, στα οποία συμπεριλαμβάνονται για πρώτη φορά τα μειονοτικά σχολεία της Θράκης, σύμφωνα με οριζόμενα στις διατάξεις της παρ. 3 του άρθρου 4 του Ν. 3194/2003, ανέρχεται σε 150.000.000,00 €.
     Στους ΟΤΑ του Νομού Χίου κατανεμήθηκε για το τρέχον έτος, στα πλαίσια της παραπάνω απόφασης, ποσό 438.600,00 € έως σήμερα, έναντι του συνολικού ποσού των 584.800,00 € που έχει προγραμματισθεί να τους διατεθεί.
     Επισημαίνεται συμπληρωματικά, ότι το Υπουργείο μας ανέλαβε νομοθετική πρωτοβουλία για την κατανομή των προαναφερόμενων πιστώσεων μεταξύ των ΟΤΑ κάθε Νομού, έτσι ώστε αυτή να καταστεί ορθολογικότερη και δικαιότερη και να λαμβάνονται υπόψη παράμετροι, των οποίων είναι γνώστες οι τοπικοί φορείς (όπως η αυξομείωση του αριθμού των σχολικών μονάδων σε κάποιους ΟΤΑ λόγω της δημιουργίας νέων σχολείων ή της παύσης λειτουργίας άλλων ή η εκάστοτε διαφοροποίηση των αναγκών κάθε σχολικής μονάδας). Έτσι με τη διάταξη του άρθρου 23 του Ν. 3274/2004 (ΦΕΚ 195/Α/19-10-2004), επαναρρυθμίζεται η διαδικασία κατανομής των εν λόγω πιστώσεων και από το νέο οικονομικό έτος η διάθεση των σχετικών πιστώσεων μεταξύ των ΟΤΑ κάθε Νομού θα γίνεται ύστερα από πρόταση πενταμελούς Επιτροπής, που θα συγκροτείται με απόφαση του Γενικού Γραμματέα της οικείας Περιφέρειας και θα αποτελείται από εκπροσώπους τόσο της Κρατικής Διοίκησης όσο και των δυο βαθμών Τοπικής Αυτοδιοίκησης και ειδικότερα από:
     α) Τον προϊστάμενο της αντίστοιχης Διεύθυνσης Αυτοδιοίκησης και Αποκέντρωσης ή Τοπικής Αυτοδιοίκησης και Διοίκησης του οικείου Νομού, ως εκπρόσωπο της Περιφέρειας, που εποπτεύει τους ΟΤΑ πρώτου βαθμού, β) Δύο εκπροσώπους της Τοπικής Ένωσης Δήμων και Κοινοτήτων του Νομού, που θα ορίζονται με απόφαση του Διοικητικού Συμβουλίου της και
     γ) Τους Προϊσταμένους των αντίστοιχων Διευθύνσεων Πρωτοβάθμιας και Δευτεροβάθμιας Εκπαίδευσης της οικείας Νομαρχιακής Αυτοδιοίκησης.
     Ο Υφυπουργός
     ΑΘ. ΝΑΚΟΣ»
     21. Στην με αριθμό 6673/17.1.05 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 1145/31.1.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
     Οι υγειονομικοί έλεγχοι, κατά την εισαγωγή προϊόντων αλιείας από τρίτες χώρες, διενεργούνται σύμφωνα με το Προεδρικό Διάταγμα 120/2000. Οι διαδικασίες είναι ενιαίες για όλα τα Κράτη - Μέλη στα σημεία εισαγωγής (Σταθμοί Υγειονομικού Κτηνιατρικού Ελέγχου). Οι έλεγχοι περιλαμβάνουν:
     α) έλεγχο εγγράφων
     β) έλεγχο ταυτότητας
     γ) φυσικό έλεγχο
     δ) επίσημες δειγματοληψίες.
     Στη συνέχεια εκδίδεται κοινό κτηνιατρικό έγγραφο εισόδου το οποίο συνοδεύει το προϊόν κατά τη διακίνησή του στην Ε.Ε.
     Οι εισαγωγές αλιευτικών προϊόντων από τρίτες χώρες γίνονται σύμφωνα με την απόφαση της Επιτροπής 97/296, που περιλαμβάνει τον κατάλογο των χωρών από ης οποίες επιτρέπονται οι εισαγωγές αλιευτικών προϊόντων.
     Για κάθε τρίτη χώρα υπάρχει κατάλογος εγκεκριμένων εγκαταστάσεων, που συνεχώς ενημερώνεται από τις υπηρεσίες της Ευρωπαϊκής Επιτροπής και από τις οποίες μόνον επιτρέπεται η εισαγωγή αλιευτικών προϊόντων στα Κράτη - Μέλη.
     Για τα υπόλοιπα θέματα αρμόδιο ν’ απαντήσει είναι το Υπουργείο Ανάπτυξης, προς το οποίο κοινοποιείται το παρόν έγγραφό μας με αντίγραφο της ερώτησης.
     Ο Υπουργός
     Ε. ΜΠΑΣΙΑΚΟΣ»
     22. Στην με αριθμό 6648/14.1.05 ερώτηση του Βουλευτή κ. Θαλασσινού Θαλασσινού δόθηκε με το υπ’ αριθμ. 1143/31.1.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Θ. Θαλασσινός, σας πληροφορούμε τα εξής:
     1. Υπό τις παρούσες συνθήκες, οι εργασίες κατάρτισης δασικών χαρτών ακολουθούν το πρόγραμμα των κτηματογραφήσεων του Εθνικού Κτηματολογίου.
     Στο εν λόγω πρόγραμμα, δεν είναι ενταγμένη καμία περιοχή της νήσου Ικαρίας.
     2. Το 2001 είχε υποβληθεί πρόταση από το Υπουργείο Αγροτικής Ανάπτυξης και Τροφίμων προς το Υπουργείο Οικονομίας και Οικονομικών για ένταξη στο Γ' ΚΠΣ των εργασιών κατάρτισης δασικών χαρτών, προκειμένου να υπάρχει δυνατότητα χρηματοδότησης των εργασιών αυτών. Η εν λόγω πρόταση δεν εγκρίθηκε.
     3. Παρόλα αυτά και ύστερα από αίτημα που υποβλήθηκε στην αρμόδια υπηρεσία του Υπουργείου Αγροτικής Ανάπτυξης και Τροφίμων από τη Δ/νση Δασών Σάμου, θα δοθεί τεχνική υποστήριξη κατόπιν συνεννοήσεως και σε συνεργασία με την τοπική δασική υπηρεσία, προκειμένου να ξεκινήσουν τμηματικά οι διαδικασίες κατάρτισης των δασικών χαρτών της νήσου Ικαρίας.
     Ο Υπουργός
     Ε. ΜΠΑΣΙΑΚΟΣ»
     23. Στην με αριθμό 5259/17-11-2004 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 921/8-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε η Βουλευτής κα Α. Ξηροτύρη - Αικατερινάρη, σας διαβιβάζουμε συνημμένα το με αριθμ. πρωτ. 4334/2-12-2004 έγγραφο του Ειδικού Γραμματέα του Γ΄ ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     24. Στην με αριθμό 5244/17-11-2004 ερώτηση των Βουλευτών κυρίων Μανόλη Στρατάκη, Αθανασίου Τσούρα, Ιωάννου Μανιάτη, Παναγιώτου Αντωνακόπουλου, Χρίστου Βερελή, Βασιλείου Κεγκέρογλου, Χρήστου Πρωτόπαπα, Κωνσταντίνου Ρόβλια, Νικολάου Σαλαγιάννη, Τόνιας Αντωνίου, Ελπίδας Τσουρή και Π. Χριστοφιλοπούλου δόθηκε με το υπ’ αριθμ. Β-1628/8-12-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 5244/17-11-04, που κατέθεσαν στη Βουλή οι Βουλευτές κ.κ. Μ. Στρατάκης, Αθ. Τσoύρας, Ι. Μανιάτης, Π. Αντωνακόπουλος, Χ. Βερελής, Β. Κεγκέρογλου, Χ. Πρωτόπαπας, Κ. Pόβλιας, Ν. Σαλαγιάννης και κυρίες Τ. Αντωνίου, Ελπ. Τσουρή, Εύη Χριστοφιλοπούλου, θέτουμε υπόψη σας τα εξής:
     Το Υπ.Μ.Ε, κατά το λόγο. της αρμοδιότητάς του, συμμετέχει στο ζήτημα της οδικής ασφάλειας με τις εξής πρωτοβουλίες-δράσεις:
     1. Υπογραφή του κειμένου των συμπερασμάτων του Άτυπου Συμβουλίου Υπουργών Μεταφορών της ΕΕ. για την οδική ασφάλεια της Βερόνα. Μεταξύ των μέτρων που προβλέπονται στα συμπεράσματα του Συμβουλίου είναι τα ακόλουθα:
     Άμεση λήψη μέτρων βελτίωσης των οδικών υποδομών για την ενίσχυση της οδικής ασφάλειας, τόσο στη συντήρηση των οδών όσο και στις μελέτες και τα έργα κατασκευής νέων οδών.
     Ενημέρωση και ευαισθητοποίηση της κοινής γνώμης και παράλληλη αυστηρή εφαρμογή αστυνόμευσης σε σταθερή και διαρκή βάση. Προτεραιότητα θα δοθεί στην επιβολή χρήσης ζωνών ασφαλείας, κράνους, αποφυγή οδήγησης υπό την επήρεια αλκοόλ και υπέρβαση ορίου ταχύτητας.
     Προώθηση νέων τεχνολογικών μέσων που μακροπρόθεσμα θα αντικαταστήσουν τα συμβατικά μέτρα αστυνόμευσης, όπως κάμερες με παράλληλη προώθηση συστημάτων τηλεματικής και τη διαχείριση της οδικής κυκλοφορίας.
     Διασυνοριακή αστυνόμευση, καθώς και συνεργασία των επιμέρους διοικήσεων των κρατών-μελών της Ε.Ε στον τομέα της οδικής ασφάλειας, για την αξιοποίηση της διεθνούς εμπειρίας.
     Αναβάθμιση και πιστοποίηση των ΚΤΕΟ και των ελεγκτών τους.
     Έμφαση στην εκπαίδευση των οδηγών και των πεζών, με αφορμή σχετικών προγραμμάτων (Πάρκα Κυκλοφοριακής Αγωγής, μάθημα στα σχολεία κλπ).
     Διάθεση ενός μικρού ποσοστού των τελών κυκλοφορίας, των διοδίων, των ασφαλιστικών εισφορών και των προστίμων σε ένα ταμείο οδικής ασφάλειας, με στόχο την προώθηση βελτιώσεων άμεσης προτεραιότητας.
     Ενθάρρυνση των ασφαλιστικών εταιρειών για την εξεύρεση τρόπων αμοιβής της ασφαλούς οδήγησης και ανάδειξης της χρήσης των ασφαλών οχημάτων, πχ με σύνδεση αυξήσεων στα ασφάλιστρα με το ΣΕΣΟ.
     2. Πραγματοποίηση συσκέψεων με όλους τους εμπλεκόμενους φορείς (ομοσπονδίες φορτηγών, λεωφορείων, ταξί, δικυκλιστών, πεζών κλπ) για την καταγραφή απόψεων και τη διαμόρφωση νέων προτάσεων για την οδική ασφάλεια.
     3. Προώθηση των διαδικασιών για την «Σύνταξη του Στρατηγικού Σχεδίου για την οδική ασφάλεια στην Ελλάδα 2006-2010, με στόχο τη μείωση των νεκρών στα οδικά ατυχήματα στη χώρα μας κατά 50% έως το 2010 σε σχέση με τον αριθμό των νεκρών του 2000».
     4. Στο πλαίσιο της συνεργασίας του Υπ.Μ.Ε. με όλα τα συναρμόδια Υπουργεία για το νέο Στρατηγικό Σχέδιο για την Οδική Ασφάλεια, πραγματοποιήθηκε η πρώτη συνάντηση του Υπουργού Μ.Ε. με την Υπουργό Εθνικής Παιδείας και Θρησκευμάτων, με θέμα την ένταξη στα σχολεία δράσεων σχετικών με :την κυκλοφοριακή αγωγή.
     Κατά τη συνάντηση αυτή λήφθηκαν αποφάσεις για άμεση προώθηση των πιο κάτω συγκεκριμένων δράσεων:
     Άμεση προώθηση της διδασκαλίας της κυκλοφοριακής αγωγής υποχρεωτικά για όλους τους μαθητές των Δημοτικών Σχολείων των Νομών Αττικής, Θεσσαλονίκης, Αχαΐας και Ηρακλείου από το σχολικό έτος 2005 -2006 και των υπολοίπων νομών το σχολικό έτος 2006 - 2007.
     Διδασκαλία της κυκλοφοριακής αγωγής σε όλα τα Γυμνάσια της Χώρας με συστηματικό τρόπο στα θέματα της ελεύθερης ζώνης.
     Εισαγωγή διδασκαλίας θεωρητικής εκπαίδευσης οδήγησης στους μαθητές της Β' και Γ' Λυκείου.
     Επιμόρφωση εκπαιδευτικών για τη διδασκαλία της κυκλοφοριακής αγωγής.
     Σύνταξη κατάλληλου εκπαιδευτικού υλικού για τους μαθητές και τους εκπαιδευτικούς. 
     Καθιέρωση υποχρεωτικής επίσκεψης σε Πάρκα Κυκλοφοριακής Αγωγής (ΠΚΑ) όλων των Δημοτικών σχολείων της χώρας, από το σχολικό έτος 2005-2006. Το πρόγραμμα επισκέψεων καταρτίζεται από τις οικείες Διευθύνσεις Εκπαίδευσης σε συνεργασία με τους Δήμους που διαθέτουν ΠΚΑ.
     Σύνταξη κατάλληλου εκπαιδευτικού υλικού για την επίσκεψη των σχολείων στα ΠΚΑ. 
     Συστηματική παρακολούθηση της λειτουργίας των ΠΚΑ, με την αποστολή ειδικού εντύπου αξιολόγησης στο ΥΜΕ από τους εκπαιδευτικούς που θα τα επισκέπτονται. 
     Επιβράβευση των Δήμων που θα μεριμνούν για τη σωστή λειτουργία και συντήρηση των ΠΚΑ.
     Επιβράβευση των σχολείων που θα επιδεικνύουν ενεργή συμμετοχή στα προγράμματα κυκλοφορικής αγωγής.
     Οι οργανωμένες μεταφορές μαθητών όλων των βαθμίδων από και προς το σχολείο, καθώς και οι σχολικές εκδρομές θα πραγματοποιούνται μόνο με λεωφορεία που διαθέτουν ζώνες ασφαλείας.
     Καθορισμός ανώτατης επιτρεπομένης ηλικίας των λεωφορείων για μεταφορές μαθητών από και προς το σχολείο όπως ισχύει σήμερα και στα λοιπά λεωφορεία και στα 15 έτη για σχολικές εκδρομές.
     Καθορισμός ειδικής άδειας για τους οδηγούς των σχολικών λεωφορείων ύστερα από προηγουμένη επιμόρφωση τους και ιατρική εξέταση (ψυχοσωματική).
     5. Επίσης, στην πολιτική του ΥΠ.Μ.Ε εντάσσεται και η κατασκευή και λειτουργία σε πιλοτικό στάδιο οκτώ (8) Κέντρων Εκπαίδευσης και Εξέτασης Υποψηφίων Οδηγών (ΚΕΕΥΟ) σε αντίστοιχες Περιφέρειες της χώρας με σκοπό:
     Την εκπαίδευση και εξέταση υποψηφίων οδηγών ειδικών κατηγοριών. 
     Την μετεκπαίδευση τακτικών οδηγών.
     Τη διενέργεια ειδικών προγραμμάτων για επαγγελματίες οδηγούς.
     Την προώθηση προγραμμάτων κυκλοφοριακής αγωγής.
     Την ευαισθητοποίηση του κοινού σε ζητήματα οδικής ασφάλειας.
     Στην παρούσα φάση βρίσκεται σε εξέλιξη η υλοποίηση του ερευνητικού έργου «Σύνταξη γενικού σχεδίου για τη δημιουργία των ΚΕΕΥΟ» που ανατέθηκε σε ερευνητική ομάδα της Πολυτεχνικής Σχολής του Α.Π.Θ., στο οποίο περιλαμβάνεται:
     Ο προσδιορισμός συγκεκριμένων κριτηρίων και η αξιολόγηση βάσει αυτών, των προτεινόμενων θέσεων χωροθέτησης των ΚΕΕΥΟ.
     Η οριστικοποίηση του αρχικού πρότυπου σχεδιασμού των ΚΕΕΥΟ.
     Ο αρχιτεκτονικός σχεδιασμός της κτιριακής υποδομής.
     Η προσαρμογή του προτύπου στους επιλεγμένους χώρους (έως8) και
     Η σύνταξη προτύπων τευχών δημοπράτησης του έργου.
     Το παραπάνω έργο βρίσκεται στο στάδιο της προσαρμογής του προτύπου σχεδίου.
     6. Τέλος, αναφορικά με το 40 ερώτημα (έλεγχοι από τα ΜΚΕ) πληροφορούμε ότι :
     Κατά το διάστημα από Ιανουάριο μέχρι Αύγουστο του έτους 2004 ελέχθησαν 11723 φορτηγά αυτοκίνητα από τα οποία στα 1386 διαπιστώθηκαν παραβάσεις. Επεβλήθησαν συνολικά ποινές των οποίων το ύψος σε ευρώ ανέρχεται σε 540.772 και σε αφαίρεση πινακίδων 281 μηνών.
     Το ΥΠ.Μ.Ε επεξεργάζεται σχέδιο τροποποίηση των ν. 2800/2000 και ν. 2801/2000, ώστε να συμπεριληφθούν διατάξεις για τις περιπτώσεις κακής φόρτωσης-κατά παράβαση των ορθών τεχνικών τοποθέτησης και σύνδεσης - και με εμπορευματοκιβώτια (containers), πλέον των ήδη προβλεπόμενων για τις παραβάσεις υπερφόρτωσης.
     Στα πλαίσια της προσπάθειας του ΥΠ.Μ.Ε για τη διασφάλιση της νομιμότητας των μεταφορών και την προώθηση της οδικής ασφάλειας απεστάλη ήδη η υπ' αριθμ. 66389/7355/11-11-04 εγκύκλιος του ΥΠ.Μ.Ε (φωτοαντίγραφο της οποίας σας αποστέλλουμε), προς όλους τους Νομάρχες της χώρας για την περαιτέρω ενεργοποίηση των Μικτών Κλιμακίων και την αναβάθμιση της λειτουργίας τους.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     25. Στην με αριθμό 5231/16-11-2004 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 918/8-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Μ. Στρατάκης, σας διαβιβάζουμε συνημμένα το με αριθμ. πρωτ. 4333/2-12-2004 έγγραφο του Ειδικού Γραμματέα του Γ' ΚΠΣ για θέματα αρμοδιότητα; του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     26. Στην με αριθμό 5154/15-11-2004 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 913/8-12-2004 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Β. Κεγκέρογλου, σας διαβιβάζουμε συνημμένα το με αριθμ. πρωτ. 4330/2-12-2004 έγγραφο του Ειδικού Γραμματέα του Γ' ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     27. Στην με αριθμό 5157/15-11-2004 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 914/8-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 4331/2-12-2004 έγγραφο του Ειδικού Γραμματέα Γ' Κ.Π.Σ. σε απάντηση της ανωτέρω ερώτησης του Βουλευτή κ. Μ. Φραγκιαδουλάκη.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     28. Στην με αριθμό 5166/15-11-2004 ερώτηση των Βουλευτών κυρίων Κωνσταντίνου Ρόβλια και Άγγελου Μανωλάκη δόθηκε με το υπ’ αριθμ. 7017/4/4708/8-12-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κ. κ. Ν. Ρόβλια και Α. Μανωλάκης, σας γνωρίζουμε ότι η άστοχη ενέργεια των προηγούμενων κυβερνήσεων της διάλυσης του Σώματος της Αγροφυλακής δημιούργησε κενό στην αγροτική ασφάλεια και αρνητικές συνέπειες για τους κατοίκους της υπαίθρου. Για τους λόγους αυτούς και με στόχο την προστασία της υπαίθρου και του περιβάλλοντος, στο πρόγραμμα της Κυβέρνησης, όπως αυτό εκτέθηκε από τον Πρωθυπουργό στις προγραμματικές δηλώσεις, είναι η σύσταση Υπηρεσίας Αγροτικής Ασφάλειας και Προστασίας Περιβάλλοντος, στη θέση της παλιάς Αγροφυλακής, ώστε να καλυφθεί το υφιστάμενο κενό, να αντιμετωπισθούν αποτελεσματικότερα τα προβλήματα αγροτικής ασφάλειας που απασχολούν τον κόσμο της υπαίθρου και να παγιωθεί το αίσθημα ασφαλείας του.
     Ήδη, για το σκοπό αυτό, εκδόθηκε η 7008/1/14 από 27-9-2004 Κοινή Υπουργική Απόφαση των Υπουργών Εσωτερικών, Δημόσιας Διοίκησης και Αποκέντρωσης και Δημόσιας Τάξης με την οποία συνεστήθη και ήδη λειτουργεί, Ομάδα Διοίκησης Έργου για την εμπεριστατωμένη εξέταση και μελέτη του όλου θέματος και ειδικότερα για την επί νέας βάσεως, μελέτη και ανάλυση όλων των παραμέτρων σχετικά με την αποστολή, την οργάνωση, τη διάρθρωση, την υπαγωγή, τη διοίκηση, τη στελέχωση, τον εξοπλισμό, καθώς και την εκπαίδευση του προσωπικού της Υπηρεσίας αυτής.
     Τέλος σας πληροφορούμε ότι, για το θέμα αυτό, ενημερώθηκε η Εθνική Αντιπροσωπεία, από τον κύριο Υπουργό Δημόσιας Τάξης, την 22-11-2004, κατά τη συζήτηση της 413/15-11-2004 επίκαιρης ερώτησης, που κατέθεσε ο Βουλευτής κ. Κ. Τσιάρας. Για την ενημέρωσή σας, σας διαβιβάζουμε τα πρακτικά της ανωτέρω συζήτησης.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     29. Στην με αριθμό 5398/23-11-2004 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 941/8-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Δ. Πιπεργιάς, για τα θέματα της αρμοδιότητάς μας, σας πληροφορούμε τα εξής:
     Σύμφωνα με την αριθμ. Η.Π. 15393/2332/5-8-2002 (ΦΕΚ 1022/Β) Κοινή Απόφαση των Υπουργών Οικονομίας και Οικονομικών και Περιβάλλοντος Χωροταξίας και Δημοσίων Έργων «Κατάταξη δημοσίων και ιδιωτικών έργων και δραστηριοτήτων σε κατηγορίες σύμφωνα με το άρθρο 3 του Ν. 1650/1986 όπως αντικαταστάθηκε με το άρθρο 1 του Ν. 3010/2002 «Εναρμόνιση του Ν. 1650/86 με τις οδηγίες 97/11/ΕΕ και 96/61/ΕΕ κ.ά. (Α' 91)"», το σύνολο των εγκαταστάσεων παραγωγής ξυλοκάρβουνου (και των άλλων στερεών καυσίμων) εντάσσεται στην 3η ΥΠΟΚΑΤΗΓΟΡΙΑ της ΔΕΥΤΕΡΗΣ ΚΑΤΗΓΟΡΙΑΣ της 9ης ομάδας (ΒΙΟΜΗΧΑΝΙΚΕΣ ΕΓΚΑΤΑΣΤΑΣΕΙΣ) (α.α. 103.β) των έργων και δραστηριοτήτων για τις οποίες, σύμφωνα με την ως άνω ΚΥΑ, απαιτείται περιβαλλοντική αδειοδότηση.
     Σύμφωνα εξάλλου με την παράγραφο 1 γ του άρθρου 4 του Ν. 1650/86, όπως αντικαταστάθηκε με το άρθρο 2 του Ν. 3010/2002, «η απόφαση έγκρισης περιβαλλοντικών όρων αποτελεί προϋπόθεση για την έκδοση των διοικητικών πράξεων που απαιτούνται κατά περίπτωση, σύμφωνα με τις κείμενες διατάξεις, για την πραγματοποίηση του έργου ή της δραστηριότητας».
     Αρμόδιο για την εξέταση του θέματος και τη λήψη ενεργειών για την ενδεχόμενη τροποποίηση της ως άνω ΚΥΑ, ή την έκδοση εγκυκλίου προς τις Δ/νσεις ΠΕ.ΧΩ. των Περιφερειών του Κράτους (οι οποίες είναι αρμόδιες για την έκδοση των περιβαλλοντικών όρων) είναι το συνερωτώμενο Υ.ΠΕ.ΧΩ.Δ.Ε.
     Ο Υπουργός
     Ε. ΜΠΑΣΙΑΚΟΣ»
     30. Στην με αριθμό 5274/18-11-2004 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 21/77/ΑΣ 3176δις/30-11-04 έγγραφο από τον Υπουργό Εξωτερικών η ακόλουθη απάντηση:
     «Σύμφωνα με την υπ' αριθμ. 162/2004 γνωμοδότηση της Ολομέλειας του Συμβουλίου Επικρατείας, η οποία διατυπώθηκε επί του σχεδίου του υπ' αριθμ. 164/2004 Προεδρικού Διατάγματος, η εξαίρεση, κατά: το άρθρο 11 του προαναφερόμενου Π.Δ., των συμβασιούχων υπαλλήλων οι οποίοι υπηρετούν σε Αρχές της Εξωτερικής Υπηρεσίας του Υπουργείου Εξωτερικών, από την κατάταξη σε οργανικές θέσεις ιδιωτικού δικαίου αορίστου χρόνου, δικαιολογείται, κατ' αρχάς, από το γεγονός ότι, η συγκεκριμένη κατηγορία εργαζομένων προσλαμβάνεται, προκειμένου να εξυπηρετηθούν τοπικές ανάγκες, με βάση κριτήρια τα οποία συνδέονται με τη φύση αυτών, οι δε σχετικές συμβάσεις τους δύνανται να διέπονται και από το δίκαιο του τόπου απασχόλησης (άρθρο 129 παρ. 4 του Οργανισμού του Υπουργείου Εξωτερικών, ο οποίος κυρώθηκε με το άρθρο 1 του Ν. 2594/98, ΦΕΚ Α' 62).
     Ανάλογη, εξάλλου, εξαίρεση υπήρξε και με τη διάταξη του άρθρου 17 παρ. 10 περ. ιβ' του Ν. 2839/2000, η οποία αφορούσε την κατάταξη σε οργανικές θέσεις ιδιωτικού δικαίου αορίστου χρόνου, εργαζομένων στο Δημόσιο και σε δημόσιους φορείς, με σύμβαση εργασίας ιδιωτικού δικαίου ορισμένου χρόνου.
     Αξίζει, επίσης, να αναφερθεί ότι, και στο παρελθόν είχε αναγνωρισθεί από τα Διοικητικά Δικαστήρια η ιδιαιτερότητα του προσωπικού το οποίο υπηρετεί σε ελληνικές Αρχές του Εξωτερικού με σύμβαση εργασίας ιδιωτικού δικαίου και είχε γίνει αποδεκτό ότι, εξαιτίας αυτής της ιδιαιτερότητας, οι εν λόγω υπάλληλοι εξαιρούνται από τις ρυθμίσεις νόμων, οι οποίοι προέβλεπαν την μονιμοποίηση συμβασιούχων υπαλλήλων του Δημοσίου (υπ' αριθμ. 294/ 1989 απόφαση ΣΤΕ, σχετική με τις μονιμοποιήσεις συμβασιούχων του Δημοσίου με βάση το Ν. 1476/84) ή την μετατροπή των συμβάσεών τους σε αορίστου χρόνου (υπ' αριθμ. 3337/2000 απόφαση του Διοικητικού Εφετείου Αθηνών, σχετική με τις διατάξεις του άρθρου 17 του Ν. 2839/2000 για μετατροπή των συμβάσεων εργασίας ορισμένου χρόνου, προσωπικού του Δημοσίου, ΝΠΔΔ κ.λ.π., με την οποία, εκρίθη, επιπλέον, ότι, η επίμαχη εξαίρεση συμβασιούχων οι οποίοι υπηρετούν σε ελληνικές Αρχές του Εξωτερικού, δεν αντίκειται στην περί ισότητας διάταξη του άρθρου 4 παρ. 1 του Συντάγματος).
     Κατά συνέπεια, δεδομένου ότι η ανωτέρω δικαιολογητική βάση εξακολουθεί να ισχύει έως σήμερα, δεν προβλέπεται η μετατροπή των συμβάσεων ιδιωτικού δικαίου ορισμένου χρόνου των εν λόγω υπαλλήλων, σε αορίστου χρόνου.
     Ο Υπουργός
     ΠΕΤΡΟΣ ΜΟΛΥΒΙΑΤΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Σωτήριος Χατζηγάκης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 31 Μαρτίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 776/28.3.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς την Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να καταθέσει στη Βουλή νομοσχέδιο για τις εκκλησιαστικές σχολές κλπ.
     2. Η με αριθμό 777/28.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την αντιμετώπιση λειτουργικών προβλημάτων του τμήματος «Χωροταξίας και Περιφερειακής Ανάπτυξης» στη Βέροια.
     3. Η με αριθμό 766/28.3.2005 επίκαιρη ερώτηση του Βουλευτή του  Συνασπισμού Ριζοσπαστικής Αριστεράς κ. Φώτη Κουβέλη  προς τον Υπουργό Οικονομίας και Οικονομικών, σχετικά με τη διαμόρφωση διοικητικού και διαχειριστικού πλαισίου από την πολιτεία για τα κληροδοτήματα.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 771/28.3.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κας Ελεονώρας Κατσέλη  προς τον Υπουργό Ανάπτυξης, σχετικά με τους μικροπωλητές υπαίθριου στάσιμου εμπορίου.
     2. Η με αριθμό 778/28.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με την επίλυση ασφαλιστικής εκκρεμότητας των εργαζομένων στην εταιρεία παραγωγής αμιάντου «ΕΛΛΕΝΙΤ» κλπ.
     3. Η με αριθμό 775/28.3.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Μεταφορών και Επικοινωνιών και Δημόσιας Τάξης, σχετικά με τα προβλήματα από τη διακίνηση βαρέων φορτίων μέσω του σταθμού του ΟΣΕ στην Ελευσίνα.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων –Ρύθμιση θεμάτων του Υπουργείου Ανάπτυξης».  
     Το νομοσχέδιο ψηφίστηκε χθες  επί της αρχής και σήμερα θα συζητήσουμε τα άρθρα. Το νομοσχέδιο έχει  20 άρθρα και υπάρχει και μία υπουργική τροπολογία. 
     Θα πάρουν το λόγο οι εισηγητές για το σύνολο των άρθρων.
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
     ΝΙΚΟΛΑΟΣ ΓΚΑΤΖΗΣ: Μιλάμε για 20 άρθρα. Εμείς διαμαρτυρόμαστε που γίνεται κατάχρηση του άρθρου 108 του Κανονισμού.
     ΠΡΟΕΔΡΕΥΩΝ (Σωτήρης Χατζηγάκης): Υπάρχει μία πρακτική. Εσείς δεν πρέπει να διαμαρτύρεσθε –όχι εσείς προσωπικά, όλοι σας- ….
     ΝΙΚΟΛΑΟΣ ΓΚΑΤΖΗΣ: Δεν είναι προσωπικό το θέμα, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ούτε εγώ αναφέρομαι προσωπικά.
     ΝΙΚΟΛΑΟΣ ΓΚΑΤΖΗΣ: Πρέπει να μας δοθεί μια ανοχή χρόνου.
     ΠΡΟΕΔΡΕΥΩΝ (Σωτήρης Χατζηγάκης): Είναι οκτώ λεπτά ο χρόνος ομιλίας, αλλά βεβαίως θα υπάρχει μία ανοχή, όπως είπατε, και δεν θα αδικηθείτε. 
     Ο εισηγητής της Νέας Δημοκρατίας κ. Ιωάννης Πλακιωτάκης έχει το λόγο.
     ΙΩΑΝΝΗΣ ΠΛΑΚΙΩΤΑΚΗΣ: Ευχαριστώ, κύριε Πρόεδρε.
     Θέλω για μια ακόμη φορά να τονίσω ότι με το παρόν νομοσχέδιο στοχεύουμε στην εξυγίανση, θα έλεγα, της αγοράς καυσίμων σε όλα τα στάδια διύλισης. Είπαμε και στην εισαγωγική μας ομιλία ότι το παρόν νομοσχέδιο είναι προϊόν εξαντλητικού διαλόγου της πολιτικής ηγεσίας του Υπουργείου Ανάπτυξης, καθώς και όλων των εμπλεκομένων φορέων, αρκετές από τις τροποποιήσεις, τις οποίες υπέβαλαν οι συνάδελφοι Βουλευτές της αρμόδιας επιτροπής έγιναν δεκτές και πιστεύω ότι υπήρξε η μέγιστη δυνατή συναίνεση και συνεννόηση, όπως φάνηκε και από τις τοποθετήσεις των μελών στην αρμόδια επιτροπή.
     Περνώντας τώρα στα άρθρα, θέλω να πω ότι τα άρθρα 1 έως 4 ουσιαστικά αναφέρονται στη σύσταση της νέας υπηρεσίας. Η νέα διεύθυνση, η οποία δημιουργείται στο Υπουργείο Ανάπτυξης, υπάγεται απευθείας στον Υπουργό και βεβαίως τα στελέχη της ασχολούνται αποκλειστικά και μόνο με τον έλεγχο, ενώ μέχρι σήμερα τα μέλη της διεύθυνσης ασχολούνταν με παράλληλη εργασία και όχι αποκλειστικά με το θέμα των ελέγχων. Η διάρθρωση, η αποστολή, οι αρμοδιότητες και ο τρόπος στελέχωσης αυτής της νέας διεύθυνσης καθορίζονται πλέον με προεδρικό διάταγμα.
     Στο άρθρο 2 καθορίζεται ότι τηρούνται ημερολόγιο ελέγχου και βιβλίο κυρώσεων. Στο ημερολόγιο ελέγχων καταχωρίζονται ονοματεπώνυμα, ιδιότητα των προσώπων που διενεργούν τον έλεγχο, σύμφωνα με τις διατάξεις του νόμου 3054, η ημερομηνία, διαπιστώσεις και ό,τι έχει σχέση με τον έλεγχο. Στο βιβλίο κυρώσεων καταχωρίζονται αναλυτικά ειδικές κυρώσεις, που επιβάλλονται σύμφωνα με το άρθρο 17 του νόμου 3054.
     Στο άρθρο 3, πλέον, περιλαμβάνονται ως οργανικά τμήματα της νέας διεύθυνσης τα ΚΕΔΑΚ, επεκτείνεται η λειτουργία της σε ολόκληρη τη χώρα –γιατί δυστυχώς μέχρι σήμερα δεν υπήρχε το κατάλληλο θεσμικό πλαίσιο- ενώ κατά περιπτώσεις μπορεί να ζητηθεί συνδρομή της υπηρεσίας ειδικών ελέγχων του Υπουργείου Οικονομικών, της Ελληνικής Αστυνομίας, των Λιμενικών Αρχών.
     Επειδή κάποιος συνάδελφος της Αντιπολίτευσης και χθες, αλλά και στην Επιτροπή επανέλαβε ότι έχουμε προμηθευτεί είκοσι αυτοκίνητα, θέλω να δηλώσω ότι οι έλεγχοι μέχρι σήμερα γίνονταν από τρία συνεργεία εναλλάξ.
     Στο άρθρο 4 προβλέπεται για όλους τους υπαλλήλους, που τοποθετούνται ή αποσπώνται στη νέα διεύθυνση, κίνητρο παραγωγικότητας και η καταβολή ειδικού επιδόματος, που θα βαραίνει τον ειδικό λογαριασμό των πετρελαιοειδών.
     Στα άρθρα 5 έως 9 ουσιαστικά γίνεται εναρμόνιση με το κοινοτικό δίκαιο. Έτσι επιλύεται μια πολύχρονη διένεξη μεταξύ του ελληνικού δημοσίου και της Ευρωπαϊκής Επιτροπής, η οποία χρονολογείται από το Νοέμβριο του 1998, όταν Έλληνες πολίτες προσέφυγαν στο Ευρωπαϊκό Δικαστήριο για τη μη δυνατότητά τους για απευθείας πρόσβαση στα διυλιστήρια.
     Έτσι, δίνεται η δυνατότητα της απευθείας διάθεσης των πετρελαιοειδών προϊόντων από τα διυλιστήρια και στους κατόχους άδειας λειτουργίας πρατηρίων υγρών καυσίμων και υγραερίου κίνησης και, μετά και τη χθεσινή προσθήκη του Υπουργού, και στους προμηθευτικούς συνεταιρισμούς και στις κοινοπραξίες. Βεβαίως, ο κάτοχος των πρατηρίων υγρών καυσίμων θα πρέπει να γνωστοποιήσει με δήλωσή του, ότι δεν έχει σύμβαση αποκλειστικής προμήθειας από έναν κάτοχο άδειας εμπορίας. Με αυτό τον τρόπο προστατεύουμε την εμπορική πρακτική, θα έλεγα τα υγιή συναλλακτικά ήθη, αλλά κυρίως την εύρυθμη λειτουργία της αγοράς.
     Στο άρθρο 6 γίνονται ρυθμίσεις για τους απαραίτητους αποθηκευτικούς χώρους που υποχρεούνται να διαθέτουν οι κάτοχοι άδειας εμπορίας πετρελαιοειδών, με βάση, βεβαίως, τον όγκο των πωλήσεων που πραγματοποίησαν το προηγούμενο έτος. Όπως δήλωσε και ο Υπουργός στην αρμόδια επιτροπή, το όριο των δεκατριών χιλιάδων κυβικών μέτρων αφορά τους νέους αποθηκευτικούς χώρους, ενώ η μείωση από δεκατρείς χιλιάδες σε επτά χιλιάδες κυβικά μέτρα αφορά τις υφιστάμενες εταιρείες. Με αυτό τον τρόπο προστατεύουμε, ήδη, λειτουργούσες μικρομεσαίες επιχειρήσεις, προστατεύουμε τον υγιή ανταγωνισμό και σε τελική ανάλυση προστατεύουμε τον καταναλωτή.
     Στο σημείο αυτό θα πρέπει να τονίσω ότι διατηρείται η συνυπευθυνότητα για τα πρατήρια που έχουν αποκλειστική σύμβαση, ενώ για τα ανεξάρτητα πρατήρια αλλάζει, με δεδομένο, πλέον, ότι αυτά αποκτούν απευθείας πρόσβαση στα διυλιστήρια. 
     Με το άρθρο 7 δίνεται το δικαίωμα της απευθείας προμήθειας πετρελαιοειδών προϊόντων από τα διυλιστήρια ή εισαγωγής τους στους κατόχους άδειας λειτουργίας πρατηρίων υγρών καυσίμων και μετά και από τη χθεσινή τροποποίηση, η δυνατότητα αυτή δίνεται και στις κοινοπραξίες, αφού διατηρείται η δυνατότητα ίδρυσής τους.
     Στο άρθρο 8, λόγω της δυνατότητας πραγματοποίησης εισαγωγών, δίνεται η δυνατότητα πρόσβασης στους αποθηκευτικούς χώρους και τήρηση αποθεμάτων ασφαλείας και στους πρατηριούχους υγρών καυσίμων ή υγραερίου κίνησης και στις κοινοπραξίες ή προμηθευτικούς συνεταιρισμούς. 
     Στο άρθρο 9, όπως είπαμε, διατηρούνται οι προμηθευτικοί συνεταιρισμοί ή κοινοπραξίες, ενώ η έξοδος των πετρελαιοειδών προϊόντων από τα διυλιστήρια γίνεται πλέον με επιμέλεια, δαπάνες και ευθύνες του αγοραστή.
     Στο άρθρο 10, επειδή, κατά γενική ομολογία, είχαν παρατηρηθεί διάφορα προβλήματα ως προς την επιβολή και καταβολή των προστίμων, αλλάζει αυτή η διαδικασία. Νομίζω ότι είναι αξιοσημείωτο να τονίσουμε ότι, ενώ μέχρι σήμερα είχαν βεβαιωθεί πρόστιμα 4,4 εκατομμυρίων ευρώ, στην ουσία η πραγματική ταμειακή είσπραξη δεν ξεπερνούσε τα 80.000 ευρώ. 
     Με τη νέα διάταξη, λοιπόν, καθορίζεται νέο κατώτατο όριο, θεσμοθετούνται κριτήρια, με βάση τα οποία διαμορφώνεται το ύψος του προστίμου, ενώ για το παραδεκτό της άσκησης ενδίκου μέσου θα πρέπει πλέον να καταβάλλεται ποσοστό 20% του προστίμου, το οποίο δεν μπορεί να υπερβαίνει τα 75.000 ευρώ. 
     Για το άρθρο 11 πολύ σύντομα έχω να πω ότι η αύξηση του 1,2%, που επιβάλλεται στην προ φόρων τιμή διύλισης, στην ουσία είναι μία απειροελάχιστη, θα έλεγα, επιβάρυνση στο τρίτο περίπου δεκαδικό του λεπτού για τον τελικό καταναλωτή, ενώ παράλληλα διευρύνονται και οι σκοποί διάθεσης του ποσού αυτού, παραδείγματος χάρη, στην επιδότηση κατόχων άδειας εμπορίας που αναλαμβάνουν να καλύπτουν προβληματικές περιοχές της χώρας, για την κάλυψη κοινωφελών σκοπών, λειτουργικών δαπανών των ΚΕΔΑΚ.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης –και αυτό είναι πολύ σημαντικό- ενώ μέχρι σήμερα ήταν με υπουργική απόφαση, θεσμοθετείται πλέον ότι το 15% της εισφοράς από το ταμείο των πετρελαιοειδών θα διατίθεται για την ενίσχυση των περιβαλλοντικών προγραμμάτων των δήμων, τα οποία φιλοξενούν διυλιστήρια. Και μέχρι σήμερα με απόφαση του Υπουργού Ανάπτυξης, έχει διατεθεί χρηματοδότηση 1.300.000 ευρώ για διάφορους δήμους και συγκεκριμένα αναφέρομαι στους Δήμους Ασπροπύργου, Ελευσίνας, Μάνδρας, Αγίων Θεοδώρων, Θεσσαλονίκης και Δήμου Κορδελιού. 
     Τέλος, με το άρθρο 12 τροποποιείται, εν μέρει, το υφιστάμενο νομοθετικό πλαίσιο που καθορίζει υποχρεωτική τη λειτουργία των πρατηρίων που ορίζονται να λειτουργούν κατά τη διάρκεια του νυχτερινού ωραρίου και αίρεται ως προς το θέμα αυτό η ασάφεια ρύθμισης του νυχτερινού ωραρίου. 
     Θα συνεχίσουμε με τα υπόλοιπα άρθρα;
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε συνάδελφε. Δεν σας διέκοψε κανείς. 
     ΙΩΑΝΝΗΣ ΠΛΑΚΙΩΤΑΚΗΣ: Στο άρθρο 13 που ομολογουμένως ξεσήκωσε θύελλα διαμαρτυριών από όλους –και από τη Συμπολίτευση και από την Αντιπολίτευση- σίγουρα αυτή η ρύθμιση δεν ευχαριστεί κανένα. 
     Όμως, από την άλλη πλευρά, πιστεύω πως ούτε λιγότερο ευαισθητοποιημένοι ως προς το περιβάλλον είμαστε, πρέπει όμως παράλληλα να είμαστε και ρεαλιστές, διότι αρκετά σημαντικά έργα οδοποιίας –και αν θέλετε οικοδομής- θα πάνε πίσω, το κόστος των αδρανών υλικών θα είναι κατά πολύ πολλαπλάσιο και καταλαβαίνετε, επίσης, τι τεράστια οικονομική και κοινωνική ζημιά θα υποστούν αρκετές οικογένειες.
     Γι’ αυτό πιστεύω ότι η παράταση των πέντε ετών θα πρέπει να ισχύσει. Άλλωστε, ήταν αίτημα από πολλές νομαρχίες. Είναι ένα αίτημα το οποίο, αν θέλετε, αντιμετωπίζεται θετικά από πολλές νομαρχίες, διότι σε πολλούς νομούς της χώρας δεν έχει καν ξεκινήσει αυτή η διαδικασία. Επομένως, πιστεύω ότι κρίνεται αναγκαίο να δοθεί η παράταση των πέντε ετών. Και όλοι μας βέβαια γνωρίζουμε τα προβλήματα που έχουμε με το Συμβούλιο της Επικρατείας, την έκδοση περιβαλλοντικών όρων κ.ο.κ..
     Στο άρθρο 14 περιγράφονται οι διαδικασίες που έχουν ακολουθηθεί από την αρχή που ξεκίνησε η κατασκευή του αγωγού φυσικού αερίου. Όπως θα ξέρετε, αυτό έχει γίνει με διακρατική συμφωνία. Πράγματι, τότε έπρεπε να γινόντουσαν αρκετές παροχές αυτού του είδους, για να μπορέσουμε να κατασκευάσουμε τον αγωγό με την τεχνογνωσία που διέθεταν οι Ρώσοι εκείνο το χρονικό διάστημα και για να θελήσουν να μας δώσουν φυσικό αέριο. Δεν υπολόγιζαν τη συγκεκριμένη χρονική περίοδο τη μικρή κατανάλωση που μπορεί να έχει η Ελλάδα, σαν ένα πολύ ελκυστικό στοιχείο, για να φτάσουν το σημείο να υπογράψουν τη διακρατική συμφωνία, ώστε να πάρουμε εμείς το φυσικό αέριο. Έτσι, λοιπόν, παραχωρήθηκαν αυτού του είδους οι διευκολύνσεις, οι οποίες περιέχονται σε ένα μέρος και σαν όροι στη Χάρτα Ενέργειας που έχουμε κι εμείς συνυπογράψει και όλη η Ευρωπαϊκή Ένωση. 
     Αυτή, ουσιαστικά, είναι μια αντιγραφή των ίδιων όρων που είχαν δοθεί τότε και που αυτό το κομμάτι, το κομμάτι δηλαδή Κομοτηνή-Αλεξανδρούπολη, γίνεται με την ίδια διακρατική συμφωνία και με υποχρέωση να ανατίθεται, όπως ακριβώς είχε υπογραφεί τότε. Νομίζω ότι οι κυβερνήσεις, κυρίες και κύριοι συνάδελφοι, πρέπει να σέβονται την υπογραφή τους. Αυτή η διακρατική συμφωνία ισχύει μέχρι που να ολοκληρωθούν αυτά τα στοιχεία, που είναι καταγεγραμμένα μέσα και γι’ αυτό ακριβώς το λόγο έχουν συμπεριληφθεί σ’ αυτό το άρθρο.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή) 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε κύριε συνάδελφε, σιγά σιγά.
     ΙΩΑΝΝΗΣ ΠΛΑΚΙΩΤΑΚΗΣ: Ναι, κύριε Πρόεδρε.
     Όσον αφορά τώρα το άρθρο 16, τη διέλευση μέσω δασών, στην κατασκευή του έργου γίνεται μελέτη περιβαλλοντικών όρων, στην οποία περιγράφεται ακριβώς πώς θα καλυφθεί και πώς θα αποκατασταθεί το περιβάλλον. 
     Στο άρθρο 15 επιλύονται θέματα αποσπάσεων, ενώ στο άρθρο 17 καθίσταται πλέον δυνατή η χωροθέτηση βιοτεχνικών ή βιομηχανικών επιχειρήσεων σε απόσταση μεγαλύτερη των πεντακοσίων μέτρων από τα όρια των λατομικών περιοχών, ενώ απαγορεύεται ο καθορισμός λατομικών περιοχών ή θέσεων συγκέντρωσης λατομικών επιχειρήσεων αδρανών υλικών σε αποστάσεις μικρότερες των πεντακοσίων μέτρων, πάντα υπό την προϋπόθεση ότι απαιτείται σύμφωνη γνώμη του αρμόδιου υπουργείου.
     Τέλος, στα άρθρα 18 και 19 επιλύονται θέματα λειτουργίας των ΚΕΔΑΚ και ορίζεται η έναρξη ισχύος του παρόντος νόμου.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
     Ο κ. Αθανάσιος Παπαγεωργίου έχει το λόγο.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κυρίες και κύριοι συνάδελφοι, για όσους συναδέλφους δεν παρακολούθησαν τη χθεσινή διαδικασία εμείς αυτό το οποίο κατηγορηματικά δηλώσαμε όλο αυτό το χρονικό διάστημα, είναι ότι εννοούμε τη στάση μας ως μιας δημιουργικής αντιπολίτευσης και το κάναμε πράξη. Απλώς και σήμερα επισημαίνω το γεγονός, ότι η Νέα Δημοκρατία στην ψήφιση του ν.3054 δεν είχε ψηφίσει κατ’ αρχήν το νομοθέτημα του ΠΑΣΟΚ επειδή είχε επιφυλάξεις στα άρθρα. Εμείς, λοιπόν, κάνουμε το αντίθετο. Δε θέλουμε να διολισθήσει η παράταξή μας σε μια λογική στείρου αρνητισμού, σε μια λογική μηδενισμού, σε μια στάση η οποία θα είναι καθολικής αμφισβήτησης. Θεωρήσαμε και θεωρούμε ότι το νομοσχέδιο είναι μια πρωτοβουλία βελτίωσης του ν.3054 και υπ’ αυτή την έννοια είναι στη σωστή κατεύθυνση. 
     Θέλω, όμως, πριν μπω στο σχολιασμό κατ’ άρθρον, να πω κάτι στο συνάδελφο της Πλειοψηφίας για ένα σχόλιο, το οποίο έκανε στην εναρκτήρια ομιλία του.
     Κατ’ αρχάς, κύριε συνάδελφε, εμείς είπαμε ότι με τρία μηχανήματα, με τρία κινητά συνεργεία, κάναμε το 2003 χίλιους οκτακόσιους εβδομήντα δύο ελέγχους. Ένα χρόνο τώρα, τα άλλα δεκαεπτά κινητά συνεργεία ήταν στις αποθήκες των προμηθευτών και δεν τα παραλάβατε ή ακόμα τα παραλαμβάνετε από τους προμηθευτές. Αυτός ήταν ο ψόγος, αυτή ήταν η κριτική, αυτή ήταν η θέση μας. Είπαμε και λέμε, λοιπόν, ότι επειδή είχατε μια επιφύλαξη για το νόμο, επειδή είχατε μια αρνητική στάση για το νόμο, δεν κάνατε τίποτε για να αξιοποιήσετε το οπλοστάσιο που σας παραδώσαμε και από άποψη υποδομών, αλλά και από άποψη νομικών δυνατοτήτων.
     Στο θέμα μας, λοιπόν, έχω να πω, κύριοι συνάδελφοι, ότι την πλειοψηφία των άρθρων η παράταξή μας την υπερψηφίζει. Μένω στα άρθρα στα οποία έχουμε ισχυρή διαφωνία ή επιφυλάξεις και θα ήθελα λίγο την προσοχή σας. 
     Κατ’ αρχήν, διαφωνούμε με τη διατύπωση και την πρόβλεψη του άρθρου 3, όπου στην ουσία καταργεί την περιοδικότητα ενασχόλησης των ελεγκτών με την περιοδικότητα δηλαδή παραμονής για δεκαοκτώ μήνες. Η πρόβλεψη του νόμου τώρα λέει ότι οι υπάλληλοι που θα απασχολούνται σε αυτή την υπηρεσία ελέγχου στα ΚΕΔΑΚ, θα είναι στο Μητρώο και είναι μόνιμοι υπάλληλοι. 
     Θεωρούμε ότι η μονιμότητα στα ελεγκτικά όργανα είναι ό,τι αρνητικότερο. Μπορεί να έχει παρόμοια φιλοσοφία ελέγχου ένα παρόμοιος οργανισμός. Θεωρούμε, λοιπόν, ότι η μόνιμη σχέση, η δημοσιοϋπαλληλική αντίληψη στα ελεγκτικά όργανα ενέχει τον κίνδυνο παγίωσης της σχέσης με τους ελεγχόμενους, άρα και αδιαφάνειας και της συναλλαγής. Γι’ αυτό, λοιπόν, προβλέψαμε στον προηγούμενο νόμο τη δεκαοκτάμηνη παραμονή και την εναλλαγή τους, την εναλλαγή επί τη βάσει, ότι μετά από ένα χρονικό διάστημα οι ίδιοι μπορούσαν να επανέλθουν στην ίδια υπηρεσία. 
     Είναι πάρα πολύ ισχυρή η διαφωνία μας. Φυσικά η Κυβέρνηση αντιτείνει και λέει ότι δεν έχει δυναμικό, ότι δεν έχει πληθώρα στελεχών. Νομίζω, όμως, ότι υπάρχει πρόβλεψη και στο συγκεκριμένο νόμο, όπου μπορεί από πολλά Υπουργεία να αποσπά, και έτσι λύνεται αυτό το πρόβλημα της εξεύρεσης ικανών στελεχών για τα ελεγκτικά όργανα. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τα όργανα αυτά είναι από όλο το δημόσιο. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Ναι, από όλο το δημόσιο. 
     Η δεύτερη σοβαρή διαφωνία μας αφορά το άρθρο 6. Θα ήθελα να κάνω μία έκκληση στην Κυβέρνηση. Στην πρώτη πρότασή της η Κυβέρνηση έλεγε ότι μειώνει στο 50% τους απαραίτητους χώρους για αδειοδότηση των εμπορικών εταιρειών, των εταιρειών διακίνησης πετρελαίου και από δεκατρείς χιλιάδες κυβικά τα πάει στα επτά χιλιάδες. Στη συνέχεια –και πολύ καλά έκανε και επιχαίρουμε και συμφωνούμε με αυτό- έφερε τροποποίηση που λέει ότι αυτό δεν ισχύει για τις νέες αδειοδοτήσεις και για τις αιτήσεις που θα υποβληθούν εφεξής. 
     Όμως, στην ουσία τι γίνεται; Θα μου επιτρέψει ο κύριος Υπουργός –χωρίς αυτό να θεωρηθεί προσβολή- να πω ότι ήταν λίγο κυνική η ομολογία. Τι είπε; Είπε ότι αυτή η διάταξη είναι φωτογραφική και αφορά τρεις επιχειρήσεις: μία στα νησιά, μία στη Θράκη και μία που δεν μας είπε πού. 
     Δηλαδή, κύριε Υπουργέ, νομοθετούμε για τρεις επιχειρήσεις στις είκοσι έξι εμπορικές επιχειρήσεις; Δηλαδή, οι είκοσι τρεις επιχειρήσεις προσαρμόστηκαν στο νόμο, έκαναν αποθηκευτικούς χώρους για την ευχερέστερη και καλύτερη διακίνηση των προϊόντων και τώρα τις τρεις επιχειρήσεις που αρνήθηκαν να προσαρμοστούν στο νόμο ερχόμαστε εκ των υστέρων και τους δίνουμε τη δυνατότητα να μην προσαρμοστούν. Νομίζω ότι αυτό δεν τιμά ούτε την παράταξή σας ούτε το Κοινοβούλιο και θα παρακαλούσα και κάνω έκκληση την τελευταία στιγμή να την αποσύρετε. Προφανώς, εμείς δεν ψηφίζουμε αυτό το άρθρο του νόμου. 
     Το τρίτο που θέλω να πω και στο οποίο διαφωνούμε, κύριε Υπουργέ, είναι η αύξηση από το 1% στο 1,2% της εισφοράς για τα πετρελαιοειδή. Είναι πανάκριβα τα προϊόντα πετρελαίου για τους καταναλωτές και τις επιχειρήσεις. Έχουν δημιουργήσει εφιαλτική κατάσταση στην αγορά, στα εισοδήματα των πολιτών και των καταναλωτών καθώς και στην ανταγωνιστικότητα των επιχειρήσεων. Ερχόμαστε και επιβαρύνουμε περισσότερο την τιμή του πετρελαίου και από το 1% την πάμε στο 1,2%; 
     Φυσικά η Κυβέρνηση αντιτείνει ότι αυτό είναι μικρό ποσοστό. Μικρό το ένα, μικρό το άλλο, στο τέλος το καλάθι φτιάχνει κολοσσιαία ποσά επιβάρυνσης στους καταναλωτές και στους χρήστες. Φυσικά και πάλι αντιτείνει η Κυβέρνηση και λέει ότι αυτός ο λογαριασμός είναι λογαριασμός, του οποίου θα κάνει χρήση η τοπική αυτοδιοίκηση των όμορων στα διυλιστήρια περιοχών. Λέμε, λοιπόν, ότι η Κυβέρνηση έχει άλλους λογαριασμούς. Ας νομοθετήσει, ας κάνει άλλες προβλέψεις για να λύσει αυτό το πρόβλημα της ενίσχυσης της τοπικής αυτοδιοίκησης ή άλλες πρωτοβουλίες που αφορούν την κοινωνικότητα των δραστηριοτήτων της. 
     Μία άλλη διαφωνία μας, αν όμως την τροποποιήσετε, κύριε Υπουργέ, θα σας έλεγα ότι εμείς θα συμφωνήσουμε. Είναι στην ουσία στο άρθρο 7, όπου δεν διευκρινίζεται η συνευθύνη των διαχειριστών κατά φάση από την παραγωγή στη διακίνηση του προϊόντος: διυλιστήρια - εμπορικές επιχειρήσεις - πρατήρια, μετά τη θετική διάταξη που φέρατε για απευθείας πρόσβαση των πρατηρίων στα διυλιστήρια. 
     Φυσικά, οι φορείς αντιτείνουν και μας λέγουν και κάτι άλλο και εσάς και εμάς, ότι δηλαδή θα είναι δύσκολο για τα πρατήρια να εκτελωνίζουν οι ίδιοι. Δεν έχουν μηχανισμούς, δεν έχουν υποδομές. Να προβλεφθούν οι εκτελωνισμοί στα διυλιστήρια. Είναι κάτι, όμως, για το οποίο θα έλεγα ότι δεν είναι απ’ αυτά που θα μας οδηγήσουν στο να μην ψηφίσουμε στο σύνολο το άρθρο 7. Το θέτουμε, όμως, στην κρίση σας και σας δίνουμε την ευχέρεια να μας απαντήσετε στη συνέχεια και στην περίπτωση που το βελτιώσετε δε θα έχουμε καμία επιφύλαξη. Θα ψηφίσουμε, δηλαδή, χωρίς καμία επιφύλαξη το συγκεκριμένο άρθρο.
     Έρχομαι στο άρθρο 10. Κύριε Υπουργέ, η πάγια ελεγκτική πρακτική λέει ότι αφ’ ης στιγμής επιβάλλεται ένα πρόστιμο στον ελεγχόμενο, ο ελεγχόμενος υποβάλλει ένσταση και συζητιέται η ένστασή του οργανωμένα και συντεταγμένα. Αυτή είναι η εμπειρία από όλα τα ελεγκτικά συστήματα, είναι η κουλτούρα των ελεγκτικών μηχανισμών. 
     Εσείς τι κάνετε με αυτήν την πρόβλεψη; Επιβάλλετε μία ποινή, φωνάζει ο ελεγκτής τον παραβάτη και διαπραγματεύονται. Αντιλαμβάνεστε ότι αυτό δημιουργεί, εν δυνάμει, χώρους αδιαφάνειας και χώρους συναλλαγής.
     Προτείνουμε λοιπόν –και σας το υποδεικνύουμε και αυτό στο άρθρο 10. Η πρόβλεψη να είναι συγκεκριμένη. Λέμε ότι, αφ’ ης στιγμής, επιβάλλεται το πρόστιμο γραπτά, να προσφεύγει ο παραβάτης στο δευτεροβάθμιο ή σε ένα άλλο όργανο, για να επέλθει ο διακανονισμός από όργανα συντεταγμένα. 
     Έτσι τιμούμε την πολιτεία. Έτσι στην ουσία εσείς που είστε οι κήρυκες εναντίον της διαπλοκής και της αδιαφάνειας, θα καταδείξετε εν τοις πράγμασι ότι τα πιστεύετε αυτά που λέτε. Θεωρώ ότι μ’ αυτήν τη διάταξη ακυρώνετε και το λόγο σας.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα μου δώσετε και εμένα τη δυνατότητα να μιλήσω για λίγα λεπτά ακόμα, όπως δώσατε και στη συνάδελφο. Νομίζω ότι θα είμαι πιο σύντομος.
     Έρχομαι στο πιο κρίσιμο, κατά τη γνώμη μου, άρθρο και θέλω να είμαι ειλικρινής, κυρίες και κύριοι συνάδελφοι. Υπάρχει μία ισχυρή διαφωνία πάρα πολλών Βουλευτών της Νέας Δημοκρατίας, αναφορικά με την πρόταση που κάνει η Νέα Δημοκρατία στο άρθρο 14 για παράταση κατά πέντε ακόμη χρόνια της δυνατότητας να ιδρυθούν λατομικές ζώνες. 
     Θεωρούμε ότι αυτή η διάταξη δεν είναι προς τη σωστή κατεύθυνση. Υπάρχουν και προβληματισμοί από πάρα πολλά στελέχη και των άλλων πλευρών και ο λόγος είναι ο εξής: Αν δώσουμε εμείς πέντε χρόνια παράταση χωρίς καμία προϋπόθεση στις νομαρχίες –υπάρχουν όντως προβλήματα κατά τον ορισμό των λατομικών ζωνών- πάλι θα εφησυχάσουν οι πάντες και πάλι θα φθάσουμε μετά από πέντε χρόνια να δίνουμε νέες παρατάσεις. 
     Νομίζω ότι  κατ’ αυτήν την έννοια το κράτος καθίσταται καταγέλαστο, η πολιτική μας είναι αναποτελεσματική. Γι’ αυτό, θεωρούμε ότι η πρόταση που ακούστηκε από πάρα πολλούς συναδέλφους, για να πάμε σε μία διετή παράταση, αλλά υπό προϋποθέσεις, είναι η πιο σωστή. Φυσικά, λένε κάποιοι συνάδελφοι να έχουμε και έναν τρίτο χρόνο δυνατότητας εν η περιπτώσει αποδεδειγμένα οι εισηγήσεις των νομαρχιών προβάλλουν σοβαρές αιτιάσεις για την αδυναμία οριοθέτησης ζωνών. 
     Η τελική μας πρόταση, είναι για δύο χρόνια παράταση συν ένα για πολύ δύσκολες περιπτώσεις, που όμως ο ένας χρόνος θα αξιοποιηθεί από νομαρχίες και όργανα για περιπτώσεις, όπου υπάρχουν πραγματικά αντικειμενικά προβλήματα. 
     Θα ήθελα να επισημάνω στο άρθρο 5 και κάτι άλλο, κύριε Υπουργέ. Δεν ξέρω, υπάρχει σφόδρα αντίδραση πολλών φορέων του χώρου της διακίνησης και της εμπορίας των πετρελαιοειδών. Υπάρχει, όμως, ένας φορέας που λέει ότι θα πρέπει να υπαχθούν και οι εταιρείες Γ΄ κατηγορίας στη δυνατότητα να προμηθεύουν προϊόντα με τους ίδιους όρους που προμηθεύονται οι Α΄ και Β΄ κατηγορίες. Θα ήθελα να το δείτε και να μας απαντήσετε. 
     Κλείνοντας, κύριε Πρόεδρε, θα ήθελα να πω ότι υπεύθυνα στεκόμενοι στη νέα νομοθετική πρωτοβουλία, λέμε και πάλι ότι ψηφίζουμε, επί της αρχής. Γιατί είναι σωστή η φιλοσοφία, είναι συμπλήρωμα της δικιάς μας νομοθετικής πρωτοβουλίας και καλούμε την Κυβέρνηση να αξιοποιήσει το υπάρχον νομοθετικό πλαίσιο και τις υποδομές, κάτι που δεν έκανε τον προηγούμενο χρόνο. 
     Τέλος-τέλος, λέμε ότι μ’ αυτό το νομοσχέδιο πρέπει να συνειδητοποιήσουμε όλοι ότι φτιάχνεται ένα οπλοστάσιο για τον έλεγχο της ποιότητας στη διακίνηση των πετρελαιοειδών.
     Το μεγάλο πρόβλημα, το ανοιχτό πρόβλημα, η μεγάλη πρόκληση για όλους μας, μα πάνω απ’ όλα για σας, είναι ο έλεγχος των τιμών, της παράνομης διακίνησης, της φοροαποφυγής και της φοροδιαφυγής στα πετρελαιοειδή. Δυστυχώς, τον τελευταίο χρόνο ζήσαμε εφιαλτικές καταστάσεις με ευθύνη δικιά σας. Η αδυναμία σας, το χάσιμο χρόνου, η ιδεοληψία σας ήταν αυτά που δημιούργησαν τα μεγάλα προβλήματα στην αγορά των πετρελαιοειδών. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Παπαγεωργίου.
     Ο κ. Γκατζής έχει το λόγο.
             ΝΙΚΟΛΑΟΣ ΓΚΑΤΖΗΣ:  Ευχαριστώ, κύριε Πρόεδρε.
     Κυρίες και κύριοι συνάδελφοι, την άποψή μας για το χαρακτήρα του νομοσχεδίου τη διατυπώσαμε επί της αρχής. Θα θέλαμε να σημειώσουμε σήμερα ότι, πρώτον, το μέτρο αυτό, παρότι φαίνεται ότι πάει να νοικοκυρέψει κάπως τον έλεγχο, είναι καθαρά υπουργοκεντρικό. Σε πολλά άρθρα εναποτίθεται σε αποφάσεις Υπουργών. 
     Το δεύτερο που μπορεί να παρατηρήσει κανείς είναι ότι μέσα από τις διατάξεις και αυτού του νομοσχεδίου υπάρχουν φοροεισπρακτικά μέτρα, τα οποία ουσιαστικά επιβαρύνουν ακόμα περισσότερο τα λαϊκά εισοδήματα. 
     Το τρίτο που μπορεί να σημειώσει κανείς είναι ότι και με αυτό το νομοσχέδιο δεν μπαίνει φραγμός στα υπερκέρδη και των διυλιστηρίων και των μεγάλων εταιρειών που έχουν ξεπεράσει κάθε όριο, όταν εδώ και μια 5ετία τουλάχιστον, τα κέρδη τους κυμαίνονται γύρω στο 18% με 19%, ενώ το εισόδημα του εργαζόμενου αυξάνεται κατά 2,5% με 3%.
     Τι άλλο πρέπει να πούμε επί του νομοσχεδίου αυτού. Κατ’ αρχήν, θα πρέπει να πούμε για τα πρώτα άρθρα, από το άρθρο 1 μέχρι το άρθρο 3 ή και το άρθρο 4 ακόμη, ότι γίνεται μια βελτίωση του ελεγκτικού μηχανισμού. Προσπαθεί να κάνει μια δομημένη υπηρεσία ελέγχου, ούτως ώστε να μπορέσει να περιορίσει και το λαθρεμπόριο και τις νοθείες και από κει και πέρα και τις αυξημένες τιμές, αλλά ουσιαστικά μέσα από τα πρατήρια. Αυτό δεν είναι κακό. Κατά την άποψή μας είναι θετικό, γιατί οπωσδήποτε θα δώσει έσοδα στον κρατικό προϋπολογισμό. ΄Οταν έχουμε περιορισμό της λαθρεμπορίας, της νοθείας κλπ., αυτό είναι καλό για τον κρατικό προϋπολογισμό.
     Εκείνο, όμως, που φαίνεται είναι ότι πρώτον, τίποτε δεν πρόκειται να ωφεληθούν απ’ αυτό οι εργαζόμενοι, είναι καθορισμένο μέσα από την εισοδηματική πολιτική το τι θα πάρουν και δεύτερον, όσους ελέγχους και αν θεσπίσει η Κυβέρνηση, δεν πρόκειται να βελτιωθεί σημαντικά το εισόδημα του ΄Ελληνα πολίτη, διότι ο κρίκος διυλιστήρια-εταιρείες και λιγότερο τα πρατήρια λειτουργούν καθαρά κερδοσκοπικά μέσα στους κανόνες της ελεύθερης αγοράς με την ανοχή φυσικά των κυβερνήσεων. Και μιλώ ιδιαίτερα για τα διυλιστήρια και για τις μεγάλες εταιρείες. Από την άποψη αυτή το εισόδημα του ‘Ελληνα πολίτη, του ΄Ελληνα καταναλωτή -ιδιαίτερα τα λαϊκά στρώματα- θα έχει ακόμα μια μείωση.
     Επίσης, ο έλεγχος γίνεται σε επιμέρους πλευρές και μέσα στην ελεύθερη αγορά δεν μπορεί να γίνει ένας πραγματικός έλεγχος και να μπουν περιοριστικά μέτρα. 
     Εμείς το είχαμε τονίσει και το ξαναλέμε, ότι μόνο ένας ενιαίος αποκλειστικά κρατικός φορέας ενέργειας, που λειτουργεί με γνώμονα τις λαϊκές ανάγκες και ωφελεί τον καταναλωτή, ωφελεί τα λαϊκά στρώματα, το περιβάλλον και την οικονομία, είναι δυνατόν να βάλει φραγμό σ’ αυτή την κατάσταση. Αυτό, όμως, χρειάζεται μια άλλη πολιτική. Μέσα στην πολιτική του δικομματισμού αυτά είναι εξωπραγματικά, γιατί υπηρετούν συγκεκριμένες ταξικές πολιτικές, πολιτικές της Ευρωπαϊκής ΄Ενωσης, φιλελεύθερες πολιτικές και πολιτικές των οικονομικών συμφερόντων.
     Θα έρθω στη συνέχεια των άρθρων, εκτός από τα τρία πρώτα άρθρα που αφορούν τον έλεγχο. 
     Το άρθρο 4 μιλάει για το επίδομα των υπαλλήλων της νέας διεύθυνσης.
     Το άρθρο 5 αναφέρεται στις αποθήκες των πρατηριούχων κλπ..
     Το άρθρο 6 αναφέρεται στα ανεξάρτητα πρατήρια. Θα αναφερθώ στο άρθρο 6 μαζί με το άρθρο 7, κύριε Υπουργέ, γιατί ενώ στο άρθρο 6 λέει για τα ανεξάρτητα πρατήρια, τι υποχρεώσεις έχουν και πώς μπορούν να λειτουργούν, έχουμε σαν συνέχεια το άρθρο 7, όπου εκεί, μετά την παρέμβασή μας, δώσατε τη δυνατότητα τα ανεξάρτητα πρατήρια να δημιουργούν και συνεταιρισμούς και κοινοπραξίες.
     	Βάλατε, όμως, πάλι κι εδώ κάτι. Δεν ξέρω γιατί το βάλατε, σας το είπα και χθες. Βάλατε μία διάταξη που λέει ότι οι κοινοπραξίες αυτές και οι συνεταιρισμοί δεν έχουν τη δυνατότητα να αγοράσουν ένα βυτιοφόρο. 
     	Μπαίνει το ερώτημα: Γιατί, όταν έχουν ανάγκη να πάρουν βυτιοφόρο για να εξυπηρετηθούν; Νομίζω ότι πρέπει να το απαλείψετε αυτό. Δε στέκει σε μία επιχείρηση η οποία πάει να κάνει συνεταιρισμό ή μία κοινοπραξία να μην έχει τη δυνατότητα να αγοράσει ένα βυτιοφόρο και να λειτουργούν με τα παλιά ή και με τα ακατάλληλα ίσως βυτιοφόρα που υπάρχουν στα μέλη εταιρειών που απαρτίζουν το συνεταιρισμό ή την κοινοπραξία.
     Ας περάσουμε στις άλλες διατάξεις. Για τους αποθηκευτικούς χώρους δεν έχουμε κανένα πρόβλημα. Είναι θέμα λειτουργίας πια των πρατηρίων και των εταιρειών. 
     Θα έλθουμε, όμως, στο 9. Εδώ θα πρέπει να το δείτε. Ύστερα από την τροποποίηση που κάνατε στο άρθρο 7 για τις κοινοπραξίες, νομίζω ότι το άρθρο 9 δεν έχει πια καμία ισχύ. 
     Τι έλεγε το άρθρο 9; Ουσιαστικά, έλεγε ότι με την κατάργηση των συνεταιρισμών και των κοινοπραξιών τροποποιείται αναλόγως και η διάταξη της παραγράφου 2 του άρθρου 15 του ν. 3054. Αφού τώρα δε γίνεται αυτό, νομίζω ότι το άρθρο αυτό δεν έχει καμία ισχύ. Κοιτάξτε το. 
     Ερχόμαστε στις διοικητικές κυρώσεις. Μειώνετε τα πρόστιμα, όμως από την άλλη μεριά τι κάνετε; Όταν θέλει κάποιος να προσφύγει σε δικαστική διαδικασία, υποχρεώνεται να καταβάλει το 20%. Αυτό είναι μία δυσκολία στη λειτουργία και ένα φοροεισπρακτικό, θα έλεγα, «εργαλείο» απέναντι στους πρατηριούχους, ιδιαίτερα απέναντι στους μικρούς πρατηριούχους.
     Ερχόμαστε στο άρθρο 11. Δείτε κι εδώ ότι αυξάνεται από 1 σε 1,2 η ειδική εισφορά επί της αξίας των πετρελαιοειδών προϊόντων που αποτελούν πόρο ειδικού λογαριασμού και παράλληλα διευρύνονται οι σκοποί διάθεσης του στόχου αυτού. Ενώ, δηλαδή, πρώτα θα μπορούσε αυτός ο πόρος να χρησιμοποιηθεί μόνο για την ενίσχυση απομακρυσμένων νησιών κλπ., όπου το κόστος μεταφοράς ήταν πολύ υψηλό, τώρα διευρύνονται και θα μπορεί να διατίθενται και κάπου αλλού. 
     Παράλληλα, όμως, εμείς εκτός απ’ αυτήν την επισήμανση επισημαίνουμε ότι είναι ένας ακόμα φοροεισπρακτικός μηχανισμός. Εδώ, επειδή ειπώθηκε χθες «τι είναι τώρα από το 1 να πάει στο 1,2», μου θυμίζετε ένα δήμαρχο στο Βόλο, κύριε Υπουργέ. Αυτός έβαζε αυξήσεις στα τέλη και τις λογάριαζε σε τσιγάρα. Έλεγε: «Πέντε τσιγάρα είναι, κύριε Γκατζή, γι’ αυτό, έξι τσιγάρα για το άλλο, εφτά τσιγάρα για εκείνο» και στο τέλος μαζεύονταν τρία-τέσσερα κουτιά. Ας μην το ξεφτιλίζουμε έτσι. Θα πρέπει να δείτε ότι είναι ένας φόρος που θα επιβαρύνει με πέντε εκατομμύρια ευρώ –και δεν είναι λίγα τα πέντε εκατομμύρια ευρώ- όταν θα βαρύνουν ουσιαστικά τα πλατιά λαϊκά στρώματα. Εμείς δεν ενδιαφερόμαστε για τα εισοδήματα των «μεγαλοκαρχαριών», τους οποίους εσείς ενισχύετε.
     Έτσι και χθες με την αύξηση των νέων φόρων, βγήκε σήμερα ο κ. Αλογοσκούφης να λέει ότι είναι 0,2%. «Στα 500 ευρώ», λέει, «τι είναι;». Είναι 3,5 ευρώ το μήνα. Καταλάβατε πώς τα μετράτε; 
     Ερχόμαστε στο άρθρο 12 για το ωράριο. Κύριε Υπουργέ, ρίξτε μια ματιά στο υπόμνημα που έχει υποβάλει η δευτεροβάθμια επαγγελματική οργάνωση με την επωνυμία «Πανελλήνια Ομοσπονδία Εμπόρων Βενζινοπωλών». Λένε ότι με τη διάταξη αυτή εξαιρούνται πρατήρια από τον πίνακα λειτουργίας των καταστημάτων αυτών εκ περιτροπής τα σαββατοκύριακα. Αν αυτό συμβαίνει, είναι πέρα για πέρα άδικο. Ερευνήστε το. Δεν το ξέρουμε, το λένε εδώ στο υπόμνημά τους κι έχουν ολόκληρη αναφορά σχεδόν πέντε σελίδων, που αναφέρονται σ’ αυτό το θέμα ακριβώς. Νομίζω ότι πρέπει να το ψάξετε και ότι αξίζει τον κόπο. Επίσης, η ρύθμιση γίνεται μόνο για τις Κυριακές και για τις αργίες και δεν έχουμε παραπέρα ρύθμιση.
     Θα σταθώ, κύριε Υπουργέ, στο άρθρο 13, σ’ αυτό που είπα και κατά την πρώτη συζήτηση επί της αρχής και των άρθρων στις επιτροπές. Δεν είναι δυνατόν να υπάρχει παράταση για άλλα 5 χρόνια λειτουργίας των λατομείων, να νίπτετε τας χείρας σας και να λέτε, ότι ενώ δεν μπόρεσε να το λύσει η προηγούμενη κυβέρνηση τόσα χρόνια, δεν μπορούμε εμείς να το λύσουμε σ’ ένα χρόνο. Όμως, δίνετε παράταση άλλα πέντε χρόνια. Βάλτε τουλάχιστον ένα χρόνο και να συμφωνήσουμε εδώ ότι θα φέρετε, εν πάση περιπτώσει, ένα σχέδιο χωροθέτησης λατομικών ζωνών, χωρίς να αποτελεί πακέτο, εξετάζοντας και τις περιπτώσεις των νησιών, γιατί εκεί δεν υπάρχουν μεγάλες δυνατότητες και να βρεθεί η καλύτερη λύση με τις λιγότερες προσβολές στο περιβάλλον και τη φύση. 
     Όταν λέτε ότι μέσα σε 10 μήνες φέραμε το ν.3054, υπογράψαμε δεκαπέντε υπουργικές αποφάσεις, τις οποίες έπρεπε να υπογράψει το ΠΑΣΟΚ τα προηγούμενα χρόνια, το ένα και το άλλο, έρχεστε και σε απλά πράγματα, που δεν είναι φυσικά απλά και θέλουν μια σοβαρή εργασία, που θα έχει όμως τεράστια οφέλη για το περιβάλλον και λέτε ότι αυτό θα μεταφερθεί για μετά από 5 χρόνια. Αυτό δείχνει το πώς σκέφτεται η Κυβέρνηση και πώς λειτουργεί, προκειμένου να αντιμετωπίσει κρίσιμα και σοβαρά θέματα, που έχουν σχέση με την ποιότητα ζωής και το περιβάλλον, πέρα από την άλλη πολιτική την οποία έχουμε χαρακτηρίσει ως ταξική κλπ.. 
     Έρχομαι τώρα στο άρθρο 14 για τους αγωγούς διακλάδωσης, κεντρικούς αγωγούς φυσικού αερίου κλπ.. 
     Στην προηγούμενη συζήτηση που κάναμε στην Επιτροπή σας είχα διαβάσει τι λέει το Λογιστήριο του Κράτους. Θα σας διαβάσω τώρα την ειδική έκθεση του άρθρου 75 παράγραφος 3 του Συντάγματος, τι επιβαρύνσεις έχει αυτό επί του κρατικού προϋπολογισμού.
     Λέει λοιπόν το άρθρο 14 ότι θα έχουμε απώλεια εσόδων ...
     Θα παρακαλέσω τον κύριο Υφυπουργό να με παρακολουθήσει. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ να σταματήσετε τις διαβουλεύσεις με τους συμβούλους σας. Και εσείς, κύριε συνάδελφε, θα παρακαλέσω να ολοκληρώσετε. 
     ΝΙΚΟΛΑΟΣ ΓΚΑΤΖΗΣ: Θα συντομεύσω, κύριε Πρόεδρε, θα αφήσω τα άλλα για τη δευτερολογία μου. Δεν θέλω να τσακωθούμε, κύριε Πρόεδρε. Και θέλω να τονίσω εδώ ότι η εξαίρεση που προβλέπει το άρθρο 108 παράγραφος 1, 2 κύριε Πρόεδρε, έχει γίνει πλέον κανόνας. Λέει ότι, κατ’ εξαίρεση, μπορεί να συζητηθούν δύο και τρία άρθρα μαζί, με διπλάσιο χρόνο .
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, προχωρήστε. Είναι γνωστό το άρθρο. Τον δικό σας χρόνο τρώτε. 
     ΝΙΚΟΛΑΟΣ ΓΚΑΤΖΗΣ: Θα μου επιτρέψετε κύριε Πρόεδρε να το τονίσω. Να μείνει στα Πρακτικά και σεις μην το λαμβάνετε υπόψη σας. Δεν μπορεί η εξαίρεση να γίνεται κανόνας. Το σχετικό άρθρο λέει ότι, κατ’ εξαίρεση, συζητούνται μαζί 2 και 3 άρθρα, με διπλάσιο χρόνο. Δεν μπορείτε όμως να μας δίνετε τριπλάσιο χρόνο για 20 άρθρα. Γι’ αυτό από την αρχή σας είπα ποιος θα είναι ο χρόνος.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Γκατζή. Σας έδωσα στην πρωτολογία σας διπλάσιο χρόνο. 
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μη με φέρνετε σε δύσκολη θέση. Ξέρετε πόσο σας εκτιμώ. 
     ΠΡΟΕΔΡΕΥΩΝ (Σωτήρης Χατζηγάκης): Μα είναι αμοιβαία η εκτίμηση, κύριε Γκατζή. Σας έδωσα διπλάσιο χρόνο στην πρωτολογία σας. 
     ΝΙΚΟΛΑΟΣ ΓΚΑΤΖΗΣ: Δεν μου τον δώσατε. Τον δικαιούμαι, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Στην πρωτολογία σας εννοώ, κύριε συνάδελφε.
     ΝΙΚΟΛΑΟΣ ΓΚΑΤΖΗΣ: Έχετε δίκιο. Μιλάτε για τη συζήτηση επί της αρχής.
     Θα τελειώσω, κύριε Πρόεδρε. Έλεγα, κύριε Υπουργέ, ότι στη συζήτηση της επιτροπής, σας διάβασα τι έλεγε η ειδική έκθεση του Λογιστηρίου του Κράτους για το άρθρο 14.
     Σήμερα θα σας διαβάσω την ειδική έκθεση του άρθρου 75 παράγραφος 3 του Συντάγματος που μιλά επί του κρατικού προϋπολογισμού, τι επιπτώσεις έχει το νομοσχέδιο αυτό. Για το άρθρο 14 λέει τα εξής: Απώλεια εσόδων από την απαλλαγή του ΦΠΑ, φόρους, δασμούς και τέλη των προσωρινών εισαγωγών μηχανημάτων και εξαρτημάτων για την εκτέλεση του κλάδου φυσικού αερίου προς Θράκη, καθώς και των λοιπών κλάδων. 
     Το ακριβές ύψος της απώλειας εξαρτάται από τον αριθμό και την αξία των συγκεκριμένων προσωρινών εισαγωγών. Δεν αναφέρεται εδώ. Μιλά μόνο για τις απώλειες που θα έχει ο κρατικός προϋπολογισμός και δεν αναφέρεται φυσικά στην απώλεια που θα έχουν τα ασφαλιστικά ταμεία από τις εργασίες των αλλοδαπών που θα εργαστούν στην επικράτεια. Είναι μια αποικιακού χαρακτήρα σύμβαση. Μου είπατε ότι αυτή την έχει υπογράψει το ΠΑΣΟΚ το 1994 και ατόφια εσείς την συνεχίζεται. Εγώ σας λέω ότι και αυτή ήταν αποικιακού χαρακτήρα και εμείς αυτή δεν την είχαμε ψηφίσει αλλά έχετε τη δυνατότητα να την αλλάξετε διότι σήμερα δεν είναι 1994. Και τεχνογνωσία έχουμε αποκτήσει και εμπειρία επ’ αυτών των έργων έχουμε και ξέρουμε τι ακριβώς κόστος υπάρχει σε αυτή την περίπτωση και μπορούμε να επωφεληθούμε. 
     Τα υπόλοιπα θα τα πω στη δευτερολογία μου. 
     ΠΡΟΕΔΡΕΥΩΝ ( Σωτήρης Χατζηγάκης): Η κυρία Ξηροτύρη έχει το λόγο και μετά θα διακόψουμε για τη συζήτηση των αιτήσεων άρσης ασυλίας. 
     ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Κύριοι συνάδελφοι, όπως είπα και στην πρωτολογία μου, εμείς επί της αρχής δε θα συμφωνήσουμε με αυτό το νομοσχέδιο, διότι θεωρούμε ότι είναι ένα αποσπασματικό, συμπληρωματικό νομοσχέδιο του νόμου 354, ο οποίος δεν απέδωσε λόγω μιας αρνητικής κατάστασης ως προς τη διακίνηση και την αποθήκευση των πετρελαιοειδών προϊόντων. Και βέβαια σε καμιά περίπτωση δεν βοήθησε στο να επιλυθεί το θέμα της εξέλιξης των τιμών. 
     Δεν κατάφερε εκείνος ο νόμος να έχει μια αποτελεσματικότητα. Άφησε πάλι τη νομοθεσία και ερχόμαστε τώρα πάλι αποσπασματικά να τη συμπληρώσουμε. Ξέρετε πολύ καλά ποια είναι τα προβλήματα της αγοράς, ξέρετε ότι χρειάζεται μια χάραξη πολιτικής και η λήψη πιο ριζοσπαστικών μέτρων, ούτως ώστε να βοηθήσουμε στα θέματα προστασίας του δημόσιου συμφέροντος, στα θέματα προστασίας του καταναλωτή, στις τιμές, στην ποιότητα, στη σύνθεση για τη δημόσια υγεία, στον υγιή ανταγωνισμό. 
     Η θεωρία που χρησιμοποιείται πολύ εύκολα στην εποχή μας, ότι η ελεύθερη αγορά είναι κυρίαρχη και ότι στα πλαίσια αυτά θα πρέπει να κινούμαστε, δεν ισχύει για τα πετρελαιοειδή προϊόντα, ακόμη και για πολλές χώρες οι οποίες έχουν πλήρως καπιταλιστικό σύστημα. 
     Το κράτος έχει την κοινωνική υποχρέωση, για το δημόσιο συμφέρον, να ρυθμίζει τα θέματα αυτά. Και γι’ αυτό το λόγο θεωρούμε το νομοσχέδιο αυτό αποσπασματικό. Όμως, σε ορισμένες διατάξεις του, που αφορούν κυρίως τα θέματα διακίνησης και αποθήκευσης, θα συμφωνήσουμε, με τις παρατηρήσεις που θα εκθέσω παρακάτω. 
     Προσπαθεί, λοιπόν, το κράτος να αναδιοργανώσει, όπως λέει, και να ανασυντάξει τις υπηρεσίες ελέγχου και διακίνησης των πετρελαιοειδών προϊόντων. Θα έλεγα ότι γίνεται μια σημαντική προσπάθεια στη Διεύθυνση του Υπουργείου Ανάπτυξης με την ένταξη των κλιμακίων των ΚΕΔΑΚ σε αυτή, μια ομογενοποίηση, θα έλεγε κανείς, της όλης υπηρεσίας ελέγχου των πετρελαιοειδών.
     (Θόρυβος στην Αίθουσα)
     ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, κυρία Ξηροτύρη.
     Παρακαλώ, κυρίες και κύριοι συνάδελφοι. Λίγος σεβασμός στον ομιλητή!
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μπορούν να περιμένουν απ’ έξω οι κυρίες και οι κύριοι συνάδελφοι. Να μην μας ταλαιπωρούν εδώ. Να μας αφήσουν να τελειώσουμε τη δουλειά μας. 
     ΠΡΟΕΔΡΕΥΩΝ (Σωτήρης Χατζηγάκης): Την έκανα εγώ την παρατήρηση, ήδη, κυρία Ξηροτύρη. 
     Συνεχίστε, παρακαλώ.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Παρ’ όλα αυτά, γι’ αυτή την υπηρεσία, πάλι μέσω Προεδρικού Διατάγματος, στο μέλλον δηλαδή, ενώ η κατάσταση είναι εκρηκτική σήμερα, θα λυθούν τα θέματα οργάνωσης, λειτουργίας, προσωπικού, πρόσληψης νέου προσωπικού κ.ο.κ. Θέλω να το επισημάνω αυτό, όπως το επισημαίνω και σε όλα τα νομοσχέδια τα οποία έρχονται. Η ανάγκη εξυγίανσης και ενίσχυσης του δημόσιου τομέα είναι άμεση. Δεν μπορεί συνέχεια να παραπέμπεται στο νόμο, γιατί ποτέ δεν θα εφαρμόζονται οι νομοθετικές ρυθμίσεις και ιδιαίτερα αυτές, οι οποίες αφορούν ελεγκτικές ενέργειες του δημόσιου τομέα.
     Όσον αφορά τα θέματα του άρθρου 5 εμείς συμφωνούμε στο ότι δίδεται η δυνατότητα στα ανεξάρτητα πρατήρια να μπορούν άμεσα από τις εταιρείες διύλισης να προμηθεύονται τα πετρελαιοειδή προϊόντα, θέμα το οποίο και το άρθρο 7 αναλύει καλύτερα.
     Παρ’ όλα αυτά, έχουμε θέσει και στην επιτροπή και στην πρωτολογία δύο παρατηρήσεις: Προκειμένου αυτές οι ρυθμίσεις να ισχύσουν όπως και οι ρυθμίσεις στο άρθρο 6, που δίνουν δυνατότητα μικρότερων αποχετευτικών χώρων, άρα δίνουν τη δυνατότητα σε περισσότερες εταιρείες εμπορίας να εισέλθουν στο κύκλωμα εμπορίας των πετρελαιοειδών, χρειάζεται ενίσχυση των ελεγκτικών μηχανισμών, χρειάζεται ενίσχυση αυτών των υπηρεσιών. Οι ανάγκες ελέγχων που θα προκύψουν θα είναι πολύ περισσότερες όπως και τα θέματα της συνευθύνης πλέον του ανεξάρτητου πρατηρίου με την εταιρεία διύλισης, που πρέπει να λυθούν, κύριε Υπουργέ και σ’ αυτό δεν έχετε κάνει καμία παρέμβαση. Για να έχουμε ίδια μέτρα και ίδια σταθμά με τις εταιρείες εμπορίας πετρελαιοειδών που είναι συνυπεύθυνες με τα διυλιστήρια, θα πρέπει και τα ανεξάρτητα πρατήρια να έχουν αυτή τη συνευθύνη. Το ζητούν αυτό, βέβαια, και οι σύνδεσμοι των βενζινοπωλών κ.ο.κ. Επομένως, συμφωνούμε με τα άρθρα 5, 6 και 7 λέγοντας, όμως, ότι χρειάζεται περισσότερη προσπάθεια, μεγαλύτερος έλεγχος και ιδιαίτερα όσον αφορά τα θέματα νοθείας και φοροδιαφυγής. Διότι το θέμα της νοθείας και της φοροδιαφυγής με τη χρήση του πετρελαίου θέρμανσης για την κίνηση, εκτός του ότι επιβαρύνει το δημόσιο συμφέρον, επιβαρύνει υπέρμετρα και το περιβάλλον και αυτό το θέμα πρέπει να λήξει. 
     Όσον αφορά το άρθρο 10 το οποίο προβλέπει προκαταβολή του προστίμου κατά 20%, επειδή μέχρι τώρα δεν υπήρχε δυνατότητα τελικά να καταβληθούν τα πρόστιμα, παρ’ όλο που υποβάλλονται κατά σειρά διάφορα πρόστιμα, τελικά το δημόσιο δεν εισπράττει τα πρόστιμα. Η είσπραξη αυτή κατά το 20% μας βρίσκει σύμφωνους. Από εκεί και πέρα, όμως, εκείνο το οποίο πρέπει να γίνει, είναι ότι όλο  αυτό το σύστημα θα πρέπει να οργανώνεται και να λειτουργεί κανονικά, ούτως ώστε το δημόσιο να εισπράττει τα πρόστιμα, όχι γιατί πρέπει να κάνει αυτή την εισπρακτική πολιτική, αλλά γιατί το πρόστιμο έχει μια σημασία για τη βελτίωση αυτής  της κατάστασης, που όπως είπα είναι πάρα πολύ άσχημη.
     Όσον αφορά το άρθρο 11 με την ειδική εισφορά και κατά τη συζήτηση του προηγούμενου νόμου για τα θέματα αυτής της εισφοράς, είχαμε τονίσει ότι το θέμα είναι αν θα δοθεί αυτή η εισφορά στην Τοπική Αυτοδιοίκηση.
     Θα δοθούν οι δυνατότητες να πάει εκεί πού κατ’ αρχήν προβλέπει ο νόμος; Γιατί τις περισσότερες φορές καταλήγει και αυτή στο κράτος και δεν αποδίδεται στους φορείς για τους οποίους έχει θεσπιστεί αυτή η ειδική εισφορά. 
     Όσον αφορά το άρθρο 13, κυρίες και κύριοι συνάδελφοι. Το άρθρο 13 είναι ιδιαίτερα χρήσιμο. Υπήρξε ένας νόμος από το 1984. Να καθοριστούν, επιτέλους, με περιβαλλοντικές μελέτες μέσω των νομαρχιακών συμβουλίων, οι λατομικές περιοχές, να αποσυρθούν λατομεία τα οποία υπάρχουν και λειτουργούν ακόμη -μετά από είκοσι χρόνια απ’ αυτόν το νόμο-  μέσα σε οικισμούς, στην Αθήνα, στο πολεοδομικό συγκρότημα Θεσσαλονίκης και σε πολλές άλλες πόλεις. Και όμως τελικά αυτές οι λατομικές περιοχές δεν έχουν καθοριστεί γιατί μόλις θα καθοριστούν θα πρέπει τα λατομεία να κάνουν τη μετεγκατάσταση. Αυτή η ιστορία κρατάει είκοσι χρόνια. Και τώρα τι θέλουμε να κάνουμε; Να την πάμε άλλα πέντε χρόνια πίσω. Και χωρίς να βάζουμε κάποιες αυστηρές προϋποθέσεις. Δηλαδή, σε πέντε χρόνια αν μας πουν να τα αλλάξουμε γιατί δεν μπορέσαμε να εφαρμόσουμε ή να καθορίσουμε τις λατομικές περιοχές, θα πάμε άλλα πέντε χρόνια; 
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής, κ. ΑΝΝΑ ΜΠΕΝΑΚΗ-ΨΑΡΟΥΔΑ)
     Κοιτάξτε να δείτε, κύριε Υπουργέ, δεν είναι δικαιολογία ότι το Συμβούλιο Επικρατείας πολλούς τέτοιους καθορισμούς λατομικών περιοχών τους έχει ακυρώσει. Βεβαίως τους έχει ακυρώσει. Αν η επιλογή των χώρων των λατομικών περιοχών δεν γίνεται σωστά με περιβαλλοντικές μελέτες όπως λέει ο νόμος, βεβαίως θα έρθει να τις ακυρώσει. Αυτό δεν είναι δικαιολογία. Δηλαδή είναι δικαιολογία ότι οι νομαρχίες, το κράτος, το Υπουργείο Ανάπτυξης καθυστερεί λόγω του ότι πρέπει να υπάρχουν περιβαλλοντικές μελέτες, λόγω του ότι υπάρχουν όροι, λόγω του ότι λειτουργεί σωστά το Συμβούλιο Επικρατείας, καθυστερεί είκοσι χρόνια να κάνει τις λατομικές περιοχές; 
     ΠΡΟΕΔΡΟΣ (Άννα Μπενάκη-Ψαρούδα): Κυρία Ξηροτύρη, παρακαλώ ολοκληρώστε. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θέλω λίγο χρόνο, κυρία Πρόεδρε, όπως πήραν και οι άλλοι συνάδελφοι. 
     Επομένως επιμένουμε ο χρόνος αυτός τουλάχιστον να περιοριστεί στο ένα ή στα δυο χρόνια που λένε οι συνάδελφοι του ΠΑΣΟΚ και με ορισμένες προϋποθέσεις γι’ αυτήν την παράταση. Αλλιώς οι ίδιοι αναγνωρίζουμε ότι τελικά δεν μπορούμε να συμμαζέψουμε ποτέ τα πράγματα. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Να τις κλείσουμε; Τι να κάνουμε; 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Να μην τις κλείσουμε. Γιατί τις κλείσατε μέχρι τώρα; Δεν τις κλείσατε. Αενάως τις μεταθέτετε για παραπέρα. Μα πότε επιτέλους θα λειτουργήσουν ορισμένα πράγματα; 
     ΠΡΟΕΔΡΟΣ (Άννα Μπενάκη-Ψαρούδα): Όχι διάλογο, παρακαλώ. Ολοκληρώστε, κυρία Ξηροτύρη. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όσον αφορά τώρα τα θέματα του αγωγού. Το άρθρο 14 και το άρθρο 16, τα οποία έπρεπε να πάνε μαζί. Δεν καταλαβαίνω γιατί παρεμβαίνει το άρθρο 15 που αφορά αποσπάσεις υπαλλήλων. Τηρείται μια συμφωνία για τον αγωγό. Έχει καλώς για το άρθρο 14. Αλλά το άρθρο 16, πάλι τα ίδια; Δηλαδή τελικά η επίσπευση του αγωγού θα εξαρτηθεί αν του δώσουμε τη δυνατότητα να περάσει από δασικές εκτάσεις; Μα, είμαστε σοβαροί; Η επίσπευση του αγωγού εξαρτάται από ένα σωρό άλλες γεωπολιτικές και οικονομικές σκοπιμότητες. Και βέβαια δεν θα τον διευκολύνουμε με το να τον περάσουμε μέσα από δασικές εκτάσεις. Αυτό θα έλεγε κανείς ότι και συνταγματικά είναι αδύνατο. Δεν συμφωνούμε με αυτό. Κάθε φορά, δηλαδή, νόμους και προϋποθέσεις που έχουμε με κόπο κατακτήσει εδώ, αρχίζουμε και τις ξηλώνουμε για το εθνικό συμφέρον, για το ένα, για το άλλο. Οι προϋποθέσεις επίσπευσης του αγωγού απ΄ αυτό θα εξαρτηθεί; Να είμαστε λίγο σοβαροί σ’ αυτά τα θέματα. Δεν συμφωνούμε λοιπόν με το άρθρο 16.
     Όσον αφορά το άρθρο 17 που τελικά περιορίζει τις αποστάσεις, θα πω τα ίδια. Οι ανανεώσιμες πηγές ενέργειας, οι εγκαταστάσεις των ανεμοστρόβιλων κλπ, γιατί έχουν αυτήν τη στιγμή αντιδράσεις από τους κατοίκους; Γιατί ξεκινήσαμε στραβά μ’ αυτή την ιστορία; Γιατί στοιχειωδώς δεν κάναμε μια χωροθέτηση αυτών των περιοχών. Να κάνουμε μια χωροθέτηση των περιοχών που  έχουν δυνατότητες λόγω ανέμου για εκμετάλλευση με κάποιες σωστές περιβαλλοντικές μελέτες, με κοινωνική συναίνεση και να δοθεί από εκεί και πέρα η δυνατότητα στους επιχειρηματίες, στο κράτος, να αξιοποιήσει αυτές τις περιοχές. 
     Τώρα ερχόμαστε με ημίμετρα. Τα δύο χιλιάδες μέτρα τα κάνουμε πεντακόσια στις προστατευόμενες περιοχές; Σε προστατευόμενες περιοχές πεντακόσια μέτρα; Αυτές τις προστατευόμενες περιοχές τελικά, που τις δημιουργήσαμε, ή τις περιοχές NATURA κλπ., με όλες αυτές τις διατάξεις και τις εμβόλιμες τροπολογίες θα τις ταράξουμε στο τέλος. Στο τέλος στα εκατό μέτρα σ’ αυτές τις περιοχές θα προβλέπουμε και τουριστική αξιοποίηση και άλλες δραστηριότητες.
     Δεν μπορούμε να συμφωνήσουμε με αυτές τις διατάξεις.
     Ευχαριστώ, κυρία Πρόεδρε. Η οχλαγωγία, όμως, της Αίθουσας με δυσκόλεψε στο να ολοκληρώσω τις σκέψεις μου.
     ΠΡΟΕΔΡΟΣ (Άννα Μπενάκη-Ψαρούδα): Ήταν η στιγμή, κυρία Ξηροτύρη, ατυχής, διότι περιμένουμε να αρχίσει η συζήτηση των ασυλιών.
     Κυρίες και κύριοι συνάδελφοι, στο σημείο αυτό παρακαλώ να διακόψουμε τη συζήτηση του νομοσχεδίου που συζητούμε.
     ΠΡΟΕΔΡΟΣ (Άννα Μπενάκη - Ψαρούδα): Κυρίοι συνάδελφοι, εισερχόμαστε στην 
     ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     ΑΙΤΗΣΕΙΣ ΑΡΣΗΣ ΑΣΥΛΙΑΣ ΒΟΥΛΕΥΤΩΝ
     Συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης ασυλίας των Βουλευτών κυρίων:
     1. Δημοσθένη Τσιαμάκη
     2. Ιωάννη Παρασκευά
     Υπενθυμίζω ότι σύμφωνα με το άρθρο 83 του Κανονισμού δεν εισερχόμαστε στην ουσία των υποθέσεων, αλλά ερευνάται μόνο αν η πράξη, για την οποία ζητείται η άρση της ασυλίας, συνδέεται με την πολιτική δραστηριότητα του Βουλευτή ή αν η δίωξή του υποκρύπτει πολιτική σκοπιμότητα ή αποσκοπεί ενδεχομένως στο να τρωθεί το κύρος του Βουλευτή ή της Βουλής ή να παρακωλυθεί ουσιαστικώς η άσκηση του λειτουργήματός του ή να επηρεαστεί η λειτουργία της Βουλής, της Κοινοβουλευτικής Ομάδας στην οποία ανήκει ο Βουλευτής.
     Αυτά προβλέπει ο Κανονισμός.
     Επίσης υπενθυμίζω ότι η συζήτηση διεξάγεται με τη διαδικασία του άρθρου 108 παράγραφος 1 εδάφιο 2ο . Επομένως το λόγο δικαιούται να πάρει ο οιοσδήποτε Βουλευτής που έχει αντίρρηση στην αίτηση του Εισαγγελέα, δηλαδή δεν θέλει να αρθεί η ασυλία, ο οιοσδήποτε Βουλευτής. Ακόμη, ο λόγος δίνεται πάντα -εάν τον ζητήσει- στο Βουλευτή στον οποίο αφορά η αίτηση και τους Κοινοβουλευτικούς Εκπροσώπους, οι οποίοι θα μιλήσουν, αν θέλουν, μετά τους Βουλευτές.
     Επίσης σύμφωνα με το άρθρο 83 του Κανονισμού η Βουλή αποφασίζει επί της αιτήσεως της Εισαγγελικής Αρχής με φανερή ψηφοφορία, δηλαδή ή με ανάταση του χεριού, όπως λέει ο Κανονισμός, ή  με έγερση ή με ονομαστική κλήση και εφαρμόζονται αναλόγως οι διατάξεις του Κανονισμού.
     Η Διάσκεψη των Προέδρων αποφάσισε ομόφωνα να προτείνει στο Σώμα η Βουλή επί των αιτήσεων άρσης ασυλίας να αποφασίζει με ονομαστική ψηφοφορία, κρίνοντας ότι με την ονομαστική ψηφοφορία αποφεύγεται η οποιαδήποτε σύγχυση στην καταμέτρηση των ψήφων και στην εξαγωγή του αποτελέσματος, πράγμα που θα μπορούσε να οδηγήσει σε αμφισβητήσεις των αποτελεσμάτων.
     Για τη διευκόλυνση και μόνο της ονομαστικής ψηφοφορίας, για να αποφύγουμε την εκφώνηση, δηλαδή, και τη ρητή ψήφο σε κάθε περίπτωση, θα καταρτίζεται ψηφοδέλτιο, όπως έγινε και σε προηγούμενες περιπτώσεις, στο οποίο οι συνάδελφοι θα αναγράφουν το όνομά τους, το οποίο θα καταχωρίζεται στα Πρακτικά της συγκεκριμένης συνεδρίασης, ανταποκρινόμενοι έτσι στις διατάξεις του άρθρου 83, που απαιτεί φανερή ψηφοφορία.
     Αφού ολοκληρωθεί η συζήτηση επί των περιπτώσεων της σημερινής ειδικής ημερήσιας διάταξης, θα προχωρήσουμε σε ονομαστική ψηφοφορία, όπως σας περιέγραψα.
     Η πρώτη υπόθεση αφορά το συνάδελφο κ. Δημοσθένη Τσιαμάκη, ο οποίος κατηγορείται για τις πράξεις ασκόπων πυροβολισμών και οπλοχρησίας. Η δεύτερη υπόθεση αφορά το συνάδελφο κ. Ιωάννη Παρασκευά, ο οποίος κατηγορείται για υπεξαίρεση κατ’ εξακολούθηση σε βάρος του δημοσίου κατά το χρονικό διάστημα που είχε την ιδιότητα του Νομάρχη Δωδεκανήσου.
     Οι λεπτομέρειες και των δύο υποθέσεων αναφέρονται σε σχετικό ενημερωτικό σημείωμα, το οποίο σας έχει διανεμηθεί με την ειδική ημερήσια διάταξη.
     Προχωρούμε, αν υπάρχει ενδιαφέρον για ομιλία, επί της αιτήσεως που αφορά τον κ. Δημοσθένη Τσιαμάκη. Υπάρχει συνάδελφος που ζητά το λόγο κατά το άρθρο 108 του Κανονισμού; Ουδείς.
     Επί της αιτήσεως που αφορά τον κ. Ιωάννη Παρασκευά υπάρχει συνάδελφος που ζητά το λόγο κατά το άρθρο 108 του Κανονισμού;
     ΝΙΚΟΛΑΟΣ ΔΕΝΔΙΑΣ: Εγώ, κυρία Πρόεδρε.
     ΠΡΟΕΔΡΟΣ (Άννα Μπενάκη - Ψαρούδα): Ο κ. Δένδιας έχει το λόγο.
     ΝΙΚΟΛΑΟΣ ΔΕΝΔΙΑΣ: Κυρία Πρόεδρε, καταρχήν για λόγους αρχής είμαι και θα παραμείνω πάντοτε εναντίον της άρσης  της βουλευτικής ασυλίας. Θεωρώ –και νομίζω ότι το θεωρούμε όλοι- ότι στην παρούσα συγκυρία ο Βουλευτής είναι εξαιρετικά αδύναμος να υπερασπίσει τον εαυτό του, εφόσον του αρθεί η ασυλία και να αποδείξει, μέσα στον εύλογο χρόνο που χρειάζεται, την αθωότητά του, εάν υπάρχει, χωρίς να καταστεί απόλυτη βορά στα Μέσα Μαζικής Ενημέρωσης.
     Πήρα, όμως, το λόγο για να σχολιάσω, εάν μου επιτρέπετε, τον τύπο των εκθέσεων που στέλνονται στην Εθνική Αντιπροσωπεία. Από την ανάγνωση των εκθέσεων, δεν είναι δυνατόν κάποιος, εάν δεν είναι για λόγους αρχής εναντίον της άρσης της ασυλίας, να διατυπώσει οποιαδήποτε άποψη επί του αντικειμένου.
     ΠΡΟΕΔΡΟΣ (Άννα Μπενάκη - Ψαρούδα): Με συγχωρείτε, κύριε Δένδια. Σε ποιες εκθέσεις αναφέρεστε; Του σημειώματος που έχει…
     ΝΙΚΟΛΑΟΣ ΔΕΝΔΙΑΣ: Των εκθέσεων της ειδικής μόνιμης επιτροπής.
     ΠΡΟΕΔΡΟΣ (Άννα Μπενάκη - Ψαρούδα): Μάλιστα.
     Συνεχίστε, κύριε Δένδια.
     ΝΙΚΟΛΑΟΣ ΔΕΝΔΙΑΣ: Θα παρακαλούσα, λοιπόν, θερμά στις υπόλοιπες περιπτώσεις οι εκθέσεις να είναι διατυπωμένες -καίτοι είναι κατανοητό γιατί είναι διατυπωμένες κατ’ αυτόν τον τρόπο, είναι προφανές ότι δεν είναι αμέλεια, δεν είναι αβλεψία- κατά τρόπο που ο αναγνώστης, ο Βουλευτής, να μπορεί να διατυπώσει άποψη ως οφείλει να διατυπώσει κατά το άρθρο 83.
     Ευχαριστώ, κυρία Πρόεδρε.
     ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ, κύριε συνάδελφε. Το αίτημά σας θα διαβιβαστεί στην επιτροπή.
     Οφείλω, όμως, να σας πω ότι αν θέλετε να σχηματίσετε υπεύθυνη άποψη, δεν μπορεί να αρκεστείτε -αναφέρομαι σε όλους τους συναδέλφους- στην έκθεση της επιτροπής, η οποία εκ της φύσεώς της είναι συνοπτική. Ο κάθε συνάδελφος μπορεί να προσφύγει στο αρμόδιο γραφείο της Βουλής και να δει ολόκληρη τη δικογραφία, οπότε θα είναι και τα πράγματα πολύ πιο σαφή.
     ΑΝΔΡΕΑΣ ΛΟΒΕΡΔΟΣ: Κυρία Πρόεδρε, θα ήθελα το λόγο.
     ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Λοβέρδο, έχετε το λόγο.
     ΑΝΔΡΕΑΣ ΛΟΒΕΡΔΟΣ: Κυρία Πρόεδρε, ως μέλος της Επιτροπής Δεοντολογίας θέλω να ενημερώσω κατ’ αρχήν το συνάδελφο, του οποίου η παρατήρηση νομίζω ότι είναι ευλογότατη, και στη συνέχεια το Σώμα ότι τα μέλη της Επιτροπής Δεοντολογίας κάνουν προτάσεις, τηρούνται Πρακτικά και αυτά είναι στη διάθεση των συναδέλφων.
     Άρα, κυρία Πρόεδρε, το ζητούμενο για εμάς θα είναι αν θα σας εισηγηθούμε η καταγραφή των Πρακτικών ή, αν θέλετε, η συνοπτική περίληψη της πρότασής μας να διανέμεται στους συναδέλφους της Εθνικής Αντιπροσωπείας.
     ΠΡΟΕΔΡΟΣ (Άννα Μπενάκη - Ψαρούδα): Θα το μελετήσουμε, κύριε Λοβέρδο, αλλά δεν νομίζω ότι θα πρέπει σε όλους τους Βουλευτές να διανέμονται τα Πρακτικά της επιτροπής. Είναι σ’ ένα γραφείο μονίμως εκτεθειμένα και τα Πρακτικά και η δικογραφία. Δεν είναι δύσκολο, όταν είμαστε όλες τις ημέρες εδώ, να ρίχνουμε και μια ματιά για περισσότερη ενημέρωση.
     Εν πάση περιπτώσει, είστε στην επιτροπή, θα έρθει το θέμα προς συζήτηση και θα το αντιμετωπίσετε.
     Υπάρχει άλλος συνάδελφος που θέλει να λάβει το λόγο; Ουδείς.
     Πριν προχωρήσουμε στην ψηφοφορία, για την οικονομία του χρόνου θα ήθελα να σας προτείνω να διεξαχθεί η ψηφοφορία, ταυτοχρόνως, και για τις δύο περιπτώσεις με μία εκφώνηση του καταλόγου.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα): Η Βουλή ενέκρινε.
     Σας διευκρινίζω και πάλι ότι έχει καταρτιστεί ψηφοδέλτιο με τα ονόματα των συναδέλφων για τους οποίους ζητείται η άρση ασυλίας και στο οποίο έχει καταγραφεί και η σχετική πρόταση της Επιτροπής Δεοντολογίας. Κάθε Βουλευτής θα σημειώνει την ψήφο του δίπλα στο όνομα του συναδέλφου για τον οποίο ζητείται η άρση της ασυλίας. 
     Εκείνος που ψηφίζει υπέρ της άρσης της ασυλίας, σημειώνει την προτίμησή του δίπλα στο όνομα του Βουλευτή και στη στήλη «ΝΑ»Ι, δηλαδή, λέει ναι στην αίτηση του εισαγγελέως που ζητεί την άρση ασυλίας. Εκείνος που ψηφίζει κατά της άρσης της ασυλίας, σημειώνει δίπλα στο όνομα του Βουλευτή και στη στήλη «ΟΧΙ» αντιστοίχως όχι. Εκείνος που ψηφίζει «ΠΑΡΩΝ», θα το σημειώσει στην αντίστοιχη στήλη του ψηφοδελτίου.
     Υπενθυμίζω ότι στο ψηφοδέλτιο ο κάθε συνάδελφος θα αναγράφει το όνομά του και την εκλογική του περιφέρεια και θα το υπογράφει, διότι η ψηφοφορία είναι ονομαστική.
     Στη συνέχεια και με την εκφώνηση του ονόματός του από τους επί του καταλόγου συναδέλφους, θα παραδίδει το ψηφοδέλτιο στους συναδέλφους κυρίους Γεώργιο Γαρουφαλιά από τη Νέα Δημοκρατία και Κωνσταντίνο Σπηλιόπουλο από το ΠΑΣΟΚ, οι οποίοι θα το μονογράφουν και θα δηλώνουν ότι ο Βουλευτής ψήφισε.
     Μετά το τέλος της ψηφοφορίας θα γίνει καταμέτρηση των ψήφων, όπως θα προκύψουν από τα ψηφοδέλτια, τα οποία θα καταχωριστούν μαζί με το πρωτόκολλο ψηφοφορίας στα Πρακτικά της σημερινής συνεδρίασης.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα):  Η Βουλή ενέκρινε.
     Καλούνται επί του καταλόγου οι Βουλευτές κύριοι Κωνσταντίνος Γκιουλέκας από τη Νέα Δημοκρατία και Κωνσταντίνος Ρόβλιας από το ΠΑΣΟΚ.
     Για την καταμέτρηση των ψήφων και την εξαγωγή του αποτελέσματος καλούνται οι Βουλευτές κύριοι Σταύρος Κελέτσης από τη Νέα Δημοκρατία και Έκτορας Νασιώκας από το ΠΑΣΟΚ. 
     Θα παρακαλέσω να αρχίσετε από την εκφώνηση των ονομάτων των μελών της επιτροπής για τις ΔΕΚΟ, διότι πρέπει να αποχωρήσουν οι συνάδελφοι και εγώ μαζί για να συμμετάσχουμε. Παρακαλώ να έλθει ο κ. Κουσελάς για την εκφώνηση του καταλόγου.
     Παρακαλώ να αρχίσει η ανάγνωση του καταλόγου.
     (ΨΗΦΟΦΟΡΙΑ)
     (Κατά τη διάρκεια της ψηφοφορίας την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
     ΠΡΟΕΔΡΕΥΩΝ (Γεώργιος Σούρλας): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς. 
     Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση και διαλογή των ψήφων και την εξαγωγή του αποτελέσματος. 
     (ΚΑΤΑΜΕΤΡΗΣΗ-ΔΙΑΛΟΓΗ)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επανερχόμεθα στη συζήτηση του σχεδίου νόμου του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων - ρύθμιση θεμάτων του Υπουργείου Ανάπτυξης».
     Το λόγο έχει ο κ. Χρίστος Βερελής.
     ΧΡΙΣΤΟΣ ΒΕΡΕΛΗΣ: Κύριε Πρόεδρε, το νομοσχέδιο αυτό το οποίο δεν έχει εξαιρετικά, μεγάλης σημασίας διατάξεις, έχει μία σειρά από ρυθμίσεις. Εδώ, θα ήταν ευκαιρία να τακτοποιηθεί το θέμα των διαδικασιών που οδηγούν σε δυνατότητα άσκησης λαθρεμπορίας. Έχω μιλήσει, επανειλημμένα, γι’ αυτό το θέμα. Πρόκειται για κολοσσιαίο πρόβλημα το οποίο στοιχίζει ιλιγγιώδη ποσά. Εάν δεν οριοθετηθούν οι τόποι στους οποίους θα γίνεται ο εκτελωνισμός και η καταβολή των δασμών από την αρχή, προκειμένου να μπορούν να ελέγχουν οι ελεγκτικοί μηχανισμοί, χωρίς να υπάρχουν δυνατότητες να γίνονται λαθροχειρίες, το πρόβλημα θα συνεχίσει να υπάρχει. Φαίνεται ότι οι διαστάσεις του εξαπλούνται. Είναι ντροπή μία χώρα της Ευρωπαϊκής Ένωσης να έχει αυτήν τη στιγμή εκατομμύρια κυβικά που είναι προϊόντα λαθρεμπορίας. Για παράδειγμα θα σας έλεγα να εξετάσετε τη δυνατότητα να γίνεται ο εκτελωνισμός και η δασμολόγηση από το διυλιστήριο αποκλειστικά και από εκεί να γίνεται η διανομή. Προκαλέστε μια συζήτηση στην αρμόδια επιτροπή. Νομίζω ότι αυτό θα είναι πολύ θετικό.
     Δεύτερον, άκουσα τη συζήτησή σας, κύριε Υπουργέ, με τον εισηγητή του ΠΑΣΟΚ για το ποσοστό αύξησης στα καύσιμα σε σχέση με το ποσοστό αύξησης στο αργό πετρέλαιο. Προσωπικά θα αποδεχόμουν, ασμένως, την πρότασή σας να γίνει μία διαδικασία επερώτησης. Συγκρίνονται ανόμοια πράγματα, κύριε Υπουργέ. Συγκρίνεται η αύξηση στο αργό πετρέλαιο που έχει μια καθαρά διεθνή τιμή με την αύξηση στο πρατήριο στην τιμή του οποίου έχουν πολύ μεγάλη συμμετοχή οι δασμοί και οι φόροι. Βεβαίως δεν είναι δυνατόν να υπάρχει η ίδια αύξηση.
     Με τον ίδιο τρόπο όταν κάποια στιγμή θα έρθει η ώρα να μειωθεί η τιμή του αργού πετρελαίου, δεν θα υπάρχει αντίστοιχη ποσοστιαία μείωση στο πρατήριο. Και αυτό θα είναι λογικό. Δεν μιλώ για τις μικρές διαφορές, τις οποίες κερδοσκοπούντες πολλοί πρατηριούχοι κρατούν διατηρώντας την υστέρηση των τιμών πολύ μεγάλο διάστημα. Εκεί τα πράγματα δεν είναι μετρήσιμα. Ένα όμως είναι το μετρήσιμο και είναι εξαιρετικά μεγάλης σημασίας. 
     Είναι η ex factory τιμή στα διυλιστήρια. Είναι η τιμή στην οποία τιμολογούν τα διυλιστήρια στην πόρτα τους τις εταιρείες καυσίμων. Εκεί έχουμε κάτι εντυπωσιακό. Ενώ αυτή η τιμή πριν από το Μάρτιο του 2004 ήταν κάτω από τον ευρωπαϊκό μέσο όρο, ξαφνικά τον Απρίλιο του 2004 έγινε ένα άλμα στην ex factory τιμή. Μιλάω πάντοτε σε σχέση με τον ευρωπαϊκό μέσο όρο στην ex factory τιμή στα διυλιστήρια όλης της Ευρώπης. Αυτό θέλει μία εξήγηση. Διότι ή έχουμε μία εναρμονισμένη πρακτική των διυλιστηρίων τα οποία αυτήν τη στιγμή στην ελληνική αγορά είναι δύο, ή υπάρχουν άλλοι λόγοι τους οποίους θα πρέπει να μάθουμε, λόγους οι οποίοι να δικαιολογούν αυτήν τη διαφοροποίηση. Αυτό το οποίο υπάρχει αυτήν τη στιγμή είναι η ex factory τιμή στα δικά μας διυλιστήρια να είναι 7% έως 8% μεγαλύτερη από ό,τι είναι στα διυλιστήρια της Ευρώπης. Μιλώ ενσωματώνοντας και το κόστος της μεταφοράς το οποίο είναι λογικό να υπάρχει.
     Ένα τρίτο ζήτημα που θα ήθελα να αναφερθώ με την ευκαιρία, αν και δεν είναι δικό σας θέμα, είναι για την επιτροπή ανταγωνισμού. Χθες η Κυβέρνηση πήρε ένα μέτρο αύξησης των φτηνών τσιγάρων. Θεωρώ ότι είναι ένα μέτρο εκτός λογικής, όχι για τον εισπρακτικό του χαρακτήρα, είναι άλλης τάξεως ζήτημα που υπάρχει ένας ευρύτερος πολιτικός διάλογος όπου πιστεύω ότι η Κυβέρνηση καταδικάζεται σήμερα και από τους εργαζόμενους και από τους πολίτες των χαμηλών εισοδημάτων. Όμως, δεν καταλαβαίνω πώς επεμβαίνει μια κυβέρνηση στην αγορά ορίζοντας ένα πλαφόν κατώτατης τιμής, επεμβαίνοντας στον ανταγωνισμό με το πρόσχημα, ενδεχομένως, ότι δημιουργεί συνθήκες προκειμένου να εισπράξει τα ποσά που θέλει να εισπράξει με δική της ευθύνη. Γιατί δεν υπήρξε μια οριζόντια αύξηση των δασμών στα τσιγάρα, παρά ανακαλύφθηκε πως πρέπει να υπάρχει μία κατώτατη τιμή; 
     Άκουσα σήμερα το πρωί το εξωφρενικό από τον ίδιο τον κ. Αλογοσκουφη, σε μια τηλεοπτική συζήτησή του, άνευ αντιπάλου βεβαίως ήταν μόνο με τους δημοσιογράφους στη ΝΕΤ, δεν δέχτηκε από ό,τι φαίνεται, όπου μας έλεγε ότι αυτό θα βοηθήσει και στη δημόσια υγεία, γιατί είναι κατώτερης ποιότητας τα φτηνά τσιγάρα. Τι θα γίνει τώρα; Θα βάλει προδιαγραφές να αλλάξουν τα καπνά στα φθηνά τσιγάρα που θα κοστίζουν 1,5 ευρώ αντί για 80 λεπτά που είναι σήμερα; Αυτό θα έπρεπε να απασχολήσει την επιτροπή ανταγωνισμού μια και είναι ανεξάρτητο όργανο και να έλθει να πει με ποια λογική μια Κυβέρνηση έρχεται και παρεμβαίνει στον ανταγωνισμό. Με αυτήν τη λογική να παρέμβουμε και να πούμε ότι κάτι είναι πολύ φθηνό, ενοχλεί κάποιους στον ανταγωνισμό και πρέπει να το αλλάξουμε. Αυτήν τη στιγμή η «PHILIPS MORRIS» κάνει πάρτι και πρέπει να σας απασχολήσει αυτό σαν Κυβέρνηση και επίσης να απασχολήσει και την επιτροπή ανταγωνισμού.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ο κ. Βερελής έβαλε εξαιρετικά ενδιαφέροντα θέματα, γιατί γνωρίζει εξαιρετικά καλά το αντικείμενο, αλλά επειδή δεν παρακολούθησε επαρκώς και την τοποθέτηση που έκανε ο συνάδελφός του εισηγητής της Αξιωματικής Αντιπολίτευσης και την απάντηση που έδωσα για τα διυλιστήρια θα την επαναλάβω για να έχουμε τους όρους της συνεννόησης. 
     Πρώτον, το ότι τα διυλιστήρια έγιναν από τρία, δύο είναι ένα έργο δικό σας και όχι δικό μας. Άρα η σμίκρυνση των δυνατοτήτων ανταγωνισμού δεν έγινε με αυτήν τη νέα διακυβέρνηση για να της επιρρίψετε και γι’ αυτό την ευθύνη. Παρακολουθώ τελευταία και ιδιαίτερα από χθες το βράδυ, εν χορώ οι συνάδελφοι της Αντιπολίτευσης με την πολιτική κατεύθυνση που βεβαίως πήραν το μόνο πράγμα που δεν είπαν είναι αν αυτή η Κυβέρνηση ευθύνεται για τις ημέρες ηλιοφάνειας, αν ευθύνεται για τη βροχή ή αν ευθύνεται για την κακοκαιρία. Το μόνο που δεν είπατε χθες το βράδυ.
     (Χειροκροτήματα από την πτέρυγα της Νεάς Δημοκρατίας)
     ΧΡΗΣΤΟΣ ΠΡΩΤΟΠΑΠΑΣ: Μέχρι χθες έφταιγε το ΠΑΣΟΚ. Σειρά σας και σειρά μας. 
     ΠΡΟΕΔΡΕΥΩΝ (Γεώργιος Σούρλας): Παρακαλώ μη διακόπτετε.
     ΧΡΗΣΤΟΣ ΠΡΩΤΟΠΑΠΑΣ: Μέχρι χθες έφταιγε το ΠΑΣΟΚ για την ηλιοφάνεια. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το συνάδελφο κ. Πρωτόπαπα τον παρακολούθησα και χθες το βράδυ όπου στα νέα του καθήκοντα ως συντονιστή της επιτροπής παραγωγής και εμπορίου είναι –διαπιστώνω- ενθουσιώδης και διακόπτει συνεχώς. Εγώ έχω αρκετή υπομονή, κύριε Πρωτόπαπα, αλλά αν θέλετε κάνω διάλογο μαζί σας με μεγάλη ευχαρίστηση. Δεν παρακολούθησα τι είπατε, αλλά είμαι έτοιμος να σας απαντήσω και γι’ αυτό. 
     Πάντως, επί των σημαντικών θεμάτων που έβαλε ο κ. Βερελής το θέμα είναι πράγματι τεράστιο της λαθρεμπορίας και είναι και διαχρονικό. Και εσείς καταβάλατε προσπάθεια και εμείς καταβάλαμε προσπάθειες, αλλά δεν υπήρξαν ούτε οι δικές σας ούτε οι δικές μας τόσο αποτελεσματικές όσο θα έπρεπε. 
     ΧΡΙΣΤΟΣ ΒΕΡΕΛΗΣ: Ανεπαρκείς θα έλεγα. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι ανεπαρκείς. Όμως, αυτήν την ώρα επεξεργαζόμαστε έναν τρόπο που θα μου επιτρέψετε να μην τον ανακοινώσω και ελπίζω ότι τον επόμενο μήνα να έλθει η σχετική ρύθμιση στη Βουλή που πιστεύουμε ότι έχουμε βρει την καρδιά του προβλήματος.
     Χαίρομαι που το θίγετε, γιατί πιστεύω ότι όλοι μέσα σε αυτήν την Αίθουσα δεν μπορεί να αισθάνονται ευτυχείς από την αναποτελεσματικότητα διαχρονικά του τρόπου με τον οποίο αντιμετωπίστηκε αυτό το φαινόμενο και αυτό το θέμα, που είναι μια πραγματικότητα. 
     Σε ό,τι αφορά τον εκτελωνισμό από τα πρατήρια που θα έχουν πρόσβαση στα διυλιστήρια, ο εκτελωνισμός θα γίνεται από τους ίδιους, για να έχουμε και εδώ ακόμη ένα στοιχείο ελέγχου και ευθύνες του εκτελωνισμού των καυσίμων μετά τη ρύθμιση αυτή την οποία κάνουμε, παρακολουθώντας και την υποχρέωση την οποία έχει η χώρα μας να προσαρμοστεί με τα ευρωπαϊκά δεδομένα και τη σχετική κατεύθυνση η οποία έχει δοθεί εδώ και πολύ καιρό από την πλευρά της Ευρωπαϊκής Ένωσης.
     Σε ό,τι αφορά το θέμα της διαμόρφωσης των τιμών –γιατί χθες το βράδυ ο κ. Παπαγεωργίου είπε ότι καταργήσαμε το πλαφόν- θέλω να πω το εξής: 
     Αγαπητέ συνάδελφε, το πλαφόν μπήκε σ’ ένα αριθμό νομών από τον κ. Τσοχατζόπουλο για ένα χρονικό διάστημα και καταργήθηκε πάλι επί υπουργίας κ. Τσοχατζόπουλου. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τρεις εβδομάδες στην Κρήτη. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι μόνο στην Κρήτη. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Σε οκτώ νομούς. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα. Σε οκτώ νομούς. Το βάλατε για ένα χρονικό διάστημα και το καταργήσατε, γιατί ο κ. Παπαγεωργίου κατήγγειλε τη σημερινή Κυβέρνηση ότι το πλαφόν, που ήταν ένα άριστο μέτρο και το είχατε βάλει εσείς, ήρθαμε και το καταργήσαμε εμείς μετά το Μάρτη του 2004. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Επανήλθαν οι τιμές. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Χαίρομαι που το λέτε. 
     ΧΡΙΣΤΟΣ ΒΕΡΕΛΗΣ: Κύριε Πρόεδρε, μπορώ να έχω το λόγο για ένα λεπτό;
     ΠΡΟΕΔΡΕΥΩΝ (Γεώργιος Σούρλας): Ναι, αν φυσικά το επιτρέπει και ο κ. Σιούφας. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Βεβαίως.
     ΠΡΟΕΔΡΕΥΩΝ (Γεώργιος Σούρλας): Όμως, θα συντομεύετε και οι δύο, γιατί είναι πολλοί εγγεγραμμένοι και θα πάει πολύ αργά η συνεδρίαση. 
     ΧΡΙΣΤΟΣ ΒΕΡΕΛΗΣ: Κύριε Υπουργέ, το μέτρο του πλαφόν είναι ένα μέτρο που πρέπει να χρησιμοποιείται με εξαιρετικά μεγάλη φειδώ. Σε αυτό δεν αντιλέγει κανείς. Όμως, δεν θα πρέπει a priori να δίνεται η εντύπωση από μια κυβέρνηση ότι δεν θα χρησιμοποιήσει ποτέ το πλαφόν. Διότι αυτό δημιουργεί στην αγορά μια κατάσταση που είναι εκτός ελέγχου. Αυτό να το χρησιμοποιήσετε. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ουδέποτε, κύριε Βερελή, η πολιτική ηγεσία του Υπουργείου Ανάπτυξης απέκλεισε αυτήν τη δυνατότητα. Τι είπαμε εμείς, όταν με πλήρη συγχορδία ζητούσατε το καλοκαίρι να μπει πλαφόν; Ότι το πλαφόν μόνο στα πετρελαιοειδή είναι ένδειξη πανικού στην επιβολή του και δεν περνάει μόνο του μήνυμα παγώματος των τιμών στη συγκεκριμένη αγορά, αλλά μέσα στους Ολυμπιακούς Αγώνες πλαφόν στα καύσιμα θα περνούσε ένα γενικό μήνυμα πανικού σ’ ολόκληρη την αγορά. Εμείς δείξαμε ψυχραιμία και δεν επιβάλαμε πλαφόν. 
     ΝΙΚΟΛΑΟΣ ΓΚΑΤΖΗΣ: Πάντα υπάρχει αυτή η δυνατότητα. 
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όταν ο κ. Τσοχατζόπουλος στις 15 Σεπτεμβρίου του 2003 έβαλε πλαφόν, η τιμή της αμόλυβδης βενζίνης ήταν 0,767 λεπτά και η τιμή του βαρελιού ήταν 26,68 δολάρια. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ήταν 32.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, με βάση τα επίσημα στοιχεία, κύριε Υπουργέ, ήταν 26,68. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν μπορούμε να συνεχίσουμε έτσι. Περιμένουν και άλλοι ομιλητές.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όμως, και αυτό να το δεχθώ, διότι τα στοιχεία που έχω είναι από τις μετρήσεις που δίνετε. Είναι στο σύστημα πληροφορικής του Υπουργείου και από εκεί τα έχω αντλήσει. Δεν θέλω να παραπλανήσω τη Βουλή, αλλά δέχομαι ότι ήταν 31 δολάρια. 
     Στις 24 Μαρτίου του 2005, δηλαδή την προηγούμενη Πέμπτη που έγινε η τελευταία μέτρηση, η τιμή της αμόλυβδης βενζίνης ήταν 0,835 λεπτά το λίτρο. 
     ΧΡΙΣΤΟΣ ΒΕΡΕΛΗΣ: Στο πρατήριο. Στο διυλιστήριο, κύριε Υπουργέ, παίζει ρόλο πόσο είναι. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, στο πρατήριο. Όμως, αφήστε με να τελειώσω, κύριε Βερελή. Πόσο είχε το βαρέλι την ίδια μέρα; Είχε 52,435 δολάρια.
     Δηλαδή, η αύξηση της τιμής του βαρελιού από τα 26,68 στα 52,4 δολάρια ήταν κατά 96,53%. Να δεχτώ τα 31 δολάρια το βαρέλι, που λέει ο κ. Τσοχατζόπουλος. Η αύξηση είναι 90%. Θέλετε τη διαφορά της τιμής στην αμόλυβδη βενζίνη; Ήταν 8,87%. Αυτά για την απάντησή μου.
     (ΜΕΤΑ ΤΗΝ ΚΑΤΑΜΕΤΡΗΣΗ - ΔΙΑΛΟΓΗ)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας επί των αιτήσεων άρσεως ασυλίας συναδέλφων Βουλευτών.
     Ψήφισαν συνολικά 204 Βουλευτές.
     Για το συνάδελφο κ. Δημοσθένη Τσιαμάκη, υπέρ της άρσεως ασυλίας ψήφισαν 5 Βουλευτές, κατά της άρσεως ασυλίας 196 Βουλευτές και «παρών» δήλωσαν 3 Βουλευτές. 
     Συνεπώς η αίτηση της εισαγγελικής αρχής για άρση ασυλίας του κ. Δημοσθένη Τσιαμάκη απορρίπτεται.
     Για το συνάδελφο κ. Ιωάννη Παρασκευά, υπέρ της άρσεως ασυλίας ψήφισαν 2 Βουλευτές, κατά της άρσεως ασυλίας ψήφισαν 195 Βουλευτές και «παρών» δήλωσαν 7 Βουλευτές. Συνεπώς η αίτηση της εισαγγελικής αρχής για άρση ασυλίας του κ. Ιωάννη Παρασκευά απορρίπτεται.
     (Το πρωτόκολλο και τα ψηφοδέλτια της διεξαχθείσης ονομαστικής ψηφοφορίας καταχωρίζονται στα Πρακτικά και έχουν ως εξής:
     «ΟΝΟΜΑΣΤΙΚΗ ΨΗΦΟΦΟΡΙΑ
     ΣΥΝΕΔΡΙΑΣΗ 30-3-2005
     
      ΕΠΙΚΡΑΤΕΙΑΣ               Έβερτ Μιλτιάδης     -          Σουφλιάς Γεώργιος     -          Μπερνιδάκη- Άλντους Ελευθερία     +          Ρουσόπουλος Θεόδωρος     -          Βαληνάκης Ιωάννης     -          Καρύδη Χρυσή     +          Διαμαντοπούλου Άννα     +          Δαμανάκη Μαρία     +          Μάνος Στέφανος     -          Ανδρουλάκης Δημήτρης (Μίμης)     -          Ανδριανόπουλος Ανδρέας     +          Κοσμίδης Σωκράτης     +                         Α΄ ΑΘΗΝΩΝ                Αβραμόπουλος Δημήτριος     -          Κακλαμάνης Νικήτας     -          Βουλγαράκης Γεώργιος     -          Αλογοσκούφης Γεώργιος     -          Παυλόπουλος Προκόπιος     -          Γιαννάκου-Κουτσίκου Mαριέττα     -          Μπενάκη-Ψαρούδα Άννα     +          Κωνσταντάρας Δημήτριος     +          Κουντουρά Έλενα     +          Σκανδαλίδης Κωνσταντίνος     -          Παπουτσής Χρήστος     +          Αλευράς Αθανάσιος (Νάσος)     +          Τσούρας Αθανάσιος     -          Ράπτη Αναστασία-Συλβάνα     +          Παπαντωνίου Ιωάννης (Γιάννος)     +          Κανέλλη Γαρυφαλλιά (Λιάνα)     -          Κωνσταντόπουλος Νικόλαος     -                         Β΄ ΑΘΗΝΩΝ               Τζαννετάκης Τζαννής     +          Μητσοτάκης Κυριάκος     +          Σπηλιωτόπουλος Αριστόβουλος  (Άρης)     -          Καμμένος Παναγιώτης (Πάνος)     -          Μεϊμαράκης Ευάγγελος - Βασίλειος     +          Παναγιωτόπουλος Παναγιώτης (Πάνος)     -          Παπακώστα-Σιδηροπούλου Κατερίνα     +          Πολύδωρας Βύρων     +          Βαρβιτσιώτης Μιλτιάδης     +          Γιακουμάτος Γεράσιμος     -          Λιάπης Μιχάλης - Γιώργος     -          Βούλτεψη Σοφία     +          Πετραλιά-Πάλλη Φάνη     -          Ζαγορίτης Ελευθέριος (Λευτέρης)     +          Σταθάκης Αριστοτέλης (Άρης)     +          Παπαθανασίου Γιάννης     -          Κασίμης Θεόδωρος     +          Ανδρεουλάκος Απόστολος     -          Καρράς Κώστας     -          Αποστολάκη Ελένη-Μαρία(Μιλένα)     -          Λοβέρδος Ανδρέας     +          Δημαράς Ιωάννης      +          Παπανδρέου Βασιλική (Βάσω)     +          Κακλαμάνης Απόστολος     +          Ευθυμίου Πέτρος     +          Παπαδόπουλος Αλέξανδρος (Αλέκος)     +          Χυτήρης Τηλέμαχος     +          Κουλούρης Κίμων     -          Γείτονας Κωνσταντίνος     +          Κούρκουλα Ελένη     +          Πρωτόπαπας Χρήστος     +          Ανωμερίτης Γεώργιος     +          Μπένος Σταύρος-Ιωάννης     +          Κατσέλη Ελεονώρα (Νόρα)     +          Παπαϊωάννου Μιλτιάδης     +          Τζουμάκας Στέφανος     -          Παπαρήγα Αλεξάνδρα     -          Κολοζώφ Ορέστης     -          Σκυλλάκος Αντώνιος     -          Αλαβάνος Αλέξανδρος     -          Κουβέλης Φώτιος-Φανούριος     +          Δραγασάκης Ιωάννης     +                         ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ               Σαλμάς Μάριος     +          Καραγκούνης Ανδρέας     +          Αγγελόπουλος Νικόλαος     -          Μαγγίνας Βασίλειος     -          Κωστόπουλος Απόστολος     +          Βερελής Χρίστος     +          Μωραΐτης Αθανάσιος(Θάνος)     +          Μακρυπίδης Ανδρέας     +                         ΝΟΜΟΣ ΑΡΓΟΛΙΔΟΣ                Μανώλης Ιωάννης     +          Παπαδημητρίου Ελισάβετ (Έλσα)     -          Μανιάτης Ιωάννης     +                         ΝΟΜΟΣ ΑΡΚΑΔΙΑΣ               Τατούλης Πέτρος     -          Λυκουρέντζος Ανδρέας     +          Ρέππας Δημήτριος     +                         ΝΟΜΟΣ ΑΡΤΗΣ               Καραμπίνας Κωνσταντίνος     +          Παπαγεωργίου Γεώργιος     +          Κολιοπάνος Θεόδωρος     -                         ΝΟΜΟΣ ΑΤΤΙΚΗΣ               Βλάχος Γεώργιος     -          Μπούρας Αθανάσιος     +          Δούκας Πέτρος     +          Κατσιγιάννης Αθανάσιος     -          Κατσίκης Θεόδωρος     -          Σταύρου Απόστολος     +          Πάγκαλος Θεόδωρος     +          Βρεττός Κωνσταντίνος (Ντίνος)     +          Χριστοφιλοπούλου Παρασκευή (Εύη)     +          Οικονόμου Βασίλειος     +          Παπαηλίας Ηλίας     -          Λεβέντης Αθανάσιος     -                         ΝΟΜΟΣ ΑΧΑΪΑΣ               Σπηλιωτόπουλος Σπήλιος     -          Νικολόπουλος Νικόλαος     +          Βασιλείου Θεόφιλος     +          Μπεκίρης Μιχαήλ     +          Φούρας Ανδρέας     +          Βέρρας Μιλτιάδης     -          Σπηλιόπουλος Κωνσταντίνος     +          Κατσιφάρας Απόστολος     +          Κοσιώνης Παναγιώτης     -                         ΝΟΜΟΣ ΒΟΙΩΤΙΑΣ               Μπασιάκος Ευάγγελος     -          Γιαννάκης Μιχαήλ     +          Ακριβάκης Αλέξανδρος     +          Τόγιας Βασίλειος     +          ΝΟΜΟΣ ΓΡΕΒΕΝΩΝ                Φώλιας Χρήστος     -                         ΝΟΜΟΣ ΔΡΑΜΑΣ               Δαϊλάκης Σταύρος     +          Τζίμας Μαργαρίτης     +          Αηδόνης Χρήστος     +                         ΝΟΜΟΣ ΔΩΔΕΚΑΝΗΣΟΥ                Παυλίδης Αριστοτέλης     -          Καραμάριος Αναστάσιος     +          Χρύσης Βασίλειος     +          Καϊσερλης Κωνσταντίνος     +          Παρασκευάς Ιωάννης     -                         ΝΟΜΟΣ ΕΒΡΟΥ               Δερμεντζόπουλος Αλέξανδρος     +          Κελέτσης Σταύρος     +          Φωτιάδης Απόστολος     +          Ντόλιος Γεώργιος     +                         ΝΟΜΟΣ ΕΥΒΟΙΑΣ                Λιάσκος Αναστάσιος     -          Κεδίκογλου Συμεών (Σίμος)     -          Μαρκόπουλος Κωνσταντίνος     +          Περλεπέ-Σηφουνάκη Αικατερίνη     +          Παπαγεωργίου Γεώργιος     -          Πιπεργιάς Δημήτριος     -                         ΝΟΜΟΣ ΕΥΡΥΤΑΝΙΑΣ               Τσιαμάκης Δημοσθένης     +                         ΝΟΜΟΣ ΖΑΚΥΝΘΟΥ               Βαρβαρίγος Δημήτριος     -                         ΝΟΜΟΣ ΗΛΕΙΑΣ               Αδρακτάς Παναγιώτης     +          Κοντογιάννης Γεώργιος     +          Κανελλοπούλου Κρινιώ     +          Κουτσούκος Γιάννης     +          Αντωνακόπουλος Παναγιώτης     +          Γεωργακόπουλος Δημήτριος     +                         ΝΟΜΟΣ ΗΜΑΘΙΑΣ               Χαλκίδης Μιχαήλ     -          Φωτιάδης Ηλίας     +          Χρυσοχοΐδης Μιχαήλ     -          Σιδηρόπουλος Αναστάσιος     +                         ΝΟΜΟΣ ΗΡΑΚΛΕΙΟΥ                Κεφαλογιάννης Εμμανουήλ     -          Δεικτάκης Γεώργιος     +          Μπαντουβάς Κωνσταντίνος     +          Στρατάκης Εμμανουήλ     +          Σχοιναράκη-Ηλιάκη Ευαγγελία     +          Φραγκιαδουλάκης Μάνος     +          Ματζαπετάκης Στυλιανός     +          Κεγκέρογλου Βασίλειος     +                         ΝΟΜΟΣ ΘΕΣΠΡΩΤιΑΣ               Μπέζας Αντώνιος     +                         Α΄ ΘΕΣΣΑΛΟΝΙΚΗΣ               Καραμανλής Κωνσταντίνος     -          Γκιουλέκας Κωνσταντίνος     +          Ιωαννίδης Ιωάννης     +          Ορφανός Γεώργιος     -          Παπαθεμελής Στυλιανός- Άγγελος     +          Ράπτη Ελένη     +          Καλαφάτης Σταύρος     +          Σπηλιόπουλος Αναστάσιος     +          Παπανδρέου Γεώργιος     -          Καστανίδης Χαράλαμπος     +          Βενιζέλος Ευάγγελος     +          Αράπογλου Χρυσή     +          Τσοχατζόπουλος Απόστολος-Αθανάσιος     +          Μαγκριώτης Ιωάννης     -          Χουρμουζιάδης Γεώργιος     -          Ξηροτύρη-Αικατερινάρη Ασημίνα     +                         Β΄ ΘΕΣΣΑΛΟΝΙΚΗΣ               Ρεγκούζας Αδάμ     -          Σαλαγκούδης Γεώργιος     +          Καράογλου Θεόδωρος     +          Γαλαμάτης Δημήτριος     +          Ζαχαράκης Κωνσταντίνος     +          Γερανίδης Βασίλειος     +          Τζέκης Άγγελος     -                         ΝΟΜΟΣ ΙΩΑΝΝΙΝΩΝ               Καλογιάννης Σταύρος     -          Τασούλας Κωνσταντίνος     +          Φούσας Αντώνιος     +          Αργύρης Ευάγγελος     +          Παντούλας Μιχαήλ     +                         ΝΟΜΟΣ ΚΑΒΑΛΑΣ               Καλαντζής Γεώργιος     -          Χριστοφιλογιάννης Δημήτρης      -          Τσακλίδης Ιωάννης     +          Τσίμας Κωνσταντίνος     -                         ΝΟΜΟΣ ΚΑΡΔΙΤΣΗΣ                Σιούφας Δημήτριος     +          Ταλιαδούρος Σπυρίδων     -          Τσιάρας Κωνσταντίνος     +          Ρόβλιας Κωνσταντίνος     +          Σαλαγιάννης Νικόλαος     +                         ΝΟΜΟΣ ΚΑΣΤΟΡΙΑΣ               Αγγελής Ανέστης     +          Πετσάλνικος Φίλιππος     +                         ΝΟΜΟΣ ΚΕΡΚΥΡΑΣ               Γεωργιάδης Νικόλαος     -          Δένδιας Νικόλαος-Γεώργιος     +          Γκερέκου Αγγελική (Άντζελα)     +                         ΝΟΜΟΣ ΚΕΦΑΛΛΗΝΙΑΣ                Αλιβιζάτος Πέτρος -Παύλος     -                         ΝΟΜΟΣ ΚΙΛΚΙΣ               Κιλτίδης Κωνσταντίνος     +          Τσιτουρίδης Σάββας      +          Φλωρίδης Γεώργιος     +                         ΝΟΜΟΣ ΚΟΖΑΝΗΣ               Τσιαρτσιώνης Νικόλαος     -          Παπαδόπουλος Μιχάλης     +          Κασαπίδης Γεώργιος     +          Λωτίδης Λάζαρος     +          Βλατής Ιωάννης     +                         ΝΟΜΟΣ ΚΟΡΙΝΘΙΑΣ               Παπαληγούρας Αναστάσιος-Πέτρος     -          Κόρκα-Κώνστα Αθηνά     +          Μανωλάκης Άγγελος     +          Χωρέμης Αναστάσιος     +                         ΝΟΜΟΣ ΚΥΚΛΑΔΩΝ               Χωματάς Ιωάννης     +          Μανούσου-Μπινοπούλου Αριάδνη     +          Ρήγας Παναγιώτης     +                         ΝΟΜΟΣ ΛΑΚΩΝΙΑΣ               Σκανδαλάκης Παναγιώτης     +          Δαβάκης Αθανάσιος     +          Γρηγοράκος Λεωνίδας     +                         ΝΟΜΟΣ ΛΑΡΙΣΗΣ               Ζώης Χρήστος     +          Χαρακόπουλος Μάξιμος     +          Γαρουφαλιάς Γεώργιος     +          Αγοραστός Κωνσταντίνος     +          Έξαρχος Βασίλειος     +          Νασιώκας Έκτορας     +          Χατζημιχάλης Νικόλαος- Φώτιος     +          Τσιόγκας Δημήτριος     -                         ΝΟΜΟΣ ΛΑΣΙΘΙΟΥ               Πλακιωτάκης Ιωάννης     +          Καρχιμάκης Μιχαήλ     +                         ΝΟΜΟΣ ΛΕΣΒΟΥ               Γιαννέλης - Θεοδοσιάδης Ιωάννης     +          Καλογήρου Χριστιάνα     +          Σκοπελίτης Σταύρος      -                         ΝΟΜΟΣ ΛΕΥΚΑΔΑΣ               Βεργίνης Ξενοφών     +                         ΝΟΜΟΣ ΜΑΓΝΗΣΙΑΣ               Νάκος Αθανάσιος               Μακρή-Θεοφίλου Ζωή (Ζέττα)     +          Σούρλας Γεώργιος     +          Ζήση Ροδούλα      -          Γκατζής Νικόλαος     +                         ΝΟΜΟΣ ΜΕΣΣΗΝΙΑΣ               Σαμπαζιώτης Δημήτριος     +          Καλαντζάκου Σοφία     -          Λαμπρόπουλος Ιωάννης     -          Κουσελάς Δημήτριος     +          Κατσιλιέρης Πέτρος     +                         ΝΟΜΟΣ ΞΑΝΘΗΣ               Κοντός Αλέξανδρος     -          Τσαλίδης Φίλιππος     +          Σγουρίδης Παναγιώτης     +                         Α΄ ΠΕΙΡΑΙΩΣ               Μαντούβαλος Πέτρος     +          Μιχαλολιάκος Βασίλειος     -          Καλός Γεώργιος      -          Μελάς Παναγιώτης     +          Σημίτης Κωνσταντίνος     -          Παντελάκη Ελπίδα     -                         Β΄ ΠΕΙΡΑΙΩΣ               Νεράντζης Αναστάσιος     -          Τραγάκης Ιωάννης     +          Βασιλείου Γεώργιος     +          Κουράκος Ιωάννης     +          Νιώτης Γρηγόριος      -          Λιντζέρης Δημήτριος     +          Διαμαντίδης Ιωάννης     +          Πατσιλινάκος Ιωάννης     -                         ΝΟΜΟΣ ΠΕΛΛΗΣ               Καρασμάνης Γεώργιος     -          Τζαμτζής Ιορδάνης (Δάνης)      +          Τζάκρη Θεοδώρα     +          Πασχαλίδης Γεώργιος     -                         ΝΟΜΟΣ ΠΙΕΡΙΑΣ               Κωνσταντόπουλος Γεώργιος     -          Πολύζος Ευάγγελος     +          Καρπούζας Αντώνιος     +          Παπαγεωργίου Αθανάσιος     +                         ΝΟΜΟΣ ΠΡΕΒΕΖΗΣ               Τσαντούλας Δημήτριος     +          Παπαχρήστος Ευάγγελος     +                         ΝΟΜΟΣ ΡΕΘΥΜΝΗΣ               Κεφαλογιάννης Ιωάννης     +          Όθωνας Εμμανουήλ     +                         ΝΟΜΟΣ ΡΟΔΟΠΗΣ               Στυλιανίδης Ευριπίδης     -          Αχμέτ Ιλχάν     +          Μανωλιά Χρυσάνθη     +                         ΝΟΜΟΣ ΣΑΜΟΥ               Θαλασσινός Θαλασσινός     +                         ΝΟΜΟΣ ΣΕΡΡΩΝ               Χαϊτίδης Ευγένιος     +          Λεονταρίδης Θεόφιλος     +          Κόλλια - Τσαρουχά Μαρία     +          Τσιπλάκης Κωνσταντίνος     -          Μουσιώνης Αριστείδης     +          Μπόλαρης Μάρκος     +          Κουτμερίδης Ευστάθιος     +                         ΝΟΜΟΣ ΤΡΙΚΑΛΩΝ               Λέγκας Νικόλαος     +          Σκρέκας Θεόδωρος     +          Χατζηγάκης Σωτήριος     +          Χάϊδος Χρήστος     +          Μερεντίτη Αθανασία     +                         ΝΟΜΟΣ ΦΘΙΩΤΙΔΑΣ                Γιαννόπουλος Αθανάσιος     -          Καλλιώρας Ηλίας     +          Σταυρογιάννης Νικόλαος     +          Αντωνίου Αντωνία (Τόνια)     +          Παπαδήμας Λάμπρος     +                         ΝΟΜΟΣ ΦΛΩΡΙΝΗΣ               Κορτσάρης Νικόλαος     +          Λιάνης Γεώργιος     +                         ΝΟΜΟΣ ΦΩΚΙΔΟΣ               Μπούγας Ιωάννης     +                         ΝΟΜΟΣ ΧΑΛΚΙΔΙΚΗΣ                Βαγιωνάς Γεώργιος     +          Πάππας Βασίλειος     -          Δριβελέγκας Ιωάννης     +                         ΝΟΜΟΣ ΧΑΝΙΩΝ               Μαρκογιαννάκης Χρήστος     -          Νικηφοράκης Στυλιανός     +          Χριστοδουλάκης Νικόλαος     +          Σκουλάκης Εμμανουήλ     +                         ΝΟΜΟΣ ΧΙΟΥ               Πίττας Ιωάννης     +          Τσουρή Ελπίδα»)     -          
     ΣΥΝΟΛΟ ΨΗΦΙΣΑΝΤΩΝ                                              204
     
     Ο ΠΡΟΕΔΡΟΣ                                         ΟΙ ΓΡΑΜΜΑΤΕΙΣ»
     
     (να φωτογραφηθούν τα 204 ψηφοδέλτια)
     
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, συνεχίζεται η συζήτηση επί του νομοσχεδιου.
     Το λόγο έχει ο κ. Ανδρέας Ανδριανόπουλος.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, ομολογώ ότι, όταν πριν από περίπου μία ώρα μπήκα στην Αίθουσα, επειδή επέκειτο μετά από λίγο να πάρω το λόγο, εντυπωσιάστηκα, διότι η Αίθουσα ήταν γεμάτη. Και φαντάστηκα ότι ξαφνικά οι συνάδελφοι άρχισαν να ενδιαφέρονται για τα πετρελαιοειδή. Βεβαίως, στη συνέχεια κατάλαβα περί τίνος πρόκειται και τώρα βλέπω την πραγματική κατάσταση.
     ΠΡΟΕΔΡΕΥΩΝ (Γεώργιος Σούρλας): Και μετά από μία ώρα θα είναι λιγότεροι.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Ακριβώς. Και όλα αυτά, ενώ υπογράφουμε, υποτίθεται, παρουσίες και είμαστε όλοι εδώ, σύμφωνα με τις καταστάσεις, οι οποίες υπογράφονται. Νομίζω ότι αυτά πρέπει να τα ξαναδείτε, γιατί αυτός ο Κανονισμός, αν μη τι άλλο, τουλάχιστον γελοιοποιεί τη Βουλή, κατά την άποψή μου.
     Τώρα, για το θέμα του νομοσχεδίου, άκουσα και τους διαξιφισμούς και θέλω να σας θυμίσω ότι εγώ επέβαλα το πλαφόν νομοθετικά. Η λογική του πλαφόν ήταν πραγματικά για έκτακτες περιπτώσεις. Θα συμφωνούσα πως δεν χρειάζεται τακτική προσφυγή στο πλαφόν, διότι δημιουργεί μια συσσώρευση των πάντων στο ύψος του πλαφόν και, όταν αργότερα μπορεί να πέσει η διεθνής τιμή του βαρελιού, οι τιμές δεν πέφτουν σε καμία περίπτωση. Άρα, είναι σωστό να μην πηγαίνετε στο πλαφόν τακτικά.
     Εξίσου σωστό όμως είναι αυτό που είπε ο κ. Βερελής, ότι δεν πρέπει να απαξιώσετε το πλαφόν, θέτοντας εκ προοιμίου την προϋπόθεση ότι εμείς δεν πρόκειται ποτέ να χρησιμοποιήσουμε το πλαφόν.
     Όσον αφορά τη λαθρεμπορία, θα σας έλεγα, κύριε Υπουργέ, επειδή πράγματι είναι τεράστιο πρόβλημα και εκ των πραγμάτων όλες οι κυβερνήσεις επιχειρούν να βρουν λύση και δεν βρίσκουν, να δείτε τι κάνουν οι άλλες ευρωπαϊκές χώρες, στις οποίες τέτοια έκταση λαθρεμπορίας δεν υπάρχει. Ξέρετε, στην Ελλάδα έχουμε μια νοοτροπία να φτιάχνουμε σύνθετα συστήματα για να λύσουμε απλά ζητήματα. Τα απλά ζητήματα λύνονται με απλούς τρόπους.
     Όλοι αυτοί οι περίεργοι χρωματισμοί, οι διαφοροποιήσεις των καυσίμων σε διάφορες κατηγορίες, αυτά όλα προκαλούν τη λαθρεμπορία και τη διευκολύνουν. Συν το γεγονός ότι είμαστε μία χώρα με πολλά νησιά, πολλούς κόλπους, πολλά πλοία και πολλές θάλασσες, ο καθένας μπορεί να καταλάβει αυτό πού μπορεί να οδηγήσει. Είναι αδύνατον τον κράτος να μπορέσει να παρακολουθεί από κοντά όλες αυτές τις εξελίξεις.
     Υπάρχουν όμως τρόποι κατασταλτικοί. Ψάξτε, για παράδειγμα, κάποιους που ξαφνικά έγιναν δισεκατομμυριούχοι, ζητήστε μερικά «πόθεν έσχες». Από κει μπορείτε να βγάλετε μερικά συμπεράσματα.
     Τώρα, έχω μία ένσταση για το νομοσχέδιο. Όταν παλιά ήμουν στη θέση σας και είχαμε φτιάξει και το νόμο της απελευθέρωσης της αγοράς των καυσίμων, είχαμε το αίτημα τα βενζινάδικα να πηγαίνουν να παίρνουν μόνα τους βενζίνη από τα διυλιστήρια. Δεν το είχα κάνει δεκτό και θα σας πω για ποιο λόγο.
     Εκτιμώ πως ο στόχος σας προφανώς είναι να λειτουργήσει πιο σωστά η αγορά, να λειτουργήσει καλύτερα ο ανταγωνισμός και να έχετε σε ομαλές περιόδους μια σωστή και ορθολογική διακύμανση των τιμών. Το ερώτημα είναι: αν αφήσετε τα μεμονωμένα βενζινάδικα να προμηθεύονται ατομικά βενζίνη από τα διυλιστήρια, πετυχαίνετε αυτό το στόχο;
     Θα σας πω γιατί. Πρώτα-πρώτα, έχετε από τη μία μεριά οικονομίες κλίμακος και από την άλλη μεριά μεμονωμένες οικονομίες. Δηλαδή οι εταιρείες εμπορίας έχουν τη δυνατότητα, μεταφέροντας μεγάλες ποσότητες καυσίμων με ενιαίο κόστος, να ρίχνουν το κόστος της μεταφοράς και να μπορούν να μοιράζουν τα καύσιμα στα επιμέρους βενζινάδικα με χαμηλότερο κόστος. Το βενζινάδικο θα έχει ατομικό κόστος μεγαλύτερο για τη μεταφορά. Ενδεχομένως θα πρέπει να μισθώσει κάποιο φορτηγό, ή να αγοράσει φορτηγά, τα οποία -εύλογο είναι- να τα μεταφέρει στην τιμή της τελικής κατανάλωσης, ανεξαρτήτως πλαφόν ή όχι πλαφόν. Θα σας δίνει και χαρτιά που θα σας λέει ότι θα είναι ακριβότερο. 
     Δεν εκτιμώ πως έτσι μπορείτε να εξασφαλίσετε ορθολογικά τη χαμηλότερη τιμή. Από την άλλη μεριά, έχετε μεγαλύτερο πρόβλημα ελέγχων. Πρέπει να ελέγχετε για λαθρεμπορία και νοθεία πολύ περισσότερους παράγοντες απ’ ό,τι κάνετε μέχρι τώρα. Τώρα μπορείτε να κάνετε ένα μπλοκ στα φορτηγά εταιρειών εμπορίας και να δείτε αν υπάρχει ή όχι νοθευμένο καύσιμο. Αν τριακόσια, τετρακόσια, πεντακόσια, πρατήρια κάνει το καθένα ατομική δουλειά, πώς θα το ελέγξετε; Υπάρχει και εκεί ένα ρεαλιστικό πρόβλημα: δηλαδή η νοθεία, ένα ενδεχόμενο θέμα λαθρεμπορίας, αλλά και κυρίως το θέμα της τιμής. Πάντοτε οι οικονομίες κλίμακος έχουν καλύτερη απόδοση από τις μεμονωμένες μικρές οικονομίες. 
     Το δεύτερο θέμα που δεν συζητιέται και μου κάνει εντύπωση είναι το ζήτημα των στρατηγικών αποθεμάτων. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μπορώ να σας κάνω μία διακοπή;
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Ευχαρίστως.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ο λόγος για τον οποίο δώσαμε κάτω από κατασφαλιστικούς όρους τη δυνατότητα σε μεμονωμένα πρατήρια να μπορούν να προμηθεύονται απευθείας από τα διυλιστήρια, δεν ήταν πρόθεση του Υπουργείου, αλλά έχει μια μακρά ιστορία. Προσέφυγαν Έλληνες πολίτες στην Ευρωπαϊκή Επιτροπή και εδώ και δυόμισι χρόνια υπήρχε σύσταση της Ευρωπαϊκής Επιτροπής διά του Επιτρόπου -είναι και επίκαιρος τις τελευταίες μέρες- Μπολγκεστάϊν να συμμορφωθεί η χώρα, τροποποιώντας τη νομοθεσία, για να λειτουργήσουν οι κανόνες του υγιούς ανταγωνισμού και να γίνει μία τέτοια ρύθμιση. 
     Τη ρύθμιση που περιλαμβάνουμε στο νομοσχέδιο την έχουμε προσέξει εξαιρετικά, κατασφαλίζοντας όλες τις προϋποθέσεις και τους όρους που μπορεί να γίνει αυτή η πρόσβαση. Διότι, άλλως, αν δεν φέρναμε αυτήν τη ρύθμιση, το επόμενο βήμα από την Ευρωπαϊκή Επιτροπή θα ήταν να παραπεμφθεί η χώρα στο Δικαστήριο των Ευρωπαϊκών Κοινοτήτων. 
     Οι τρεις πρώην Υπουργοί που βρίσκονται εδώ, κύριοι Τσοχατζόπουλος, Χριστοδουλάκης και Βενιζέλος, γνωρίζουν αυτήν την ιστορία.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Δεν ήμουν τελευταία στο Υπουργείο. Την εποχή τη δική μου μιλούσα με τον κ. Σάμιουελ Μπρίνταν, νομίζω με τον Λίο Μπρίνταν και νομίζω πως δεν είχε τεθεί τέτοιο ζήτημα τουλάχιστον τότε. Αν ενδιαμέσως έχει έλθει αυτή η οδηγία, πιθανώς, αλλά επαναλαμβάνω ότι δεν ξέρω σε τι βαθμό με τις ιδιαίτερες συνθήκες της Ελλάδος μπορεί να σας διασφαλίσει το σωστό και ελεύθερο ανταγωνισμό. Έχω επιφυλάξεις. Μακάρι να αποδειχθώ λάθος. 
     Από εκεί και έπειτα, πάμε στο ζήτημα των στρατηγικών αποθεμάτων. 
     Εδώ υπάρχουν δύο ζητήματα. Το ένα ζήτημα είναι σε τι βαθμό τα διυλιστήρια πρέπει να αποθηκεύουν στρατηγικά αποθέματα εξ ονόματι των εταιρειών -διότι εδώ ξέρετε γίνονται διάφορα παιχνίδια- και το δεύτερο είναι ότι από την ώρα που βάζετε μέσα ιδιωτικά πρατήρια να προμηθεύονται καύσιμο, πώς θα συνυπολογιστεί το καύσιμο -και αυτά τα παίρνουν και τα διαχέουν στην αγορά- μέσα στη λογική των εθνικών στρατηγικών αποθεμάτων; Πρέπει να κάνετε κάποια κίνηση προς τα εκεί, για να έχετε αυτήν τη σχετική σιγουριά.
     Και βέβαια, μια και μιλάμε για στρατηγικά αποθέματα, θέλω να σας πω ότι περνάμε μια περίοδο πάρα πολύ δύσκολη, η οποία δεν πρόκειται να εκτονωθεί αν δείτε τις επόμενες εβδομάδες να πέφτει η διεθνής τιμή πετρελαίου. Θα πέσει πράγματι, εάν δεν συμβεί κάτι έκτακτο, κάποιος τυφώνας, καμία ιστορία στις Αραβικές χώρες, για ένα μικρό χρονικό διάστημα. Η πρόβλεψη είναι ότι από τον Ιούλιο και έπειτα οι τιμές θα εκτιναχθούν και πάλι στα ύψη για λόγους που ενδεχομένως να τους κουβεντιάσουμε σε μία ερώτηση που σας έχω την άλλη εβδομάδα. 
     Πρέπει να προβλέψετε τι θα κάνετε. Όχι απλά και μόνο να κρατήσετε το βασικό στρατηγικό απόθεμα που προβλέπεται και από την ευρωπαϊκή νομοθεσία, αλλά κάποια αποθέματα για την περίπτωση που θα υπάρξει πρόβλημα στην παροχή, στην παραγωγή και στη διάθεση πετρελαίου. 
     Και το τελευταίο -γιατί δεν έχω πολύ χρόνο- αφορά το ζήτημα του ωραρίου. Κύριε Υπουργέ, ο εισηγητής της πλειοψηφίας μιλάει –και σωστά- ότι προσπαθείτε να εμπεδώσετε τον ελεύθερο και υγιή ανταγωνισμό. Αυτοαποκαλείσθε -πέραν του νέα διακυβέρνηση, το οποίο ομολογώ δεν έχω καταλάβει σημαντικά τι ακριβώς εννοεί- φιλελεύθερη Κυβέρνηση. Θεωρείτε πως οι διατάξεις του άρθρου 12 είναι φιλελεύθερες;
     Υπάρχει ένας εξωφρενικός καταναγκασμός στο θέμα του ωραρίου, ο οποίος αν μη τι άλλο τον πρώτο τον οποίο καταδικάζει να είναι στο περιθώριο είναι ο καταναλωτής. Σας έχει τύχει ποτέ να βρεθείτε σε εθνική οδό και να έχετε άγχος αν θα βρείτε βενζινάδικο ανοιχτό; 
     Ποια είναι η λογική; Να αποφασίζουν οι νομάρχες κατόπιν εισήγησης της Ενώσεως Βενζινοπωλών ή της Ομοσπονδίας Βενζινοπωλών και αν κάποιος θελήσει να είναι ανοιχτός, έχει τις εξοντωτικές κυρώσεις που προβλέπετε εδώ. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δεν αντιλαμβάνομαι...
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Ανδριανόπουλε. 
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Με συγχωρείτε, κύριε Πρόεδρε. Τελειώνω. 
     Βάλτε κάποιο όρο ποιοι πρέπει υποχρεωτικά να είναι ανοιχτοί και από εκεί και πέρα αφήστε τους ελεύθερους. Δεν υποχρεώνεται κανείς να γίνει βενζινοπώλης, όπως δεν υποχρεώνεται κανείς να γίνει Βουλευτής. Όποιος δεν θέλει, δεν γίνεται, αν αισθάνεται ότι τον καταπιέζει το γεγονός ότι ένας άλλος μπορεί να είναι ανοιχτός, ενώ αυτός πρέπει να είναι κλειστός. 
     Κατά συνέπεια ορίστε ποιοι πρέπει υποχρεωτικά να είναι ανοιχτοί, μήπως τύχει να μην ανοίξει κανένας, και από εκεί και έπειτα αφήστε το ελεύθερο. Δεν καταλαβαίνω ποια είναι η λογική αυτού του σφικτού και καταναγκαστικού συστήματος. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επειδή…
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έχω και αδυναμία λόγω της μακράς φιλίας μου με τον κ. Ανδριανόπουλο γι αυτό θα μου επιτρέψετε μια μικρή παρέμβαση. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να κάνετε παρεμβάσεις αλλά όχι σε κάθε ομιλητή, αν είναι δυνατόν. Έχετε το δικαίωμα βέβαια. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι εξαιρετικά σημαντικά θέματα αυτά που έθεσε ο κ. Ανδριανόπουλος, από θέματα ασφαλείας. Είναι τεράστιο θέμα. Το πρώτο πράγμα που κάναμε ήταν να αποκαταστήσουμε την υποχρέωση της χώρας για αυτά τα αποθέματα και σε σύντομο χρονικό διάστημα. Αυτά για τώρα. 
     Ο έλεγχος της τήρησης των αποθεμάτων δεν είναι μόνο υποχρέωση του Υπουργείου Ανάπτυξης και της εκάστοτε κυβέρνησης, αλλά γνωρίζετε ότι υπάρχουν διεθνείς και ευρωπαϊκές υποχρεώσεις και έλεγχοι οι οποίοι γίνονται σε τακτά χρονικά διαστήματα, εάν η χώρα πράγματι τηρεί τα αποθέματα ασφαλείας που πρέπει να έχει. Κρατώ όμως εξαιρετικά καλή σημείωση των επισημάνσεών σας. 
     Έρχομαι στο τελευταίο θέμα, το οποίο είναι και ιδεολογικό και πολιτικό. Είναι πολιτικό με την έννοια ότι έχουμε μια πραγματικότητα με τα πρατήρια στη χώρα μας. Το ξέρετε αυτό. Είναι ελληνικό φαινόμενο της μεγάλης αυτοαπασχόλησης. Στην πατρίδα μας, χώρα έντεκα εκατομμυρίων πολιτών, έχουμε οκτώ χιλιάδες πρατήρια βενζίνης. Η Γερμανία, παραδείγματος χάρη, με πληθυσμό ογδόντα εκατομμύρια, έχει τρεισήμισι χιλιάδες πρατήρια.
     Αυτά πρέπει να επιβιώνουν, πρέπει να έχουν κέρδη για να μπορούν να ζουν τους υπαλλήλους, τις οικογένειές τους κοκ. Η λογική της απελευθέρωσης σε επίπεδο αρχής για αυτό το θέμα δεν μας βρίσκει σύμφωνους με την εξής έννοια, ότι στα ωράρια η απελευθέρωση τείνει να καταντήσει ασυδοσία και γι αυτό δεν την έχουμε ασπαστεί. Λόγω της γεωγραφικής ιδιομορφίας της χώρας -χιλιάδες νησιά, ορεινές περιοχές- πρέπει να υπάρχει ένας κανόνας ισορροπίας για το άνοιγμα και το κλείσιμο.
     Είμαστε σε συνεργασία με την Ομοσπονδία Βενζινοπωλών Ελλάδος και πιστεύω ότι θα συμφωνήσουμε στο να διευρύνουμε επαρκώς το ωράριο λειτουργίας, ώστε μαζί με το υποχρεωτικό του ανοίγματος του 20% των πρατηρίων και με τις προϋποθέσεις και τις διαβαθμίσεις που έχει τα Σαββατοκύριακα, να καλύπτονται πλήρως και ανταγωνιστικά οι ανάγκες της αγοράς. Αυτά για τη θέση που πήρατε. 
     Τώρα βεβαίως με τους συναδέλφους σας και μάλιστα τρεις Υπουργούς, όπως και τον εισηγητή και τον Κοινοβουλευτικό Εκπρόσωπο, θα έχουμε στη συνέχεια εξαιρετικά ενδιαφέρουσα συζήτηση και ανοιχτά αυτιά για να δούμε αν συμμερίζονται ή θα καταδικάσουν την αιρετική θέση, όχι την φιλελεύθερη, αλλά την νεοφιλελεύθερη.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ευάγγελος Βενιζέλος.
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αντιλαμβάνομαι και συμμερίζομαι την αγωνία του κυρίου Υπουργού Ανάπτυξης. Έχω διατελέσει και εγώ, όπως υπενθύμισε ο κ. Σιούφας, Υπουργός Ανάπτυξης στην τελευταία φάση της προσπάθειας ένταξης της χώρας στην ΟΝΕ, άρα στην κορύφωση της αντιπληθωριστικής μας πολιτικής και έχω διαχειριστεί κι εγώ κρίσεις της διεθνούς αγοράς καυσίμων, που έπρεπε να τις αφομοιώσει η ελληνική αγορά με τον ηπιότερο δυνατό τρόπο.
     Στην πράξη όμως η ηγεσία του Υπουργείου Ανάπτυξης βιώνει μια δραματική αντίφαση. Γιατί, ενώ ο κ. Σιούφας ως Υπουργός Εμπορίου εφαρμόζει μια αντιπληθωριστική πολιτική και ως Υπουργός Βιομηχανίας, Ενέργειας και Τεχνολογίας μια αναπτυξιακή πολιτική, είναι μέλος μιας Κυβέρνησης που την εκφράζει ο Πρωθυπουργός και ο Υπουργός Οικονομίας και Οικονομικών, η οποία ανακοίνωσε χθες μέτρα δημοσιονομικού πανικού, τα οποία λειτουργούν πληθωριστικά και αντιαναπτυξιακά. Όλη η προσπάθεια που κάνει ο κ. Σιούφας, προκειμένου να ελέγξει την αγορά καυσίμων, η οποία επηρεάζει την περιφέρεια του πληθωρισμού -ούτε καν τον σκληρό πυρήνα του πληθωρισμού- εξουδετερώνεται και εξανεμίζεται με το πληθωριστικό αποτέλεσμα των μέτρων πανικού που ανακοίνωσε χθες ο κ. Καραμανλής με τον κ. Αλογοσκούφη. 
     Αυτό δεν επηρεάζει απλώς τις τιμές, δεν επηρεάζει απλώς τον πληθωρισμό. Επηρεάζει φυσικά την αγοραστική δύναμη, επηρεάζει το εισόδημα και κυρίως το εισόδημα των μισθωτών, των συνταξιούχων και γενικά το εισόδημα των χαμηλότερων εισοδηματικών τάξεων. Αν η πρόθεση της Κυβέρνησης ήταν δεδηλωμένα νεοφιλελεύθερη και αντιλαϊκή, θα έλεγα ότι αυτό εγγράφεται σε μια πολιτική που έχει αρχή, μέση και τέλος, έχει μια ορατή λογική, υπακούει σ’ έναν σχεδιασμό. Τα πράγματα είναι πολύ χειρότερα. Η Κυβέρνηση δεν εφαρμόζει μια συνειδητή νεοφιλελεύθερη πολιτική, αλλά μία κατ’ αποτέλεσμα αντιλαϊκή πολιτική, γιατί έχει χάσει τον έλεγχο. Και μια κυβέρνηση που χάνει τον έλεγχο του οικονομικού και πολιτικού της σχεδιασμού είναι μια κυβέρνηση κοινωνικά, οικονομικά και πολιτικά πολύ πιο επικίνδυνη από μία κυβέρνηση που έχει δεδηλωμένη αντιλαϊκή και νεοφιλελεύθερη πρόθεση, όπως συνέβαινε με τη Νέα Δημοκρατία την περίοδο 1990-1993.
     Και αν αυτά που ανακοίνωσε χθες ο κ. Καραμανλής, με τον κ. Αλογοσκούφη, είχαν έστω μια ευεργετική δημοσιονομική επίπτωση, θα τα συζητούσα. Αλλά φοβούμαι ότι θα παραμείνει το αντιαναπτυξιακό και πληθωριστικό αποτέλεσμα, δηλαδή η κακή επιρροή στη λειτουργία της οικονομίας, χωρίς να υπάρχουν τα φορολογικά, δηλαδή τα εισπρακτικά και εν τέλει δημοσιονομικά αποτελέσματα που προσδοκά η Κυβέρνηση. Διότι όταν το κλίμα είναι αρνητικό, όταν η αγορά βρίσκεται σε τέτοια αμηχανία και δυσπραγία, όταν βλέπουμε αυτήν την εντυπωσιακή κατάρρευση των δημοσίων εσόδων, τότε υπάρχει κάποιο πρόβλημα που δεν είναι δημοσιονομικό, δεν αφορά στοχευμένες πολιτικές, δεν αφορά επιμέρους μέτρα, αποσπασματικά, αλλά αφορά τον κορμό της οικονομίας. Και αν χάσει κανείς το κλίμα στον κορμό της οικονομίας, τότε υπάρχει πρόβλημα μεσαίων στρωμάτων, υπάρχει πρόβλημα κοινωνικής και πολιτικής αποδοχής μιας οικονομικής πολιτικής, η οποία δεν έχει στόχο, δεν έχει χρονοδιάγραμμα, δεν έχει λογική, γιατί άγεται και φέρεται από την αιχμαλωσία, στην οποία έχει οδηγηθεί η χώρα, εκούσια, λόγω της περιβόητης απογραφής.
     Θύμα της απογραφής είναι η οικονομία, θύμα της απογραφής είναι τα εισοδήματα των μισθωτών και των συνταξιούχων, θύμα της απογραφής είναι ο ρυθμός ανάπτυξης, θύμα της απογραφής είναι και η ηγεσία του Υπουργείου Ανάπτυξης, που αναγκάζεται να ρίχνει μικρές προσπάθειες σ’ ένα πηγάδι χωρίς πάτο, στον πίθο των Δαναΐδων. Δεν θα υπάρξει κανένα αποτέλεσμα. Και βέβαια αναγκάζεται η Κυβέρνηση να έρχεται στη Βουλή και να υπερασπίζεται κραυγαλέα αντιφατικά μέτρα.
     Ο κ. Βερελής αναφέρθηκε προηγουμένως στο παράδειγμα της επιβάρυνσης των φθηνών τσιγάρων. Αυτό επηρεάζει προφανώς τη λειτουργία της αγοράς. Παραβιάζει τους κανόνες του υγιούς ανταγωνισμού. Παραβιάζει όχι μόνο την εθνική, αλλά και την κοινοτική νομοθεσία περί ανταγωνισμού γιατί η Κυβέρνηση, ασκώντας τη δημοσιονομική της εξουσία, λαμβάνει υπόψη τη μέση τιμή των τσιγάρων και άρα επιβαρύνει τη χαμηλότερη τιμή και όχι την ανώτερη τιμή, κατασκευάζοντας μια θεωρητική μέση τιμή.
     Αυτό το τέχνασμα, όμως, είναι εναντίον της ελευθερίας της αγοράς, είναι εναντίον των κανόνων του ανταγωνισμού και θα μας δημιουργήσει προβλήματα και με την Ευρωπαϊκή Ένωση.
     Την ίδια στιγμή έρχεται ο κ. Σιούφας και ορθά λέει ότι  η πρόσβαση των πρατηριούχων στα διυλιστήρια επιβάλλεται από την κοινοτική νομοθεσία και είχαμε υποχρέωση συμμόρφωσης για να απελευθερωθεί η αγορά. Κοιτάξτε, την ίδια ώρα που επικαλούνται ένα επιχείρημα απελευθέρωσης της αγοράς και συμμόρφωσης στο παράγωγο Κοινοτικό Δίκαιο, έρχονται και παραβιάζουν την ελευθερία της αγοράς και άλλους κανόνες του πρωτογενούς και του παραγώγου Κοινοτικού Δικαίου στο παράδειγμα των τσιγάρων, όπου το μέτρο είναι και συμβολικά αντιλαϊκό και φυσικά και οικονομικά, διότι η έμμεση φορολογία λειτουργεί βεβαίως μ’ έναν τρόπο, ο οποίος μπορεί να αποβεί κραυγαλέα αντικοινωνικός, και αντιλαϊκός, και άδικος.
     Και εδώ έχουμε ένα χαρακτηριστικό παράδειγμα σ’ ένα προϊόν, όπως είναι το τσιγάρο, το οποίο πέρα από τα προβλήματα υγείας, τα οποία είναι προφανή, λειτουργεί και ως κοινωνικό σύμβολο και μάλιστα στις μικρές ηλικίες, και όχι μόνο στις μεγάλες και ώριμες ηλικίες. Την ίδια δε ώρα, που ο κ. Σιούφας μας αναπτύσσει μια επιχειρηματολογία υπέρ των ιδιορρυθμιών των διαρθρωτικών αλλαγών της ελληνικής οικονομίας, υπέρ της ανάγκης να διευκολυνθεί η διατήρηση των ελληνικών επιχειρήσεων και της αυτοαπασχόλησης στον τομέα της εμπορίας πετρελαιοειδών, άρα υπέρ της ανάγκης να σεβαστούμε το δυσανάλογα μεγάλο αριθμό πρατηρίων, ο Υφυπουργός του, προφανώς με την έγκριση του Υπουργού του και του Πρωθυπουργού του, προωθεί την ιδέα της πλήρους απελευθέρωσης του ωραρίου για το εμπόριο. Μα, η επιχειρηματολογία του κυρίου Υπουργού για τα πρατήρια, ως μικρομεσαίες επιχειρήσεις και ως πεδίο αυτοαπασχόλησης, δεν ισχύει γενικά για την ελληνική αγορά, την ελληνική επιχειρηματικότητα, την ελληνική οικονομία; Αν ισχύει αυτό που είπε ο κ. Σιούφας για το ωράριο στα πρατήρια καυσίμων, γιατί δεν ισχύει για το ωράριο στην αγορά, που κυριαρχείται από τις μικρές και πολύ μικρές επιχειρήσεις; Ας διαλέξει, λοιπόν, η Κυβέρνηση ποια πολιτική ακολουθεί, ποια ιδεολογία σέβεται και ποια πρόθεση έχει. 
     Εγώ πιστεύω, λοιπόν, ότι αυτή η βαθιά σύγχυση, ανάμεσα σε μια νεοφιλελεύθερη Δεξιά και μια λαϊκή νέου τύπου Δεξιά, η οποία ηθικίζει χωρίς, όμως, πρακτικά αποτελέσματα, είναι μια αντίφαση από την οποία δεν θα μπορέσει να γλιτώσει ο κ. Καραμανλής και η Κυβέρνησή του. Αυτό, όμως, το ιδεολογικό πρόβλημα της Νέας Δημοκρατίας μας είναι αδιάφορο. Μας ενδιαφέρει όμως το οικονομικό και κοινωνικό αποτέλεσμα αυτής της αντίφασης, της αιχμαλωσίας και του αδιεξόδου της Κυβέρνησης. Και το αποτέλεσμα είναι, δυστυχώς, καταθλιπτικό για τα λαϊκά στρώματα, για το εισόδημα των Ελλήνων και των Ελληνίδων και για τις αναπτυξιακές προοπτικές της χώρας. Και φυσικά για τα δημοσιονομικά μας μεγέθη, τα οποία με την απογραφή ο κ. Καραμανλής τα επιδείνωσε σκοπίμως επιβαρύνοντας αναδρομικά τα έτη της οικονομικής διαχείρισης του ΠΑΣΟΚ για να ελαφρύνει προληπτικά τα έτη της οικονομικής διαχείρισης της Νέας Δημοκρατίας. Αλλά αυτή η αυτοδέσμευση και η έκθεση της χώρας ενώπιον της Ευρωπαϊκής Ένωσης τώρα απαιτεί θυσίες προκειμένου να βελτιώσουμε πραγματικά τα επιδεινωμένα, σκοπίμως, λογιστικά μας μεγέθη. Αυτό είναι ο μύθος του Σίσυφου. Όμως το βράχο τον κουβαλάει ο απλός Έλληνας πολίτης στην πλάτη του, δεν τον κουβαλάει ο κ. Καραμανλής και το οικονομικό επιτελείο της Κυβέρνησης.
     Αυτό, λοιπόν, το πρόβλημα, το οποίο δεν είναι πρόβλημα των ημερών ΠΑΣΟΚ –αυτό είναι το εύκολο επιχείρημα της Νέας Δημοκρατίας- αλλά είναι πρόβλημα του πυρήνα της οικονομικής και πολιτικής στρατηγικής της Νέας Δημοκρατίας και προσωπικά του κ. Καραμανλή, να το λύσει ο ίδιος ο Πρωθυπουργός και να μην ζητάει από τον συνταξιούχο, το μισθωτό, το μικροεπιχειρηματία, τον αγρότη να συμβάλει με το πενιχρό του εισόδημα σε αυτήν την περιπέτεια, στην οποία μας οδήγησε ο ίδιος ο κ. Καραμανλής. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ολοκληρώσατε, κύριε Βενιζέλο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Μισό λεπτό, κύριε Υπουργέ.
     Είναι πολύ δύσκολη η θέση του Προεδρείου και παράταση χρόνου να θέλετε και να μη μιλάτε –γιατί καμιά φορά γίνεται κι αυτό- πάνω στο νομοσχέδιο. Τα είχαμε πει και χθες και δεν αναφέρομαι σ’ εσάς, κύριε Βενιζέλο, μιλάω γενικότερα. Να δοθεί και μια παράταση χρόνου, αλλά να γίνεται αναφορά και επεξεργασία των άρθρων. Νομίζω ότι προς τα εκεί πρέπει να κατευθυνόμεθα. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, κάνω χρήση του δικαιώματός μου εκ του Κανονισμού. 
     ΠΡΟΕΔΡΕΥΩΝ (Γεώργιος Σούρλας): Έχετε αυτό το δικαίωμα. Βεβαίως και θα απαντάτε. 
     ΧΡΗΣΤΟΣ ΠΡΩΤΟΠΑΠΑΣ: Ο κύριος Υπουργός κάνει κατάχρηση αυτού του δικαιώματος!
     ΠΡΟΕΔΡΕΥΩΝ (Γεώργιος Σούρλας): Όχι, ο Κανονισμός επιτρέπει στον Υπουργό να μιλάει.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρωτόπαπα, δεν επιτρέπεται στον Υπουργό να κάνει χρήση του δικαιώματός του και να απαντά; 
     ΧΡΗΣΤΟΣ ΠΡΩΤΟΠΑΠΑΣ: Μα, σε κάθε ομιλητή θα απαντάτε; 
     ΠΡΟΕΔΡΕΥΩΝ (Γεώργιος Σούρλας): Ας μην καθυστερήσουμε άλλο. Ο κύριος Υπουργός έχει το δικαίωμα να παίρνει το λόγο. Κύριε Πρωτόπαπα, ο Κανονισμός το επιτρέπει.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κάνω χρήση των δικαιωμάτων μου από τον Κανονισμό της Βουλής.
     ΠΡΟΕΔΡΕΥΩΝ (Γεώργιος Σούρλας): Πιστεύω ότι και ο κ. Βενιζέλος θα επιθυμεί μια απάντηση. Δεν είναι κακό αυτό.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η συζήτηση αποκτά ιδιαίτερο ενδιαφέρον. Αν θέλετε, κύριε Πρωτόπαπα, μπορείτε να συμμετάσχετε στη συνέχεια κι εσείς.
     ΧΡΗΣΤΟΣ ΠΡΩΤΟΠΑΠΑΣ: Αν μου δοθεί η δυνατότητα, θα το κάνω!
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εδώ μπήκαν τεράστια ζητήματα από τον κ. Βενιζέλο –και χαίρομαι γιατί είναι μια λαμπρή ευκαιρία να πάρει απάντηση το κόμμα της Αξιωματικής Αντιπολίτευσης- με τον ήρεμο αλλά προσφυή τρόπο με τον οποίο έβαλε πολλά θέματα στο τραπέζι. Άλλωστε, είναι γνωστή αυτή η δεινότητα του κ. Βενιζέλου. Όμως, εγώ θα απαντήσω σε όλα σημείο προς σημείο.
     Οι χθεσινές αποφάσεις για την αύξηση κατά μία εκατοστιαία μονάδα του ΦΠΑ είναι αποφάσεις όλης της Κυβέρνησης και όχι μόνο του Πρωθυπουργού και του Υπουργού Οικονομίας. Είμαστε αλληλέγγυοι σε αυτήν την πολιτική, στην οποία αναγκαστήκαμε να καταφύγουμε, γιατί τα χρέη και το χάος τα κληρονομήσαμε από εσάς.
     Ως προς τον ιδεολογικό χαρακτήρα της Νέας Δημοκρατίας, βεβαίως θα σας έλεγα, κύριε Βενιζέλο, το μύθο του Αισώπου «έκαστος δύο πήρας φέρει», που νομίζω ότι τον γνωρίζετε πολύ καλά. Πριν μιλήσετε για το ποιο είναι το ιδεολογικό και πολιτικό στίγμα της Κυβέρνησης, δώστε μας τουλάχιστον εσείς αυτήν την περίοδο το ιδεολογικό και πολιτικό στίγμα του δικού σας χώρου και μετά να κρίνετε την Κυβέρνηση.
     Εν πάση περιπτώσει, σας απαντώ ότι η Νέα Δημοκρατία είναι πράγματι φιλελεύθερο κόμμα. Ανήκουμε στο μεσαίο χώρο και εκφράζουμε το κοινωνικό κέντρο. Τελεία και παύλα!
     Έρχομαι τώρα στο ότι συνέπεια αυτών των μέτρων ήταν η απογραφή, την οποία πυροβολείτε το τελευταίο χρονικό διάστημα, παρ’ ότι γνωρίζετε ότι εδώ και τέσσερα χρόνια είχαμε δεσμευθεί στον ελληνικό λαό ότι το πρώτο πράγμα που θα κάναμε θα ήταν να απογράψουμε τι παραλαμβάνουμε. Η απογραφή σας ενοχλεί αυτή καθαυτή ή η αποκάλυψη της αλήθειας για το ποια ήταν η δημοσιονομική εκτροπή, στην οποία οδηγήσατε τη χώρα...
     (Χειροκροτήματα από την πτέρυγα της Νέας Δημοκρατίας)
     ...για το ποια ήταν η δημιουργική λογιστική με την οποία εμφανίζατε την ισχυρή οικονομία για την οποία υπερηφανευόταν ο τέως Πρωθυπουργός, που όμως, στην πραγματικότητα ήταν μια οικονομία στεκόμενη σε γυάλινα πόδια; Με τον εξωραϊσμό των αριθμών προσπαθούσατε να δημιουργήσετε αυτό το οποίο λέγαμε «εικονική πραγματικότητα, τις δύο Ελλάδες, την ξεχασμένη ελληνική περιφέρεια» και αυτό είναι το αποτέλεσμα.
     Νοιάζεστε σήμερα για τους πολίτες και για τις μικρομεσαίες επιχειρήσεις και εκτιμάτε τη σοβαρή επιρροή που θα έχει η αύξηση του Φ.Π.Α. κατά 1%. Δεν σας είδα όμως, κύριε Βενιζέλο, όταν η συνάφεια επί τρία χρόνια εξουθένωσε τις μικρομεσαίες επιχειρήσεις, να αρθρώνετε τον ίδιο λόγο. 
     Ακόμα, υπεραμυνθήκατε και του καπνίσματος, του φθηνού καπνίσματος.
     ΕΥΑΓΓΕΛΟΣ ΒΕΝΙΖΕΛΟΣ: Του φθηνού τσιγάρου. Είναι άλλο πράγμα.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το φθηνό κάπνισμα είναι φθηνό τσιγάρο.
     ΕΥΑΓΓΕΛΟΣ ΒΕΝΙΖΕΛΟΣ: Δεν είναι το ίδιο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εξαρτάται πόσο καπνίζει κανείς.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Διορθώνω την έκφραση και σας ευχαριστώ για την επισήμανση.
      Ελπίζω τη συζήτηση να μην την παρακολουθεί ο κ. Κακλαμάνης και η κ. Μπενάκη, αφού κουβεντιάζουμε για το κάπνισμα. Και σας το λέει μανιώδης καπνιστής, παρ’ ότι διετέλεσα και Υπουργός Υγείας και δεν συστήνω σε κανέναν να καπνίζει.
     ΠΡΟΕΔΡΕΥΩΝ (Γεώργιος Σούρλας): Και ακούει, κύριε Σιούφα, ένας Προεδρεύων, ο οποίος οδήγησε στο αυτόφωρο αρκετούς γιατί κάπνιζαν στα νοσοκομεία.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όμως, αφού νοιάζεστε τόσο πολύ για τα χρήματα, που δίνουν στα τσιγάρα οι πολίτες, γιατί δεν νοιαστήκατε για τα άλλα τσιγάρα; Γιατί τα φθηνά τσιγάρα είναι φαινόμενο των δύο τελευταίων χρόνων. 
     Γιατί όταν αυξανόταν δραματικά επί των κυβερνήσεών σας ο ειδικός φόρος κατανάλωσης για τα τσιγάρα, τα οποία πωλούνται 2,5 και 3 ευρώ το πακέτο –βεβαίως για φορολογικά έσοδα- δεν ήσασταν τόσο πολύ υπερασπιστές για το φθηνό τσιγάρο;
     Έρχομαι τώρα να σας πω ότι δεν αποτελεί καμία αντίφαση η πολιτική την οποία σας ανακοίνωσα για τη διεύρυνση του ωραρίου των πρατηρίων, με την πολιτική των δεκατεσσάρων μέτρων για το εμπόριο του αύριο, μεταξύ των οποίων περιλαμβάνεται και η διεύρυνση του ωραρίου, στη βάση του ωραρίου που εσείς καθιερώσατε στο λεκανοπέδιο Αττικής, το οποίο είναι πολύ απλό και πέτυχε. Ένα εμπορικό κατάστημα κλείνει τους θερινούς μήνες στις εννέα η ώρα, τους χειμερινούς μήνες κλείνει στις οκτώ η ώρα και το Σάββατο λειτουργεί μέχρι τις έξι η ώρα.
     Η χώρα μας έχει πενήντα τέσσερα ωράρια εμπορικών καταστημάτων. Κάθε νομός έχει και το δικό του ωράριο, δεν υπάρχει ενιαίο πλαίσιο εθνικού ωραρίου. Και εμείς κατεβάσαμε προτάσεις. Μάλιστα, η πρώτη εξ αυτών λέει για ενοποίηση του χρόνου λήξεως λειτουργίας των εμπορικών καταστημάτων, κατά τη θερινή και τη χειμερινή περίοδο, τις καθημερινές μέρες στις εννέα η ώρα –οι ίδιοι το ζήτησαν- και προτείναμε να είναι ανοικτά τα εμπορικά καταστήματα το Σάββατο μέχρι τις οκτώ η ώρα, αλλά με δύο παραμέτρους. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Η μία παράμετρος λέει ότι μπορούν να κανονίζουν οι τοπικοί εμπορικοί σύλλογοι, μέσα σ’ αυτό το εθνικό πλαίσιο ωραρίου, διαφορετικές ώρες έναρξης και κλεισίματος των καταστημάτων, με μόνη διαφορά ότι εμείς θέλουμε να κατοχυρωθεί και το δικαίωμα για εργασία.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε. Σας παρακαλώ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ένας τοπικός εμπορικός σύλλογος μπορεί να πει να κλείνουν στις οκτώ και μισή, αλλά ο μαγαζάτορας, ο έμπορος, που θέλει να παραμένει μέχρι τις εννέα, να μην τιμωρείται. Υπερασπιζόμαστε και το δικαίωμα εργασίας των εμπόρων μέσα στους κανόνες του εθνικού πλαισίου ωραρίου, για να είναι η χώρα και σοβαρή και σύγχρονη, γιατί αυτό δεν μπορεί να γίνει με πενήντα τέσσερα ωράρια.
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα ήθελα το λόγο για να πω μία φράση μόνο.
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Βενιζέλο. Δεν μπορεί να γίνεται αυτό.
     ΕΥΑΓΓΕΛΟΣ ΒΕΝΙΖΕΛΟΣ: Πραγματικά, μία φράση θα πω μόνο, κύριε Πρόεδρε.
     Αποδέχομαι πλήρως τη δήλωση του κ. Σιούφα ότι η ευθύνη της Κυβέρνησης είναι συλλογική και η ευθύνη του Πρωθυπουργού προσωπική και τεράστια.
     (Διαμαρτυρίες από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι της Νέας Δημοκρατίας, να μη διαμαρτύρεστε μόνο όταν μιλάει ο κ. Βενιζέλος, ενώ όταν μιλάει ο Υπουργός διπλάσιο χρόνο δεν διαμαρτύρεστε.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, πρόκειται για παραβίαση του Κανονισμού.
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Βαρβιτσιώτη!
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Μα, τι είναι αυτά, κύριε Πρόεδρε; Δηλαδή, τι είναι οι υπόλοιποι Βουλευτές, Β΄ κατηγορίας;
     ΠΡΟΕΔΡΕΥΩΝ (Γεώργιος Σούρλας): Να διαμαρτύρεστε και όταν μιλάει ο Υπουργός διπλάσια.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν μπορεί ο καθένας να παίρνει το λόγο έτσι.
     ΕΥΑΓΓΕΛΟΣ ΒΕΝΙΖΕΛΟΣ: Δέχομαι, λοιπόν, αυτήν τη δήλωση και καταγράφω τη συλλογική ευθύνη της Κυβέρνησης και του Πρωθυπουργού προσωπικά.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εμείς, κύριε Βενιζέλο, λειτουργούμε με αλληλεγγύη και δεν τραβάει ο καθένας Υπουργός το δρόμο του. Δείτε τι συνέβαινε στο παρελθόν.
     ΕΥΑΓΓΕΛΟΣ ΒΕΝΙΖΕΛΟΣ: Η αλληλεγγύη είναι καλή, όταν είναι αλληλεγγύη για καλό πράγμα. Αλληλεγγύη στο λάθος είναι συνυπευθυνότητα.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Είναι αυτά σοβαρά πράγματα στη Βουλή; Κύριε Πρόεδρε, ενίσταμαι για τον τρόπο με τον οποίο εξελίσσεται αυτή η διαδικασία. Δεν μπορεί να παίρνει το λόγο όποιος θέλει. 
     Έχει τώρα το λόγο ο κ. Βενιζέλος, κύριε Πρόεδρε;
     (Διαμαρτυρίες από όλες για πτέρυγες)
     ΧΡΗΣΤΟΣ ΠΡΩΤΟΠΑΠΑΣ: Το κάνει εκ συστήματος και ο κύριος Υπουργός.
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα δεχόμουν την επιχειρηματολογία του κ. Σιούφα, εάν δεν ήμασταν στο οικονομικό έτος 2005 με προϋπολογισμό προταθέντα και ψηφισθέντα …
     (Διαμαρτυρίες από όλες για πτέρυγες)
     ΠΡΟΕΔΡΕΥΩΝ (Γεώργιος Σούρλας): Παρακαλώ πάρα πολύ να βοηθήσετε, κύριοι συνάδελφοι.
     Σας παρακαλώ, κύριε Πρωτόπαπα.
     (Θόρυβος στην Αίθουσα)
     Παρακαλώ πάρα πολύ να μη γράφεται καμία  διακοπή στα Πρακτικά. 
     ΧΡΗΣΤΟΣ ΠΡΩΤΟΠΑΠΑΣ: …
     ΑΘΑΝΑΣΙΟΣ ΜΠΟΥΡΑΣ: …
                                (Θόρυβος στην Αίθουσα)
     ΠΡΟΕΔΡΕΥΩΝ (Γεώργιος Σούρλας): Παρακαλώ ηρεμήστε. Δεν βοηθάτε έτσι. Δεν βοηθάτε το Προεδρείο. Το Προεδρείο πιστεύω ότι έχει νοητική επάρκεια και κατάρτιση για να χειριστεί το θέμα. Να βοηθάτε, κύριοι συνάδελφοι, προς όλες τις κατευθύνσεις. Όχι όταν κάποιος της παράταξης μιλάει.
     Σας παρακαλώ πάρα πολύ! 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: …
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο. 
     Παρακαλώ να τηρηθεί ο χρόνος. Όταν θα φθάνετε στο χρόνο θα διακόπτεται η ομιλία.  Θα αρχίσει να γίνεται πιο αυστηρό το Προεδρείο. Δεν γίνεται διαφορετικά, ανάλογα με τις συμπάθειες, αντιπάθειες και αντιπαραθέσεις.
     Ορίστε, κύριε Καστανίδη, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας ευχαριστώ.
     Ασφαλώς κατά τον Κανονισμό ο Υπουργός έχει τη δυνατότητα να παρεμβαίνει και ίσως η ένταση οφείλεται στο ότι έκανε πολλές παρεμβάσεις. Αλλά πιστεύω ότι μ’ αυτόν τον τρόπο προάγεται τελικά η συζήτηση.
     Κυρίες και κύριοι συνάδελφοι, δικαίωμα ιδεολογικού αυτοπροσδιορισμού έχει κάθε πολίτης σ’ αυτόν τον τόπο και ασφαλώς έχει και κάθε πολιτικό κόμμα το ίδιο δικαίωμα. Άκουσα, λοιπόν, τον Υπουργό Ανάπτυξης να επαναλαμβάνει στα πλαίσια αυτού του δικαιώματος του ιδεολογικού αυτοπροσδιορισμού ότι το κόμμα του εκφράζει το μεσαίο χώρο και το κοινωνικό κέντρο. 
     Μια κρίσιμη παρατήρηση, κύριε Υπουργέ. Εδώ και καιρό κατέχετε –απεδείχθη δε κυρίως χθες- μια τεράστια σφύρα, με την οποία έχετε χτυπήσει κατακούτελα όλο το κοινωνικό κέντρο και το μεσαίο χώρο, ώστε να μην υπάρχουν πολίτες για να τους εκπροσωπείτε.
     Η δεύτερη παρατήρηση είναι ότι διολισθαίνετε σε επιχειρήματα, τα οποία σας εκθέτουν. Εξακολουθείτε δεκατρείς μήνες, μετά το Μάρτιο του 2004, να ισχυρίζεστε ότι για κάθε δεινό που προκύπτει από την ανερμάτιστη πολιτική σας ευθύνεται το ΠΑΣΟΚ. Είχα και χθες την ευκαιρία να επισημάνω ότι αν η χώρα οδηγήθηκε σε κατάρρευση των εσόδων, αυτό δεν είναι ευθύνη των κυβερνήσεων του ΠΑΣΟΚ, αλλά δική σας ευθύνη. Σας έδωσα δε και συγκεκριμένα στοιχεία για να τα ακούσει ο ελληνικός λαός. Μόνο στο πρώτο δίμηνο του τρέχοντος έτους, το σύνολο των ελεγκτικών μηχανισμών του Υπουργείου Οικονομίας βεβαίωσε  ποσά που υποδηλώνουν ότι η χώρα βρίσκεται ως προς την είσπραξη εσόδων σε σημείο που αυτά να είναι κατά 85% μειωμένα συγκριτικά με τις ανάλογες εισπράξεις του 2004. Δεν ευθύνεται κανείς άλλος γι’ αυτό, παρά μόνο η δική σας ανεπάρκεια.
     Τρίτον, στα πλαίσια μιας ιδεολογικής συζήτησης υπάρχει μεν δικαίωμα αυτοπροσδιορισμού, παρέχεται, όμως, και η δυνατότητα στους αντιπάλους σας να σας κρίνουν ιδεολογικά, ένας ιδεολογικός δηλαδή ετεροπροσδιορισμός. Θα επαναλάβω αυτό που είπα χθες, μετά την αναγγελία των μέτρων της οικονομικής σας πολιτικής. Αποδείξατε με τον πιο ακλόνητο τρόπο ότι είσθε μια κυβέρνηση αυθεντικά Δεξιά, πανηγυρικά αδέξια, ιδεολογικά κυνική και διαχειριστικά ακίνητη. 
     ΒΥΡΩΝ ΠΟΛΥΔΩΡΑΣ: Μία λέξη, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Έχει ζητήσει το λόγο ο κ. Βενιζέλος επί του Κανονισμού, με γραπτή του αίτηση που συνυπογράφεται και από συνάδελφο. 
     ΒΥΡΩΝ ΠΟΛΥΔΩΡΑΣ: Πρέπει να απαντήσω στον Κοινοβουλευτικό Εκπρόσωπο και μετά του δίνετε το λόγο.
     ΠΡΟΕΔΡΕΥΩΝ (Γεώργιος Σούρλας): Θα απαντήσετε μετά. 
     Παρακαλώ, κύριε Βενιζέλο, σε τι συνίσταται η παραβίαση του Κανονισμού;
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ο Κανονισμός παραβιάζεται, όταν δεν εφαρμόζεται υπό το πρίσμα της βασικής συνταγματικής αρχής, που διέπει τη λειτουργία της Βουλής, που είναι ο ελεύθερος και ισότιμος δημοκρατικός διάλογος.
      Η Βουλή βασίζεται στο λόγο και τον αντίλογο. Ο κύριος Υπουργός κάνει χρήση δικαιώματός του να παρεμβαίνει συχνά, μετά από κάθε ομιλητή της Αντιπολίτευσης. Έχει γενικευθεί ο διάλογος. Ουσιαστικά η Κυβέρνηση απολογείται εδώ, επειδή νιώθει το βάρος της κοινωνικής κατακραυγής και της κοινωνικής και οικονομικής αδικίας των μέτρων της. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Για την παραβίαση να μιλήσει.
     ΠΡΟΕΔΡΕΥΩΝ (Γεώργιος Σούρλας): Δεν μιλάτε, κύριε Βενιζέλο, για την παραβίαση του Κανονισμού.
     ΕΥΑΓΓΕΛΟΣ ΒΕΝΙΖΕΛΟΣ: Όταν, λοιπόν, υπάρχει τέτοιο θέμα, δικαιούται και ο Βουλευτής της Αντιπολίτευσης να πάρει το λόγο για να ανταπαντήσει, διότι όταν δεν απαντούν οι Βουλευτές της Αντιπολίτευσης, τότε παραβιάζεται η δημοκρατική αρχή και η αρχή οργάνωσης του Κοινοβουλίου.
     Και επειδή ξέρω την προσωπική σας ευαισθησία, ξέρω ότι θέλετε να ερμηνεύετε τον Κανονισμό, σύμφωνα με τις παραδόσεις του Σώματος και τις αρχές του Συντάγματος, ζητώ κάθε φορά που ο κύριος Υπουργός θα παρεμβαίνει γενικεύοντας πολιτικά τη συζήτηση, να παρέχεται η δυνατότητα ανταπάντησης στο Βουλευτή, που έχει θέσει το θέμα.
     Όταν ο κ. Σιούφας, νιώθει την ανάγκη να δηλώσει αλληλέγγυος προς τον κ. Καραμανλή και τον κ. Αλογοσκούφη, για τα λάθη που έγιναν, αναγνωρίζω το δικαίωμά του να διεκδικεί μερίδιο στην ευθύνη, αλλά μερίδιο στην ευθύνη υπάρχει όταν υπάρχει συνείδηση ευθύνης. Και, δυστυχώς, έχουμε μία Κυβέρνηση που δεν έχει συνείδηση της πολιτικής και κοινωνικής ευθύνης. 
     ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, δεν υπάρχει παράβαση του Κανονισμού. Το ότι ο Υπουργός παρεμβαίνει μετά από κάθε ομιλητή, ο Κανονισμός το ορίζει. Και από ό,τι φάνηκε το Σώμα το αποδέχεται αυτό, ίσως να το επιζητεί κιόλας.
     ΕΥΑΓΓΕΛΟΣ ΒΕΝΙΖΕΛΟΣ: Να μιλήσει όσο θέλει, αλλά να υπάρχει και η δυνατότητα ανταπάντησης.
     ΠΡΟΕΔΡΕΥΩΝ (Γεώργιος Σούρλας): Αν, όμως, υπερέβη το χρόνο -και είναι γεγονός- το Προεδρείο έκανε και την παρατήρηση και τη σύσταση. Αν, όμως, παραβιάστηκε ο Κανονισμός από τον Υπουργό, τον παραβιάσατε και εσείς. Δεν είχατε το δικαίωμα να δευτερολογήσετε και να απαντήσετε στον Υπουργό. 
     ΕΥΑΓΓΕΛΟΣ ΒΕΝΙΖΕΛΟΣ: Βεβαίως και είχα το δικαίωμα. 
     ΠΡΟΕΔΡΕΥΩΝ (Γεώργιος Σούρλας): Δεν είχατε το δικαίωμα. Τώρα που ζητήσατε εγγράφως το λόγο επί του Κανονισμού, τον είχατε. Όταν, όμως, τον ζητήσατε, δεν το είχατε και όπως αντιλαμβάνεσθε η επιχειρηματολογία σας δεν είναι στέρεη.
     ΕΥΑΓΓΕΛΟΣ ΒΕΝΙΖΕΛΟΣ: Μου αρκεί το ότι διαβλέπω από τα λεγόμενά σας ότι έχω δίκιο. 
     ΠΡΟΕΔΡΕΥΩΝ (Γεώργιος Σούρλας): Εάν αυτό σας ικανοποιεί, ας το πούμε και αυτό. 
     Το λόγο έχει ο κ. Πολύδωρας, ως Κοινοβουλευτικός Εκπρόσωπος της Νέας Δημοκρατίας.
     Να πω ότι το αν γενικεύθηκε η συζήτηση πέρα από το νομοσχέδιο, το επεσήμανα χθες κατά επανάληψη, έχει ευθύνη το σύνολο του Σώματος της Βουλής, διότι όλοι οι Βουλευτές απομακρύνθηκαν από το συζητούμενο νομοσχέδιο.
     Ορίστε, κύριε Πολύδωρα, έχετε το λόγο.
     ΒΥΡΩΝ ΠΟΛΥΔΩΡΑΣ: Νομίζω ότι με την ανάπτυξη του ζητήματος επί του Κανονισμού που έκανε ο κ. Βενιζέλος, διέκοψε την ενότητα του λόγου και αντιλόγου που θα είχε κάποιο νόημα και κάποια αξία ίσως μεταξύ του διαλόγου των Κοινοβουλευτικών Εκπροσώπων.
     Η περίπτωση του κ. Βενιζέλου είναι παθολογική. Δεν θεραπεύεται με τον Κανονισμό. Μιλούμε για λογοδιάρροια και φλυαρία, μιλούμε για το αναφαίρετο δικαίωμα του μονολόγου …
     (Θόρυβος από την πτέρυγα του ΠΑΣΟΚ)
     ΧΡΗΣΤΟΣ ΠΡΩΤΟΠΑΠΑΣ: Δεν είναι παρών ο κ. Βενιζέλος για να απαντήσει.
     ΒΥΡΩΝ ΠΟΛΥΔΩΡΑΣ: Δεν ευθύνομαι εγώ. Μην τον προστατεύεται έτσι. Κακό του κεφαλιού σας κάνετε. Σας λέγω, λοιπόν, ότι δεν είναι η κοινοβουλευτική διαδικασία ατέρμονοι μονόλογοι, ούτε και η αίσθηση ότι εδώ έχουμε ένα ανοιχτό σεμινάριο Συνταγματικού Δικαίου κατά το δοκούν. Ας το καταλάβει ο κ. Βενιζέλος. Σεμινάρια Συνταγματικού Δικαίου στο σχολείο. Όχι εδώ.
     (Χειροκροτήματα από την πτέρυγα της Νέας Δημοκρατίας)
     Εδώ είναι πολιτικό το Βήμα, κύριε Πρόεδρε. Προσχήματα και προφάσεις για κανονισμούς δεν γίνονται αποδεκτά. Ας το καταλάβετε και εσείς. Και να μην είσαστε ευεπίφοροι όπως εγένετο, μάλλον αμφιβάλλω αν εγένετο στα μέσα του 19ου αιώνα, όταν άνοιξε η Βουλή των Ελλήνων. Δεν είμαστε εδώ για να δεχόμαστε από τους γραμματισμένους οιονεί ως μαθητές και σχολιαρόπαιδα μαθήματα.
     (Χειροκροτήματα από την πτέρυγα της Νέας Δημοκρατίας)
     Ας τα καταλάβουν αυτοί οι οποίοι θέλουν να εμπορεύονται τις ιδιότητες τις καθηγητικές, όπως ο κ. Βενιζέλος. Η λογική των γεγονότων λέει ή θα κάνουμε τίμιο κοινοβουλευτικό διάλογο ή αλλιώς αυτά τα προσχήματα και ευφυολογήματα για να θεραπευθεί η νόσος της λογοδιάρροιας και της μανίας για μονόλογο, είναι κοινοβουλευτικό λάθος. Αυτά για τον κ. Βενιζέλο.
     Για τον κ. Καστανίδη, ο οποίος τόλμησε να μιλήσει για ιδεολογικό αυτοπροσδιορισμό, είναι η ίδια η ζωή που ομιλεί. Πρέπει να κρατήσετε στο νου σας τις συζητήσεις που κάνετε οι ίδιοι μέσα στα συνέδριά σας και στα όργανά σας, δηλαδή, για να σας το πω απλά να το εννοήσετε, ψάχνεστε, κύριοι του ΠΑΣΟΚ, να βρείτε τι είσαστε. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Αυτό είναι υγεία.
     ΒΥΡΩΝ ΠΟΛΥΔΩΡΑΣ: Νόσος είναι. Είναι νόσος σχιζοειδής. 
     (Χειροκροτήματα από την πτέρυγα της Νέας Δημοκρατίας)
     ΧΑΡΑΛΑΜΠΟΣ ΚΑΣΤΑΝΙΔΗΣ: Είστε ιατρός; Έχετε ανακαλύψει πολλές νόσους! 
     ΒΥΡΩΝ ΠΟΛΥΔΩΡΑΣ: Σας λέω τώρα επικαλούμενος την κοινή λογική: Είναι επιτρεπτή –σας βασανίζει- η χρήση του όρου «σοσιαλισμός» στο κόμμα σας; Ψάχνεστε, κύριοι. Τι θα γίνει με την υπόθεση της λογοδοσίας για το ποιος έφταιξε για την ήττα; Τι γίνεται το πακέτο, τι γίνονται οι τόμοι της αυτοκριτικής του κ. Παπανδρέου, του Γιώργου Παπανδρέου, του Αρχηγού σας, ο οποίος κατηγορούσε εαυτούς, δηλαδή εσάς τους ίδιους, για αλαζονεία; Κατηγορούσε για έλλειψη ευαισθησίας, ότι «πατήσατε» τις κοινωνικές τάξεις με την αδιαφορία σας, με την πολιτική σας, μία πολιτική ήττας. Αυτός είναι ο δικός σας αυτοπροσδιορισμός. Δεν ετεροπροσδιορίζω τίποτα, αναγιγνώσκω τις δικές σας καθομολογήσεις ευθύνης. Κυρίως δεν με ενδιέφερε αν ήταν εσωτερικό το πρόβλημά σας, αλλά ευθύνης έναντι του ελληνικού λαού. 
     Εσείς δεν κάνατε τρεις φορές με τον «κρανιοθραύστη» υποτιμήσεις του νομίσματος; Το ΠΑΣΟΚ, το ιστορικό ΠΑΣΟΚ, τρεις φορές έκανε υποτιμήσεις, τις οποίες πλήρωσε ολόκληρος ο ελληνικός λαός, συλλήβδην και οι πενέστερες τάξεις. Εσείς δεν είσαστε εκείνοι, οι οποίοι οδηγήσατε τη χώρα στα πρόθυρα του Διεθνούς Νομισματικού Ταμείου το 1989, όταν δεν είχαμε να πληρώσουμε μισθούς και συντάξεις; 
     (Θόρυβος από την πτέρυγα του ΠΑΣΟΚ)
     Εσείς δεν είστε, κύριοι, εκείνοι οι οποίοι δεκαπλασιάσατε το δημόσιο χρέος και το φτάσατε 118% του ΑΕΠ, όταν είχατε δηλώσει στα χαρτιά σας 103%, 104%; Εσείς δεν γράψατε πρόπερσι, το 2003, ότι το έλλειμμα θα είναι 1,7%; Ψεύτες! Ο κ. Χριστοδουλάκης να μιλήσει και τον προκαλώ να απαντήσει. Η πρόβλεψη του ελλείμματος για το 2004 ήταν 1,7%.
     Συμπέρασμα όλων αυτών: Αιδώς, Αργείοι. Λάβετε υπόψη σας, αν έχετε δημοκρατικές ευαισθησίες, και την επιταγή του λαού. Η επιταγή, η εντολή είναι: Νέα Δημοκρατία, να κυβερνήσεις κι εσείς έσεται ήμαρ, θα δούμε, όμως,  πότε θα έλθει η μέρα για να ξαναέχετε την ευκαιρία να κυβερνήσετε. Αυτά για τον κ. Καστανίδη επί της ουσίας του λόγου.
     (Χειροκροτήματα από την πτέρυγα της Νέας Δημοκρατίας)
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα ήθελα το λόγο επί προσωπικού.
     ΠΡΟΕΔΡΕΥΩΝ (Γεώργιος Σούρλας): Αμέσως, κύριε Βενιζέλο.
     Θα κάνω μία θερμή παράκληση να ηρεμήσουμε, να επιχειρηματολογήσετε, να κάνετε αντιπαράθεση χωρίς εκφράσεις, που είναι καμιά φορά ακραίες και χωρίς εντάσεις που δεν βοηθούν στην εύρυθμη λειτουργία και στην ομαλή  διεξαγωγή της συζήτησης.
     Κύριε Βενιζέλο, έχετε το δικαίωμα για ένα λεπτό να μας πείτε σε τι συνίσταται το προσωπικό θέμα. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η ανικανότητα οδηγεί στον πανικό. Ο πανικός οδηγεί στον αυταρχισμό. Αν χθες ο κ. Καραμανλής και η Κυβέρνηση έδωσαν δείγματα πολιτικού και οικονομικού πανικού, δυστυχώς, ο κ. Πολύδωρας σήμερα έδωσε δείγματα πολιτικού αυταρχισμού στον οποίον και ολίσθησε. Αν η Κυβέρνηση έχει ανάγκη αυτού του είδους της πολιτικής και κοινοβουλευτικής υποστήριξης, τότε τα πράγματα για την Κυβέρνηση είναι πολύ άσχημα. 
     Ο κ. Πολύδωρας είναι Κοινοβουλευτικός Εκπρόσωπος της Νέας Δημοκρατίας, δεν είναι κοινοβουλευτικός επίκουρος μιας Κυβέρνησης, η οποία αγωνίζεται να πείσει για πράγματα που είναι προκλητικά για τον κάθε Έλληνα πολίτη. Ο κ. Πολύδωρας οφείλει να εκφράζει έναν κοινοβουλευτικό και πολιτικό πολιτισμό. Όταν ξεστρατίζει, όταν διολισθαίνει σ’ αυτήν την τραγική υποβάθμιση του Κοινοβουλίου και του πολιτικού πολιτισμού, δεν προσφέρει υπηρεσία ούτε στον εαυτό του, ούτε στην Κυβέρνηση που θεωρεί ότι την υπηρετεί ως Κοινοβουλευτικός Εκπρόσωπος.
     ΠΡΟΕΔΡΕΥΩΝ (Γεώργιος Σούρλας):  Τελειώσατε, κύριε Βενιζέλο. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η πολιτική της Κυβέρνησης κρίνεται εκ του αποτελέσματος. Και το αποτέλεσμα είναι, δυστυχώς, αυταπόδεικτο. Κυβερνούν δεκατρείς μήνες. Υπάρχει ευθύνη, υπάρχουν τα πεπραγμένα, υπάρχει μέτρο σύγκρισης. 
     ΠΡΟΕΔΡΕΥΩΝ (Γεώργιος Σούρλας):  Ολοκληρώσατε. 
     Απ’ ό,τι αντιληφθήκατε, κύριε Βενιζέλο, κάνατε γενικότερες αναφορές και πολιτικές παρατηρήσεις. Δεν μας είπατε σε τι συνίσταται το προσωπικό θέμα. Είχατε δικαίωμα ένα λεπτό να πείτε αυτά που είπατε. Τα είπατε! Το Προεδρείο  κρίνει ότι δεν υφίσταται προσωπικό θέμα, κύριε Βενιζέλο.
     ΕΥΑΓΓΕΛΟΣ ΒΕΝΙΖΕΛΟΣ: Απαξιώ να ασχοληθώ….
     ΠΡΟΕΔΡΕΥΩΝ (Γεώργιος Σούρλας):  Κύριε Βενιζέλο, τώρα βλέπετε ότι κάνετε κατάχρηση. 
     ΕΥΑΓΓΕΛΟΣ ΒΕΝΙΖΕΛΟΣ: Το προσωπικό του ήθος….
     ΠΡΟΕΔΡΕΥΩΝ (Γεώργιος Σούρλας):  Παρακαλώ να μη γράφεται τίποτε στα Πρακτικά. 
     ΕΥΑΓΓΕΛΟΣ ΒΕΝΙΖΕΛΟΣ:…..
     ΠΡΟΕΔΡΕΥΩΝ (Γεώργιος Σούρλας):  Κύριε Βενιζέλο, βλέπετε τώρα ότι εσείς είστε παλιός κοινοβουλευτικός και δυσκολεύομαι να κάνω παρατήρηση. Κάνετε κατάχρηση του Κανονισμού, τον οποίο επικαλεστήκατε. Το Προεδρείο σας επισημαίνει ότι τελείωσε ο χρόνος, σας παρακαλεί να τελειώσετε και εσείς επανέρχεστε χωρίς να ζητάτε το λόγο. Πώς, λοιπόν, θα υποδείξετε στους νεότερους Βουλευτές.
     ΒΥΡΩΝ ΠΟΛΥΔΩΡΑΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Γεώργιος Σούρλας):  Κύριε Πολύδωρα, παρακαλώ! Θεωρείται λήξαν το θέμα. Δεν έκανε προσωπικές αναφορές. 
     ΒΥΡΩΝ ΠΟΛΥΔΩΡΑΣ:  Δεν επενδύω τίποτε πάνω στους προσωπικούς χαρακτηρισμούς, τους οποίους και εγώ ο ίδιος χρησιμοποίησα. Επενδύω και προσβλέπω  μήπως ο κ. Βενιζέλος αυτοσυγκρατηθεί από τη μανία του για διαλέξεις και για μονολόγους, ώστε να έχουμε κοινοβουλευτική ευρυθμία. 
     (Χειροκροτήματα από την πτέρυγα της Νέας Δημοκρατίας)
     ΕΥΑΓΓΕΛΟΣ ΒΕΝΙΖΕΛΟΣ: Με φοβάστε ως πολιτικό αντίπαλο. 
     ΠΡΟΕΔΡΕΥΩΝ (Γεώργιος Σούρλας):  Ο κ. Καστανίδης, έχει το λόγο.
     Κύριε Βενιζέλο, πάλι παίρνετε το λόγο, χωρίς να ρωτάτε το Προεδρείο και έπειτα ζητάτε το λόγο επί του Κανονισμού! 
     Ορίστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα σας διευκολύνω τα μέγιστα. Ζήτησα τον λόγο για να δώσω μία πολύ σύντομη απάντηση στα όσα προηγουμένως ακούστηκαν. Πρέπει να σας πω ότι άλλαξα άποψη, γιατί δεν απαντάς στον αέρα. 
     ΠΡΟΕΔΡΕΥΩΝ (Γεώργιος Σούρλας):  Να επανέλθουμε επιτέλους στον κατάλογο των ομιλητών, με την παράκληση να επανέλθουμε επιτέλους στο νομοσχέδιο. Μιλήστε επιτέλους επί των άρθρων του νομοσχεδίου. 
     Ο κ. Χριστοδουλάκης έχει το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αν και σας δηλώνω εξαρχής ότι εγώ θα αποδεχθώ την πρόκληση του Κοινοβουλευτικού Εκπροσώπου της Νέας Δημοκρατίας και θα μιλήσουμε και για τα πεπραγμένα του ΠΑΣΟΚ και για τις σημερινές πολιτικές.
     ΠΡΟΕΔΡΕΥΩΝ (Γεώργιος Σούρλας):  Μα, δεν έχουμε επερώτηση σήμερα εδώ. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ:  Να μείνετε, κύριε Πολύδωρα, θα σας απαντήσω. 
     ΠΡΟΕΔΡΕΥΩΝ (Γεώργιος Σούρλας):  Γιατί προκλήθηκε αυτή η ένταση σήμερα; 
     Ορίστε, κύριε Χριστοδουλάκη.
     (Θόρυβος στην Αίθουσα)
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εγώ το αποδέχομαι μετά χαράς. 
     ΒΥΡΩΝ ΠΟΛΥΔΩΡΑΣ:  Για το 1,7%…
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Συζητάμε σήμερα ένα νομοσχέδιο τεχνικού χαρακτήρα, το οποίο εύκολα θα μπορούσε να συναντήσει τη συμφωνία και τη συναίνεση της Αντιπολίτευσης, παρά το γεγονός ότι ο ορίζοντάς του είναι πολύ μικρός και στενός. Όμως, το ίδιο αυτό νομοσχέδιο υπονομεύτηκε ολοκληρωτικά, μετά τις χθεσινές αποφάσεις της Κυβέρνησης, να αυξήσει τους έμμεσους φόρους με τόσο δραματικό, αντιαναπτυξιακό και αναποτελεσματικό τρόπο. Διότι το νομοσχέδιο θέλει να καταπολεμήσει το λαθρεμπόριο που γίνεται στα καύσιμα, έτσι ώστε να συγκρατηθεί και η απώλεια δημοσίων εσόδων, αλλά και οι πληθωριστικές επιβαρύνσεις που έχει. Και στα δύο αυτά, όμως, θα αποτύχει κατά πάσα πιθανότητα διότι οι χθεσινές αποφάσεις διαμορφώνουν πλέον ένα επαχθές κλίμα στην οικονομία, το οποίο μετά βεβαιότητος θα αυξήσει τον πληθωρισμό, θα ωθήσει σε περισσότερες διεκδικήσεις, θα έχει αναπτυξιακά αποτελέσματα και πάνω από όλα αυτούς, οι οποίοι λαθρεμπορούν με τα καύσιμα θα έχουν τώρα περισσότερα κίνητρα να το κάνουν, διότι θα είναι περισσότερος ο ΦΠΑ που εισπράττουν από τους καταναλωτές, ο οποίος και θα τους μένει. Είναι ένα νομοσχέδιο εξ υπαρχής ναρκοθετημένο και δεν θα είναι αποτελεσματικό. 
     Γιατί όμως, χρειάστηκε η Κυβέρνηση θα φθάσει σ’ αυτές τις δραματικές και απεγνωσμένες αποφάσεις; Επειδή τάχα τους έφταιξαν τα αποτελέσματα των κυβερνήσεων του ΠΑΣΟΚ, όπως είδαμε και σήμερα, δυστυχώς, να επαναλαμβάνεται; 
     Όχι, κυρίες και κύριοι συνάδελφοι. Μην ξεχνάμε ότι η μανιώδης απογραφή, την οποία έκανε η Νέα Δημοκρατία και εξέθεσε και υπονόμευσε την αξιοπιστία της ελληνικής οικονομίας, δεν έχει καμία απολύτως σχέση με τη σημερινή κατάσταση.
     ΑΘΑΝΑΣΙΟΣ ΜΠΟΥΡΑΣ: Η Ευρωπαϊκή Ένωση τι απάντησε;
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Η Ευρωπαϊκή Ένωση σας είπε ότι δεν πρέπει καμία Κυβέρνηση να ξανατολμήσει να ξανακάνει απογραφή εκθέτοντάς σας έτσι και πολιτικά γι’ αυτό το οποίο κάνατε.
     Τα λογιστικά ελλείμματα δεν αποκάλυψαν ούτε ένα ευρώ παραπάνω, το οποίο πρέπει να πληρωθεί λόγω της διαχείρισης του ΠΑΣΟΚ. Τα μέτρα, τα οποία πήρατε χθες και τα οποία θα είναι επώδυνα και αντιαναπτυξιακά, είναι αποτέλεσμα της δικής σας παντελούς αδυναμίας να διαμορφώσετε μια αποτελεσματική συλλογή εσόδων στο ελληνικό δημόσιο. Επειδή κατέρρευσαν οι ελεγκτικοί μηχανισμοί, επειδή απαξιώσατε την αποτελεσματικότητα του Υπουργείου Οικονομίας, αλλά πάνω απ’ όλα επειδή εγκαταλείψατε τους ελέγχους. 
     Σας αναφέρω χαρακτηριστικά: Το πρώτο τρίμηνο του 2004, το ΠΑ.ΣΟ.Κ είχε δημιουργήσει ένα απόθεμα βεβαιωθέντων εσόδων ύψους 2.000.000.000 ευρώ, τα οποία σταδιακά, επί ένα δεκάμηνο περίπου, εισεπράττοντο από το Υπουργείο Οικονομικών. Το απόθεμα αυτό έπεσε στα 200.000.000 ευρώ το τελευταίο τετράμηνο του 2004. Αυτή είναι η παταγώδης κατάρρευση των εσόδων, αυτή είναι η αιτία των χθεσινών αποφάσεων. Αυτή η απόφαση θα πληρωθεί με όρους ανάπτυξης, διότι δυστυχώς, θα ασκήσει μια υφεσιακή επίδραση στην ελληνική οικονομία ενάντια στην απασχόληση, και στην περιφερειακή συνοχή της χώρας.
     Έρχεστε τώρα με το νομοσχέδιο αυτό και όχι μόνο δεν δίνετε μια διέξοδο στο χθεσινό επαχθές κλίμα, αλλά το επιτείνετε ακόμη περισσότερο. Διότι, παραδείγματος χάριν, με το άρθρο 6 επιβαρύνετε ακόμη περισσότερο την παρακράτηση που γίνεται στα πετρελαιοειδή. Μπήκε κάποτε μια παρακράτηση της τάξεως του 1%, όταν το πετρέλαιο ήταν σε πολύ φθηνότερα επίπεδα. Όταν ήταν γύρω στα 20 ευρώ το βαρέλι, το 1% σήμαινε 20 λεπτά επιβάρυνση ανά βαρέλι. Και τώρα που έχει ανέβει και έχει φτάσει τα 40 ευρώ το βαρέλι και ίσως και παραπάνω, έρχεστε και αυξάνετε αυτήν την επιβάρυνση στο 1,2%, με αποτέλεσμα να πάει αυτή στα 30 λεπτά ανά βαρέλι, δηλαδή να έχει μια αύξηση κατά 50%. Εσείς δεν είστε, κύριοι της Κυβέρνησης, οι οποίοι λέγατε ότι θα μειώσετε τους έμμεσους φόρους στα καύσιμα, έτσι ώστε να ελαφρυνθεί ο καταναλωτής; Να μια ευκαιρία να τους μειώσετε. Και εσείς όχι μόνο το 1% δεν μειώνετε, αλλά το αυξάνετε κιόλας επιβαρύνοντας, και μέσω του ΦΠΑ  και μέσω του τέλους του 1,2% που βάζετε, την τελική τιμή που φτάνει στον καταναλωτή.
     Υπάρχουν όμως και άλλα ζητήματα που θέτει το νομοσχέδιο και τα οποία πιστεύω ότι πρέπει να προσέξετε ιδιαιτέρως, για να μην έχουν τα αντίθετα αποτελέσματα από αυτά τα οποία θέλετε. Ένας τρόπος, για να ελέγξει κανείς το λαθρεμπόριο καυσίμων σε μια χώρα, είναι να απαιτεί αποθηκευτικούς χώρους σ’ αυτούς που κάνουν εμπορία. Διότι τα καύσιμα ελέγχονται πολύ καλύτερα όταν είναι αποθηκευμένα, παρά όταν διακινούνται. Εσείς έρχεστε τώρα και δίνετε έξοδο διαφυγής σ’ αυτούς που κάνουν εμπορία με το αιτιολογικό ότι, αν δεν πουλήσουν πολλά μια χρονιά, δεν είναι ανάγκη να έχουν μεγάλους αποθηκευτικούς χώρους. Μα, δεν αντιλαμβάνεστε, κύριε Υπουργέ, ότι μ’ αυτόν τον τρόπο τους ωθείτε να αποκρύψουν τις πωλήσεις, δηλαδή να κάνουν λαθρεμπόριο έτσι, ώστε να μην αναλάβουν υποχρέωση να χτίσουν νέες δεξαμενές; Αυτό είναι το ένα.
     Το δεύτερο είναι ότι στις εξακόσιες χιλιάδες μετρικούς τόνους πωλήσεων αλλάζετε τις απαιτήσεις δεξαμενών. Δηλαδή, αυτός ο οποίος έχει εξακόσιες χιλιάδες πωλήσεις θα έχει επτά χιλιάδες κυβικά αποθήκες και αυτός που θα πάει στις εξακόσιες δέκα χιλιάδες θα τις κάνει δεκαπέντε χιλιάδες κυβικά τις αποθήκες. Αμ δε! Προφανώς θα αποκρύψει όλο το υπερβάλλον ποσό επιπλέον των εξακοσίων χιλιάδων μετρικών τόνων, για να αποφύγει τη νέα επένδυση. Αυτό το οποίο σας προτείνω να κάνετε είναι να βάλετε σκαλί-σκαλί αυτήν την υποχρέωση και ανά εκατό χιλιάδες πωλήσεις σε μετρικούς τόνους να έχει την υποχρέωση να κατασκευάζει τουλάχιστον χίλια κυβικά νέων αποθηκών, έτσι ώστε να ελαττωθούν τα κίνητρα λαθρεμπορίου, τα οποία εντυπώνονται –ακούσια πιστεύω- στο νομοσχέδιο, το οποίο κάνετε. 
     Το κυριότερο, όμως, το οποίο επείγει είναι οι έλεγχοι αυτοί να γίνουν αποτελεσματικοί. Και δεν θα γίνουν αποτελεσματικοί, γιατί εσείς οι ίδιοι τους είχατε υπονομεύσει και μόλις τώρα αντιλαμβάνεστε την αξία τους.
     Πρέπει οι έλεγχοι αυτοί να είναι συστηματικοί. Να μην υποτάσσονται κάθε φορά στην πολιτική συγκυρία, η οποία θέλει να απαξιώνει το παρελθόν και να εμφανίζει, τάχα, ως νεωτεριστικά πράγματα την επανάληψη δοκιμασμένων πρακτικών, που είχαν μια σχετική επιτυχία παλιότερα. Χρειάζεται πρώτα απ’ όλα να σταματήσετε να έχετε αυτήν την απίστευτη εκδικητική και απαξιωτική συμπεριφορά στις προηγούμενες κυβερνήσεις, νομίζοντας ότι κάθε φορά θα ανακαλύπτετε εσείς το τι είναι καλό και μόνο αυτό μπορεί να δουλέψει. Διότι το έχετε κάνει πάρα πολλές φορές. Και γι’ αυτό άλλωστε φτάσατε να πάρετε αυτά τα επαχθή αντιλαϊκά μέτρα χθες και αυτά τα μέτρα θα έχουν βαρύτατες συνέπειες σε αυτούς που δήθεν εσείς θέλετε να υπερασπιστείτε. 
     Άκουσα με απορία τον Υπουργό σας να λέει ότι υπερασπίζεστε το κοινωνικό κέντρο. Έχετε δει ποτέ, κύριε Υπουργέ, καμία κυβέρνηση που εκφράζει το κοινωνικό κέντρο, να αυξάνει τους έμμεσους φόρους; Τους έμμεσους φόρους τους αύξησε ο Μπους στις αρχές της δεκαετίας του ’90 –και είδατε μετά τα εκλογικά αποτελέσματα τα οποία είχε, ο Μπαρόζο στην Πορτογαλία, επικεφαλής μιας νεοφιλελεύθερης κυβέρνησης, η Μάργκαρετ Θάτσερ στην Αγγλία, επικεφαλής μιας ακραίας κυβέρνησης και η δική σας κυβέρνηση της Νέας Δημοκρατίας την περίοδο 1990-1993. Καμία απ’ αυτές τις πολιτικές δεν βοήθησε. Αντίθετα, προξένησε βαρύτατο πλήγμα σε όλους τους πολίτες και ιδιαίτερα στους μικρομεσαίους, στα μεσαία εισοδηματικά στρώματα, τα οποία επιβάρυνε αλύπητα, μειώνοντας έτσι την αγοραστική τους δύναμη. 
     ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, ολοκληρώστε παρακαλώ. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και όλα αυτά ως αποτέλεσμα της δικής σας αναποτελεσματικότητας να καταστρώσετε ένα αξιόπιστο και αποτελεσματικό προϋπολογισμό, ο οποίος θα μπορούσε να αξιοποιήσει όλα τα θετικά επιτεύγματα της εθνικής οικονομίας των τελευταίων χρόνων, να ωθήσει την ανάπτυξη, να δημιουργήσει νέες επιχειρηματικές ευκαιρίες, νέες θέσεις απασχόλησης. Αντ’ αυτού εσείς επιλέξατε τη δυσφήμηση, την απαξίωση, την ύφεση, την επιβάρυνση όλων των στρωμάτων και ιδιαίτερα των μικρότερων και των μεσαίων και την εγκατάλειψη των δικών σας δεσμεύσεων. Ανοίγεται πια μια προοπτική δυσμενής και επαχθής για την ελληνική οικονομία από την οποία πολύ δύσκολα πια θα μπορέσουμε να βγούμε.  
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χριστοδουλάκη. Το λόγο έχει ο κ. Μιλτιάδης Βαρβιτσιώτης. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, ο κ. Χριστοδουλάκης νομίζω ότι έχει ξεχάσει την περίοδο που ήταν Υπουργός Οικονομίας και Οικονομικών. Γιατί είπε ότι οι έμμεσοι φόροι αυξήθηκαν στη χώρα μόνο επί της κυβερνήσεως Μητσοτάκη την περίοδο 1990-1993 και ότι τέτοιες πολιτικές εφαρμόζει ο Μπους, η Θάτσερ και δεν ξέρω ποιοι άλλοι. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και ο Μπαρόζο. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Και ο Μπαρόζο. Ξέχασε ο κ. Χριστοδουλάκης ότι το 1996 το 35% των φορολογικών εσόδων προέρχονταν από έμμεσους φόρους. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Χωρίς αύξηση των συντελεστών.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Και το 2004 το 41% των φορολογικών εσόδων προέρχονταν από έμμεσους φόρους. Ποιος αύξησε τους έμμεσους φόρους και ποιος δεν τους αύξησε; Μέσα σε οκτώ χρόνια αυξάνονται 6% οι έμμεσοι φόροι επί κυβερνήσεων ΠΑΣΟΚ και υπουργίας μεταξύ άλλων και Νίκου Χριστοδουλάκη. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μου επιτρέπετε να κάνω μια επεξήγηση; 
     ΠΡΟΕΔΡΕΥΩΝ (Γεώργιος Σούρλας): Όχι, όχι. Ο κ. Βαρβιτσιώτης σας άκουσε με ευλάβεια. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν επιτρέπω σε κανέναν, κύριε Πρόεδρε, διακοπές διότι σε αυτήν την Αίθουσα έχει καταστρατηγηθεί πλέον το δικαίωμα των Βουλευτών να μιλούν, όταν ορισμένοι αυθαίρετα και συστηματικά παίρνουν το λόγο. Και προσπαθούν να μας κάνουν μάλιστα και μάθημα για κοινοβουλευτική πρακτική. 
     Σέβομαι τον κ. Χριστοδουλάκη, με χαρά θα καθίσω να ακούσω τη δευτερολογία του. Και με λύπη τον είδα καρτερικά να περιμένει τη σειρά του να μιλήσει, λες και μόνο ο κ. Βενιζέλος είναι αυτός που εκφράζει το ΠΑΣΟΚ και δεν υπάρχουν άλλοι άνθρωποι σ’ αυτήν την Αίθουσα που το εκφράζουν ή δεν έχουν διαχειριστεί υπεύθυνες θέσεις. Αυτό είναι δικό τους θέμα όμως, ας το λύσουνε. 
     Σε ό,τι αφορά στον πανικό για τα μέτρα, εγώ αντιλαμβάνομαι τη θέση στην οποία έχει περιέλθει το οικονομικό επιτελείο. Καταγεγραμμένο στον προϋπολογισμό του 2004 με την υπογραφή σας: έλλειμμα 1,7. Ξεκινάει η διαδικασία της απογραφής, καταλήγουμε πριν δεκαπέντε - είκοσι μέρες σε συμφωνία με την Ευρωπαϊκή Ένωση. Έλλειμμα: 6,1. Να πεις το 1,7 να γίνει 3. Να γίνει 3,5. Αλλά 6,1; Και δεν ντρέπεστε να μιλάτε; 
     Εσείς μας παρουσιάζατε πλεονασματικό τον προϋπολογισμό του 2001 και ότι μέχρι το 2004 το έλλειμμα θα έφτανε το 1,7. Τι λέγατε; Θυμάμαι πλεονασματικός το 2001, 1,2 έλλειμμα το 2002, 1,4 το 2003. Και αποδεικνύεται στην πραγματικότητα: Το 2001 έλλειμμα 3,6, το 2002 έλλειμμα 4,1, το 2003 5,2 για να καταλήξουμε στο 6,1.
     Αλίμονο εάν με τη δημιουργική λογιστική θα κάνετε σήμερα και κριτική! Αντί να δεχθείτε τις λογιστικές σας υπερβάσεις και τη δημιουργικότητα στον τρόπο με τον οποίο κοιτούσατε τα στοιχεία, καθόσαστε και κρίνετε μία πολιτική μιας κυβέρνησης που σαφέστατα δεν θέλει να βάλει καινούργιους φόρους. 
     Σε ό,τι αφορά την κατάρρευση των εσόδων, την οποία άκουσα πάρα πολλά στελέχη του ΠΑΣΟΚ να την αποδίδουν στην ανικανότητα του Υπουργείου Οικονομικών ή στη διάλυση του Υπουργείου Οικονομικών, θέλω να πω τα εξής: Χρειάστηκαν έξι μήνες για να διαλυθεί το Υπουργείο Οικονομικών; Έξι μήνες; Δηλαδή ήταν τόσο σαθρά τα θεμέλια πάνω στα οποία το είχατε κτίσει; Γιατί έξι μήνες προσλήψεις στο Υπουργείο Οικονομικών δεν έχουν γίνει. Η πλειοψηφία των υπαλλήλων πρόσκεινται στην ΠΑΣΚΕ, εντάσσονται στην ΠΑΣΚΕ, ψηφίζουν ΠΑΣΟΚ στις συνδικαλιστικές εκλογές. Μεγάλες μεταβολές δεν έχουν γίνει. Μάλιστα, υπάρχει και η μήνη του κόσμου της Νέας Δημοκρατίας ότι πάρα πολλοί άνθρωποι που διατηρούσαν θέσεις εξουσίας και οι οποίοι, αν θέλετε, στις τοπικές κοινωνίες συμπεριφερόντουσαν με κομματικό μανδύα και μόνο, παρ’ ότι κατείχαν κρατική θέση, δεν έχουν αλλάξει. Και καταφέραμε εμείς να το καταρρεύσουμε; 
     Μάλλον, υπάρχει ή μία διασύνδεση μεταξύ ΠΑΣΟΚ και των στελεχών του Υπουργείου Εθνικής Οικονομίας ή ήταν τόσο σαθρή η βάση στην οποία κτίζατε που φάνηκε στα οικονομικά αποτελέσματα.
     Το συγκεκριμένο νομοσχέδιο, κύριε Υπουργέ, πιστεύω ότι κινείται στη σωστή βάση, διότι απελευθερώνει τα βενζινάδικα και μπορούν να πάρουν πετρέλαιο και βενζίνη απ’ όπου θέλουν. Και θα επαναλάβουμε πετυχημένα παραδείγματα του παρελθόντος. Πριν από μερικά χρόνια άνοιξε ένα super market στη Θεσσαλονίκη. Δημιούργησε το super market τις απαραίτητες προϋποθέσεις για να φτιάξει μία εταιρεία εμπορίας καυσίμων και κατακλύστηκε η λεωφόρος Μίκρας από αυτοκίνητα τα οποία πήγαιναν να αγοράσουν φθηνή βενζίνη. 
     Βεβαίως, εκεί που υπάρχει ανταγωνισμός και στις μεγάλες οδούς, στις μεγάλες λεωφόρους, που υπάρχουν πολλά βενζινάδικα, θα υπάρξει και κάποιος ο οποίος θα πάει στην οικογενειακή επιχείρηση να αγοράσει βενζίνη απευθείας. Και πολύ σωστά κάνετε. Και δεν νομίζω ότι μέσα απ’ αυτήν την απελευθέρωση θα χαλαρώσουν οι έλεγχοι. Αντίθετα, νομίζω ότι μ’ αυτό το νομοσχέδιο -συμφωνεί και το ΠΑΣΟΚ σε αυτό- εντείνονται οι έλεγχοι και εντείνεται και η αποτελεσματικότητα των ελέγχων.
     Σε ό,τι αφορά τις αποθήκες –ένα θέμα που ετέθη- και γενικά τους χώρους αποθήκευσης καυσίμων, υπάρχει ένα πρόβλημα στη χώρα. Αν θέλει κάποιος να φτιάξει ένα χώρο αποθήκευσης θα πρέπει να περάσει από τριακόσιες πενήντα χιλιάδες κύματα γραφειοκρατίας και τον εκβιασμό τοπικών παραγόντων. Και θα σας φέρω συγκεκριμένο παράδειγμα. Στο Μαντούδι Ευβοίας. Έχει κλείσει η επιχείρηση του Μαντουδίου. Υπάρχουν οι δεξαμενές, υπάρχει η υποδομή και επιχειρηματίες που θα ήθελαν να φτιάξουν αποθηκευτικούς χώρους καυσίμων υπόκεινται στον εκβιασμό τοπικών παραγόντων. 
     Αν δεν σπάσουμε αυτά τα αυγά, αν δεν σπάσουμε πραγματικά –και το έχω επαναλάβει πολλές φορές σ’ αυτήν την Αίθουσα- τον τρόπο με τον οποίο πολιτεύονται ως τοπικοί γενίτσαροι ορισμένοι άνθρωποι, που σήμερα κατέχουν δημόσιες θέσεις, δεν πρόκειται να δούμε στον τόπο μας να πέφτει ούτε ένα ευρώ σε επένδυση. Γιατί καλοί οι φορολογικοί νόμοι, καλοί οι αναπτυξιακοί νόμοι, αλλά αυτό που εγκλωβίζει κάθε επιχειρηματία είναι ο τοπικός δυνάστης και η ανικανότητα του χωροταξικού σχεδιασμού της χώρας.
     Αυτά τα δύο προβλήματα είναι η πιο ισχυρή ανασχετική δύναμη για την οποιαδήποτε υγιή επένδυση στον τόπο μας.
     Τέλος, θα ήθελα να έρθω στο θέμα του ωραρίου και θα ήθελα να ενώσω τη φωνή μου μ’ αυτούς οι οποίοι έθεσαν τον προβληματισμό σε ό,τι αφορά τις κυρώσεις που επιβάλλονται για τη λειτουργία των βενζινάδικων πέραν του ωραρίου.
     Αντιλαμβάνομαι ότι το κράτος οφείλει να λέει σε κάθε Έλληνα πολίτη ότι θα υπάρχουν ορισμένα βενζινάδικα, που θα λειτουργούν. Ιδιαίτερα στις μικρές περιοχές, εκεί όπου δεν υπάρχει μεγάλη κίνηση, αυτό είναι ακόμα πιο επιβεβλημένο. 
     Δεν αντιλαμβάνομαι, όμως, τις κυρώσεις. Δεν μπορεί, δηλαδή, να δουλέψει ένα βενζινάδικο Παρασκευή ή Σάββατο βράδυ πέραν του ωραρίου, όταν βρίσκεται στην παραλιακή λεωφόρο της Αθήνας, η οποία κατακλύζεται από αυτοκίνητα; Είναι εικοσιτετράωρη η λειτουργία. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: (Δεν ακούστηκε).
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτό είναι θέμα τοπικής νομαρχίας. Προβλεπόταν πάντα και νομίζω ότι θα προβλέπεται και στη συνέχεια. Γιατί να τους εγκλωβίσουμε;
     Εγώ θα ζητούσα από την ηγεσία του Υπουργείου Ανάπτυξης να αναθεωρήσει τη στάση της σε σχέση με το άρθρο 12, παράγραφος 2, το οποίο εισηγείται και να διαγράψει τη δεύτερη παράγραφο, διατηρώντας την πρώτη με την οποία επιβάλλεται ένα συγκεκριμένο ωράριο και ένα μίνιμουμ βενζινάδικων που θα βρίσκεται σε λειτουργία, αλλά να μην υπάρχουν κυρώσεις για οποιονδήποτε τον υπερβαίνει. 
     Στο κάτω-κάτω νομίζω ότι σε μία ελεύθερη οικονομία αυτό που πρέπει να πριμοδοτείται, θα πρέπει να είναι η εργασία και όχι το αντίθετό της.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Βαρβιτσιώτη, που ήσασταν και συνεπής στο χρόνο σας.
     Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία είκοσι δύο μαθητές και μαθήτριες και τρεις συνοδοί δάσκαλοι από το 1ο Δημοτικό Σχολείο Ιστιαίας, αφού πρώτα ξεναγήθηκαν στην έκθεση «30 Χρόνια από το Σύνταγμα του 1975», καθώς και στους άλλους χώρους της Βουλής.
     Τους καλωσορίζουμε και τους ευχόμαστε καλές σπουδές.
     (Χειροκροτήματα από όλες τις πτέρυγες της Βουλής)
     Ο κ. Τσοχατζόπουλος έχει το λόγο.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, επηρεάστηκε σήμερα η συζήτησή μας από τη φορολογική επιδρομή της Κυβέρνησης, που ανακοινώθηκε χθες ενάντια στο εισόδημα των πολιτών. Συγχρόνως, όμως, επηρεάζεται και από το γεγονός ότι το κόστος ζωής, η ακρίβεια κυριαρχούν και εντείνονται ακόμα περισσότερο με τα μέτρα της Κυβέρνησης. 
     Επομένως, ο πολίτης ζητά απάντηση. Στρέφεται προς τα κόμματα, στρέφεται προς το Κοινοβούλιο και περιμένει από τη συζήτησή μας ότι θα προκύψουν απαντήσεις για το πώς θα μπορέσει να προστατευτεί το εισόδημα των πολιτών, για το πώς θα μπορέσει να προστατευτεί η ικανότητα για βιώσιμη ανάπτυξη που ζητά ο ελληνικός λαός, μέσα από τις δικές μας πολιτικές και τις δικές μας αποφάσεις.
     Σήμερα ακούσαμε ενδιαφέροντα πράγματα. Ακούσαμε από τον Υπουργό κ. Σιούφα να υποστηρίζει ότι είναι αλληλέγγυος στην ευθύνη για τα οικονομικά μέτρα επιβάρυνσης του ελληνικού λαού, που αποφάσισε η Κυβέρνηση. 
     Όμως, την ίδια στιγμή ελπίζω να είναι αλληλέγγυα η Κυβέρνηση για την αδυναμία να ελεγχθεί ο χώρος των καυσίμων, ο χώρος της ενέργειας από τα μέτρα και την πολιτική της Κυβέρνησης της Νέας Δημοκρατίας, διότι το πρόβλημα για εμάς σήμερα είναι πώς και με ποιον τρόπο θα μπορέσει να υπάρξει ένας αποτελεσματικός έλεγχος στην αγορά των καυσίμων.
     Όπως συζητήσαμε στην επιτροπή, για την αγορά των καυσίμων διαμορφώθηκε από το 2000 ένας αποτελεσματικός νόμος, ο ν. 2034, που ισχύει μέχρι σήμερα, τον οποίο έρχεστε συμπληρωματικά, με ρυθμίσεις, κύριοι της Κυβέρνησης, να ενισχύσετε, ώστε να τον κάνετε πιο αποτελεσματικό.
     Αποτελεσματικό σε τι; Να ελέγξετε την αγορά των καυσίμων. Να ελέγξετε τι, κυρίες και κύριοι συνάδελφοι; Πρέπει να το ξεκαθαρίσουμε αυτό το πράγμα. Να ελέγξετε δύο θέματα. Το ένα είναι το λαθρεμπόριο που υπάρχει στην αγορά των καυσίμων και το δεύτερο είναι η κερδοσκοπία που υπάρχει στην αγορά των καυσίμων, ένα φαινόμενο, όμως, λειτουργίας της αγοράς, το οποίο δεν περιορίζεται μόνο στην αγορά των καυσίμων, αλλά βρίσκεται δυστυχώς σε όλες τις αγορές, οι οποίες λειτουργούν αυτήν την περίοδο και με τις οποίες η Κυβέρνηση της Νέας Δημοκρατίας φαίνεται να έχει προβλήματα, διότι περιορίζεται απλά σε εκκλήσεις προς τους συμμετέχοντες στην αγορά των τροφίμων, στην αγορά των υπηρεσιών, στην αγορά των προϊόντων να περιορίσουν τις τιμές, διότι φεύγει ο πληθωρισμός.
     Όμως, δεν λέει την ίδια στιγμή ότι δεν φεύγει μόνο ο πληθωρισμός, δεν φεύγει η ακρίβεια, δεν φεύγουν οι τιμές, αλλά και αυξάνονται εντυπωσιακά τα περιθώρια κερδοφορίας των επιχειρήσεων, με συνέπεια να γίνεται κερδοσκοπία. Αυτό είναι το μεγάλο πρόβλημα που έχουμε να αντιμετωπίσουμε.
     Άρα, λοιπόν, ένα είναι το θέμα της αντιμετώπισης της κερδοσκοπίας και δεύτερο είναι το θέμα της αντιμετώπισης του λαθρεμπορίου που είναι ένα ξεχωριστό ειδικό θέμα της αγοράς των καυσίμων και της ενεργειακής αγοράς και πρέπει με διαφορετικό τρόπο να αντιμετωπισθεί. 
     Κυρίες και κύριοι συνάδελφοι της Kυβέρνησης, υπάρχει μία εντυπωσιακή νέα υπηρεσία στο Υπουργείο Ανάπτυξης την οποία δημιουργήσαμε με το ν. 3054, το Μητρώο Ελεγκτών Αγοράς Καυσίμων, μία υπηρεσία η οποία πραγματικά αποτελεί μία πρωτοτυπία, διότι στελεχώνεται από υπαλλήλους από όλο το δημόσιο χώρο και όχι μόνο από το Υπουργείο, κύριε Υπουργέ, που μας είπατε προχθές, αλλά από όλο το δημόσιο χώρο, από τους δημόσιους οργανισμούς, από τις νομαρχίες, από παντού. Είναι υπάλληλοι του δημοσίου, οι οποίοι για δεκαοκτώ μήνες δεσμεύονται εθελοντικά να λειτουργήσουν ως ελεγκτές του ενιαίου χώρου της αγοράς των καυσίμων και της ενέργειας σε όλη την Ελλάδα και βέβαια μετά να επανέλθουν στην υπηρεσία τους με ειδική αμοιβή, η οποία καλύπτεται από τα έσοδα της παρακράτησης φόρου που προβλέπει το Υπουργείο Ανάπτυξης. Και όμως η διεύρυνση αυτής της παρακράτησης σε 1,2% εμάς δεν μας βρίσκει σύμφωνους, διότι δεν υπάρχει κανένας λόγος να γίνει. Με το 1% μπορούσατε θαυμάσια να κάνετε τη δουλειά σας, πόσο μάλλον τη στιγμή που διαλύετε την υπηρεσία αυτή, η οποία λειτουργούσε με την υποστήριξη του ποσού το οποίο προέρχεται απ’ αυτήν την παρακράτηση, και επανέρχεστε σε μία κλασική, γενική διεύθυνση μονίμων υπαλλήλων του Υπουργείου Ανάπτυξης για να αντιμετωπίσετε τον έλεγχο της αγοράς καυσίμων. 
     Κυρίες και κύριοι συνάδελφοι, λυπούμαι αλλά μ’ αυτόν τον τρόπο δεν θα αντιμετωπίσετε το φαινόμενο. Οπωσδήποτε πρέπει να αντιληφθείτε ότι η ευελιξία, η ικανότητα να έχετε άπειρο αριθμό υπαλλήλων του δημοσίου από όλο το δημόσιο χώρο για να λειτουργήσουν ως ελεγκτές της αγοράς των καυσίμων δεν μπορεί να υποκατασταθεί με έναν περιορισμένο αριθμό προσλήψεων που θα κάνετε για να δημιουργήσετε τη γενική διεύθυνση ελέγχου καυσίμων, όταν βέβαια γίνει, όταν βγει το προεδρικό διάταγμα. 
     Εν τω μεταξύ δεν υπάρχει κανένας έλεγχος στην αγορά. Αυτό είναι το δεύτερο μεγάλο πρόβλημα. Όχι μόνο αφήσατε και σας έφυγαν οι τιμές, αλλά δεν μπορείτε να ελέγξετε και την αγορά. Διότι στην προκειμένη περίπτωση μας είπατε: «Δεν έχουμε υπαλλήλους». Στέκονται είκοσι αυτοκίνητα στα συνεργεία, στους χώρους των ΚΕΔΑΚ, όπως σας είπα, κύριοι συνάδελφοι, και δεν τα χρησιμοποιείτε. Αυτό είναι αδιανόητο. Αυτό δικαιολογείται μόνο από το ότι εσείς έχετε την πολιτική βούληση να μην ασκήσετε ελέγχους στην αγορά. Είπατε, όταν γίνατε Κυβέρνηση: «Δεν δεχόμαστε τη λογική του πλαφόν. Εμείς ποτέ δεν θα επιβάλουμε πλαφόν». Άρα, δηλαδή εσείς στείλατε μήνυμα στην αγορά: «Κύριοι, κάντε ό,τι θέλετε, εμείς δεν πρόκειται να σας ελέγξουμε ποτέ αποτελεσματικά». 
     Αυτά πληρώνουμε, κύριε Πρόεδρε, κυρίες και κύριοι συνάδελφοι, αυτή τη στιγμή ως συνέπεια της αδυναμίας της διαφορετικής πολιτικής βούλησης της Κυβέρνησης. Ακούσατε προχθές τη συζήτηση με τους φορείς. Τι σας είπαν και οι μεγάλες εταιρείες και οι πρατηριούχοι; Σας είπαν ότι είναι θέμα πολιτικής βούλησης να ελεγχθεί η αγορά, δεν είναι θέμα νομοθετικής ρύθμισης. 
     Εύχομαι να πλαισιώσετε τα ΚΕΔΑΚ το γρηγορότερο δυνατό και να τα βάλετε να λειτουργήσουν και τα είκοσι. Αν οι χίλιοι τριακόσιοι υπάλληλοι, οι οποίοι είχαν διαπιστευτεί σε ολόκληρη την Ελλάδα στο Μητρώο Ελεγκτών, ήταν σε θέση να τα λειτουργήσουν, δεν χρειαζόταν παρά να τους εντάξετε, να τους ορίσετε, να λειτουργήσουν τα αυτοκίνητα, τα συνεργεία για να μπορέσει να υπάρξει και ο έλεγχος. Το θέμα όμως δεν είναι ο έλεγχος από τα συνεργεία, είναι θέμα πολιτικής βούλησης της Κυβέρνησης και αυτή η πολιτική βούληση δεν υπάρχει. Γιατί δεν υπάρχει;
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Κύριε Πρόεδρε, κυρίες και κύριοι συνάδελφοι, απαντώντας και στα όσα εντυπωσιακά άκουσα προηγουμένως, μια και διευρύνθηκε η συζήτηση εδώ μέσα, υπάρχει μία Κυβέρνηση, η οποία αρνείται να μας πει ότι είναι δεξιά Κυβέρνηση. Είστε –ξέρετε- το μόνο δεξιό κόμμα στην Ευρώπη που δεν θέλετε να λέτε ότι είστε δεξιοί. Αυτό εμένα με προβληματίζει, διότι και η δεξιά παράταξη έχει αξίες, έχει αρχές, έχει κάποιες πολιτικές τις οποίες πάντοτε υλοποιεί. Αλλά το ότι εσείς το αποκρύβετε και μας λέτε ότι είστε του μεσαίου χώρου, ότι εκφράζετε το μεσαίο κοινωνικό χώρο, αυτό τώρα είναι -αν μου επιτρέπετε- λίγο παραπλανητικό, διότι η πολιτική σας, την οποία βλέπουμε πλέον καθημερινά, είναι μία καθαρά νεοφιλελεύθερη, νεοσυντηρητική, δεξιά πολιτική, τις συνέπειες της οποίας ο λαός αρχίζει και καταλαβαίνει. Βλέπουμε ότι ξαφνικά, παρά τις υποσχέσεις, έχουμε μία τριετή περίοδο σκληρής λιτότητας και αφαίμαξης του λαϊκού εισοδήματος και επομένως ο λαός έρχεται και αντιδρά και λέει: «Κύριοι, γιατί εσείς ασκείτε μία τέτοια πολιτική, η οποία είναι αντιφατική έναντι αυτών που είχατε υποσχεθεί;». Και εδώ πρέπει να πω ότι η επιλογή σας είναι τέτοια διότι ουσιαστικά εσείς στηρίζετε με τις επιλογές σας την οικονομία στις πλάτες του λαού. 
     Οι λαϊκές πλάτες θα στηρίξουν μελλοντικά την ενδυνάμωση της οικονομίας. Όμως υπήρχε άλλος δρόμος. Αυτή είναι η δική σας ευθύνη που εμείς την καταγγέλλουμε.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα ήθελα μία άνεση χρόνου που όλοι την είχαν. Ο πρωκάτοχός σας Πρόεδρος ήταν άνετος απέναντι των συναδέλφων.
     ΠΡΟΕΔΡΕΥΩΝ (Ιωάννης Τραγάκης): Τώρα δεν υπάρχει άνεση χρόνου γιατί πέρασε η ώρα.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Καλά, ήμουν βέβαιος ότι δεν θα υπήρχε, αλλά πιστεύω ότι θα συμφωνείτε ότι δεν πρέπει να υπάρχουν δύο μέτρα και δύο σταθμά. Γι’ αυτό επιτρέψτε μου να ολοκληρώσω την σκέψη μου και να πω ότι η κερδοσκοπία αντιμετωπίζεται μέσα από τους συστηματικούς ελέγχους της αγοράς. Η Κυβέρνηση ζητά αυτούς τους ελέγχους τώρα, μετά από ένα χρόνο. Βεβαίως ο κ. Σιούφας παρέπεμψε στην Επιτροπή Ανταγωνισμού τις βιομηχανίες τροφίμων, τις εταιρείες εμπορίας και πολύ σωστά έκανε, γιατί είδε ότι δεν μπορούσε να ελέγξει την αγορά. Γιατί δεν παραπέμψατε και τις εταιρείες καυσίμων, τα διυλιστήρια, το ίδιο το κράτος το οποίο σε τελική ανάλυση επωφελείται και κερδοσκοπεί μέσα απ’ αυτό το χάος και την έλλειψη ελέγχου στην αγορά; 
     Στο θέμα της λαθρεμπορίας, κύριοι συνάδελφοι, χρειάζονται άλλου είδους πολιτικές. Πιστεύω ότι δεν αμφισβητείτε ότι βρισκόμαστε στην Ευρωπαϊκή Ένωση. Είμαστε υποχρεωμένοι να προσέχουμε. Δεν μπορούμε να ασκούμε περιορισμούς στην αγορά διότι τότε φέρνει ο κ. Μπολκενστάιν την εγκύκλιο και λέει ότι δεν μπορείτε να περιορίσετε τη συμμετοχή. Άρα, ανοίξτε στους πρατηριούχους την πρόσβαση στα διυλιστήρια. Και πολύ σωστά αυτό το αποδέχεστε. Κάπου αλλού όμως δεν αποδέχεστε τους περιορισμούς στην ελεύθερη πρόσβαση της αγοράς. Αυτό είναι άλλο θέμα.
     Όσον αφορά, όμως, το προνόμιο, την κερδοσκοπία μέσα από την καταχρηστική θέση και λειτουργία επιχειρήσεων, αυτό αφορά άλλη επιτροπή, την Επιτροπή Ανταγωνισμού η οποία έρχεται και σας λέει ότι καταχρηστική λειτουργία επιτροπών στην Ελλάδα δεν μπορεί να υπάρξει. Επομένως εάν έχει κάποιο νόημα αυτή η διευρυμένη συζήτηση που κάναμε εδώ σήμερα για το συγκεκριμένο νομοσχέδιο είναι γιατί θέλουμε να καταλήξουμε σε δύο απλά συμπεράσματα. Μη μονιμοποιείτε υπαλλήλους στην υπηρεσία ελέγχου της αγοράς των καυσίμων. Να εναλλάσσονται ανά δεκαοκτάμηνο. Είναι προϋπόθεση για μια ομαλή λειτουργία και προστατεύετε και τους ίδιους τους υπαλλήλους. Επιδοτούνται και μέσα από την παρακράτηση του επιδόματος. Δεύτερον, πρέπει να λάβετε μέτρα όσον αφορά στην καταχρηστική λειτουργία ορισμένων στην αγορά των καυσίμων διότι μόνο έτσι θα μπορέσετε να αντιμετωπίσετε το πρόβλημα.
     ΠΡΟΕΔΡΕΥΩΝ (Ιωάννης Τραγάκης): Βέβαια υπήρξε μία ανοχή γιατί δεν είχατε προλάβει να μιλήσετε χθες επί της αρχής.
     Από εδώ και πέρα, κύριοι συνάδελφοι, θα μιλάτε για έξι λεπτά.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Λειτουργείτε περιοριστικά, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, το συμπέρασμα που βγαίνει από τις πολιτικές εξελίξεις και διεργασίες των τελευταίων ημερών είναι πως όταν ο Πρωθυπουργός εκφωνεί μια ομιλία ως «κεντρώος» ή ως «βενιζελικός» κάποια αντιλαϊκή πολιτική ακολουθεί. Ακολουθούν κάποιες αποφάσεις δυσάρεστες για το λαό. Όταν οι Υπουργοί, όπως έκανε ο κ. Σιούφας σήμερα επικαλούνται το κέντρο και τον κοινωνικό χώρο του κέντρου τότε ακολουθεί κάτι εις βάρος αυτών των ανθρώπων. Νομίζω ότι κέντρο σημαίνει διάλογος και συναίνεση. Όμως η Κυβέρνηση αποποιείται το διάλογο, ποδοπατεί τη συναίνεση και ακολουθεί το δρόμο του αυταρχισμού. Κέντρο σημαίνει δίκαιη κατανομή των βαρών ανάλογα με το βαλάντιο του καθενός. Κέντρο σημαίνει προστασία των αδυνάτων και ενίσχυση των χαμηλών εισοδημάτων. Κέντρο σημαίνει όραμα για την Ελλάδα και πολιτικές για το μέλλον των παιδιών μας. 
     Κέντρο σημαίνει υλοποίηση των προεκλογικών υποσχέσεων αλήθεια και ειλικρίνεια απέναντι στον ελληνικό λαό. Και πέστε μου, κύριε Υπουργέ, τι σχέση μπορεί να έχει η πολιτική που ακολουθείτε μ’ αυτό που ονομάζουμε κέντρο. Μην ξεχνάμε ότι όλα τα βάρη θα πέσουν στις πλάτες των εργαζομένων, των συνταξιούχων και του λαού γενικότερα και αυτό γίνεται, όταν ταυτόχρονα ευνοείτε με τις αποφάσεις σας, το μεγάλο εισαγωγικό κεφάλαιο και συγκεκριμένες μικρές κοινωνικές ομάδες και πάλι σε βάρος του λαού.
     Και επειδή και χθες και σήμερα έγινε αναφορά για την εικοσαετία του ΠΑΣΟΚ και για την ιστορία που έχει να κάνει με το παρελθόν. Πέστε μας τι έχετε να προτείνετε για το μέλλον και μην ανατρέχετε για επιχειρήματα, στο παρελθόν. 
     Θα πούμε μια κουβέντα, γιατί νομίζω ότι και εδώ είστε μείον, αφού ο λαός γνωρίζει πολύ καλά ότι από το 1974 μέχρι σήμερα, παρά τα ψεύδη που λέτε, έχετε κυβερνήσει τρεις φορές. Πρώτα το 1974 ως το 1981, μετά το 1989 ως το 1993 και ήδη έχετε μπει στο δεύτερο χρόνο διακυβέρνησης σήμερα. Και τις δύο φορές παραδώσατε μαύρη την κατάσταση της οικονομίας. Καμένη γη μετά το 1981, μετά τα θαλασσοδάνεια και τις ευνοϊκές πολιτικές που κάνετε για συγκεκριμένους ανθρώπους. Λαίλαπα ήταν για την οικονομία και όχι μόνο η περίοδος 1990-93. Γνωστή η κατάσταση που παραδώσατε και σήμερα έρχεστε μετά από τις ψεύτικες προεκλογικές υποσχέσεις να επικαλείσθε το παρελθόν. Δε σας πιστεύει πια ο λαός, έχετε κυβερνήσει στον μεταπολιτευτικό κύκλο δώδεκα συναπτά χρόνια δεν έχετε βάλει μια πέτρα πάνω στην άλλη. Το μόνο που επικαλείσθε κάθε φορά είναι η απόφαση του 1981 για την ένταξη της χώρας στην ΕΟΚ. Είναι το μόνο επιχείρημά σας που όμως δεν μπορεί να σας διασώσει, ούτε από την πολιτική του παρελθόντος ούτε τη σημερινή πολιτική σας. 
     Νομίζω ότι τα μέτρα που ελήφθησαν και οι νέοι φόροι που επιβάλλονται έχουν άμεση σχέση με το νομοσχέδιο, παρά τις διαμαρτυρίες του συναδέλφου, γιατί το νομοσχέδιο επιχειρεί με τα άρθρα του να περιορίσει το κύμα αυξήσεων στα καύσιμα, την κερδοσκοπία και τη λαθρεμπορία, ούτως ώστε να μην πυροδοτηθούν αυξήσεις αλυσιδωτές στη βιομηχανία και το εμπόριο. 
     Τα χθεσινά μέτρα αντιστρατεύονται αυτόν το στόχο του Υπουργείου Ανάπτυξης, γιατί πυροδοτούν ένα νέο κύμα αυξήσεων. Μόνο η αύξηση του 1% στο ΦΠΑ θα πυροδοτήσει μια σειρά αυξήσεις σε όλη την παραγωγική αλυσίδα. Δεν το λέω εγώ, το λέει ο κ. Αρμενάκης. Διαβάσατε τις δηλώσεις του; Ποιανού είναι στέλεχος ο κ. Αρμενάκης; Εκφράζει όμως όλο τον κλάδο των εμπόρων και λέει ότι μ’ αυτήν την πολιτική στρέφεστε εναντίον αυτών των ανθρώπων ευθέως, ακόμα εναντίον των καταναλωτών και θέλετε να πάρετε τους πόρους που σας λείπουν για την πολιτική που έχετε τάξει να κάνετε υπέρ συγκεκριμένων ανθρώπων. Η ΓΕΣΕΒΕ αυτά ακριβώς λέει. Όλοι οι κλάδοι που έχουν σχέση με την παραγωγική αλυσίδα αυτά λένε. Τι θα πούμε στους τουρίστες -που διαμαρτύρεστε- όταν πληρώνουν το ποτό και τον καφέ πολύ ακριβά και φεύγουν δυσαρεστημένοι; Θα τους πούμε ότι βρήκαμε ελλείμματα από το παρελθόν ή θα τους πούμε ότι ιδρύσαμε Υπουργείο Τουρισμού;
     Εδώ πρέπει να έχουμε μία ελκυστική πολιτική, ούτως ώστε αυτός ο κόσμος που θα έρθει φέτος, ευτυχώς λόγω της διαφήμισης της χώρας από τους Ολυμπιακούς Αγώνες, να φύγει ευχαριστημένος. 
     Με αυτήν την έννοια έχουν σχέση τα μέτρα που ελήφθησαν από την Κυβέρνηση χθες με το συγκεκριμένο νομοσχέδιο και μάλιστα θα έλεγα ότι υπήρξε και ένας συνδυασμός, γιατί το Υπουργείο Ανάπτυξης έχει αναγορεύσει το 2005 ως χρονιά ανταγωνιστικότητας και προσπαθεί με την πολιτική του να δώσει ένα τόνο  ανταγωνιστικότητας.
     Όμως, για τους μικρομεσαίους με τα παράλληλα μέτρα που λαμβάνονται από το Υπουργείο Οικονομίας και Οικονομικών, τα οποία είπε ο Υπουργός ότι είναι πολιτική της Κυβέρνησης και δεν χρεώνονται στον κ. Αλογοσκούφη. Είναι κορυφαίες αποφάσεις και λαμβάνονται από την Κυβέρνηση- το έτος ανταγωνιστικότητας πάει να καταντήσει ανέκδοτο, κύριε Υπουργέ! 
     Επικαλείσθε σήμερα τη γραφειοκρατία για το νομοσχέδιο και λέτε ότι υπάρχει στη γραφειοκρατία για την ίδρυση ή τον εκσυγχρονισμό των επιχειρήσεων. Μα, πριν από μερικές μέρες, όταν συζητούσαμε το ανάλογο νομοσχέδιο, δεν είπατε ότι καταργήσατε τη γραφειοκρατία; Πώς, λοιπόν, υπάρχει και συνεχίζει να υπάρχει μέχρι σήμερα γραφειοκρατία;
     Ολοκληρώνω, λέγοντας δύο πράγματα σε συγκεκριμένα άρθρα. Νομίζω ότι στον καθορισμό των λατομικών περιοχών –γιατί τα υπόλοιπα ειπώθηκαν- η τριετία κατά την άποψή μου είναι αρκετό χρονικό διάστημα, προκειμένου να προσδιοριστούν λατομικές περιοχές, γιατί υπάρχει πράγματι ανάγκη σε πολλές περιοχές της χώρας να ενεργοποιηθεί αυτός ο νόμος. Το μεγάλο χρονικό διάστημα των πέντε ετών που δίδεται λειτουργεί αρνητικά στο να προσδιοριστούν οι περιοχές αυτές . Ο μικρότερος χρόνος θα έχει καλύτερα αποτελέσματα.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε  πολύ, κύριε συνάδελφε.
     Ο συνάδελφος κ. Βασιλείου έχει το λόγο.
     ΓΕΩΡΓΙΟΣ ΒΑΣΙΛΕΙΟΥ:  Κύριε Πρόεδρε, ευχαριστώ πάρα πολύ και προκαταβολικά σας ζητώ δύο λεπτά χρόνο.
     Κύριε Πρόεδρε, επιτρέψτε μου να αναρωτηθώ αυτήν τη στιγμή ποιος είναι ο θεσμικός μου ρόλος σ’ αυτήν την Αίθουσα. Αυτό το λέω με όλο το θάρρος ενός νέου πολιτικού που θέλει να διδαχθεί. Ε, δεν διδάσκομαι! Αρνούμαι να διδαχθώ σ’ αυτή την Αίθουσα από ορισμένους κυρίους. Δεν θα τους ακολουθήσω και αναλαμβάνω και το κόστος όσων λέω.  Όχι πως αυτό δεν τιμά εμένα, αλλά δεν τιμά αυτούς τους ίδιους. 
     Εγώ επιγραμματικά μόνο θα αναφερθώ σ’ ένα συμπέρασμά μου. Μου κάνει φοβερή εντύπωση, κύριε Πρόεδρε, η εμμονή ορισμένων συναδέλφων του ΠΑΣΟΚ να αντιπολιτεύονται με μένος, με πάθος; Προβλήματα που δημιούργησαν οι δικές τους πολιτικές επιλογές, οι δικές τους πρακτικές πολιτικές. Αντιπολιτεύονται με τέτοιο τρόπο, ως να ανακαλύπτουν ξαφνικά την Ατλαντίδα, και αυτούς που την βύθισαν  επί μακρόν. Καταπληκτική εμπειρία! Δάσκαλε που δίδασκες! 
     Κύριε Υπουργέ, επιτρέψτε μου να κάνω μια επισήμανση για κάποιο πρόβλημα που το θεωρώ μείζον. Όταν πολλά κτήρια τα οποία δεν δικαιούνται σύνδεση με το δίκτυο ηλεκτρικής ενέργειας -παραδείγματος χάρη παράνομα, αυθαίρετα, εκτός συντελεστή δόμησης- αποκτούν ρεύμα με φωτοβολταϊκές εγκαταστάσεις που θέτουν σε κίνδυνο τη ζωή μας, πιστεύω, κύριε Υπουργέ, ότι θα πρέπει να φέρετε μια διάταξη που να απαγορεύει σε όσους δεν έχουν τη δυνατότητα σύνδεσης με το δίκτυο της ΔΕΗ να μπορούν να εγκαθιστούν άλλα συστήματα παραγωγής ενέργειας, όπως για παράδειγμα τα φωτοβολταϊκά. Έτσι αφ’ ενός νομιμοποιούνται παράνομα οικήματα και αφ’ ετέρου κτηριακές εγκαταστάσεις, μα πάνω απ’ όλα κινδυνεύει η ζωή ανθρώπων. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Διατυπώστε το ξανά, κύριε συνάδελφε, για να καταλάβω τι ακριβώς είναι.
     ΓΕΩΡΓΙΟΣ ΒΑΣΙΛΕΙΟΥ: Κύριε Υπουργέ, κύριε Πρόεδρε, μιλάω για τα φωτοβολταϊκά συστήματα που ορισμένοι τα βάζουν σε αυθαίρετα. 
     ΠΡΟΕΔΡΕΥΩΝ (Ιωάννης Τραγάκης):  Διατυπώστε το σε κείμενο, μόλις ολοκληρώσετε, για να το δει ο κύριος Υπουργός, μήπως το κάνει δεκτό. 
     ΓΕΩΡΓΙΟΣ ΒΑΣΙΛΕΙΟΥ:  Βεβαίως, κύριε Πρόεδρε. Ευχαριστώ.
     Κυρίες και κύριοι συνάδελφοι, κύριε Πρόεδρε, το νομοθετικό Σώμα καλείται σήμερα να αποφασίσει για ένα ιδιαίτερα σημαντικό  νομοσχέδιο του Υπουργείου Ανάπτυξης. Η σπουδαιότητα αυτή είναι διττή και αποκτά ακόμα μεγαλύτερο ενδιαφέρον, καθώς σχετίζεται τόσο με την προστασία του δημοσίου συμφέροντος, όσο και με τον Έλληνα πολίτη και τα καθημερινά προβλήματα που αντιμετωπίζει, δηλαδή, τους πολίτες που μας ψήφισαν και στους οποίους λογοδοτούμε. Προσωπικά τουλάχιστον δέχομαι καθημερινά μηνύματα από τον απλό Έλληνα πολίτη για προβλήματα καθημερινότητας που αντιμετωπίζει και που όλοι μας αντιμετωπίζουμε. Αυτά τα προβλήματα δεν φύτρωσαν ξαφνικά σήμερα. Αντίθετα προϋπήρχαν. Διογκώθηκαν, αυξήθηκαν και πλήθυναν, όχι βέβαια από μόνα τους, αλλά από την ανοχή των αρμοδίων. 
     Για να γίνω πιο σαφής, θα πω ότι αυτά αυξήθηκαν από την αμέλεια των αρμοδίων να ελέγξουν εν προκειμένω την αγορά των καυσίμων. Δηλαδή, από την αποτυχία τους να προστατέψουν την αγορά και τον Έλληνα πολίτη. Η αστοχία αυτή του παρελθόντος δεν αφορά, κυρίες και κύριοι συνάδελφοι, μόνο το χώρο των καυσίμων. Αυτά, κυρίες και κύριοι συνάδελφοι, παρέλαβε η Κυβέρνηση του Κώστα Καραμανλή. Όποιος έχει δικαιολογημένη και αιτιολογημένη αντίρρηση να την προβάλλει. Δεν μπορεί να ισχυριστεί ότι τα τελευταία χρόνια ο Έλληνας πολίτης και καταναλωτής ωφελήθηκε από το κράτος. Ήδη καταλήξαμε το κράτος να είναι για τον πολίτη εφιάλτης.
     Κυρίες και κύριοι συνάδελφοι, ο τομέας της ενέργειας και των καυσίμων αποτελεί βασικό κεφάλαιο της καθημερινότητας αλλά και της οικονομίας της χώρας μας. Είναι άξιον απορίας, διότι παρόμοιες προσπάθειες έγιναν ομολογουμένως και στο παρελθόν. Όλες όμως απέτυχαν και έμειναν ανεφάρμοστες. Καταστατικής μορφής νομικές διατάξεις η σημερινή Αντιπολίτευση είχε σωρηδόν εισάγει στο σύνολο της οικονομικής δραστηριότητας. Οι περισσότερες, όμως, παρέμειναν νομικές διατάξεις, χωρίς να καταστεί δυνατή η εφαρμογή τους. 
     Και επιτρέψτε μου εδώ ένα οξύμωρο σχήμα. Το αποτέλεσμα από την αναποτελεσματικότητα της νυν Αντιπολίτευσης να βάλει τάξη στον τομέα καυσίμων, να εξορθολογήσει την αγορά και να προστατεύσει τον Έλληνα καταναλωτή, ήταν τεράστιες αρνητικές επιπτώσεις, τόσο κοινωνικές όσο και οικονομικές. Ιδίως όμως απεδείχθη ότι απουσίαζε η οργάνωση μιας σύγχρονης ευέλικτης, αυτοτελούς διοικητικής υπηρεσίας, η οποία θα επωμιστεί το αποκλειστικό αυτό έργο και θα κληθεί να βάλει τάξη στην αταξία που επικράτησε στο χώρο των καυσίμων.
     Η αποτελεσματική αυτή βούληση του Υπουργείου Ανάπτυξης μετουσιώνεται στο άρθρο 1 του νομοσχεδίου και στη σύσταση της διεύθυνσης ελέγχου διακίνησης και αποθήκευσης καυσίμων, η οποία υπάγεται απευθείας στον Υπουργό. Είναι, δηλαδή, απαλλαγμένη από γραφειοκρατικούς κυκεώνες.
     Με το άρθρο 2 οργανώνεται και συστηματοποιείται ο διοικητικός ελεγκτικός μηχανισμός στον τομέα των καυσίμων και πλέον τηρείται διοικητικό μητρώο παραβάσεων και ελέγχων. Η αρχή της επιείκειας διαπνέει στο σύνολό του το υπό ψήφιση νομοσχέδιο, καθώς πριμοδοτούνται οι παραβάτες, που επί μια τριετία δεν υπέπεσαν σε νέα παράβαση, που επισύρει διοικητικό πρόστιμο. Παρέχονται συνεπώς ουσιαστικά κίνητρα για την πιστή τήρηση των νομοθετικών όρων.
     Με το άρθρο 3 γίνεται μια διοικητική ανάλυση και καταγράφεται ένα βασικό οργανόγραμμα της διεύθυνσης ελέγχου διακίνησης και αποθήκευσης καυσίμων, με ειδικά κλιμάκια, τα οποία καλούνται ως εφαρμοστές του νόμου. Τα διοικητικά στελέχη της υπηρεσίας αυτής καλούνται να επιτελέσουν ένα ειδικό και επιστημονικό έργο, γεγονός που προϋποθέτει γνώσεις και συνεχή ενημέρωση.
     Θέλουμε το κράτος και οι ελεγκτικοί μηχανισμοί να προλαμβάνουν τις παραβάσεις, κυρίες και κύριοι συνάδελφοι, και όχι να είναι πάντα ένα βήμα πίσω από το οργανωμένο έγκλημα, έγκλημα που κοστίζει πολλά δισεκατομμύρια στο κράτος και το κόστος φτάνει στον τελικό καταναλωτή.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Έτσι, το ειδικό επίδομα που προβλέπει το άρθρο 4 είναι ένα δικαιολογημένο και λογικό αντιστάθμισμα και κίνητρο για την αποτελεσματική στελέχωση και συνεχή δυναμική στο έργο της διεύθυνσης αυτής.
     Το Β΄ κεφάλαιο του νομοσχεδίου, με τις διατάξεις των άρθρων 5 έως 9 καλείται να εναρμονίσει το ισχύον νομικό πλαίσιο με τη σύγχρονη πραγματικότητα που διαμορφώνεται στην αγορά των καυσίμων και τη συνεχή εξέλιξή του. Με καίριες και απαραίτητες παρεμβάσεις, το Υπουργείο διαμορφώνει ένα διοικητικό πλαίσιο κανόνων δικαίου…
     ΠΡΟΕΔΡΕΥΩΝ (Ιωάννης Τραγάκης): Ωραία.
     ΓΕΩΡΓΙΟΣ ΒΑΣΙΛΕΙΟΥ: … το οποίο συμβαδίζει με τη σύγχρονη εικόνα της ελληνικής αγοράς και θέτει υγιείς όρους για τη μακροπρόθεσμη αποτελεσματικότητά του.
     Εάν μου δώσετε δύο λεπτά από το χρόνο που ζήτησα, κύριε Πρόεδρε, θα ολοκληρώσω.
     ΠΡΟΕΔΡΕΥΩΝ (Ιωάννης Τραγάκης): Όχι δύο λεπτά, ένα λεπτό και τελειώνετε, κύριε συνάδελφε.
     ΓΕΩΡΓΙΟΣ ΒΑΣΙΛΕΙΟΥ: Μάλιστα. Ευχαριστώ πολύ, κύριε Πρόεδρε. Καλά κάνετε.
     Πρέπει δε να σημειωθεί ότι το σχέδιο νόμου είναι ένα αυθεντικό απόσταγμα κοινωνικού και δημοκρατικού διαλόγου, όπου συμμετείχαν και ακούστηκαν οι απόψεις όλων των ενδιαφερομένων μερών και κοινωνικών φορέων και αντανακλάται η γνήσια πραγματικότητα της ελληνικής αγοράς.
     Η κατασταλτική λειτουργία της πολιτείας για όσους δεν συμμορφώνονται με το ισχύον δίκαιο εκφράζεται με τη διάταξη του άρθρου 10, το οποίο κατά την άποψή μου περικλείει όλες τις σύγχρονες αρχές ενός δημοκρατικού και κοινωνικού κράτους δικαίου, το οποίο σέβεται τη νομιμότητα, τη διαφάνεια και τις συνταγματικές αρχές της αναλογικότητας.
     Βεβαίως, θα μπορούσα να αναφερθώ και σε άλλα άρθρα, κύριε Πρόεδρε…
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΓΕΩΡΓΙΟΣ ΒΑΣΙΛΕΙΟΥ: Επιτρέψτε μου να τελειώσω, τουλάχιστον να κάνω τον επίλογό μου. Δεν θα αναφερθώ σε άλλα άρθρα, δεν πειράζει.
     ΠΡΟΕΔΡΕΥΩΝ (Ιωάννης Τραγάκης): Ωραία, πηγαίνετε στην τελευταία σελίδα.
     ΓΕΩΡΓΙΟΣ ΒΑΣΙΛΕΙΟΥ: Ευχαριστώ πάρα πολύ, κύριε Πρόεδρε, είστε πολύ ευγενής.
     Πιστεύω ότι οι βασικές γραμμές του νομοσχεδίου εκφράζουν τη βούληση της Κυβέρνησης της Νέας Δημοκρατίας να πατάξει τη διαφθορά, να προστατεύσει την ελληνική αγορά και ιδίως να στρέψει την προσοχή στον καταναλωτή, ο οποίος βομβαρδίζεται από επιτήδειους, οι οποίοι είχαν μάθει να αλωνίζουν και να πλουτίζουν παράνομα.
     Να, λοιπόν, που το απόστημα αυτό αρχίζει να θεραπεύεται και βαθιά πεποίθησή μου είναι ότι η προσφορά του Υπουργείου και της Κυβέρνησης του Κώστα Καραμανλή στο δημόσιο συμφέρον και στην προστασία του καταναλωτή συνεχίζεται και το στοίχημα αυτό, που ο ίδιος ο Πρωθυπουργός έβαλε, θα το κερδίσουμε.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο συνάδελφος κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
     Θα κάνω κατ’ αρχάς ένα σχόλιο για όσα στον πρόλογό του είπε ο μόλις κατελθών του Βήματος συνάδελφος. Η Βουλή είναι ένα πολιτικό όργανο. Βουλεύεται πάντα και είναι ζωντανό.
     Πάντα προσεγγίζει τη σύγχρονη επικαιρότητα και δεν μπορεί να είναι εκτός της σύγχρονης επικαιρότητας. Σίγουρα πολλά ζητήματα τα οποία τίθενται είναι παρεμπίπτοντα ζητήματα. Και σ’ αυτά τα παρεμπίπτοντα ζητήματα έχουν λόγο οι Βουλευτές. 
     Αν δεν έχουν λόγο οι Βουλευτές μέσα σ’ αυτήν εδώ την «ιερή» Αίθουσα να θέσουν τον προβληματισμό τους, τότε πού θα θέσουν τον προβληματισμό τους, στα παράθυρα της τηλεόρασης; Εκεί δικαιούμεθα να ομιλούμε επί παντός επιστητού και δεν δικαιούμεθα να ομιλούμε μέσα στη Βουλή, σ’ αυτήν εδώ την «ιερή» Αίθουσα; 
     Θεωρώ, λοιπόν, ότι πολύ σωστά συνάδελφοι αναφέρθηκαν, τοποθετήθηκαν και είπαν τις απόψεις τους για τρέχοντα ζητήματα. Είναι προτιμότερο να το κάνουν εδώ παρά στα τηλεοπτικά παράθυρα. Εξάλλου, απόδειξη του ότι πολλές φορές θέτουμε ζητήματα, εδώ μέσα στη Βουλή, τα οποία δεν έχουν σχέση με το νομοσχέδιο, ήταν η παράκληση η οποία έγινε για μια τροπολογία για το φωτοβολταϊκό τόξο, που μπορούν να έχουν από μηχανές κάποια σπίτια τα οποία δεν έχουν άδεια. Αυτό είναι τελείως άσχετο με το νομοσχέδιο.
     Άρα λοιπόν, κάποια στιγμή πρέπει να πούμε ότι μέσα απ’ αυτήν εδώ την Αίθουσα θα διδασκόμεθα. Γιατί πάντα στη ζωή πρέπει να διδασκόμεθα. Γηράσκουμε αεί διδασκόμενοι. 
     Τώρα θέλω να κάνω κάποιες παρατηρήσεις για όσα έχουν ακουστεί και από τη Συμπολίτευση και από την Αντιπολίτευση εδώ μέσα. Η ζωή κρίνεται πάντα εκ του αποτελέσματος και σίγουρα και στην πολιτική τα πάντα κρίνονται εκ του αποτελέσματος. 
     Θέλω να πω στην Κυβέρνηση ότι πλέον έχει παρελθόν. Δεν είναι κάτι το καινούργιο. Μπορεί να έχει μικρό παρελθόν, αλλά έχει παρελθόν. Βρίσκεται στη διακυβέρνηση της χώρας δεκατρείς μήνες. Άρα, δεν μπορεί να αποποιείται ευθυνών. Τα δημοσιονομικά αυτά μέτρα τα οποία πάρθηκαν κατ’ εντολήν της Ευρωπαϊκής Ένωσης –διότι η Ευρωπαϊκή Ένωση μας έβαλε σε δημοσιονομική πειθαρχία- δεν πάρθηκαν τυχαία. Πάρθηκαν από λάθος χειρισμούς και ένας εκ των λανθασμένων χειρισμών που έγιναν από την Κυβέρνηση, είναι η απογραφή. 
     Εγώ θα δεχόμουν να γίνει η απογραφή και πράγματι να αποδεικνυόταν ότι υπάρχουν κρυμμένα χρέη, χρέη τα οποία δεν είχαν εμφανιστεί. Όλως παραδόξως όμως αυτά υπήρχαν αλλά ήταν τακτοποιημένα λογιστικά σ’ ένα βάθος χρόνου. Διότι πολλές φορές ένα χρέος το αποπληρώνεις, αγαπητοί συνάδελφοι, σε δόσεις, δεν το αποπληρώνεις «ντούκου». 
     Και ας πούμε ότι θα δεχόμουν την ταμειακή καταγραφή των χρεών μέσα στην απογραφή. Θα το δεχόμουν, θα έλεγα, ναι, είναι μια άποψη την οποία υποστηρίζει η Κυβέρνηση και την οποία ακολούθησε πιστά. Όμως, δεν την ακολούθησε πιστά. Βλέπουμε ότι στην καταγραφή των χρεών των νοσοκομείων, που είναι 2.000.000.000.000 δραχμές -και το αντίστοιχο σε ευρώ- αυτά θα καταγραφούν όχι στις χρονιές που θα πληρωθούν κατά δόσεις, αλλά θα καταγραφούν στις χρονιές που δημιουργήθηκε το χρέος, δηλαδή το 2000, το 2001, το 2002, το 2003. 
     Άρα, λοιπόν, γιατί κάνουμε λογιστική καταγραφή σ’ αυτό που μας συμφέρει και ταμειακή καταγραφή σ’ αυτό που δεν μας συμφέρει; Αλλά και τα δύο μας συμφέρουν, με την έννοια ότι χρεώνουν τις χρονιές διαχείρισης του ΠΑΣΟΚ. Αν δεν είναι αυτό κάτι το οποίο υποκρύπτει δόλο, τότε τι είναι; Θα δεχόμουν να υπήρχε και σ’ αυτό ταμειακή εγγραφή. Γιατί δεν γίνεται ταμειακή καταγραφή και γίνεται λογιστική εγγραφή; 
     Έρχομαι τώρα σε κάτι άλλο που ακούστηκε για το ΦΠΑ, ότι κάτι λίγο θα επιβαρύνει, αγαπητοί συνάδελφοι, τον πληθωρισμό. Κάνετε λάθος. Όχι μόνο θα επιβαρύνει τον πληθωρισμό κατά πολύ όπως και τις ασθενέστερες λαϊκές τάξεις, αλλά κυρίως θα είναι κάτι που δύσκολα θα μπορέσουμε να το βγάλουμε από την πλάτη μας.
     Γιατί, όπως είπα και στην τοποθέτησή μου επί της αρχής, δικαιούσαι να αυξάνεις το φόρο προστιθέμενης αξίας, διότι απ’ αυτόν το φόρο προστιθέμενης αξίας και η Ευρωπαϊκή Ένωση έχει ποσοστό στο Ταμείο Συνοχής και αυξάνονται τα έσοδα της Ευρωπαϊκής Ένωσης. Όταν, όμως, πεις να μειώσεις το ΦΠΑ, τότε πρέπει να πάρεις την άδεια της Επιτροπής Ανταγωνισμού της Ευρωπαϊκής Ένωσης. 
     Άρα, αυτό σημαίνει ότι το 19% μπήκε «καπέλο» στον ελληνικό και θα συνεχιστεί και δεν θα μπορέσουμε εύκολα να το βγάλουμε από πάνω μας όπως και από το 8% που πήγε στο 9%. Το λέω έτσι απλώς για να ξέρετε ότι εμείς αυξάνουμε το Ταμείο Συνοχής από όπου το 90% απορροφά η Ισπανία και μόνο το 6% εμείς και 4% η Πορτογαλία. 
     Ειπώθηκε δε ότι η συνάφεια χτύπησε κατακούτελα τους μικρομεσαίους επιχειρηματίες και εμπόρους και αυτό τους κατέστρεψε. Θα το δεχτώ, αγαπητοί μου συνάδελφοι, όμως η συνάφεια ήταν προαιρετική. Αν ήθελες, έκλεινες τα βιβλία. 
     Θα σας αναφέρω ένα παράδειγμα. Προχθές ήρθε ένας που ο γιος του τελείωσε το Πολυτεχνείο και έβγαλε ένα τιμολόγιο. Έκτοτε λείπει στο εξωτερικό. Τις χρονιές 2001, 2002, 2003 λείπει στο εξωτερικό. Του ήρθε χαρτί να κλείσει την υπόθεσή του με 500 ευρώ. Ένα τιμολόγιο έκοψε ο γιος του. Ξέρετε σε πόσους επαγγελματίες, επιχειρηματίες και εμπόρους έχουν έρθει χαρτιά με 1.000 ευρώ η χρονιά, 1.500 ευρώ η χρονιά, 500 ευρώ η χρονιά, 300 ευρώ η χρονιά, ακόμα και στους αγρότες; Άρα, λοιπόν, τους έρχεται το χαρτί και τους λέτε να πληρώσουν για να κλείσουν τα βιβλία τους. Θέλετε να σας φέρω τα χαρτιά; 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Πού είναι; Φέρτε μας ένα παράδειγμα. 
     ΠΑΝΑΓΙΩΤΗΣ ΣΓΟΥΡΙΔΗΣ: Είναι χαρτιά που πρώτα-πρώτα έχουν έρθει και σε εσάς τον ίδιο, κύριε Μπαντουβά! Ψάξτε τα λογιστικά σας. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Σγουρίδη;
     ΠΑΝΑΓΙΩΤΗΣ ΣΓΟΥΡΙΔΗΣ: Κλείνω με τρεις παρατηρήσεις στα άρθρα, εκτός και εάν μου δώσετε χρόνο να μιλήσω και επί της τροπολογίας. 
     ΠΡΟΕΔΡΕΥΩΝ (Ιωάννης Τραγάκης): Να μιλήσετε μετά επί της τροπολογίας. 
     ΠΑΝΑΓΙΩΤΗΣ ΣΓΟΥΡΙΔΗΣ: Ως προς το άρθρο 6, επαναλαμβάνω, κύριε Υπουργέ, ότι ήταν προτιμότερο να πείτε για τις τρεις επιχειρήσεις που πράγματι αδυνατούν να κάνουν αυτούς τους αποθηκευτικούς χώρους. Να πείτε ότι γι’ αυτές τις τρεις επιχειρήσεις δίνεται η δυνατότητα να είναι Α΄ κατηγορίας με επτά χιλιάδες κυβικά μέτρα αποθηκευτικούς χώρους. Θα αρκούσε αυτό. Έτσι όπως το κάνετε δημιουργείτε υπόνοιες. Μπορεί να υπάρξει κάποιος που θα πει ότι δεν επιτρέπεται άλλες εταιρείες να μπουν, γιατί σε αυτούς αφήνετε μέχρι 7.000 κυβικά μέτρα και οι υπόλοιποι, όσοι αποφασίσουν να είναι Α΄ κατηγορίας, πρέπει να κάνουν δεκατρείς χιλιάδες κυβικά μέτρα αποθηκευτικούς χώρους. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε με την τελευταία σας παρατήρηση. 
     ΠΑΝΑΓΙΩΤΗΣ ΣΓΟΥΡΙΔΗΣ: Κλείνω, λοιπόν, με την εξής παρατήρηση. Θεωρώ ότι η παράταση που δίνεται για τους λατομικούς χώρους είναι σωστή, όμως εγώ –εάν θέλετε- θα την επέκτεινα περισσότερο. Θα έλεγα να δοθεί η εξουσιοδότηση στον Υπουργό να μπορεί να επεκτείνει την παράταση, εφόσον το κράτος δεν έχει εθνικό χωροταξικό σχεδιασμό, δεν έχει ζώνες χρήσης γης, όπως επίσης δεν έχει αστικό, δασικό και γεωργικό κτηματολόγιο.
     ΠΡΟΕΔΡΕΥΩΝ (Ιωάννης Τραγάκης): Ωραία, δηλαδή επ’ αόριστον. 
     ΠΑΝΑΓΙΩΤΗΣ ΣΓΟΥΡΙΔΗΣ: Από τη στιγμή που το κράτος δεν είναι συνεπές, τότε οι πολίτες να δικαιούνται να επεκτείνουν την άδειά τους για να μπορούν να έχουν τους λατομικούς χώρους. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Ο συνάδελφος κ. Κουσελάς έχει το λόγο. 
     ΓΕΩΡΓΙΟΣ ΒΑΣΙΛΕΙΟΥ: Κύριε Πρόεδρε, θα ήθελα να πω μια φράση επί προσωπικού. 
     ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό θέμα. 
     ΓΕΩΡΓΙΟΣ ΒΑΣΙΛΕΙΟΥ: Κύριε Πρόεδρε, γιατί μου το απαγορεύετε και μου δημιουργείτε πρόβλημα; 
     ΠΡΟΕΔΡΕΥΩΝ (Ιωάννης Τραγάκης): Δεν υπάρχει θέμα. Ο ένας συνάδελφος αναφέρεται στα λεχθέντα από τον προηγούμενο. 
     ΓΕΩΡΓΙΟΣ ΒΑΣΙΛΕΙΟΥ: Ο κύριος συνάδελφος γνωρίζει πάρα πολύ καλά ότι παρ’ ότι έχω την ικανότητα να βρίσκομαι σε παράθυρα, δεν είμαι και βρίσκομαι καθημερινά σ’ αυτήν την Αίθουσα. 
     ΠΑΝΑΓΙΩΤΗΣ ΣΓΟΥΡΙΔΗΣ: Δεν εννοούσα εσάς. 
     ΠΡΟΕΔΡΕΥΩΝ (Ιωάννης Τραγάκης): Δεν μίλησε για εσάς, κύριε Βασιλείου και δεν εννοούσε κάτι τέτοιο. 
     Κύριε Κουσελά, έχετε το λόγο. 
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
     Παρακολουθώ και συμμετέχω δύο μέρες τώρα σ’ αυτήν τη συζήτηση που γίνεται στη Βουλή και αυτό που θέλω να πω, κύριε Πρόεδρε, είναι ότι πρέπει επιτέλους να υπάρχει ένα μέτρο. Πρέπει να υπάρχει μια σεμνότητα. 
     Το ΠΑΣΟΚ κρίθηκε και για τα θετικά του και για τα αρνητικά του και, εν πάση περιπτώσει, μπόρεσε χάρη σε μία σωστή στρατηγική, αλλά και χάρη στις θυσίες του ελληνικού λαού, να φέρει σε πέρας ένα τιτάνιο έργο που είχε σχέση με την ένταξη της χώρας μας στο σκληρό πυρήνα της Ευρωπαϊκής Ένωσης, με τη δημιουργία δεκάδων χιλιάδων υποδομών και έργων σε όλη την Ελλάδα, με την καλυτέρευση του επιπέδου διαβίωσης του μέσου Έλληνα πολίτη. 
     Ακόμα, από την πλευρά της Κυβέρνησης όχι μόνο δεν υπάρχει ένα τέτοιο έργο, αλλά θα έλεγα, όπως λέει ο λαός μας χαρακτηριστικά, «δεν έχει μπει πενιά». Άλλωστε και η Κυβέρνηση θέλει να μην την κρίνουμε εφ’ όλης της ύλης, να μην την κρίνουμε με ορίζοντα τετραετίας. Σ’ αυτό έχει δίκιο, αλλά από την άλλη πλευρά, τα στελέχη της ασκούνται σε μια μηδενιστική πολιτική ενώ λέω ξανά ότι «δεν έχουν βάλει πενιά» σε ό,τι αφορά το ζητούμενο.
     Εκείνο που θέλω να πω είναι ότι εμείς, σε ό,τι αφορά την κριτική μας, δεν στεκόμαστε στην ποσότητα. Στεκόμαστε στην ποιότητα, στο περιεχόμενο και στην πολιτική κατεύθυνση των στόχων και των δράσεων της συγκεκριμένης Κυβέρνησης. 
     Σε ό,τι αφορά την κατεύθυνση και το περιεχόμενο της πολιτικής, εδώ πράγματι υπάρχουν τεράστια προβλήματα, γιατί η πολιτική η οποία ασκείται το τελευταίο χρονικό διάστημα και ιδιαίτερα μέσα από τα χθεσινά μέτρα, είναι μία πολιτική η οποία αναδιανέμει τον πλούτο σε βάρος των ασθενέστερων οικονομικά τάξεων και καλεί τις λαϊκές τάξεις να πληρώσουν τα σπασμένα για μια πολιτική, για την οποία δεν φταίει το ΠΑΣΟΚ, αλλά δημιούργησε εν πολλοίς η Κυβέρνηση της Νέας Δημοκρατίας.
     Σεμνότητα και μέτρο, αγαπητοί συνάδελφοι, σε ό,τι αφορά την πολιτική σας συμπεριφορά γιατί είναι νωρίς ακόμα.
     Αγαπητοί συνάδελφοι, μιλάμε για ένα χώρο, την αγορά των πετρελαιοειδών, με τζίρους επτά και πλέον δισεκατομμυρίων ευρώ, δηλαδή 3,4 τρισεκατομμυρίων δραχμών και ενώ η Κυβέρνηση εξαπολύει μύδρους κατά της διαπλοκής –και το βλέπουμε αυτό ιδιαίτερα σε ό,τι αφορά το βασικό μέτοχο, αλλά και την υπόλοιπη φιλολογία που χρησιμοποιεί- έρχεται σ’ αυτόν τον ευαίσθητο χώρο να μιλήσει για μονιμότητα σε ό,τι αφορά τον έλεγχο.
     Κύριε Υπουργέ, αυτό είναι λάθος και πραγματικά δεν γνωρίζω εάν έχει την έγκριση του Πρωθυπουργού η συγκεκριμένη διάταξη, με βάση την οποία θέλετε να μονιμοποιήσετε αυτούς που ελέγχουν ένα χώρο με τζίρο της τάξης των 3,4 τρισεκατομμυρίων δραχμών. 
     Αυτό είναι απαράδεκτο. Πρέπει να επανέλθει η εναλλαγή στο δεκαοκτάμηνο σε ό,τι αφορά τους δημοσίους υπαλλήλους και θα πρέπει –σας το είπα αυτό και στην επιτροπή- να καταργηθεί η δυνατότητα στον Υπουργό να ορίζει και τα κριτήρια, με βάση τα οποία επιλέγονται οι ελεγκτές των ΚΕΔΑΚ και από την άλλη πλευρά οι ίδιοι οι ελεγκτές. Σας είχα πει ότι είναι «Γιάννης κερνάει, Γιάννης πίνει» το άρθρο 3, παράγραφος 3.
     Σε ό,τι αφορά το άρθρο 6 –το επεσήμανε και ο Εισηγητής της Μειοψηφίας, ο Θανάσης ο Παπαγεωργίου- σας είπαμε ότι είναι φωτογραφική η διάταξη του άρθρου, μόνο που είναι με φωτογραφική  μηχανή παλιάς τεχνολογίας και τη φωτογραφία δεν τη βλέπουμε τώρα, αλλά θα τη δούμε σε κάποιο χρονικό διάστημα να εμφανίζεται μπροστά μας.
     Θα πρέπει, λοιπόν, σε σχέση με το άρθρο 6 να μην μπείτε σ’ αυτόν τον πειρασμό.
     Σε ό,τι αφορά το άρθρο 11, θα έλεγα ότι σ’ αυτό το άρθρο προστίθεται ένας ακόμα έμμεσος φόρος που θα κοστίσει στους φορολογούμενους πέντε εκατομμύρια ευρώ και αυτό δεν είναι καθόλου ευκαταφρόνητο νούμερο μαζί με όλα τα υπόλοιπα. Μιλάω για την αύξηση της εισφοράς κατά το 0,2%. Ζητάμε και το σημείο αυτό να απαλειφθεί.
     Τέλος, στο άρθρο 13, η πρόταση την οποία κάναμε προκειμένου να υπάρξει χρόνος για την απαραίτητη προετοιμασία, μολονότι χρόνος δόθηκε μέχρι σήμερα και ήταν αρκετά μεγάλος, είναι το μάξιμουμ δύο χρόνια και όχι πενταετία, όπως ορίζεται στο άρθρο και δυστυχώς επιμένετε μέχρι τώρα.
     Με αυτές τις παρατηρήσεις και τα όσα είπε ο συνάδελφος εισηγητής της Αντιπολίτευσης, ζητάμε να υπάρξουν αυτές οι τροποποιήσεις, προκειμένου να ψηφίσουμε τα άρθρα. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Θα δώσω το λόγο για δύο λεπτά στους εισηγητές για δευτερολογία, όσον αφορά τα άρθρα.
     Ο κ. Πλακιωτάκης έχει το λόγο για δύο λεπτά.
     ΝΙΚΟΛΑΟΣ ΓΚΑΤΖΗΣ: Από πού βγαίνει το δύο λεπτά, κύριε Πρόεδρε;
     ΠΡΟΕΔΡΕΥΩΝ (Ιωάννης Τραγάκης): Θα το δούμε. Οι εισηγητές ζήτησαν δύο λεπτά. Εσείς, απ’ ότι βλέπω εδώ από τις υπηρεσίες, ενώ είχατε το δικαίωμα να μιλήσετε οκτώ λεπτά, μιλήσατε δεκαεπτά λεπτά. 
     ΝΙΚΟΛΑΟΣ ΓΚΑΤΖΗΣ: Δεν είχα το δικαίωμα να μιλήσω οκτώ λεπτά, κύριε Πρόεδρε, αλλά εικοσιοκτώ. Κάνετε συστηματικά παραβίαση του Κανονισμού και φέρνετε τα νομοσχέδια με το άρθρο 108.....
     ΠΡΟΕΔΡΕΥΩΝ (Ιωάννης Τραγάκης): Δεν έχετε το λόγο. Θα σας αναλύσω, γιατί δεν υπάρχει παραβίαση του Κανονισμού.
      ΝΙΚΟΛΑΟΣ ΓΚΑΤΖΗΣ: Είναι εξαίρεση και το έχετε κάνει κανόνα.
     ΠΡΟΕΔΡΕΥΩΝ (Ιωάννης Τραγάκης): Είναι ενότητα και είναι οκτώ τα λεπτά.
     ΝΙΚΟΛΑΟΣ ΓΚΑΤΖΗΣ: Κάθε Προεδρείο έχει και τη δική του εξήγηση.
     ΠΡΟΕΔΡΕΥΩΝ (Ιωάννης Τραγάκης): Ο Κανονισμός έχει μια εξήγηση, κύριε συνάδελφε.
      Ο κ. Πλακιωτάκης έχει το λόγο.
     ΙΩΑΝΝΗΣ ΠΛΑΚΙΩΤΑΚΗΣ: Ευχαριστώ, κύριε Πρόεδρε.
     Δυστυχώς και η σημερινή, απ’ ότι φαίνεται, συζήτηση αναλώθηκε στα θέματα της επικαιρότητας. Καταλαβαίνω, βεβαίως, ότι είναι σημαντικά και αφορούν όλους τους Έλληνες πολίτες, όμως, για το νομοσχέδιο, δυστυχώς, ακούσαμε λίγα πράγματα. 
     Παρ’ όλα αυτά, όμως, εγώ θέλω να ευχαριστήσω, πραγματικά, τους συνάδελφούς μου στην επιτροπή, κατ’ αρχήν το ΠΑΣΟΚ που συμφώνησε τουλάχιστον, επί της αρχής και βεβαίως στα περισσότερα άρθρα, όπως και τους υπόλοιπους συναδέλφους της Αντιπολίτευσης που συμφώνησαν για συγκεκριμένα άρθρα. Αναγνωρίζουν όλοι την πρωτοβουλία του Υπουργείου Ανάπτυξης, πραγματικά, να πετύχει πρώτα απ’ όλα την αναδιοργάνωση και την αναβάθμιση του μηχανισμού ελέγχου σε όλα τα στάδια της αγοράς, δηλαδή από τη διύλιση μέχρι και τον τελικό καταναλωτή.
     Είναι γεγονός, κύριε Πρόεδρε, ότι θα πρέπει να εναρμονιστούμε με το Κοινοτικό Δίκαιο. Είναι ένα χρόνιο πρόβλημα, το οποίο, τελικά, επιλύεται από τη σημερινή Κυβέρνηση και βεβαίως, θεσπίζονται δικονομικές διαδικασίες που θα δώσουν αμεσότητα, απομακρύνοντας τις μακροχρόνιες εκκρεμότητες.
     Δεν φιλοδοξούμε, κύριε Πρόεδρε, με το παρόν νομοσχέδιο να καταπολεμήσουμε το λαθρεμπόριο ή τη νοθεία, βάζουμε όμως το λιθαράκι μας στην εξυγίανση της αγοράς των πετρελαιοειδών για περισσότερα και καλύτερης ποιότητας, αν θέλετε, πετρελαιοειδή και οφείλουμε όλοι πιστεύω να αναγνωρίσουμε τις προσπάθειες της σημερινής πολιτικής ηγεσίας του Υπουργείου Ανάπτυξης, τον κ. Σιούφα, τον αρμόδιο Υφυπουργό κ. Σαλαγκούδη, το Γενικό Γραμματέα κ. Στεφάνου και όλους τους υπηρεσιακούς παράγοντες που πραγματικά, μετά από εξαντλητικό διάλογο και σε επίπεδο Υπουργείου, αλλά και με τους εμπλεκόμενους φορείς, παρουσίασαν ένα νομοσχέδιο που έτυχε της σύμφωνης γνώμης σχεδόν όλων των μερών της ελληνικής Βουλής. 
     Σας ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ο κ. Παπαγεωργίου έχει το λόγο.
      Σας φθάνουν τα δύο λεπτά;
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Ναι, κύριε Πρόεδρε.
     Ο κ. Υπουργός σε μια παρέμβασή του αναφέρθηκε στην πρωτομιλία μου, λέγοντας ότι χρησιμοποίησα τη φράση «καταργείται το πλαφόν». Όντως την είπα αυτήν τη λέξη, αλλά ο κ. Υπουργός στη συνέχεια προσπάθησε να διασκεδάσει αυτήν την άποψη που εξεφράσθη όλο αυτό το χρονικό διάστημα και σε επερωτήσεις, αλλά και στην επιτροπή. 
     Στην ουσία τι λέει αυτή η άποψη; Ο κ. Υπουργός έλεγε: «Δεν το πιστεύουμε το πλαφόν, γιατί όταν επιβάλλεται το πλαφόν στη μείωση των τιμών, στο γύρισμα των τιμών προς τα κάτω, στις περιοχές όπου επιβάλλεται το πλαφόν παραμένουν οι τιμές στα υψηλότερα επίπεδα. Είναι» έλεγε ο κ. Υπουργός και ιδιαίτερα ο κ. Σαλαγκούδης «ένα αναποτελεσματικό μέτρο».
     Πώς τώρα ξαφνικά ο κ. Υπουργός λέει ότι θα το χρησιμοποιούμε ενίοτε; Πρώτη φορά το ακούω εγώ. Πιθανόν να το είπε και κάπου αλλού. Αν κάνω λάθος, είναι ευτυχές που άλλαξε στάση ή τουλάχιστον εμείς δεν κατανοήσαμε από την αρχή την άποψη. Πάντως η πεποίθησή μου και η πεποίθηση όλων των συναδέλφων στη Βουλή είναι ότι η Κυβέρνηση δεν πιστεύει σε αυτό το μέτρο ή δεν πίστευε μέχρι πρότινος στο μέτρο της επιβολής πλαφόν.
     Δεύτερον, επειδή, πραγματικά, εκτιμώ τον κύριο Υπουργό, θα ήθελα να πω το εξής. Είπε ο κύριος Υπουργός ότι είναι αλληλέγγυος. Έχω την άποψη, όμως, από πληροφορίες και ακριτομύθιες ότι δεν ήταν απ’ αυτούς οι οποίοι χαίρονταν πάρα πολύ για την πολιτική της επιβολής φόρου. Μάλιστα το ρεπορτάζ ισχυρίζεται ότι έβαλε βέτο για την επιβολή έμμεσων φόρων στα πετρελαιοειδή, κάτι που έγινε και στον αναπτυξιακό νόμο, για τη βελτίωση του αναπτυξιακού νόμου. 
     Εμείς θα είμαστε δίπλα στον Υπουργό όταν παίρνει πρωτοβουλίες, αλλά θα του λέγαμε να μη συμμερίζεται το αδιέξοδο της οικονομικής πολιτικής της Κυβέρνησης.
     	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κ. συνάδελφο.
     	Κύριε Γκατζή, πριν σας δώσω το λόγο, επειδή μονίμως διαμαρτύρεστε γι’ αυτό το θέμα, οφείλω να σας δώσω μία εξήγηση για τον Κανονισμό. Θα ήθελα –και σας το έχω τονίσει και άλλη φορά- να προστρέξετε στο άρθρο 103 του Κανονισμού στην παράγραφο 3, η οποία επί λέξει αναφέρει: «Εάν κατ’ εξαίρεση η συζήτηση γίνεται κατά ενότητες άρθρων, ο χρόνος ομιλίας των παραγράφων 1 και 2 διπλασιάζεται». Αναφέρεται στις πρωτολογίες και στις δευτερολογίες, δηλαδή τα τέσσερα λεπτά γίνονται οκτώ και τα δύο λεπτά γίνονται τέσσερα. 
     	ΝΙΚΟΛΑΟΣ ΓΚΑΤΖΗΣ: Δε διαβάσατε τι γίνεται κατ’ εξαίρεση.
     	ΠΡΟΕΔΡΕΥΩΝ (Ιωάννης Τραγάκης): Δεν υπάρχει κατ’ εξαίρεση στο άρθρο 108. Θα ήθελα να σας στείλω τον Κανονισμό μετά για να τον δείτε, όμως θα σας δώσω το λόγο τώρα για τα τέσσερα λεπτά που δικαιούστε. 
     	ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν προσέξατε ότι είμαι και Κοινοβουλευτικός Εκπρόσωπος. 
     	ΠΡΟΕΔΡΕΥΩΝ (Ιωάννης Τραγάκης): Αυτό δεν έχει σημασία.
     	ΝΙΚΟΛΑΟΣ ΓΚΑΤΖΗΣ: Έχει μεγάλη σημασία. 
     	ΠΡΟΕΔΡΕΥΩΝ (Ιωάννης Τραγάκης): Μη με φέρνετε σε θέση να σας δώσω να διαβάσετε τον Κανονισμό. Είστε παλαιός κοινοβουλευτικός. Πάρτε τον Κανονισμό και διαβάστε τον για να ξέρετε. 
     	ΝΙΚΟΛΑΟΣ ΓΚΑΤΖΗΣ: Τον έχω κι εγώ.
     	ΠΡΟΕΔΡΕΥΩΝ (Ιωάννης Τραγάκης): Τότε ξέρετε ότι οι Υπουργοί και οι Πρόεδροι των Κοινοβουλευτικών Ομάδων μιλούν για τέσσερα λεπτά που γίνονται οκτώ.
     	ΝΙΚΟΛΑΟΣ ΓΚΑΤΖΗΣ: Κατ’ εξαίρεση λέει ότι γίνονται οκτώ τα λεπτά, αλλά εσείς αυτήν την εξαίρεση την έχετε κάνει κανόνα.
     	Έρχομαι τώρα στα όσα ειπώθηκαν. Κάθε φορά αυτό το βιολί έχουμε, γίνεται εδώ πέρα δικομματικός καυγάς και σήμερα φθάσαμε να αμφισβητούμε το πώς αυτοπροσδιορίζεται το κάθε κόμμα. Για να πούμε ξεκάθαρα τα πράγματα, και τα δύο κόμματα εξυπηρετείτε νεοφιλελεύθερη πολιτική. Ελεύθερη αγορά με κοινωνικό κράτος λέει η Νέα Δημοκρατία, ελεύθερη αγορά με κοινωνική ευαισθησία και με μέτρα λέει το ΠΑΣΟΚ.
     	Ας δούμε την πολιτική της Νέας Δημοκρατίας μέχρι τώρα. Φοροαπαλλαγές με το φορολογικό νομοσχέδιο 20%, μειοδοτικό πλειστηριασμό για το ποιος θα δώσει τη μεγαλύτερη έκταση στον ανώτερο φορολογικό συντελεστή, Νέα Δημοκρατία και ΠΑΣΟΚ προεκλογικά, 20% ο ένας, 25% ο άλλος έλεγαν ότι θα μειώσουν. Έρχεται ο αναπτυξιακός νόμος, προνόμια, τζάμπα χρήμα στο μεγάλο κεφάλαιο. 
     Έρχεται τώρα αυτό το καθαρά φοροεισπρακτικό «εργαλείο» που μεταχειρίζεται η Κυβέρνηση με την έμμεση φορολογία και τι κάνει; Παίρνει φόρους από το λαό, από τα φτωχά λαϊκά στρώματα, για να καλύψει «τρύπες» από τις χαριστικές πράξεις που έχει ψηφίσει υπέρ του κεφαλαίου.
     	Να πούμε για το ΠΑΣΟΚ; Τα ράσα δεν κάνουν τον παπά. Τι πολιτική ακολούθησαν αυτά τα χρόνια; Νεοφιλελεύθερη πολιτική. 
     	ΑΘΑΝΑΣΙΟΣ ΠΑΠΑΓΕΩΡΓΙΟΥ: Η Νέα Δημοκρατία είναι Κυβέρνηση τώρα.
     	ΝΙΚΟΛΑΟΣ ΓΚΑΤΖΗΣ: Ξέρω ποια είναι η Κυβέρνηση. Μιλάω και για τα δύο κόμματα που μαλώνετε γι’ αυτό το θέμα, αλλά λέω: Μη βγαίνετε τώρα να μας πείτε ότι είστε αριστερό κόμμα. Στηρίζετε και ψηφίζετε το νομοσχέδιο. Αντιλαϊκό είναι, ταξικό είναι και το ψηφίζετε. 
     	Δύο είναι οι πολιτικές. Ή θα είσαι με το λαό, με τα λαϊκά προβλήματα και θα τα υπερασπίζεσαι ή θα είσαι με το κεφάλαιο. Και οι δύο έχετε επιλέξει την ελεύθερη αγορά του κεφαλαίου. Είστε και οι δύο με το κεφάλαιο. Να φύγει αυτό το παραμύθι που πιπιλίζετε κάθε φορά. 
     	Έρχομαι τώρα στις δύο τροπολογίες, για τις οποίες δε μίλησα επί της αρχής.
     	ΠΡΟΕΔΡΕΥΩΝ (Ιωάννης Τραγάκης): Κύριε Γκατζή, θα ψηφίσουμε τα άρθρα και μετά θα μιλήσουμε για τις τροπολογίες. Μιλάτε για τις τροποποιήσεις ή για τις τροπολογίες;
     	ΝΙΚΟΛΑΟΣ ΓΚΑΤΖΗΣ: Μιλώ για τις τροπολογίες που είχαν κατατεθεί.
     	ΠΡΟΕΔΡΕΥΩΝ (Ιωάννης Τραγάκης): Αν μιλάτε για τροπολογίες, οι τροπολογίες θα ψηφιστούν μετά τα άρθρα. Αν μιλάτε για τροποποιήσεις των άρθρων, πείτε μας ποιες έχετε.
     	ΝΙΚΟΛΑΟΣ ΓΚΑΤΖΗΣ: Ό,τι ήταν να πω το είπα για τις τροποποιήσεις. 
     	ΠΡΟΕΔΡΕΥΩΝ (Ιωάννης Τραγάκης): Άρα τελειώσατε και μετά τα άρθρα θα έχουμε τις τροπολογίες.
     	ΝΙΚΟΛΑΟΣ ΓΚΑΤΖΗΣ: Κύριε Πρόεδρε, συνεννοηθείτε. Ο κ. Χατζηγάκης έλεγε ότι θα μιλήσουμε και επί των τροπολογιών. Εγώ τις άφησα πριν γιατί δεν είχα το χρόνο να μιλήσω για τις τροπολογίες, όχι γιατί θα τις κουβεντιάσουμε στο τέλος.
     	ΠΡΟΕΔΡΕΥΩΝ (Ιωάννης Τραγάκης): Αν είναι σ’ ένα λεπτό να ολοκληρώσετε για τις τροπολογίες για να μην περιμένετε…
     	ΝΙΚΟΛΑΟΣ ΓΚΑΤΖΗΣ: Όχι, αν έχουμε και άλλο χρόνο, γιατί να τελειώσω για τις τροπολογίες σ’ ένα λεπτό;
     	ΠΡΟΕΔΡΕΥΩΝ (Ιωάννης Τραγάκης): Θα μιλήσετε, λοιπόν, επί της τροπολογίας.
     	Ορίστε, κυρία Ξηροτύρη, έχετε το λόγο.
     	ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Χθες ξεκίνησε αυτή η στείρα κατ’ εμέ αντιπαράθεση και της Αξιωματικής Αντιπολίτευσης που μέχρι πριν ένα χρόνο είχε την ευθύνη της διακυβέρνησης της χώρας επί είκοσι χρόνια και της Κυβέρνησης της Νέας Δημοκρατίας, μετά βέβαια από τα φορολογικά μέτρα που, πράγματι, είναι δυσβάσταχτα για τους πολίτες. 
     Όμως, εδώ πρέπει να μιλήσουμε γι’ αυτήν την ανάπτυξη για την οποία κόπτεστε όλοι και μάλιστα με νεοφιλελεύθερες πολιτικές. Την έχουμε πετύχει; Πού βρισκόμαστε σήμερα; Έχουν εισρεύσει τρία Κοινοτικά Πλαίσια Στήριξης. Έχει επιτευχθεί καμία περιφερειακή σύγκλιση;
     Έχει επωφεληθεί κάτι ο Έλληνας πολίτης; Και οι προηγούμενες κυβερνήσεις, προκειμένου να ενταχθούμε στην ΟΝΕ, προκειμένου να γίνει το ένα, προκειμένου να γίνει το άλλο, καλούσαν τους πολίτες σε λιτότητα και τώρα πάλι προκειμένου να βγάλουμε πέρα τα αδιέξοδα τα οποία υπάρχουν στο πρόγραμμα κυρίως των δημοσίων επενδύσεων και από τη μέχρι τώρα κακοδιαχείριση και από τις δυσβάστακτες δαπάνες των Ολυμπιακών Αγώνων, έχουμε πάλι φορομπηχτικά μέτρα, πάλι για τους εργαζόμενους.
     Εν πάση περιπτώσει, και οι δύο έχετε ευθύνες. Να μας απαντήσετε πώς βλέπετε αυτήν την ανάπτυξη, πώς βλέπετε την κοινωνική πολιτική. Πώς βλέπετε την ανάπτυξη της περιφέρειας που όλοι της δίνετε προτεραιότητες; Με ποια χρήματα; Με μηδέν χρήματα στο πρόγραμμα δημοσίων επενδύσεων; Σε κανένα πρόγραμμα, στα προγράμματα της περιφέρειας δεν υπάρχει μια δραχμή για να ενταχθούν νέα μικρά και μεσαία έργα. 
     Πώς, δηλαδή, θα δημιουργηθεί αυτή η ανάπτυξη; Πώς θα προκύψουν οι θέσεις εργασίας; Το 25% των Ελλήνων ζει κάτω από το όριο της φτώχειας. Δημιουργήθηκαν μόλις προχθές; Έχουν δημιουργηθεί με όλες τις πολιτικές που εφαρμόζονται αυτά τα τελευταία χρόνια, παρ’ όλο που όπως είπα πάλι έχουν εισρεύσει στη χώρα πάρα πολλά χρήματα. 
     Λοιπόν και πολιτικές σωστές δεν εφαρμόζονται αλλά και κακοδιαχείριση του δημόσιου χρήματος γίνεται. Ήρθαν και έδεσαν οι υπερβολικές δαπάνες των Ολυμπιακών Αγώνων και βέβαια η Κυβέρνηση είναι σε αδιέξοδα. Αλλά πρέπει να πείτε την αλήθεια στον ελληνικό λαό. Δεν αντέχει άλλο ξανά νέα περίοδο λιτότητας προκειμένου να βγάλουμε πέρα αυτά τα αδιέξοδα. Η λιτότητα δεν επιβάλλεται τώρα γιατί στον έναν χρόνο δημιουργήθηκαν ασύδοτες καταστάσεις ή οτιδήποτε άλλο. Να είμαστε σοβαροί, να καθίσουμε να δούμε τα πραγματικά προβλήματα. Δεν μπορεί να γίνει ούτε ανάπτυξη ούτε αξιοποίηση των πόρων και του μόχθου του ελληνικού λαού και των κοινοτικών προγραμμάτων αν δεν βάλουμε κάποια πράγματα σε τάξη, αν δεν προχωρήσει ο προγραμματισμός, αν δεν υπάρξει χωροταξικός σχεδιασμός της χώρας, αν δεν υπάρξει έλεγχος στη διαχείριση του δημόσιου χρήματος. 
     Μέχρι προχθές και ακόμη τώρα μεταφέρθηκε πάλι σήμερα στη συζήτηση, η συζήτηση για το «Βασικό Μέτοχο». Μπερδεύουμε, κύριοι συνάδελφοι, τις υποχρεώσεις μας απέναντι στις κοινοτικές οδηγίες που επιβάλλουν ρυθμίσεις για τον υγιή ανταγωνισμό, για την προστασία του περιβάλλοντος κλπ., και μπερδεύουμε τις ρυθμίσεις του Συντάγματός μας και τις ανάγκες που έχει η χώρα μας. Η χώρα μας έχει ανάγκη και για να προστατέψει τον πολίτη με διαφάνεια και τάξη στα ΜΜΕ, η χώρα μας έχει ανάγκη να ανατρέψει στη στρεβλή κατάσταση που δημιουργήθηκε στις προμήθειες και τα δημόσια έργα από τις παρενέργειες του μαθηματικού τύπου, από τις παρενέργειες του ατελούς νόμου, του κανονιστικού νόμου στη διάταξη του Συντάγματος για το βασικό νόμο από τις διάφορες άλλες νομοθετικές παρεμβάσεις οι οποίες δημιούργησαν τις αναγκαστικές συγχωνεύσεις, δημιούργησαν τα ολιγοπώλια, δημιούργησαν πολλές καταστάσεις. Εδώ είναι τα προβλήματα, κύριοι συνάδελφοι και τα παλιά και τα καινούργια τα οποία δημιουργούνται. 
     Εν πάση περιπτώσει, κύριε Πρόεδρε, όσον αφορά για το νομοσχέδιο, είπα για τα άρθρα ότι η κατάσταση δεν βελτιώνεται ριζικά, βελτιώνεται εν μέρει. 
     Δεν ήσασταν εσείς Πρόεδρος, κύριε Τραγάκη, αλλά ήθελα να διαμαρτυρηθώ διότι δε με διαφύλαξε ούτε το Προεδρείο, ούτε το Σώμα, κατά την τοποθέτησή μου επί των άρθρων, όταν είχαν έλθει όλοι οι άλλοι Βουλευτές και επιτρέψτε μου την έκφραση, οχλαγωγούσαν στην κυριολεξία περιμένοντας την άρση της ασυλίας. 
     Καλύτερα να μην είχα ανέβει και να γινόταν μετά η τοποθέτηση. Αισθάνθηκα πάρα πολύ δύσκολα και νομίζω ότι έτσι δεν μπορεί να συνεχιστεί το κοινοβουλευτικό έργο. 
     ΠΡΟΕΔΡΕΥΩΝ (Ιωάννης Τραγάκης): Ήταν το θέμα της ψηφοφορίας και το ξέρετε. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Να μας προφυλάσσετε και να κάνετε τις διακοπές σε κάποιες άλλες στιγμές. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Ξηροτύρη.
     Σας είπε και η κυρία Πρόεδρος βέβαια ότι ήταν το θέμα της ψηφοφορίας για την άρση ασυλίας.
     Ο κύριος Υπουργός έχει το λόγο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ακούστηκε μια ενδιαφέρουσα πρόταση από τον πρώην Υπουργό Ανάπτυξης και Οικονομίας και Οικονομικών, η οποία αναφέρεται στο άρθρο 6 στην πρώτη παράγραφο.
     Η πρότασή του ήταν εκεί που αναφέρεται έως εξακόσιους χιλιάδες μετρικούς τόνους η διαθεσιμότητα, δηλαδή οι αποθήκες να είναι επτά χιλιάδες κυβικά μέτρα και άνω των εξακόσιοι χιλιάδες μετρικών τόνων να γίνονται δεκατρείς χιλιάδες κυβικά μέτρα. Αποδεχόμεθα την πρότασή του και η τροποποίηση η οποία γίνεται έχει ως ακολούθως: «Εως και εξακόσιοι χιλιάδες μετρικοί τόνοι, επτά χιλιάδες κυβικά μέτρα. Με επτακόσιους χιλιάδες μετρικούς τόνους, οκτώ χιλιάδες κυβικά μέτρα. Με οκτακόσιους χιλιάδες μετρικούς τόνους, εννέα χιλιάδες κυβικά μέτρα. Με εννιακόσιες χιλιάδες μετρικούς τόνους, έντεκα χιλιάδες κυβικά μέτρα. Και με ένα εκατομμύριο μετρικούς τόνους και πάνω, δεκατρείς χιλιάδες κυβικά μέτρα». 
     ΠΡΟΕΔΡΕΥΩΝ (Ιωάννης Τραγάκης): Άρα τροποποιείτε το άρθρο 6 και θα το καταθέσετε στα πρακτικά κύριε Υπουργέ. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): ‘Εχω κάνει την διόρθωση ακριβώς όπως είναι προφορικά κύριε Πρόεδρε, και δεν χρειάζεται. 
     ΠΡΟΕΔΡΕΥΩΝ (Ιωάννης Τραγάκης): Όπως την αναγνώσατε ήταν ευκρινέστατη, εντάξει. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Αυτό αφορά το μέλλον ή τις υφιστάμενες επιχειρήσεις; 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Όχι, τις υφιστάμενες επιχειρήσεις. Είναι στο άρθρο 6 παράγραφος 1.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Για τις τρεις που λέγαμε; 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): ‘Όχι δεν έχει καμία σχέση αυτό.
     ΠΡΟΕΔΡΕΥΩΝ (Ιωάννης Τραγάκης): Απλώς ο κύριος Υπουργός μεταξύ εξακόσιες χιλιάδες και ένα εκατομμύριο τη διαθεσιμότητα …
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Από την πλευρά σας υπήρξε η πρωτοβουλία κύριε συνάδελφε. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν δεχόμαστε διακομματική συμφωνία κύριε Υπουργέ!
     ΠΡΟΕΔΡΕΥΩΝ (Ιωάννης Τραγάκης): Τι εννοείτε; 
     ΑΝΑΣΤΑΣΙΟΣ ΚΑΡΑΜΑΡΙΟΣ: Τι είναι αυτά; Αποσύρτε την τότε κύριε Υπουργέ. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τι εννοείτε διακομματική συμφωνία κύριε συνάδελφε για να το καταλάβω. 
     Κύριε Πρόεδρε, παίρνω πίσω την τροποποίηση. Είναι άκυρη. Ευχαριστώ!
     ΠΡΟΕΔΡΕΥΩΝ (Ιωάννης Τραγάκης): Την αποσύρετε κύριε Υπουργέ; 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Την τροποποίηση την οποία έκανα από την ώρα που ο κύριος συνάδελφος δεν δέχεται πρόταση από τη μεριά του κόμματός του…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, ο κύριος συνάδελφος, ο κ. Καραμάριος μας απειλεί. Δηλαδή, δεν μπορεί το κόμμα μας να εκφράσει την άποψή του; Επειδή ένας πρώην Υπουργός έκανε μία πρόταση, το κόμμα μας πρέπει να τη δεχθεί; Τι δημοκρατική αντίληψη είναι αυτή από τη Νέα Δημοκρατία; 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θεωρείστε ως μη λεχθέντα αυτά που ανέφερα για τη συμπλήρωση του άρθρου. 
     ΠΡΟΕΔΡΕΥΩΝ (Ιωάννης Τραγάκης):  Ωραία, το άρθρο 6 παραμένει ως έχει. 
     Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 19 και θα προχωρήσουμε στην ψήφισή τους χωριστά. 
     Ερωτάται το Σώμα: Γίνεται δεκτό το άρθρο 1 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 2 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 3 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ:  Κατά πλειοψηφία.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 4 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
     Ερωτάται το Σώμα: Γίνεται δεκτό το άρθρο 6 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ:  Κατά πλειοψηφία. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό, όπως τροποποιήθηκε από τον κύριο Υπουργό,  κατά πλειοψηφία. 
     Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
     Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
     Ερωτάται το Σώμα: Γίνεται δεκτό το άρθρο 10 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κατά πλειοψηφία. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
     Ερωτάται το Σώμα: Γίνεται δεκτό το άρθρο 12 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
     Ερωτάται το Σώμα: Γίνεται δεκτό το άρθρο 13 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κατά πλειοψηφία. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13  έγινε δεκτό, ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
     Ερωτάται το Σώμα: Γίνεται δεκτό το άρθρο 15 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 16 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 17 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 18 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 19 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό ως έχει, κατά πλειοψηφία. 
     Ο Υπουργός Ανάπτυξης κ. Σιούφας έχει το λόγο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, αφού τελειώσαμε και την ψήφιση των άρθρων θα ήθελα να πω ότι πριν κάνω μία τροποποίηση στις διατάξεις του νομοσχεδίου –μια και είμαστε και στο κλείσιμο  αυτής της εξαιρετικής συζήτησης- άκουγα τον εισηγητή της Μειοψηφίας με πολύ υπερηφάνεια χθες το βράδυ να λέει ότι ψηφίζει το νομοσχέδιο επί της αρχής. Πως συμβιβάζεται αυτό με το να μην ψηφίσει κανένα από τα 19 άρθρα του νομοσχεδίου δεν το καταλαβαίνω.
     Τα πρακτικά είναι εδώ, για να μας πουν. Δεν άκουσα να ψηφίζετε ούτε ένα άρθρο. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Λάθος, κύριε Υπουργέ, με συγχωρείτε. Πιθανώς να μην καταλάβατε. Τα άρθρα που δεν ψηφίζουμε είναι το άρθρο 3 και το αιτιολογήσαμε, γιατί αίρεται το δεκαοκτάμηνο, το άρθρο 6 για την υφιστάμενη κατάσταση των τριών επιχειρήσεων που μειώνετε τις προϋποθέσεις, το άρθρο 11 που αυξάνεται από 1% σε 1,2%, το άρθρο 13 όπου δεν δεχτήκατε την πρόταση για δύο συν ένα χρόνια. Τα άλλα άρθρα τα ψηφίζουμε. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν άκουσα αν ψηφίζετε, γι’ αυτό έκανα το ερώτημα. Έγινε παρανόηση, γιατί δεν ακουγόταν ποιο άρθρο ψηφίζετε.
     ΠΡΟΕΔΡΕΥΩΝ (Ιωάννης Τραγάκης): Καλώς αναφέρθηκαν για τα Πρακτικά τα άρθρα τα οποία ψηφίζετε.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Στα δύο άρθρα εκφράσαμε επιφύλαξη, δεν έχουμε αρνητική ψήφο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δικαίωμά σας σεβαστό.
     Επί της τροπολογίας με γενικό αριθμό 300 και ειδικό 20 παρακαλώ πολύ  να κάνω κάποιες φραστικές διορθώσεις: Η προτεινόμενη μεταβατική διάταξη έχει ως εξής. Στην πρώτη σελίδα στη δεύτερη γραμμή που λέει «στις τουριστικές επιχειρήσεις στο άρθρο 2 παράγραφος 1 εδάφιο α΄ του ν. 2160/93 οι οποίες λειτουργούν» γίνεται «οι οποίες λειτουργούσαν κατά τη δημοσίευση του παρόντος». Και στη δεύτερη σελίδα στην πρώτη παράγραφο μετά τις λέξεις «ισχύος, ανάκλησης ή αφαίρεσης αυτού» προστίθεται «για οποιοδήποτε λόγο».
     ΠΡΟΕΔΡΕΥΩΝ (Ιωάννης Τραγάκης): Θέλει κάποιος συνάδελφος να πάρει το λόγο επί της τροπολογίας; 
     Κύριε Γκατζή, είχατε ζητήσει εσείς το λόγο. Ορίστε έχετε το λόγο.
     ΝΙΚΟΛΑΟΣ ΓΚΑΤΖΗΣ: Κατ’ αρχήν, κύριε Υπουργέ, δεν είμαστε σύμφωνοι μ’ αυτήν την παράταση την οποία δίνετε και θα σας εξηγήσω. Είχαν οι επιχειρήσεις μέχρι το 2004 ουσιαστικά την υποχρέωση να υποβάλουν όλα αυτά τα δικαιολογητικά που προβλέπει το π.δ. 43/2002. Δεν τα υπέβαλαν. Πέρασε ένας χρόνος από τότε, από τη λήξη και πάλι δεν τα υπέβαλαν. Και τώρα τι λέτε;
     ΠΡΟΕΔΡΕΥΩΝ (Ιωάννης Τραγάκης): Μιλάτε για τις τροποποιήσεις και όχι για την τροπολογία.
     ΝΙΚΟΛΑΟΣ ΓΚΑΤΖΗΣ: Για την τροπολογία μιλάω, κύριε Πρόεδρε.
     Και τώρα έρχεσθε, κύριε Υπουργέ, και όχι μόνο δίνετε νέα παράταση, αλλά λέτε ότι μπορεί να λειτουργήσουν αυτές στις οποίες είχε επιβληθεί το κλείσιμο για διάφορες παρανομίες, γιατί δεν είχαν υποδομή κλπ. Έρχεσθε, λοιπόν, και βάζετε ξανά να λειτουργήσουν αυτές οι επιχειρήσεις. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Γκατζή …
     ΝΙΚΟΛΑΟΣ ΓΚΑΤΖΗΣ: Κύριε συνάδελφε, πάρε το λόγο σε παρακαλώ, γιατί αυτό το κάνεις συστηματικά.
     ΠΡΟΕΔΡΕΥΩΝ (Ιωάννης Τραγάκης): Παρακαλώ κύριοι συνάδελφοι, μη διακόπτετε. 
     ΝΙΚΟΛΑΟΣ ΓΚΑΤΖΗΣ: Συστηματικά ο κύριος συνάδελφος, όταν μιλάμε, από κει πέρα απαντάει. Να μην ξαναγίνει.
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
     ΝΙΚΟΛΑΟΣ ΓΚΑΤΖΗΣ: Λέτε ότι, ακόμα και αν δεν τις έχουν υποβάλει, μέχρι τις 31.1.2006 με μία υπεύθυνη δήλωση και με αποδεικτικά ότι έχει την πυρασφάλεια κλπ. θα μπορέσει να λειτουργήσει. Σ’ αυτούς τους όρους όμως που βάζετε δεν μιλάτε καθόλου και για το προσωπικό, κύριε Υπουργέ, που πρέπει να έχουν. Δεν μιλάτε για το απαραίτητο προσωπικό που επιβάλλει η κατηγορία, για να παρέχουν εκτός από την υποδομή και τις αντίστοιχες υπηρεσίες. Γι’ αυτό εμείς αυτό το άρθρο θα το καταψηφίσουμε. Δεν είναι δυνατόν να έρχονται μέτρα που να κλείνουν την επιχείρηση αυτή για τους άλφα ή βήτα λόγους και να έρχεσθε εσείς και να λέτε να την ανοίξουν και μέχρι τις 31.1.2006 να μπορέσουν να καταθέσουν τα δικαιολογητικά, να καταθέσουν και μια υπεύθυνη δήλωση χωρίς να ξέρουν τι γίνεται, τι υπηρεσίες παρέχουν και όλα αυτά τα προβλήματα που μπορεί να έχει μια τέτοια μονάδα.
     Και θέλω να προσθέσω και το εξής, κύριε Πρόεδρε. Πάνε οι υπηρεσίες σας στα νησιά, κύριε Υπουργέ, σε ορισμένα καταστήματα υγιεινού περιεχομένου -εστιατόρια κλπ- και τους επιβάλλετε μέσα σε ένα χρόνο να αλλάξουν όλες τις εγκαταστάσεις και να βάλουν ανοξείδωτα κλπ. Το καταλαβαίνω για μια επιχείρηση η οποία έχει μακροχρόνια ζωή. Τι θα γίνει όμως για κάποιον ο οποίος βρίσκεται στο εξηκοστό πέμπτο έτος της ηλικίας του και θέλει ένα χρόνο να πάρει σύνταξη; Θα δώσει 15-20.000.000 για να κάνει αυτές τις αντικαταστάσεις, τον εκσυγχρονισμό του εστιατορίου του, της ταβέρνας; 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Αν πρέπει στον ένα χρόνο να πάρει σύνταξη…
     ΝΙΚΟΛΑΟΣ ΓΚΑΤΖΗΣ: Λέω, τι γίνεται ένα χρόνο μετά τη λήξη. 
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε. Ο κ. Σγουρίδης έχει το λόγο. 
     ΠΑΝΑΓΙΩΤΗΣ ΣΓΟΥΡΙΔΗΣ: Κατ’ αρχήν θέλω να δηλώσω ότι την εκλογίκευση του άρθρου 6 όπως την πρότεινε ο κ. Υπουργός, εγώ θα την ψήφιζα. Ήταν και δική μας πρόταση, δηλαδή κάποιων συναδέλφων και θεωρώ ότι η εκλογίκευση ήταν θετική. Εγώ θα την ψήφιζα. 
     Έρχομαι, λοιπόν, στο θέμα της τροπολογίας. Εμείς, μιλώ ως ΠΑΣΟΚ, ψηφίζουμε την τροπολογία. Την ψηφίζουμε διότι, πράγματι, λύνει ένα πρόβλημα το οποίο είναι υπαρκτό και θα πρέπει με κάποιο τρόπο να βοηθήσουμε ώστε να προχωρήσει η λύση του. 
     Κύριε Πρόεδρε, απευθυνόμενος στον κ. Υπουργό –γιατί πάντα η συζήτηση γίνεται δια του Προέδρου- θα ήθελα να διαβιβαστεί στο Υπουργείο Τουριστικής Ανάπτυξης ότι η μόνη προϋπόθεση η οποία κατά βάση υπάρχει για να αρχίσουν οι διαδικασίες να εκδοθεί το ειδικό σήμα για τη λειτουργία των ξενοδοχείων- είναι το πιστοποιητικό πυρασφάλειας. Δηλαδή, εφόσον φέρει το πιστοποιητικό πυρασφάλειας και από εκεί και πέρα κάνει μια υπεύθυνη δήλωση εντός τριάντα ημερών, αυτομάτως από εκεί και πέρα αυτά μπορούν να λειτουργούν μέχρι τις 31/01/2006 και μπορεί να παραταθεί η προθεσμία μέχρι το τέλος του 2006. Αυτό είναι κατά βάση επικίνδυνο για τον τουρισμό μας. Γιατί εμείς εκείνο το οποίο επιδιώκουμε, εκτός από το να διευκολύνουμε τους τουριστικούς φορείς, είναι ο καταναλωτής που δέχεται τις τουριστικές μας υπηρεσίες να μείνει ικανοποιημένος. Αλλά αυτό δεν εξασφαλίζεται. Με ποιους ελέγχους και ποιες προϋποθέσεις; Όταν ο άλλος λέει «εντάξει, θα το φτιάξω. Αφού έχω μέχρι τις 31/12/2006 προθεσμία». Όμως χάνεται μια ολόκληρη τουριστική περίοδος και μια επόμενη τουριστική περίοδος το 2006. 
     Αυτό θα πρέπει να εκλογικευτεί ακόμα περισσότερο. Δηλαδή τι; Ότι σε περίπτωση που υπάρχει παράβαση μετά τον έλεγχο, θα πρέπει αυτομάτως η παράβαση η οποία πιστοποιείται, να αποκατασταθεί. Αν δεν αποκατασταθεί, τότε θα λειτουργεί το ξενοδοχείο για ενάμιση χρόνο ακόμα έτσι. Θα το φτιάξει στο τέλος. 
     Κλείνω λέγοντας ότι όλη η ιστορία με το θέμα του ειδικού σήματος είναι να πηγαίνει ο πολίτης, κύριε Πρόεδρε, ο οποιοσδήποτε πολίτης, ο ευρωπαίος ή ο ξένος ή ο Έλληνας πολίτης στο ξενοδοχείο και να λέει «αυτό το ξενοδοχείο από τη στιγμή που μπαίνω μέσα, έχει αυτές τις προϋποθέσεις: θα βρω ζεστό νερό, θα βρω αλλαγή σεντονιών, θα έχει σεσουάρ, θα έχει αυτό, θα έχει εκείνο, θα έχει το άλλο. Και θα πληρώσω αυτά». Αυτό αν δεν το εξασφαλίσουμε, δυστυχώς, θα χάσουμε δυο τουριστικές περιόδους. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Κυρία Ξηροτύρη, έχετε το λόγο.
     ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Τι να πω, κύριε Πρόεδρε. Φτιάξαμε και το Υπουργείο Τουριστικής Ανάπτυξης για να λύσει τα μεγάλα προβλήματα τα οποία έχει. Και τι μας λέει τώρα αυτή η εισηγητική έκθεση αυτής της τροπολογίας; 
     Ότι έπρεπε γι’ αυτά τα σήματα να ολοκληρωθεί η διαδικασία μέχρι 29.2.2004. Και από εδώ και πέρα; Υπάρχει κενό; Πέρασαν δεκατέσσερις μήνες. Γιατί δεν συμβάλατε εσείς; Ολόκληρο Υπουργείο έγινε. Ούτε γι’ αυτό το θέμα των σημάτων; 
     Είναι σημαντικό, κύριοι συνάδελφοι. Και είναι σημαντικό για να ενισχύσουμε, να βελτιώσουμε την ποιότητα στον τουρισμό. Δεν βλέπετε τα στοιχεία για τον τουρισμό πώς είναι; Από το κακό στο χειρότερο. Και Ολυμπιακούς Αγώνες κάναμε και σωστά τους κάναμε και ακριβοπληρωμένους. Τουριστική κίνηση δεν έχουμε, γιατί έχουμε ακόμη τεράστιες ελλείψεις. 
     Ε, δεν γίνεται όλα τα προβλήματα τα οποία έχει η διαχείριση στοιχειωδών θεμάτων, ας πούμε, και από την προηγούμενη κυβέρνηση και από την τωρινή, η οποία δεν ανταποκρίνεται σε αυτές τις στοιχειώδεις ανάγκες, να μετατίθενται με παρατάσεις χρόνου. Το κάναμε στα λατομεία, το κάναμε στο ένα, το κάναμε στο άλλο. Δεν μπορεί να συνεχιστεί αυτή η πολιτική. Το κράτος πρέπει να λειτουργήσει για στοιχειώδη πράγματα. 
     Και να σας πω και κάτι άλλο; Το Προεδρικό Διάταγμα του 2002 έλεγε και για τα θέματα της πυρασφάλειας και για τα θέματα του αντισεισμικού ελέγχου, διότι ξέρετε τα προβλήματα τα οποία έχουν. Και μάλιστα τότε –το θυμάμαι γιατί κοίταξα τις παρατηρήσεις μας- είχα τοποθετηθεί λέγοντας ότι ήταν και εκείνο το Προεδρικό Διάταγμα λανθασμένο, διότι παρέπεμπε στον αντισεισμικό έλεγχο με τον παλαιό αντισεισμικό κανονισμό. Δεν γίνονται αυτά τα πράγματα, αλλά εν πάση περιπτώσει.
     Τώρα εδώ το μόνο που συζητάμε είναι για την ανάγκη του πιστοποιητικού πυρασφάλειας. Φοβάμαι μήπως ξεχάσουμε και τον αντισεισμικό έλεγχο ο οποίος πρέπει να γίνει. 
     Νομίζω, λοιπόν, ότι δεν μπορούμε να λειτουργήσουμε έτσι.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Ξηροτύρη.
     Ο κ. Μπαντουβάς έχει το λόγο.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Σίγουρα, κύριε Πρόεδρε, έχει δρομολογηθεί η αστεροποίηση των ξενοδοχείων της Ελλάδος, ένα πρόβλημα που ταλανίζει τον τουρισμό μας χρόνια. Και είμαι σίγουρος ότι μόλις θα τελειώσει αυτό το θέμα, θα έχουν λυθεί όλα τα προβλήματα, στα οποία αναφέρθηκε ο κ. Σγουρίδης.
     Ακόμα, κύριε Σγουρίδη, δεν έχουν προχωρήσει στην αστεροποίηση. Η αστεροποίηση δεν έχει καμία σχέση με το σήμα, για το οποίο μιλούμε σήμερα. 
     Θέλω να πω ότι τα περισσότερα από τα ξενοδοχεία που στερούνται του σήματος αυτήν τη στιγμή, είναι ξενοδοχεία τα οποία είναι δεκαπέντε, είκοσι χρόνια στην τουριστική αγορά και σίγουρα αν κανείς ψάξει με το νόμο στο χέρι, όλο και κάποια έλλειψη θα βρει.
     Εγώ φρονώ ότι πρέπει να ψηφίσουμε αυτήν την τροπολογία για να τους δώσουμε την ευκαιρία να ανοίξουν, να δουλέψουν το 2005. Εξάλλου, μέχρι 31.1.2006 έχουν περιθώριο. Τα περισσότερα από αυτά τα ξενοδοχεία είναι ξενοδοχεία εποχικά, που σημαίνει ότι στις 31 Οκτωβρίου θα έχουν κλείσει. Δεν θα έχουν περιθώρια να δουλέψουν το 2006. 
     Με την ευκαιρία αυτή θέλω να υπενθυμίσω στον κ. Γκατζή ότι, τουλάχιστον, τριάντα με σαράντα χιλιάδες καμαριέρες, σερβιτόροι, μάγειροι κλπ. εργάζονται σε αυτά τα ξενοδοχεία. Και σας ακούω συνεχώς να στηρίζετε και να υποστηρίζετε την εργατιά της Ελλάδος. Και καλά το κάνετε. Κι εγώ το ίδιο κάνω. Έτσι, λοιπόν, νομίζω ότι θα πρέπει κι εσείς να στηρίξετε αυτήν την τροπολογία, ούτως ώστε έχουμε που έχουμε τη μεγάλη ανεργία στην Ελλάδα, μην την αυξήσουμε κατά τριάντα, σαράντα χιλιάδες ακόμη άνεργους.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Ιωάννης Τραγάκης): Ο κ. Γκατζής έχει το λόγο.
     ΝΙΚΟΛΑΟΣ ΓΚΑΤΖΗΣ: Παίρνω το λόγο, κύριε Πρόεδρε, γιατί θα μείνει στα Πρακτικά και γιατί είπε κάτι ο κύριος συνάδελφος που μπορεί να δημιουργήσει εντυπώσεις. 
     Εμείς βέβαια είμαστε υπέρ των εργαζομένων, αλλά δεν μπορεί αυτό να το χρησιμοποιούν οι επιχειρήσεις ως άλλοθι και να μην υποβάλλουν τα χαρτιά να λειτουργούν κάτω από μία νομιμότητα που θα ελέγχεται κυρίως για το προσωπικό. Από αυτήν την άποψη έχουμε επιφυλάξεις.
     ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της τροπολογίας με γενικό αριθμό 300 και ειδικό 20. 
     Ερωτάται το Σώμα: Γίνεται δεκτή η τροπολογία, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ:  Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 300 και ειδικό 20 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
     Εισερχόμαστε στην ψήφιση  του ακροτελεύτιου άρθρου. 
     Ερωτάται το Σώμα. Γίνεται δεκτό το ακροτελεύτιο άρθρο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό κατά πλειοψηφία.
     Συνεπώς το νομοσχέδιο του Υπουργείου Ανάπτυξης «Έλεγχος της διακίνησης και αποθήκευσης πετρελαιοειδών προϊόντων-ρύθμιση θεμάτων του Υπουργείου Ανάπτυξης» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση.
     Κυρία και κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 21 Μαρτίου 2005 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της συνεδρίασης της Δευτέρας 21 Μαρτίου 2005 επικυρώθηκαν.
     Κυρία και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
     Με τη συναίνεση του Σώματος και ώρα 15.44΄ λύεται η συνεδρίαση για αύριο ημέρα Πέμπτη 31 Μαρτίου 2005 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση προτάσεων νόμων αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                   ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 30/3/05                           ΣΕΛ.1

