
ΣΥΝΕΔΡΙΑΣΗ 13-12-2000
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΟΔ'
Τετάρτη 13 Δεκεμβρίου 2000
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 4ο Γυμνάσιο Αγίων Αναργύρων και φοιτητές του Παντείου Πανεπιστημίου Αθηνών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 14
Δεκεμβρίου 2000, σελ.
4. Συζήτηση επικαίρων ερωτήσεων:
α) Προς τον Υπουργό Γεωργίας: i) σχετικά με την ανάκληση της
διυπουργικής απόφασης για τον καθορισμό της τιμής και τον τρόπο πληρωμής του βιομηχανικού ροδάκινου, σελ.
ii) σχετικά με την καθυστέρηση χωροθέτησης και αδειοδότησης μονάδων
οστρακοκαλλιέργειας στο Θερμαϊκό Κόλπο, σελ.
β) Προς τον Υπουργό Εθνικής Παιδείας και Θρησκευμάτων, σχετικά με
δημοσιεύματα του Τύπου, αναφερόμενα στο κόστος που επιβαρύνει τις οικογένειες για είσοδο των παιδιών σε ανώτατα εκπαιδευτικά ιδρύματα, λόγω της προσφυγής στην παραπαιδεία κλπ., σελ.
γ) Προς τον Υπουργό Εξωτερικών, σχετικά με την έξαρση της ναζιστικής βίας στη Γερμανία, τις ενέργειες του Υπουργείου για την προστασία των Ελλήνων μεταναστών κλπ., σελ.
δ) Προς τον Υπουργό Ανάπτυξης σχετικά με τις καταγγελίες κατά του Διοικητή της Ελληνικής Τράπεζας Βιομηχανικής Αναπτύξεως (ΕΤΒΑ) σε σχέση με την Ανώνυμη Ελληνική Εταιρεία Χάλυβος (ΑΕΕΧ) κλπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
1) Συζήτηση επί των τροπολογιών του σχεδίου νόμου του Υπουργείου Εργασίας και Κοινωνικών Ασφαλίσεων: "Προώθηση της απασχόλησης και άλλες διατάξεις", σελ.
2) Αίτηση ονομαστικής ψηφοφορίας Βουλευτών της Νέας Δημοκρατίας επί
της τροπολογίας 217/18 του σχεδίου νόμου του Υπουργείου Εργασίας και Κοινωνικών Ασφαλίσεων, σελ.
3) Κατάθεση εκθέσεων Διαρκών Επιτροπών:
α) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: "Κύρωση των τροποποιήσεων των άρθρων VI και XIV εδάφιο Α' του Καταστατικού του Διεθνούς Οργανιμού Ατομικής Ενέργειας", σελ.
β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της σε αιτήσεις για την άρση της ασυλίας των Βουλευτών κυρίων Αλέξανδρου Βούλγαρη, Κωνσταντίνου Μητσοτάκη και Γεωργίου Τσούρνου, σελ.
γ) Η Διαρκής Επιτροπή Οικονομικών Υποθέσεων καταθέτει την έκθεσή της στα σχέδια νόμου του Υπουργείου Οικονομικών:
α) "Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2001", σελ.

β) "Κύρωση του Απολογισμού του Κράτους οικονομικού έτους 1999", σελ. γ) "Κύρωση του Ισολογισμού του Κράτους οικονομικού έτους 1999", σελ. 4) Ψήφιση επί της αρχής των άρθρων και του συνόλου του σχεδίου νόμου
του Υπουργείου Μεταφορών και Επικοινωνιών: "Κύρωση της τροποποιημένης Σύμβασης του Διεθνούς Οργανισμού Κινητών Δορυφορικών Επικοινωνιών (INMARSAT) και της τροποποίησης της Συμφωνίας Λειτουργίας αυτού", σελ. 
ΟΜΙΛΗΤΕΣ
Α. Επί των επίκαιρων ερωτήσεων:
ΑΡΓΥΡΗΣ Γ., σελ.
ΒΑΣΙΛΑΚΑΚΗΣ Β., σελ.
ΓΙΚΟΝΟΓΛΟΥ Μ., σελ. 
ΚΑΛΑΦΑΤΗΣ Α., σελ. 
ΜΠΕΝΑΚΗ-ΨΑΡΟΥΔΑ Α., σελ. 
ΝΑΚΟΣ Α., σελ.
ΝΙΩΤΗΣ Γ., σελ.
ΞΗΡΟΤΥΡΗ Α., σελ. 
ΠΕΤΣΑΛΝΙΚΟΣ Φ., σελ. 
ΧΑΤΖΗΜΙΧΑΛΗΣ Φ., σελ. 
Β. Επί του σχεδίου νόμου του Υπουργείου Εργασίας και Κοινωνικών
Ασφαλίσεων:
ΑΛΟΓΟΣΚΟΥΦΗΣ Γ., σελ.
ΑΜΠΑΤΖΟΓΛΟΥ Γ., σελ.
ΓΙΑΝΝΑΚΟΥ - ΚΟΥΤΣΙΚΟΥ Μ., σελ. 
ΚΑΜΜΕΝΟΣ Π., σελ.
ΚΕΔΙΚΟΓΛΟΥ Β., σελ.
ΚΩΣΤΟΠΟΥΛΟΣ Ν. Δ., σελ 
ΜΑΓΚΡΙΩΤΗΣ Ι., σελ. 
ΜΗΤΣΟΤΑΚΗΣ Κ., σελ. 
ΠΑΝΑΓΙΩΤΟΠΟΥΛΟΣ Π., σελ. 
ΠΡΩΤΟΠΑΠΑΣ Χ., σελ. 
ΤΖΕΚΗΣ Α., σελ.
ΦΩΤΙΑΔΗΣ Α., σελ.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΟΔ'
Τετάρτη 13 Δεκεμβρίου 2000
-----------------

Αθήνα, σήμερα στις 13 Δεκεμβρίου 2000, ημέρα Τετάρτη και ώρα 10.44' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται η κυρία Γραμματέας να ανακοινώσει τις αναφορές προς το
Σώμα.
(Ανακοινώνονται προς το Σώμα από τη Γραμματέα της Βουλής κ. Φωτεινή Γεννηματά, Βουλευτή Α' Αθηνών, τα ακόλουθα:
(Το κείμενο των ανακοινώσεων υπάρχει στο Τεύχος των Πρακτικών της
Βουλής)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 14 Δεκεμβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 418/11.12.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας, σχετικώς με το σχεδιασμό του Υπουργείου, για την ανάπτυξη του κλάδου της ανθοκομίας στο Νομό Μεσσηνίας.
2. Η με αριθμό 424/11.12.2000 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Πολιτισμού,
σχετικώς με
την αναστολή στην παροχή τιμητικών συντάξεων στους παλαίμαχους ηθοποιούς. Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν.Βουλής) 1. Η με αριθμό 413/11.12.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με τη χορήγηση νέων αδειών παραγωγής ηλεκτρικής ενέργειας κλπ.
2. Η με αριθμό 409/11.12.2000 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τη χρηματοδότηση για την εκτέλεση των αναγκαίων αντιπλημμυρικών έργων, στο νομό Μεσσηνίας. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
εισερχόμαστε στην ημερήσια διάταξη των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 423/11.12.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μόσχου Γικόνογλου προς τους
Υπουργούς Γεωργίας, Εθνικής Οικονομίας σχετικώς με την ανάκληση της διυπουργικής απόφασης για τον καθορισμό της τιμής και τον τρόπο πληρωμής, του βιομηχανικού ροδάκινου.
Η επίκαιρη ερώτηση του κ. Γικόνογλου σε περίληψη έχει ως εξής:
"Μετά την υπ' αριθμόν 183722/30.6.2000 διυπουργική απόφασή σας
καθορίζετε την τιμή και τον τρόπο πληρωμής των αγροτών για το βιομηχανικό ροδάκινο.
Ξαφνικά και ύστερα από έξι μήνες ανακαλείτε την απόφασή σας αυτή που
υπερασπίζεται τα συμφέροντα των αγροτών και με τη νέα σας απόφαση επιτρέπετε στις βιομηχανίες και στα "τρωκτικά" του συνεταιριστικού κινήματος να πέφτουν σαν τα γεράκια πάνω στον αγρότη και να
κατασπαράσσουν τη σάρκα του.
'Υστερα από τα παραπάνω ερωτώνται οι κύριοι Υπουργοί:
1. Γιατί επί έξι μήνες εμπαίζετε τους αγρότες αφήνοντάς τους να πιστεύουν ότι η σημερινή Κυβέρνηση είναι Κυβέρνηση των αγροτών αφού υπερασπίζεται τα συμφέροντά τους και όχι τα συμφέροντα των εκμεταλλευτών τους;
Ποιος ήταν ο λόγος που σας ανάγκασε να ταυτιστείτε με τα συμφέροντα
της διαπλοκής;
Ποιος σας έδωσε το δικαίωμα να γελοιοποιείτε και να ευτελίζετε τους
συναδέλφους σας Βουλευτές;
2. Γνωρίζετε ότι με τη νέα σας απόφαση την οποία υπογράψατε αλλά δεν
τη δημοσιεύσατε ακόμα στην Εφημερίδα της Κυβερνήσεως επιτρέπετε τη λεηλασία του δημοσίου αφού τα αρπακτικά αυτά (βιομήχανοι και συνεταιριστές) αναγκάζουν τον αγρότη να υπογράφει ότι εισέπραξε τη θεσμική τιμή των 96 δρχ/κιλό, ενώ στην πραγματικότητα ο αγρότης θα εισπράξει 50% της θεσμικής τιμής."
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Θα ήθελα καταρχήν να τονίσω στον αγαπητό συνάδελφο -γνωρίζει βέβαια ο
ίδιος, αλλά να γνωρίζει και το Σώμα- ότι φέτος η περίοδος του ροδακίνου
σε ύψος παραγωγής ήταν μια από τις μεγαλύτερες των τελευταίων χρόνων. Αυτή η αύξηση της παραγωγής δημιούργησε αίσθημα ανασφάλειας για τις αδιάθετες ποσότητες στο ροδάκινο. Υπήρχε επίσης το γεγονός ότι υπήρχε μικρή κοινοτική ενίσχυση που θα καταβάλονταν για τη μεταποίηση του ροδακίνου, δηλαδή, 13 δραχμές στο κονσερβοποιημένο και 18 δραχμές για το ακονσερβοποίητο.
Αυτό έδινε την υποχρέωση στους μεταποιητές να καταβάλουν την
ενδεικτική θεσμική τιμή των ενενήντα έξι (96) δραχμών.
Τα παραπάνω είχαν δημιουργήσει ένα κλίμα ανασφάλειας στην περιοχή, γι'αυτό και έγιναν αρκετές συσκέψεις. Σε μία από αυτές, με το σύνολο των εμπλεκομένων και της τοπικής κοινωνίας -δηλαδή τους συναδέλφους Βουλευτές όλων των περιφερειών που έχουν ροδάκινο, τους νομάρχες των περιοχών-έγινε μία διεξοδική συζήτηση για τα μέτρα τα οποία πρέπει να ληφθούν για να υπάρξει απορρόφηση του ροδακίνου. Θα έλεγα ότι αυτή η προσέγγιση δημιούργησε τις προϋποθέσεις να απορροφηθεί πράγματι το ελληνικό ροδάκινο φέτος.
Υπήρξαν επίσης πάρα πολλές συσκέψεις κατά τη διάρκεια της περιόδου και αυτό που μπορεί να πει κανείς σήμερα είναι ότι είχε αποτέλεσμα όλη αυτή η διαδικασία.
Θα ήθελα να πω ότι είχαμε μία αύξηση των εξαγωγών στο νωπό ροδάκινο
κατά 18%, είχαμε μία τόνωση στην εσωτερική αγορά και μάλιστα σε ένα υπερβολικά υψηλό ποσοστό, είχαμε μία αύξηση 53% της κατανάλωσης στην εσωτερική αγορά. Αυτό δεν έγινε γιατί πράγματι άρχισαν να τρώνε οι 'Ελληνες περισσότερο ροδάκινο, αλλά γιατί προσπαθήσαμε να διακινήσουμε το ροδάκινο εκεί που πράγματι υπάρχουν οι τουρίστες, στις συγκεκριμένες, δηλαδή, περιοχές των νησιών.
Πάμε στο συμπύρινο ροδάκινο που είναι και το επίμαχο θέμα της διαμάχης, για το εάν έγινε πράγματι σωστά αυτό που έγινε. Υπήρξε μία διεπαγγελματική συμφωνία. Η διεπαγγελματική συμφωνία έδινε τη δυνατότητα στους μεταποιητές και στους παραγωγούς για την απορρόφηση του μεταποιημένου ροδάκινου. Οι κονσερβοποιοί είχαν αποθέματα κονσέρβας και δήλωναν ότι θα απορροφήσουν εκατόν πενήντα χιλιάδες τόνους. Αυτό μας δημιουργούσε το πρόβλημα ότι εκατόν πενήντα χιλιάδες τόνους ροδάκινο θα έμενε αδιάθετο. Γι'αυτό, λοιπόν, στην διεπαγγελματική αυτή συμφωνία πείσαμε και τους κονσερβοποιούς να μεταποιήσουν διακόσιους πενήντα
χιλιάδες τόνους.
'Εχουμε, λοιπόν, διακόσιους πενήντα χιλιάδες τόνους κονσέρβα
μεταποιημένη. Γι'αυτήν την ποσότητα οι παραγωγοί θα ειπράξουν τη θεσμική τιμή των ενενήντα έξι (96) δραχμών.
Θα έλεγα ότι γίνεται μία παραπληροφόρηση πολλές φορές. Διακόσιες
πενήντα χιλιάδες τόνοι μεταποιημένο ροδάκινο θα πληρωθούν με τις ενενήντα έξι (96) δραχμές.
Υπάρχει μία επιπλέον ποσότητα...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Μισό λεπτό, κύριε Πρόεδρε, να ολοκληρώσω τη φράση μου και θα απαντήσω στη δευτερολογία.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Υπάρχει, λοιπόν, ένα επίμαχο θέμα, των πενήντα χιλιάδων τόνων ροδάκινο. Γίνεται μία εμπορική πράξη μεταξύ των ομάδων παραγωγών και των μεταποιητών. Αυτή, λοιπόν, η συμφωνία, η πράξη για τους πενήντα χιλιάδες τόνους είναι μία εμπορική πράξη μεταξύ των μεταποιητών και των εμπόρων. Γιατί; Γιατί αυξάνοντας την ποσότητα από διακόσιες πενήντα χιλιάδες τόνους σε τριακόσιες χιλιάδες τόνους έχουμε 30% επιπλέον ποσότητα για την απόσυρση. Αυτό σημαίνει ότι τριάντα χιλιάδες τόνοι μπορούν να πάνε στην απόσυρση, πράγμα για το οποίο δίδει τη δυνατότητα ο κοινοτικός κανονισμός.
Σε αυτά τα πλαίσια, λοιπόν, και με συμφωνία όλων των ομάδων παραγωγών, οι παραγωγοί, δηλαδή, και μεταποιητές, αυτοί που τους ονομάζει ο συνάδελφος τρωκτικά και αρπακτικά είναι που έχουν το ροδάκινο στην πρώτη παγκόσμια θέση. Αυτοί, λοιπόν, σήμερα διαχειρίζονται το ροδάκινο... 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ολοκληρώστε. Τα
υπόλοιπα στη δευτερολογία σας.
Ο κ. Γικόνογλου έχει το λόγο.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, θλίβομαι βαθύτατα.
Εγώ κατέθεσα μία ερώτηση, η οποία απευθύνεται στον Υπουργό Γεωργίας και στον Υπουργό Εθνικής Οικονομίας, που είναι οι καθ'ύλην αρμόδιοι που υπέγραψαν μία απόφαση και τους ερωτώ, γιατί ανακάλεσαν την απόφαση.
Είναι αναρμόδιος ο αρχιερέας του συνεταιριστικού κινήματος και
Υφυπουργός να απαντά σε μένα. Μπορεί να μου πει, γιατί ο Ανωμερίτης ανακάλεσε την απόφασή του; Ο μόνος που μπορεί να το πει είναι ο ίδιος ο Υπουργός και επειδή δυσκολευόταν να μου δώσει αυτήν την απάντηση δεν τόλμησε να έλθει στη Βουλή, ενώ είναι εδώ.
ΠΡΟΕΔΡΕΥΩΝ (Κωνσταντίνος Γείτονας): 'Οχι, υψηλούς τόνους παρακαλώ. ΜΟΣΧΟΣ ΓΙΚΟΝΟΓΛΟΥ: 'Ηξερε ότι δεν μπορεί να απαντήσει στο Βουλευτή
που ενέπαιζε έξι μήνες. Ενώ έβγαλε αυτήν την απόφαση και πριν ο απόηχος σβήσει, βγήκε ο Υφυπουργός μαζί με τους βιομήχανους και έλεγε ότι θα ανακληθεί η απόφαση αυτή. Γι'αυτό τον ήθελα σήμερα εδώ, για να μου πει, ποιοι αποφασίζουν στο Υπουργείο. Οι Υφυπουργοί ή οι καθ'ύλην αρμόδιοι Υπουργοί που έχουν και την αρμοδιότητα;
Δεν ήλθε. Τι να μου πει ο Αργύρης; Να μου πει πράγματα, τα οποία
είναι ψευδέστατα, ότι είχαμε υπερπαραγωγή, ενώ το συμπύρινο ροδάκινο ήταν ελλειμματικό και έτρεχαν τον Αύγουστο να βρουν ροδάκινο και δεν το έβρισκαν; Αυτά ήλθε να μου πει ή να μου υπερασπιστεί, ως αρχιερέας του συνεταιριστικού κινήματος, τους συναδέλφους του συνεταιριστές;
ΣΤΑΥΡΟΣ ΜΠΕΝΟΣ: Αρχιερέας για το συνάδελφο;
ΜΟΣΧΟΣ ΓΙΚΟΝΟΓΛΟΥ: Γιατί; Δεν υπήρξε; Πρόεδρος της ΠΑΣΕΓΕΣ δεν ήταν; Υπάρχουν ιερείς και ο αρχιερέας. Αυτός ως πρόεδρος της ΠΑΣΕΓΕΣ ήταν αρχιερέας. Τι ήταν;
ΣΤΑΥΡΟΣ ΜΠΕΝΟΣ: Δε σας τιμούν αυτά. Για συνάδελφο τέτοια λόγια;
ΜΟΣΧΟΣ ΓΙΚΟΝΟΓΛΟΥ: Τι ήταν;
ΠΡΟΕΔΡΕΥΩΝ (Κωνσταντίνος Γείτονας): Κύριε Γικόνογλου, θα προχωρήσετε; ΜΟΣΧΟΣ ΓΙΚΟΝΟΓΛΟΥ: Βλέπω τι έχει τραβήξει ο τόπος μου, κύριε
συνάδελφε. Βλέπω τι τραβάει ο τόπος μου αυτήν τη στιγμή. 'Εχει εγκαταλειφθεί η Βέροια εξ υπαιτιότητάς του.
ΣΤΑΥΡΟΣ ΜΠΕΝΟΣ: Δεν επιτρέπονται τέτοιες φράσεις για το συνάδελφο.
ΜΟΣΧΟΣ ΓΙΚΟΝΟΓΛΟΥ: Γιατί συμπράξαν μ' αυτούς τους ανθρώπους.
Κύριε Πρόεδρε, εγώ θέλω να έρθει εδώ ο Ανωμερίτης και να μου
απαντήσει στα ερωτήματα...
ΠΡΟΕΔΡΕΥΩΝ (Κωνσταντίνος Γείτονας): Χρησιμοποιείστε και τη λέξη "κύριος" επιτέλους, κύριε Γικόνογλου!
ΜΟΣΧΟΣ ΓΙΚΟΝΟΓΛΟΥ: Δεν πήρα απάντηση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Υπάρχει ένας καθιερωμένος τρόπος έκφρασης παντού και στη Βουλή, όχι ο Ανωμερίτης, ο κ. Ανωμερίτης, είναι τόσο δύσκολο να το πείτε.
ΜΟΣΧΟΣ ΓΙΚΟΝΟΓΛΟΥ: Πού είναι ο Υπουργός; Γιατί δεν ήρθε; Γιατί δεν
τόλμησε να έρθει;
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, σας παρακαλώ.
ΜΟΣΧΟΣ ΓΙΚΟΝΟΓΛΟΥ: Γιατί δεν μπορούσε να μου δώσει απαντήσεις. Γιατί είναι εκτεθειμένος.
ΑΘΑΝΑΣΙΟΣ ΝΑΚΟΣ: Δεν είναι Θεός ο κ. Ανωμερίτης.
ΜΟΣΧΟΣ ΓΙΚΟΝΟΓΛΟΥ: Δεν υπήρξε πρόεδρος της ΠΑΣΕΓΕΣ ο Ανωμερίτης. ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, σας παρακαλώ, γιατί
δεν έχετε άλλο χρόνο.
ΜΟΣΧΟΣ ΓΙΚΟΝΟΓΛΟΥ: Δεν μπορούν να μου δώσουν απάντηση οι Υφυπουργοί
που ήρθαν εδώ. Αυτός που εξέδωσε την απόφαση, θέλω να έρθει να μου πει για ποιο λόγο την απέσυρε. Υπέκυψε στα διαπλεκόμενα; Για ποιο λόγο δεν ήρθε να μου δώσει απάντηση εδώ στη Βουλή;
Αυτός είναι ο λόγος ο δικός μου. Αυτό ζητώ εγώ, να μου πει γιατί πούλησε τους αγρότες. Μπορεί να έρθει να μου πει γιατί πούλησε τους αγρότες; Μου έστειλε εδώ τον κ. Αργύρη, ο οποίος συνέπραξε με τους βιομήχανους και με τους συνεταιριστές και πούλησαν τον αγρότη; 'Ηρθε να μου δώσει απαντήσεις ο κ. Αργύρης;
ΠΡΟΕΔΡΕΥΩΝ (Κωνσταντίνος Γείτονας): Ολοκληρώσατε, ευχαριστώ.
'Οσον αφορά τον Κανονισμό, η Κυβέρνηση νομίμως εκπροσωπείται διά του Υφυπουργού της. Επί της ουσίας θα σας απαντήσει ο κ. Αργύρης.
Ορίστε, κύριε Υφυπουργέ.
ΑΘΑΝΑΣΙΟΣ ΝΑΚΟΣ: Την άλλη Παρασκευή θα πείτε "ναι", κύριε Γικόνογλου. ΜΟΣΧΟΣ ΓΙΚΟΝΟΓΛΟΥ: Δε σου μοιάζω, γιατί δεν είμαι Νέα Δημοκρατία.
Αυτά τα κάνετε μόνο εσείς.
ΠΡΟΕΔΡΕΥΩΝ (Κωνσταντίνος Γείτονας): Επιτέλους, κύριε Γικόνογλου!
ΜΟΣΧΟΣ ΓΙΚΟΝΟΓΛΟΥ: Μα, με προκαλεί, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Νάκο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το χρόνο μου σας παρακαλώ,
κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υφυπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα μπορούσα να δικαιολογήσω την αγανάκτηση του κυρίου συναδέλφου, αν αυτά που έλεγε ήταν αλήθεια, αν πράγματι είχε γίνει μία σύμπραξη μεταξύ του Υπουργείου ή όποιων άλλων, για να καταστρατηγήσουν αποφάσεις και να πλήξουν τους αγρότες. 'Ομως, η φετινή συμφωνία, η διεπαγγελματική, για πρώτη φορά στην Ελλάδα και το τονίζω αυτό ...
ΜΟΣΧΟΣ ΓΙΚΟΝΟΓΛΟΥ: Είναι παράνομη, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Να μη γράφεται τίποτα απ'όσα λέει ο κ. Γικόνογλου στα Πρακτικά.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για πρώτη φορά στην Ελλάδα θα κάνουμε κάτι, που θα είναι ένα δόντι μπροστά και όχι ένα δόντι πίσω. Από φέτος, ο νέος κανονισμός μιλάει για το ότι η επιδότηση πηγαίνει στον παραγωγό. Αυτό τι σημαίνει; 'Οτι πρέπει να έχει ισχυρές ομάδες παραγωγών, να διαπραγματεύονται με τους μεταποιητές, για να μπορούν να κερδίζουν την αγορά. Και αυτό απέδειξε φέτος η συμφωνία, ότι πράγματι παίρνουμε χρήματα από την αγορά.
Θα πρέπει να τονίσω στον αγαπητό συνάδελφο, κ. Γικόνογλου, ότι αυτή η πολιτική της υπεράσπισης κατέστρεψε το ελληνικό ροδάκινο. Δηλαδή, αυτή η λογική της γεωργίας της ξάπλας, ότι όλα τα περιμένουμε, χωρίς να κάνουμε τίποτε, οδήγησε εκεί που οδήγησε το ελληνικό ροδάκινο. Και πάλι καλά που αυτήν τη στιγμή ξανανακτούμε τις αγορές και είμαστε πρώτοι στην παγκόσμια αγορά.
Το δεύτερο που θα 'θελα να τονίσω, είναι για την επίμαχη απόφαση,
η οποία υπογράφτηκε από τον Υπουργό Γεωργίας. Και εδώ θα ήθελα να δικαιολογήσω ότι δεν απέφυγε να απαντήσει στον κ. Γικόνογλου, αλλά είναι εδώ σήμερα η Υπουργός της Σουηδίας, γιατί αρχίζει η σουηδική προεδρία, τη φιλοξένησε και φεύγει αυτήν τη στιγμή και για το Συμβούλιο Υπουργών Αλιείας. 'Αρα, λοιπόν, απαντώ στο γιατί απουσιάζει σήμερα από εδώ ο Υπουργός.
Η υπουργική απόφαση η οποία υπογράφτηκε, υπογράφτηκε πριν από τη διεπαγγελματική συμφωνία. Προηγήθηκε, δηλαδή, η πρώτη υπουργική απόφαση
και έχουμε μετά τη διεπαγγελματική συμφωνία, την αλλαγή, η οποία δεν κάνει τίποτε παραπάνω, παρά μόνο να δηλώνει την ποσότητα, η οποία θα πάει για μεταποίηση και θα τύχει της επιδότησης. Επιπλέον, η οποιαδήποτε παρακράτηση θα γίνεται με απολύτως δικαιολογημένα στοιχεία, τα οποία θα κατατίθενται στη ΔΙΔΑΓΕΠ. Για πρώτη φορά γίνεται αυτό το πράγμα.
ΜΟΣΧΟΣ ΓΙΚΟΝΟΓΛΟΥ:...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για πρώτη φορά, λοιπόν, οι
παραγωγοί θα εισπράξουν...
ΜΟΣΧΟΣ ΓΙΚΟΝΟΓΛΟΥ:...
ΠΡΟΕΔΡΕΥΩΝ (Κωνσταντίνος Γείτονας): Νομίζω ότι υπερβαίνετε τα όρια,
κύριε Γικόνογλου. Σας προειδοποιώ...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για πρώτη φορά οι παραγωγοί στη συνολική ποσότητα που παρέδωσαν, θα εισπράξουν εβδομήντα έξι (76) δραχμές στο σύνολο της παραγωγής.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, σας παρακαλώ, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για την ποσότητα η οποία πηγαίνει στην κοινοτική επιδότηση, όση πάει στην κοινοτική επιδότηση ... 
ΜΟΣΧΟΣ ΓΙΚΟΝΟΓΛΟΥ:...
ΠΡΟΕΔΡΕΥΩΝ (Κωνσταντίνος Γείτονας): Είπα να μη γράφεται τίποτε από όσα λέει ο κ. Γικόνογλου. Καθήστε κάτω, σας παρακαλώ, κύριε Γικόνογλου. Δεν έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): ...ο παραγωγός θα εισπράξει τις ενενήντα έξι χιλιάδες (96.000) δραχμές.
Και αρχίζουν από σήμερα οι πληρωμές, όπως έχουν αρχίσει οι πληρωμές
και από ορισμένες εταιρείες.
ΜΟΣΧΟΣ ΓΙΚΟΝΟΓΛΟΥ:...
ΠΡΟΕΔΡΕΥΩΝ (Κωνσταντίνος Γείτονας): Είπα να μη γράφεται τίποτα από
όσα λέει ο κ. Γικόνογλου.
ΜΟΣΧΟΣ ΓΙΚΟΝΟΓΛΟΥ:...
ΠΡΟΕΔΡΕΥΩΝ (Κωνσταντίνος Γείτονας): Καθήστε κάτω, κύριε Γικόνογλου. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Οι κραυγές σας είναι για την
οθόνη στη Βέροια. Καλά κραυγάζετε γιατί έχετε στήσει οθόνη.
ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, σας παρακαλώ.
Τελειώσατε.
Δεύτερη είναι η με αριθμό 412/11-12-2000 επίκαιρη ερώτηση της
Βουλευτού της Νέας Δημοκρατίας και Δ'Αντιπροέδρου της Βουλής κ.'Αννας Ψαρούδα-Μπενάκη προς τον Υπουργό Εθνικής Παιδείας και Θρησκευμάτων, σχετικώς με δημοσιεύματα του Τύπου, αναφερόμενα στο κόστος που επιβαρύνει τις οικογένειες για είσοδο των παιδιών σε Ανώτατα Εκπαιδευτικά Ιδρύματα, λόγω της προσφυγής στην παραπαιδεία κλπ.
ΜΟΣΧΟΣ ΓΙΚΟΝΟΓΛΟΥ:...
ΠΡΟΕΔΡΕΥΩΝ (Κωνσταντίνος Γείτονας): Επιτέλους, κύριε Γικόνογλου, σεβασθείτε το Προεδρείο και την Αίθουσα. Υπάρχει Κανονισμός με τον οποίο λειτουργούμε και αφήστε τώρα τις εφημερίδες.
Η επίκαιρη ερώτηση της κυρίας συναδέλφου έχει ως εξής:
"'Ερευνα του Πανεπιστημίου Ιωαννίνων που δημοσιεύθηκε σε πρωινή
εφημερίδα (ΤΟ ΒΗΜΑ 4/12/2000) αποκαλύπτει ότι η ελληνική οικογένεια προκειμένου να εξασφαλίσει την είσοδο των παιδιών της σε Α.Ε.Ι. ή Τ.Ε.Ι., δαπανά κατά μέσο όρο για το κάθε παιδί 73.000 μηνιαίως σε φροντιστήρια και 96.000 σε ιδιαίτερα. 'Αλλες έρευνες αναβιβάζουν την οικογενειακή δαπάνη σε 1.500.000 δρχ. το χρόνο.
Η κακοδαιμονία οφείλεται κυρίως στο δυσβάσταχτο βάρος των 14
εξεταζομένων μαθημάτων και στο συνυπολογισμό του προφορικού βαθμού για τα οποία ο Υπουργός Παιδείας, μόλις ανέλαβε, υποσχέθηκε άμεση μείωση, συνιστώντας επί τούτο και ειδική βαρύγδουπη επιτροπή για τη μεταρρύθμιση της μεταρρύθμισης. Στην προχθεσινή (4/12/2000) ωστόσο συνέντευξή του, δεν είπε ούτε λέξη για το τι θα γίνει τον προσεχή Ιούνιο, με αποτέλεσμα να συνεχίζεται η ανασφάλεια και η προσφυγή στην παραπαιδεία.
Ερωτάται ο Υπουργός:
1. Πότε θα ανακοινώσει τις αποφάσεις του ΥΠΕΠΘ για τα παραπάνω
θέματα;
2. Εάν λειτουργεί η συσταθείσα επιτροπή για την αντιμεταρρύθμιση και πότε θα τελειώσει το έργο της;".
Ο Υφυπουργός Εθνικής Παιδείας και Θρησκευμάτων κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Κατ' αρχήν, θα ήθελα να θυμίσω στην κ. Μπενάκη ότι οι αλλαγές που
έγιναν τα τελευταία τρία χρόνια σε ό,τι αφορά τη λειτουργία του λυκείου, τη δημιουργία του ενιαίου λυκείου και τον τρόπο πρόσβασης στην τριτοβάθμια εκπαίδευση, είχαν ως στόχο ένα ενιαίο λύκειο που θα διασφαλίζει τη γενική παιδεία, θα διευρύνει την πολύπλευρη μόρφωση των παιδιών και θα ενισχύει την κριτική και συνθετική ικανότητα των μαθητών. 
Πράγματι, χάρη σ'αυτές τις αλλαγές υπήρξε μια σημαντικότατη
αναβάθμιση της λειτουργίας του λυκείου, γιατί είναι γνωστό ότι με το παλαιό σύστημα των γενικών εξετάσεων, τα παιδιά δεν έδιδαν ιδιαίτερη σημασία στις τελευταίες τάξεις του λυκείου, αφού προετοιμάζονταν μόνο -και μάλιστα εκτός σχολείου κυρίως- για τις εξετάσεις στα τέσσερα μαθήματα των γενικών εξετάσεων.
Μετά την ολοκληρωμένη εφαρμογή αυτού του νέου συστήματος, φέτος τον
Ιούνιο, κάναμε μια αξιολόγηση. Γίναμε δέκτες εκατοντάδων προτάσεων, παρατηρήσεων, κυρίως από τη μαχόμενη εκπαίδευση -δηλαδή από εκπαιδευτικούς της μαχόμενης εκπαίδευσης- αλλά και από ειδικούς παιδαγωγούς, ειδικούς επιστήμονες και από γονείς.
Με βάση τις διαπιστώσεις που έγιναν, προχωρήσαμε σε βελτιωτικές ρυθμίσεις, με στόχο να διευρύνουμε τη διδακτική και μαθησιακή διαδικασία στη διάρκεια των τετραμήνων μέσα στο σχολείο, να αυξήσουμε τα περιθώρια πρωτοβουλίας και αυτενέργειας των εκπαιδευτικών και των μαθητών και να μειώσουμε τον εξεταστικό φόρτο, τόσο στη διάρκεια της χρονιάς, όσο και στις τελικές εξετάσεις. Γι'αυτό, και αντί των δεκατεσσάρων μαθημάτων που εξετάζοντο πανελλαδικώς με βάση τις αλλαγές που είχαν αποφασιστεί πριν από τρία χρόνια, τώρα οι εξετάσεις θα γίνονται σε εννέα μαθήματα σε ό,τι αφορά την πρόσβαση στην τριτοβάθμια εκπαίδευση, ενώ τα άλλα μαθήματα θα εξετάζονται ενδοσχολικώς.
Kαι βέβαια η επίδοση και σ' αυτά τα μαθήματα θα συνυπολογίζεται για
την απόκτηση, το βαθμό, δηλαδή, με τον οποίο αποκτούν τα παιδιά το απολυτήριο του λυκείου. 'Ετσι έγινε και μια σημαντική αποδέσμευση ανάμεσα στο απολυτήριο του λυκείου και στον τρόπο πρόσβασης στις τριτοβάθμιες σχολές. Βέβαια το φαινόμενο της παραπαιδείας είναι γνωστό, είναι μια πραγματικότητα. Και θα έλεγα ότι οφείλεται και στις υπάρχουσες
υστερήσεις του εκπαιδευτικού μας συστήματος. Οφείλεται επίσης στον ανταγωνισμό που επικρατεί για την εισαγωγή στην τριτοβάθμια εκπαίδευση, οφείλεται και στην επιθυμία των Ελλήνων γονέων να προσφέρουν στα παιδιά τους ό,τι θα μπορούσαν περισσότερο, ό,τι καλύτερο μπορούν να προσφέρουν για το μέλλον τους και είναι θεμιτό να το κάνουν αυτό. Και βέβαια ως Κυβέρνηση δεν είμαστε θεατής και αυτού του φαινομένου. Η συνεχής αναβάθμιση της λειτουργίας της δευτεροβάθμιας εκπαίδευσης και ιδιαίτερα του λυκείου από τη μια πλευρά, η διεύρυνση της προσφοράς της τριτοβάθμιας εκπαίδευσης που έγινε τα τελευταία χρόνια, στόχο έχουν να είναι και αυτό επιτυγχάνεται, ο αριθμός των προσφερομένων θέσεων για πανεπιστήμια και ΤΕΙ ίσος με τον αριθμό αυτών που θα αποφοιτούν από τη δευτεροβάθμια εκπαίδευση. Και πλησιάζουμε σ' αυτόν το στόχο. Είναι μια σειρά από μέτρα που θα μειώνουν, βαθμιαία, τη σημασία της εξωσχολικής βοήθειας ή της παραπαιδείας.
Και εκτός όλων των άλλων θα ήθελα, καταλήγοντας, επίσης να υπενθυμίσω ότι ένα πάρα πολύ σημαντικό μέτρο, που λάβαμε, είναι η εφαρμογή των προγραμμάτων πρόσθετης διδακτικής στήριξης για τους μαθητές των λυκείων όλης της χώρας, με αποτέλεσμα αυτή η πρόσθετη διδακτική στήριξη να δίνει τη δυνατότητα της κάλυψης τυχόν υστερήσεων, επαναλαμβάνω, του εκπαιδευτικού συστήματος. Και η πρόσθετη διδακτική βοήθεια υποβοηθάει κυρίως τα παιδιά εκείνα που έχουν ανάγκες και δεν χρειάζεται βέβαια να προσφύγουν σε φροντιστήρια και άρα δεν χρειάζεται να υπάρχει επιβάρυνση του οικογενειακού προϋπολογισμού. Πρόσθετη διδακτική στήριξη είναι αυτός ο θεσμός που εφαρμόζεται τα απογεύματα στα σχολεία.
ΑΝΝΑ ΜΠΕΝΑΚΗ ΨΑΡΟΥΔΑ (Δ' Αντιπρόεδρος της Βουλής): Η ενισχυτική...
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): 'Αλλο είναι η ενισχυτική. Ηταν παλαιότερα πρόγραμμα που εφαρμοζόταν στα σχολεία. Η πρόσθετη διδακτική στήριξη προσφέρεται στους μαθητές των λυκείων και των ΤΕΕ.
ΠΡΟΕΔΡΕΥΩΝ (Κωνσταντίνος Γείτονας): Η Αντιπρόεδρος της Βουλής κ.
Μπενάκη-Ψαρούδα έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Λυπάμαι πολύ αλλά ο κύριος Υπουργός δεν μου απήντησε.
Πρώτον, αφού υπερασπίστηκε βέβαια τη μεταρρύθμιση, δεν μου απήντησε στο ερώτημα τι έκανε και τι πρόκειται να κάνει αυτή η βαρύγδουπη επιτροπή που συνεστήθη για να κάνει τις βελτιώσεις, δηλαδή, για μας την αντιμεταρρύθμιση. 'Ηταν το έργο της τα δεκατέσσσερα μαθήματα να γίνουν εννέα; Συνεχίζει να μελετάει και πότε εν πάση περιπτώσει θα μας πει το Υπουργείο, τι πρόκειται να κάνει για περαιτέρω βελτιώσεις αυτής της ολέθριας μεταρρύθμισης. Ανοικτό επομένως μένει το κύριο ερώτημα για το οποίο ερωτώ και δεν είπατε λέξη, κύριε Υφυπουργέ: τι θα γίνει με τον υπολογισμό του προφορικού βαθμού για την εισαγωγή στα πανεπιστήμια και στα ΤΕΙ; Χαλάει ο κόσμος. Δημοσιεύματα επί δημοσιευμάτων και ο ίδιος ο αντιπρόσωπος του Παιδαγωγικού Ινστιτούτου ο κ. Σπυρέλης λέει καθαρά και ξάστερα ότι απεδείχθη ότι δεν χρησιμοποιήθηκε όπως έπρεπε να χρησιμοποιηθεί ο προφορικός βαθμός, δηλαδή έγινε ανεπίτρεπτη πριμοδότηση από τους καθηγητές, από επιλήσμονες βεβαίως των καθηκόντων τους καθηγητές, υπέρ μαθητών για να συνυπολογιστεί αυτό το 50% στη βαθμολογία. 
Ο Υπουργός δεν είπε λέξη στη συνέντευξή του, την οποία μνημονεύω. Θα
απαντήσει τι θα γίνει με τον προφορικό βαθμό για να μην τρέχουν σωρηδόν οι μαθητές και οι γονείς στα φροντιστήρια; Και επειδή μίλησε για πρόσθετη διδασκαλία, οφείλω να πω ότι πρόκειται για μετονομασμένη την ενισχυτική διδασκαλία. Και εδώ υπάρχει ένα συνταρακτικό πόρισμα του ευρωπαϊκού επιχειρησιακού ομίλου, που είναι σύμβουλος αξιολόγησης του Υπουργείου Παιδείας, ο οποίος όμιλος στο πόρισμα του δίνει συντριπτικά στοιχεία για την αποτυχία της ενισχυτικής διδασκαλίας. Ούτε λίγο ούτε πολύ, το 42% των μαθητών της Β' λυκείου που έκαναν μαθήματα ενισχυτικής διδασκαλίας δεν πέρασαν στα πανεπιστήμια παρά τη γενική πτώση, τη δραματική πτώση του επιπέδου.
Μπορείτε, κύριε Υπουργέ, να προσπαθείτε να εξωραϊσετε και να
στηρίξετε την προηγούμενη μεταρρύθμιση για να μη σας κατηγορούμε ότι ο ένας Υπουργός αλλάζει αυτά που έκανε ο προηγούμενος. Αλλά εδώ ξοδεύονται εκατομμύρια στην παραπαιδεία, δεν μπορεί να τα μασάει ο κύριος Υπουργός και να λέει, "ναι με τον προφορικό θα δούμε τι θα κάνουμε".
Πότε θα το δείτε; Είμαστε Δεκέμβριο και οι εξετάσεις είναι Ιούνιο. Πάρτε, λοιπόν, γρήγορα τις αποφάσεις σας και ό,τι είναι να κάνετε
κάντε το τώρα, ώστε και εμείς να το κρίνουμε, αλλά και οι γονείς και οι μαθητές να ξέρουν τι θα κάνουν.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εθνικής Παιδείας και
Θρησκευμάτων κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων):
Κατ' αρχήν, κυρία συνάδελφε, δεν υπάρχει καμιά επιτροπή, η οποία θα μεταρρυθμίζει τις μεταρρυθμίσεις και τις αλλαγές. Δεν έχουμε συστήσει
ποτέ επιτροπή αντιμεταρρυθμίσεων στο Υπουργείο Παιδείας. Εγώ απέφυγα να απαντήσω στη γραπτή σας ερώτηση, γιατί αυτό που λέτε είναι εντελώς ανυπόστατο.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Δεν υπάρχει
επιτροπή;
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Επιτροπή που θα μεταρρυθμίζει την αντιμεταρρύθμιση; 'Οχι, κυρία Μπενάκη. Δεν υπάρχει καμία τέτοια επιτροπή.
Στο Υπουργείο Παιδείας λειτουργούν πάντα επιτροπές εργασίες, ομάδες
δουλειάς, υπάρχουν συνεργάτες και υπάρχουν υπηρεσίες.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Δεν υπάρχει
επιτροπή για τη μεταρρύθμιση, για τις βελτιωτικές αλλαγές;
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων):
Πάντα στο Υπουργείο Παιδείας γνωρίζετε ότι γίνεται μία δουλειά για βελτιώσεις. Βελτιώσεις της υφιστάμενης νομοθεσίας, βελτιώσεις των λειτουργιών κλπ. Δεν υπάρχει επιτροπή έτσι όπως την εννοείτε. Γι'αυτό σας λέγω ότι μάλλον έχετε λάθος πληροφόρηση.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Συνεστήθη τέτοια
επιτροπή.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων):
'Οσον αφορά την πρόσθετη διδακτική στήριξη θα σας αναφέρω μόνο ένα στοιχείο, γιατί και εδώ βιαζόμαστε να βγάλουμε συμπεράσματα, βιαστήκατε
να βγάλετε συμπεράσματα ότι απέτυχε το μέτρο πρόσθετης διδακτικής στήριξης.
Κατά την περισινή σχολική χρονιά 1999-2000, σαράντα πέντε χιλιάδες
εκατόν εξήντα έξι μαθητές παρηκολούθησαν την πρόσθετη διδακτική στήριξη. ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Να μας πείτε όμως
τι πέτυχαν.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Αυτό σημαίνει ότι πραγματικά τα παιδιά έχουν εμπιστοσύνη προς το θεσμό αυτό και μάλιστα φέτος, για να βελτιώσουμε τη λειτουργία του, προχωρήσαμε σε ορισμένες αποφάσεις, όπως ότι έχουν τη δυνατότητα όχι μόνο σε μαθήματα γενικής παιδείας, αλλά και σε μαθήματα κατεύθυνσης να παρακολουθήσουν πρόσθετη διδακτική στήριξη. Επίσης οι καθηγητές που διδάσκουν στην πρόσθετη διδακτική στήριξη, επιλέγονται από την επιτροπή παρακολούθησης του κάθε σχολείου και στην επιτροπή αυτή συμμετέχουν και εκπρόσωποι των γονέων και των μαθητών, έτσι ώστε να οργανώνεται καλύτερα η πρόσθετη διδακτική στήριξη.
Ούτε είναι απόδειξη αυτό, που είπατε, ότι ένα ποσοστό των παιδιών που παρηκολούθησαν την πρόσθετη διδακτική στήριξη δεν είχαν τις καλύτερες των επιδόσεων στο τέλος και δεν εισήχθησαν στα πανεπιστήμια. Δεν σημαίνει επίσης, ότι και όλα τα παιδιά που προσφεύγουν σε εξωσχολική βοήθεια, 
δηλαδή σε φροντιστήρια, ότι επιτυγχάνουν στις τριτοβάθμιες σχολές. Επομένως, αυτό το επιχείρημα δεν είναι ισχυρό. Μάλιστα αυτά τα είπαμε,
όταν ανακοινώσαμε τις βελτιωτικές αλλαγές στις αρχές του Σεπτέμβρη. Τότε ανακοινώσαμε όλες τις βελτιωτικές αλλαγές. Δεν θα υπάρξουν και άλλες
αλλαγές στο εξεταστικό σύστημα.
Σ' ό,τι αφορά τον προφορικό βαθμό, επαναλαμβάνουμε ότι η θέση μας
είναι πάγια. 'Οτι, δηλαδή, δεν θα προχωρήσουμε στην αναίρεση του
προφορικού βαθμού, της προφορικής επίδοσης των μαθητών, διότι τότε αναιρείται ο ίδιος ο ρόλος και η λειτουργία του σχολείου. 'Οχι μόνο των εκπαιδευτικών, αλλά συνολικά του σχολείου.
Σαφώς υπάρχει ένας προβληματισμός ως προς τις δυνατότητες που πρέπει
να εξασφαλίσουμε, για να μην παρουσιάζονται φαινόμενα έστω και ολίγα,
έστω κα μεμονωμένα αν θέλετε, λιγότερα ή περισσότερα εν πάση περιπτώσει, φαινόμενα κατάχρησης του προφορικού βαθμού από πλευράς των εκπαιδευτικών. Αυτός είναι ο προβληματισμός για να εξασφαλίσουμε τις ασφαλιστικές
εκείνες δικλείδες που θα αποκλείουν τέτοια φαινόμενα.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 411/11.12.2000 επίκαιρη ερώτηση του Βουλευτή του Κ.Κ.Ε. κ. Ιωάννη Πατάκη προς τους Υπουργούς Υγείας και Πρόνοιας, Οικονομικών, σχετικώς με τις προθέσεις του Υπουργείου να εγκρίνει τη λειτουργία τμήματος
ακτινοθεραπείας στο Νοσοκομείο της Λάρισας.
Λόγω κωλύματος του κυρίου Υπουργού δεν θα συζητηθεί η ερώτηση και
συνεπώς διαγράφεται.
Τέταρτη είναι η με αριθμό 410/11.12.2000 επίκαιρη ερώτηση της
Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με την καθυστέρηση χωροθέτησης και αδειοδότησης μονάδων οστρακοκαλλιέργειας στο Θερμαϊκό Κόλπο κλπ.
Η επίκαιρη ερώτηση της κ. Ξηροτύρη-Αικατερινάρη σε περίληψη έχει ως
εξής:
"Από τις αρχές της δεκαετίας του 1980 άρχισε η μυδοκαλλιέργεια στη
θαλάσσια περιοχή της Χαλάστρας, Κυμίνων και Μαλγάρων. Σταδιακά
χορηγήθηκαν αρκετές άδειες μυδοκαλλιέργειας (περίπου 23 για πλωτές και 50 για πασσαλωτές). Εδώ και είκοσι χρόνια καμιά ενέργεια δεν έχει γίνει για
τη χωροθέτηση και την περιβαλλοντική ένταξη των μονάδων αυτών, με αποτέλεσμα την ανεξέλεγκτη επέκταση των μυδοκαλλιεργειών, για τις οποίες όμως η Διεύθυνση Αλιείας εξέδιδε βεβαιώσεις για την έκδοση εγγράφων καταγραφής. Το χρονίζον αυτό θέμα παραπέμφθηκε στη διαδικασία σύνταξης διαχειριστικής μελέτης, η οποία μόλις το Σεπτέμβριο 1999 ανατέθηκε στο ΕΚΘΕ, με άγνωστο το πότε θα καταστεί δυνατό να ολοκληρωθεί.
Πρόσφατα έχουν επιβληθεί πρόστιμα εκατοντάδων εκατομμυρίων στους μυδοπαραγωγούς, τα οποία βεβαιώθηκαν στην αρμόδια Δ.Ο.Υ.. Η Νομαρχία ζήτησε την απομάκρυνση ως 30/11/2000 όλων των αυθαίρετων εγκαταστάσεων και επεκτάσεων στον κόλπο, το πρόβλημα όμως της νομιμοποίησης φιλοδοξεί να λύσει μετά την ολοκλήρωση της διαχειριστικής μελέτης. Οι μυδοπαραγωγοί που έχουν ως μοναδικό πόρο ζωής τις μυδοκαλλιέργειες ζητούν την αναστολή
των προστίμων, την ανανέωση-χορήγηση των διακοσίων αδειών και η τύχη των υφιστάμενων χωρίς άδεια πλωτών μυδοτροφείων να αποφασιστεί μετά την ολοκλήρωση της μελέτης του ΕΚΘΕ.
Ερωτάται ο κύριος Υπουργός:
1. Για να μη βρεθούν σε αδιέξοδο εκατοντάδες μυδοκαλλιεργητές προτίθεται να συμβάλει στην αναστολή της απόφασης της Νομαρχιακής Αυτοδιοίκησης για απομάκρυνση όλων των πλωτών μυδοκαλλιεργητών μέχρι να αποφανθεί για τη χωροθέτησή τους η σχετική μελέτη του ΕΚΘΕ;
2. Θα ανασταλούν τα υπέρογκα πρόστιμα που τους έχουν επιβληθεί;"
Ο Υφυπουργός Γεωργίας κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Το Υπουργείο Γεωργίας έχει απαντήσει κι άλλες φορές σε ανάλογες ερωτήσεις και παρακολουθεί με ιδιαίτερο ενδιαφέρον, θα έλεγα, και με αγωνία την εξέλιξη της συγκεκριμένης υπόθεσης, στην οποία αναφέρεται η ερώτηση.
Δεν είναι μία εύκολη απόφαση και το ξέρετε πολύ καλά, κυρία
συνάδελφε, γιατί έχει δημιουργηθεί ένα έντονο πρόβλημα με την πάροδο των τελευταίων ουσιαστικά χρόνων και με τις παράνομες εγκαταστάσεις που διαρκώς πολλαπλασιάζονται παρά τις ομόφωνες αποφάσεις που έχει πάρει κατά καιρούς η Νομαρχιακή Αυτοδιοίκηση.
Γίνεται μία προσπάθεια να αντιμετωπισθεί το πρόβλημα και θα είχε ενδιαφέρον να βλέπαμε και τις προτάσεις των κομμάτων πάνω σ' αυτό. 'Οχι τις προτάσεις που θα αντιμετώπιζαν ευκαιριακά το πρόβλημα, αλλά που θα
το αντιμετώπιζαν μακροπρόθεσμα. Το λέω αυτό γιατί με βάση τις παράνομες αυτές εγκαταστάσεις έχουν αρχίσει να εμφανίζονται ήδη σοβαρά περιβαλλοντικά προβλήματα που έχουν σχέση και με τις ίδιες τις μυδοκαλλιέργειες.
Παρουσιάστηκαν δυσμενή βιολογικά φαινόμενα, παρουσιάστηκαν μικροβιακά φορτία, όπως επίσης και βιοτοξίνες εξαιτίας αυτών των παράνομων εγκαταστάσεων, υπάρχουν σοβαρές παρενέργειες στις νόμιμες εγκαταστάσεις. 'Ολες οι προσπάθειες διευθέτησης του θέματος που έγιναν και από τη Νομαρχιακή Αυτοδιοίκηση και από το ΥΠΕΧΩΔΕ παλαιότερα προσκρούουν σε μια διαρκώς αυξανόμενη παράνομη εγκατάσταση παραγωγών. 
Το Υπουργείο Γεωργίας θέλει να αντιμετωπίσει με ευαισθησία το θέμα. 
Και αυτή είναι η προσπάθειά μας. Για να αντιμετωπισθεί όμως το πρόβλημα
πρέπει, όπως πολύ σωστά κι εσείς αναφέρατε, να ολοκληρωθεί η μελέτη που εκπονείται από το Εθνικό Κέντρο Θαλασσίων Ερευνών. Είναι μία μελέτη, η οποία ανατέθηκε το 1999 και θα ολοκληρωθεί το Μάρτιο του 2001.
Με βάση αυτήν τη μελέτη θα υπάρξει και η διευθέτηση και ελπίζουμε η αντιμετώπιση του προβλήματος. Γνωρίζετε πολύ καλά ότι είναι ένα θέμα με το οποίο ασχολείται η Νομαρχιακή Αυτοδιοίκηση, είναι αρμοδιότητα της Νομαρχιακής Αυτοδιοίκησης. Το Υπουργείο Γεωργίας θα συμβάλει θετικά όσο είναι δυνατόν στις προσπάθειές της για την αντιμετώπιση ενός οξυμένου προβλήματος που έχει σχέση και με τους ίδιους τους παραγωγούς, έχει σχέση όμως και με την υγεία των καταναλωτών. Και θα πρέπει να συνυπολογίσουμε και τα δύο.
'Εγινε κάποια συνάντηση στις 11 Δεκεμβρίου στη Νομαρχία Θεσσαλονίκης και υπάρχει μία προσπάθεια να αντιμετωπισθεί βραχυπρόθεσμα το θέμα, να υπάρξουν κάποιες παρατάσεις για τις νέες αυτοψίες. Εμείς θα προσπαθήσουμε να βοηθήσουμε όσο είναι δυνατόν σ' αυτήν την κατεύθυνση.
ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη-Αικατερινάρη έχει
το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Κύριε Υπουργέ, πραγματικά τα προβλήματα τώρα είναι συσσωρευμένα και
είναι οξύτατα. Αφορούν και στους ίδιους βέβαια τους παραγωγούς, τους μυδοκαλλιεργητές, αφορούν και σ'ένα σημαντικό κομμάτι της οικονομίας της περιοχής, τουλάχιστον της δυτικής Θεσσαλονίκης, η οποία έχει πολλά προβλήματα και στον αγροτικό τομέα και προβλήματα ανεργίας. Είναι οξύτατα τα προβλήματα αυτά και από την καλλιέργεια των ρυζιών κλπ. Τα γνωρίζετε τα προβλήματα αυτά στην περιοχή. Από την άλλη πλευρά είναι μία καλλιέργεια, η οποία έχει σημαντικές εξαγωγές, άρα ενδιαφέρει και την οικονομία της χώρας.
Παράλληλα, όμως, θεωρώ ότι και αυτό θα πρέπει να το προσέχουμε. 
Είναι μία ευαίσθητη παραγωγή, είναι μία ευαίσθητη διαχείριση. Θα πρέπει τα ίδια τα μύδια να είναι καθαρά γιατί είναι ευπαθή και η υγεία των πολιτών παίζει πολύ μεγάλο ρόλο. Από την άλλη πλευρά, ο κόλπος της
Θεσσαλονίκης έχει ένα σωρό άλλες επιβαρύνσεις και δεν μπορεί να έχει και μία τέτοια επιβάρυνση.
Εγώ βλέποντας όμως και ακούγοντας τους μυδοκαλλιεργητές ξέρω ότι έχουν συναισθανθεί όλο αυτό το πρόβλημα. Δηλαδή από τη μια μεριά θέλουν να στηρίξουν τη δική τους δουλειά, θέλουν να στηρίξουν τις εξαγωγές και από την άλλη δεν θέλουν να επιφέρουν επιβαρύνσεις στο περιβάλλον και στην υγεία των πολιτών.
Οι μολύνσεις στο παρελθόν δεν οφείλονται κύρια στις δικές τους καλλιέργειες, αλλά στις διάφορες βαρύτατες επιπτώσεις που έχει ο κόλπος της Θεσσαλονίκης από την αλόγιστη χρήση φυτοφαρμάκων, από τα απόβλητα και διάφορα άλλα που θίγουν και αυτές τις καλλιέργειες.
(Στο σημείο αυτό κτυπάει το κουδούνι λήξεως του χρόνου ομιλίας της
κυρίας Βουλευτού)
'Οσον αφορά τώρα στο ότι το πρόβλημα είναι πολύπλοκο και θέλει μία
λύση που να συμβάλουμε όλοι, εμείς λέμε ότι θα πρέπει τελικά να ελεγχθούν και τα όργανα της Αυτοδιοίκησης, αλλά και οι υπηρεσίες γιατί επί είκοσι χρόνια σταδιακά δεν επιλύουν το θέμα. Διότι όταν δίνει κανείς συνειδητά μία άδεια και όχι απλώς ευκαιριακά λύνει τις κρίσεις που παρουσιάζονται κάθε φορά, αυτήν την άδεια την οποία τη δίνει συνειδητά, την εντάσσει
σε κάποιο σχεδιασμό, έχει υπόψη του τις περιβαλλοντικές επιπτώσεις και βέβαια την εντάσσει και σε ένα σύστημα ελέγχου που αυτό το θέλουν οι μυδοκαλλιεργητές και δεν πάνε να το αποφύγουν.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ολοκληρώστε.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα ήθελα, λοιπόν, αυτήν την περίοδο
να τους στηρίξετε, γιατί περνούν όντως μια κρίση. Τους έχουν δοθεί υπέρογκα πρόστιμα και θα πρέπει να δούμε πώς θα ακυρωθούν για να ανακουφισθούν. Και δεν θα πρέπει σε καμία περίπτωση να καθυστερήσει άλλο αυτή η μελέτη του ΕΚΘΕ ούτως ώστε επιτέλους να υπάρξει αυτό το διαχειριστικό σχέδιο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): 'Οπως είπα και προηγουμένως περιμένουμε τη συγκεκριμένη έκθεση, ελπίζοντας ότι θα αντιμετωπισθεί το πρόβλημα.
Για να δούμε τη διάσταση του προβλήματος μπορώ να αναφέρω κάποια
στοιχεία.
Οι αυθαίρετες μονάδες που λειτουργούν στη Θεσσαλονίκη είναι διακόσιες ογδόντα δύο. Οι νόμιμες είναι τριάντα επτά. Στο σύνολο, Θεσσαλονίκης, Ημαθίας, Πιερίας, οι τριακόσιες εβδομήντα είναι αυθαίρετες και οι εκατόν 
τριάντα επτά νόμιμες. Αυτό δημιουργεί ένα πρόβλημα πρόσθετης επιβάρυνσης. Δημιουργεί και ένα κοινωνικό πρόβλημα.
Λέτε ότι καθυστέρησαν πολύ οι αρμόδιες υπηρεσίες της Νομαρχιακής
Αυτοδιοίκησης να αντιμετωπίσουν το θέμα. Δεν είναι έτσι ακριβώς. Η προσπάθεια αντιμετώπισης άρχισε στις 14.2.1991 με απόφαση του Υπουργείου Μακεδονίας και Θράκης. 'Εγιναν προσπάθειες να εγκριθούν προεδρικά διατάγματα μέσω του Υ.ΠΕ.ΧΩ.Δ.Ε. το 1992.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Αυτή η προσπάθεια συνεχίστηκε το 1993. Στις 10.1.1995 ξανά το Υ.ΠΕ.ΧΩ.Δ.Ε. συζητάει για το προεδρικό διάταγμα και αρνείται κάποιους περιβαλλοντικούς όρους που δεν τηρούνταν και έπρεπε να τηρηθούν.

Μπορώ να αναφέρω πολλά τέτοια στοιχεία που δείχνουν ότι υπάρχει μία πίεση των παραγωγών, μία πίεση των υπηρεσιών για να καταστρατηγηθούν κάποιες αποφάσεις που ενισχύουν ή είναι περιβαλλοντικά μέτρα οι ίδιες ή ενισχύουν περιβαλλοντικά μέτρα τα οποία παίρνονται. Αυτές οι αποφάσεις δεν τηρούνται και η παρανομία συνεχίζεται. Υπάρχουν ομόφωνες αποφάσεις της Νομαρχιακής Αυτοδιοίκησης που λένε ότι πρέπει να αντιμετωπισθεί το πρόβλημα και να αποσυρθούν παραγωγοί που έχουν εγκατασταθεί παράνομα ξεκινώντας από τα είκοσι μέτρα την καλλιέργεια στους πασάλους και φθάνοντας τα έξι μέτρα. Υπάρχει μία διαρκής διελκυστίνδα,
πίεση εκατέρωθεν με αποτέλεσμα να οξύνεται διαρκώς το πρόβλημα και να φθάνει στα σημερινά επίπεδα.
Συμφωνούμε απολύτως ότι θα πρέπει να αντιμετωπισθεί το πρόβλημα και μάλιστα άμεσα. Δεν μπορεί να αντιμετωπισθεί παρά μόνο στηριγμένο στα επιστημονικά δεδομένα που θα μας δώσει η έκθεση.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε σας παρακαλώ, κύριε Υφυπουργέ.

ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μέχρι τότε, μέχρι το Μάρτιο δηλαδή του 2001, γίνεται προσπάθεια και από το Υπουργείο Γεωργίας να ενισχύσει όπως είπα τις κινήσεις της Νομαρχιακής Αυτοδιοίκησης και να συνεργαστεί και με τα συναρμόδια Υπουργεία, όπως το Υπουργείο Εμπορικής Ναυτιλίας.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου
κύκλου:
Πρώτη είναι η με αριθμό 422/11.12.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Βασιλακάκη προς τον Υπουργό Εξωτερικών, σχετικώς με την έξαρση της ναζιστικής βίας στη Γερμανία, τις ενέργειες του Υπουργείου για την προστασία των Ελλήνων μεταναστών κλπ.
Η επίκαιρη ερώτηση του κ. Βασιλακάκη έχει ως εξής:
"Προ δύο εβδομάδων βρέθηκα στη Γερμανία για θέματα του Απόδημου Ελληνισμού. Πληροφορήθηκα ότι στην κωμόπολη Σιόντορφ, εικοσιπέντε χιλιόμετρα από τη Στουτγάρδη, ομάδα νεοναζιστών ξυλοκόπησαν άγρια έναν 'Ελληνα πολίτη. Με μια ομάδα συμπατριωτών μας τον επισκέφθηκα και ο ίδιος μου διηγήθηκε τον βάναυσο τρόπο επίθεσης των νεοναζί την 1:00 της 11-11-00.
Χωρίς να προκαλέσει κανέναν, προσπαθώντας να τους αποφύγει, του
επιτέθηκαν πισώπλατα, με γροθιές και κλωτσιές σε όλο του το σώμα βρίζοντας και κραυγάζοντας: "Γουρούνια ξένοι έξω από τη Γερμανία", "η Γερμανία στους Γερμανούς".
Με σχετική αδιαφορία της αστυνομίας και ύστερα από πίεση και ανάδειξη του θέματος από τις τοπικές Δημοκρατικές δυνάμεις των συμπατριωτών μας, πληροφορήθηκα τη σύλληψη οκτώ μελών του NPD.
Η ανωνυμία του παθόντος κρατήθηκε για λόγους προστασίας του ιδίου από παραπέρα επιθέσεις των νεοναζιστών.
Επισυνάπτω και κείμενα διαμαρτυρίας και προβολή του θέματος στον
τοπικό Τύπο της περιοχής Στουτγάρδης.
Ερωτάται ο κύριος Υπουργός:
Με ποιο τρόπο θα παρέμβει ώστε να απαιτήσει από την κυβέρνηση της
Ομοσπονδιακής Δημοκρατίας της Γερμανίας την προστασία των Ελλήνων πολιτών.
Θα αναζητήσει τρόπους ώστε το θέμα της έξαρσης του φασισμού γενικότερα, να συζητηθεί σε επίπεδο Ευρωπαϊκής 'Ενωσης και να παρθούν οι δέουσες αποφάσεις".
Ο Υφυπουργός Εξωτερικών κ. Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, κατανοώ το ενδιαφέρον και την ευαισθησία του κυρίου συναδέλφου. Πράγματι, μας θλίβει το γεγονός, που ευτυχώς όμως, ήταν ένα μεμονωμένο γεγονός βίας το οποίο εκδηλώθηκε από μια μικρή ομάδα Νεοναζί στη Στουτγκάρδη της Γερμανίας εναντίον ενός 'Ελληνα, μονίμου κατοίκου της Γερμανίας.
Αγαπητέ συνάδελφε, τέτοια φαινόμενα επιθέσεων, ιδιαιτέρως εναντίον Ελλήνων στη Γερμανία είναι σπανιότατα. Θέλω δε να σας διαβεβαιώσω ότι ο Ελληνισμός ο οποίος αριθμεί περί τις τετρακόσιες χιλιάδες σ'αυτήν τη χώρα, διαβιοί εκεί με απόλυτη ασφάλεια και παραμένει ενταγμένος ομαλά στην ευρύτερη κοινωνία της Γερμανίας, στην οποία άλλωστε, ήδη, και μέσω του ευρωπαϊκού θεσμικού πλαισίου αλλά και μέσω της εσωτερικής νομοθεσίας της Γερμανίας, έχει αποκτήσει πάρα πολλά δικαιώματα. Συμμετέχει ο ελληνικός πληθυσμός της Γερμανίας, μέσω των ευρωπαϊκών διαδικασιών, των συμφωνημένων σε όλα τα ευρωπαϊκά κράτη, στις εκλογές της Τοπικής Αυτοδιοίκησης. 'Εχουμε εκλέξει εκεί περισσότερους από εβδομήντα 'Ελληνες εκπροσώπους στην Τοπική Αυτοδιοίκηση της Γερμανίας.
Πάρα πολλές φορές βλέπουμε την Ομοσπονδιακή κυβέρνηση της Γερμανίας, τις περιφερειακές και τοπικές αρχές, να συμμετέχουν με προγράμματα για την εκμάθηση της ελληνικής γλώσσας στο ευρύτερο πρόγραμμα σπουδών. Για παράδειγμα η Βαυαρία καταβάλει το 80% των δαπανών για την εκπαίδευση των Ελληνοπαίδων εκεί.
Είναι σαφές ότι δεν μπορεί κανείς μέσα απ'αυτά τα μεμονωμένα,
σπανιότατα περιστατικά να συνάγει οποιαδήποτε συμπεράσματα με βάση τα οποία θα έπρεπε να έχουμε μια ανησυχία για την παρουσία των Ελλήνων εκεί και την ασφάλειά τους.
Θα συμφωνήσω στο ότι το γενικότερο φαινόμενο του φασισμού, παρά τις προσπάθειες των ευρωπαϊκών κρατών, παρουσιάζει μια έξαρση όχι μόνο στη
Γερμανία, αλλά σχεδόν σε όλα τα ευρωπαϊκά κράτη ή σε αρκετά τουλάχιστον. Η ελληνική Κυβέρνηση, έχοντας γνώση αυτού του φαινομένου, έχει λάβει πρωτοβουλίες και ασφαλώς με τη σύμφωνη γνώμη όλων των ευρωπαϊκών κρατών αντιμετωπίζεται αυτό το φαινόμενο, στη βάση ότι πρέπει να ληφθούν όλα τα μέτρα για την άμεση ενεργοποίηση του υφισταμένου θεσμικού πλαισίου των κρατών για την καταδίκη παρόμοιων φαινομένων. Πρέπει, επίσης, να γίνουν παρεμβάσεις στον τομέα ενημέρωσης για την ευαισθητοποίηση της κοινής γνώμης, για να αποδοκιμάζονται παρόμοιες συμπεριφορές και σε περίπτωση που σημειώνονται τέτοια γεγονότα, να υπάρχει άμεση παρέμβαση των κρατικών αρχών που οδηγεί παραδειγματική τιμωρία των δραστών.
Απ' ό,τι έχουμε πληροφορηθεί, έχουν γίνει συλλήψεις και πιστεύουμε
ότι η δικαιοσύνη της Γερμανίας θα αποδώσει ασφαλώς αυτά που ορίζει η εσωτερική νομοθεσία και αυτά τα οποία οφείλουν να λάβουν ως παραδειγματική τιμωρία οι δράστες.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. Τα
υπόλοιπα στη δευτερολογία σας.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τελειώνω, κύριε Πρόεδρε, λέγοντας ότι η γερμανική κυβέρνηση καταβάλει συνολικές προσπάθειες για την καταπολέμηση των ακροδεξιών νεοναζιστικών στοιχείων, με σημαντικότερη εκδήλωση την πιθανώς προετοιμαζόμενη εισήγηση προς το συνταγματικό δικαστήριο της χώρας, για την απαγόρευση λειτουργίας του ακροδεξιού κόμματος NPD, μέλη του οποίου ήταν οι δράστες της επίθεσης αυτής. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Βασιλακάκης έχει το λόγο. ΒΑΣΙΛΕΙΟΣ ΒΑΣΙΛΑΚΑΚΗΣ: Κύριε Υπουργέ, επέμενα εδώ και τρεις εβδομάδες
να έρθει το θέμα στη Βουλή, θεωρώντας ότι πρέπει να το αντιμετωπίσουμε από τη γενικότερη πλευρά του και όχι σαν μεμονωμένο περιστατικό. Αυτό εξάλλου μου ζήτησε και ο συμπατριώτης μας, του οποίου το όνομα μπορώ να σας το κάνω γνωστό έξω από τη διαδικασία αυτή, επειδή ο ίδιος ζήτησε την ανωνυμία του, φοβούμενος παραπέρα ξυλοδαρμούς ή ζημιές που θα μπορούσε να πάθει από αυτούς τους ανθρώπους.
Δεν είναι μεμονωμένο περιστατικό. Θέλω να σας κάνω γνωστό ότι
υπάρχουν πάρα πολλά περιστατικά που συμβαίνουν στη Γερμανία και δεν έχουν να κάνουν μόνο με 'Ελληνες πολίτες, αλλά και με άλλους πολίτες, οι οποίοι ζουν στη Γερμανία.
Ακόμα θέλω να σας πω ότι το προξενείο ήταν ανύπαρκτο σχεδόν, απ' ό,τι μου είπαν οι εκεί συμπατριώτες μας. Το πρόβλημα αναδείχθηκε από τις τοπικές εκεί δυνάμεις της κοινωνίας των δικών μας συμπατριωτών με κινητοποιήσεις που έφεραν το θέμα στο Δημοτικό Συμβούλιο.
Η Γερμανία προσπαθεί να θέσει εκτός νόμου το NPD, αλλά το ότι στη Γερμανία υπάρχει έξαρση του νεοναζιστικού κινήματος, αυτό είναι ένα στοιχείο το οποίο δεν μπορεί κανείς να το αμφισβητήσει.
Θα ήθελα εδώ να τονίσω ότι ο τρόπος με τον οποίο επιτέθηκαν στο
συμπατριώτη μας ήταν τρομερά χαρακτηριστικός. Την ίδια μέρα πολλές ομάδες κτύπησαν σε πολλά σημεία της γύρω περιοχής, γιατί σε ένα διπλανό χωριό είχαν ένα συνέδριο όπου συμμετείχαν χίλιοι οκτακόσιοι νεοναζί. Από εκεί ξαμολύθηκαν και αδιάκριτα όποιον συναντούσαν μετά τα μεσάνυχτα της 11ης Νοεμβρίου τον χτύπαγαν αλύπητα προς κάθε κατεύθυνση.
Ενδεχόμενα η Γερμανία μπορεί να παρουσιάζεται επίσημα ως κράτος που θέλει να θέσει στο περιθώριο το NPD, αλλά ο συμπατριώτης μας και οι άλλοι 'Ελληνες στη Γερμανία μου έλεγαν ότι η αστυνομία έκανε τα αδύνατα δυνατά να συγκαλύψει το περιστατικό. Εάν τελικά δεν κινητοποιούνταν οι δικές μας δυνάμεις το περιστατικό είχαν πρόθεση να το κουκουλώσουν, να μην έρθει καθόλου στην επιφάνεια. 'Οταν η Αστυνομία έφθασε μετά την καταγγελία του γεγονότος, παρευρίσκονταν εκεί τρεις από τους δράστες. 'Ηταν με τις στολές τους, με τα σήματά τους, προκλητικοί, με κουρεμένα κεφάλια. Κάποιος έπαιρνε από το κινητό τηλέφωνο και έδινε εντολή λέγοντας: "Εδώ υπάρχει υλικό, ξαναγυρίστε να χτυπήσουμε". Ενώ τον υποδείκνυαν στους αστυνομικούς, οι αστυνομικοί έκαναν κάθε τι άλλο από το να τους λένε: "Σας παρακαλώ φύγετε από εδώ, δεν υπάρχει λόγος". Γίνονται, δηλαδή, πράξεις οι οποίες αποδεικνύουν ότι μέσα στην αστυνομία ή και σε άλλους φορείς το φαινόμενο του ναζισμού υποθάλπεται και καλλιεργείται.
Θα ζητούσα -και οι συμπατριώτες μας στη Γερμανία το λένε- εάν θα μπορούσε να πάει το θέμα σε επίπεδο Ευρωπαϊκής 'Ενωσης και να συζητηθεί
γενικότερα το φαινόμενο του νεοφασισμού. Αυτό είναι το ζητούμενο. ΠΡΟΕΔΡΕΥΩΝ (Κωνσταντίνος Γείτονας): Ο κ. Νιώτης έχει το λόγο. ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε συνάδελφε, δεν θα
συμφωνήσω μαζί σας ότι οι γερμανικές αρχές, γενικώς, επιχειρούν να συγκαλύπτουν αυτά τα φαινόμενα.
Σας είπα ότι η αύξηση του φαινομένου της ξενοφοβίας, του ρατσισμού και των εκδηλώσεων φασιστικής νοοτροπίας είναι ένα περιθωριακό, αλλά πάντως ανησυχητικό φαινόμενο ως προς την τάση ταυτίσεώς του και επανεμφάνισης ορισμένων τέτοιων στοιχείων, τα οποία είναι σαφές ότι η ίδια η δημοκρατική νοοτροπία των γερμανικών αρχών και όλων των ευρωπαϊκών κρατών τα θέτει στο περιθώριο της ευρωπαϊκής νοοτροπίας. Αδίστακτα και στη Γερμανία όσοι εμφανίζονται με τέτοιες ιδεολογίες και τέτοιες συμπεριφορές συλλαμβάνονται και τιμωρούνται, όπως έγινε και σ' αυτήν την περίπτωση.
Δεν θα πρέπει, λοιπόν, να συνάγουμε τέτοια συμπεράσματα. Συμφωνώ μαζί σας ότι οφείλουμε μέσα στο ευρωπαϊκό περιβάλλον, μαζί με τις άλλες χώρες, να αναπτύξουμε πρωτοβουλίες οι οποίες θα ευαισθητοποιούν ευρύτερα την ευρωπαϊκή κοινή γνώμη και θα θέτουν στο περιθώριο αυτά τα φαινόμενα. Πάντως, η Γερμανία ιδιαιτέρως όσον αφορά τη στάση της προς τους μετανάστες, έχει πολύ προχωρημένες θέσεις. Εκτός των όσων προηγουμένων σας ανέφερα για την εκλογή δημοτικών συμβούλων κλπ. ήδη η Κυβέρνηση του κ. Σρέντερ έχει εφαρμόσει πολιτική ενσωμάτωσης με την χορήγηση γερμανικής ιθαγένειας στους τέως μετανάστες.
Υπάρχει λοιπόν, μια σαφής πολιτική βούληση, υπάρχει συνεργασία και ένα ευρύτερο ευρωπαϊκό ζήτημα για το οποίο συμφωνούμε ότι πρέπει να ευρισκόμεθα σε εγρήγορση, ώστε εντός των ευρωπαϊκών θεσμών να θέτουμε αυτά τα ζητήματα.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 415/11-12-2000 επίκαιρη ερώτηση του Βουλευτή της Νέας Δημοκρατίας, κ. Αθανασίου Νάκου προς τον Υπουργό Ανάπτυξης σχετικώς με τις καταγγελίες κατά του Διοικητή της Ελληνικής Τράπεζας Βιομηχανικής Αναπτύξεως (ΕΤΒΑ) σε σχέση με την "Ανώνυμη Ελληνική Εταιρεία Χάλυβος (ΑΕΕΧ)" κλπ.
Η επίκαιρη ερώτηση του κ. Νάκου έχει ως εξής:
"Παρά τις κατά καιρούς γενόμενες καταγγελίες για την πολιτεία του Διοικητή της Ελληνικής Τράπεζας Βιομηχανικής Αναπτύξεως (ΕΤΒΑ), κ. Κασμά, σε σχέση με την "Ανώνυμη Ελληνική Εταιρεία Χάλυβος" (ΑΕΕΧ), τη οποίας η ΕΤΒΑ είναι μεγαλομέτοχος, ο δε Διοικητής κ. Κασμάς, πρόεδρος του Δ.Σ. της εταιρείας, ουδείς κυβερνητικός παράγοντας ενδιαφέρθηκε. 'Ετσι η ίδια τακτική συνεχίζεται. Η οικογένεια Riva, μαζί με τον κ. Κασμά, προχωρούν ακάθεκτοι στη διάλυση της ΑΕΕΧ.
Για την απόδειξη των ισχυρισμών μου αναφέρω τις παρακάτω τέσσερις
περιπτώσεις ενεργειών της Διοίκησης:
1. Απάτη σε βάρος της ΑΕΕΧ και του δημοσίου, από την πώληση Scrap
στην ιταλική εταιρεία σε εξευτελιστικές τιμές.
2. Εισαγωγή άνευ δασμών θερμών coils από τρίτες χώρες, προς επανεξαγωγή και διάθεση αυτών στην ελληνική αγορά και σε ευρωπαϊκές χώρες.
3. Αγορά από την ΑΕΕΧ θερμών coils από την εταιρεία Riva σε πολύ
υψηλότερες τιμές από εκείνες της αγοράς και από τις τιμές που η Riva-ilva πουλάει σε άλλους.
4. Πώληση άχρηστων ή παλαιών ή αναχρονιστικών εξοπλισμών από τη Riva στην ΑΕΕΧ σε ιδιαίτερα υψηλές τιμές.
'Ολα αυτά και πολλά άλλα γίνονται με την πλήρη κάλυψη του Διοικητή,
κ. Κασμά.
Ερωτάται ο κύριος Υπουργός:
1. Γιατί κωφεύει στις κατά καιρούς καταγγελίες; 'Εκανε έρευνα για το βάσιμο ή μη των καταγγελιών και αν, ναι, σε τι συμπέρασμα κατέληξε;
2. Τι προτίθεται να πράξει, ώστε ο Διοικητής της ΕΤΒΑ, ο διορισμένος από την Κυβέρνηση, να πάψει να ευνοεί συμφέροντα που έρχονται σε αντίθεση με εκείνα των μετόχων της ΕΤΒΑ και του ελληνικού λαού, που σε τελική ανάλυση είναι ο ιδιοκτήτης της τράπεζας;"
O Yφυπουργός Ανάπτυξης κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Yφυπουργός Ανάπτυξης): Αγαπητέ συνάδελφε, ασφαλώς δεν υπάρχει πρόθεση κάλυψης ενεργειών ιδιωτών ούτε κώφευση σε καταγγελίες, όπως θα γνωρίζετε, διότι η υπόθεση είναι παλιά. Πάντως δεν πρέπει να ξεχνάτε ορισμένα πράγματα που πιστεύω ότι τα γνωρίζετε αλλά
πρέπει να τεθούν προς ενημέρωση της Βουλής.
Η Ανώνυμη Ελληνική Εταιρεία Χάλυβος ουσιαστικά ανήκει στην οικογένεια Ρίβα, γιατί έχει ως μετόχους την εταιρεία Ρίβα με 51,8%, την ΕΤΒΑ με ποσοστό 30%, την ιαπωνική ΤΟΤΣΟΥ με ποσοστό 14% και την ΕΤΕΒΑ με ποσοστό 2,5%.
Ο διοικητής της ΕΤΒΑ, κ. Κασμάς, είναι πρόεδρος του διοικητικού συμβουλίου της εταιρείας με αρμοδιότητα όσον αφορά το μάνατζμεντ της επιχείρησης.
Οι αρμοδιότητες αυτές έχουν εκχωρηθεί στο σύνολό τους, όπως παρέχεται η δυνατότητα από το καταστατικό της εταιρείας, στην πλειοψηφία της εταιρείας. Είναι ο όμιλος Ρίβα και ασκείται σήμερα από το διευθύνοντα σύμβουλο κ. Ντανιέλ Ρίβα. Τα μέλη του διοικητικού συμβουλίου είναι εννέα, εκ των οποίων τα πέντε ανήκουν στον όμιλο Ρίβα.
Καταγγελία όπως προείπα έχει ξαναγίνει και από εσάς στο παρελθόν και η ΕΤΒΑ απάντησε και προς το Υπουργείο Ανάπτυξης αλλά και με τις παρακάτω ενέργειες: Ο διοικητής της ΕΤΒΑ που είναι και πρόεδρος του Δ.Σ. της Ανώνυμης Ελληνικής Εταιρείας Χάλυβα ζήτησε και πέτυχε από το Δ.Σ. της εταιρείας τη διενέργεια εκτάκτου ελέγχου επί των εγερθέντων θεμάτων των καταγγελιών υπερτιμολογήσεων και υποτιμολογήσεων από ανεξάρτητο ελεγκτικό οίκο διεθνούς κύρους και εμπειρίας.
Πράγματι, το Δ.Σ. αποφάσισε μετά από εισήγηση του προέδρου και ανέθεσε στην ΕΤΒΑ Bank να επιλέξει τον αντίστοιχο οίκο. Στις 13 Ιουλίου 1999 ο Διοικητής της ΕΤΒΑ και πρόεδρος κ. Κασμάς με επιστολή του προς τον κ. Ρίβα του ανακοίνωσε την επιλογή αυτού του οίκου που είναι η KBMG Marwick Κυριακού και ζητεί αν έχουν γίνει υπερτιμολογήσεις πρώτων υλών ή και υποτιμολογήσεις ετοίμων προϊόντων και αν παλιές εγκαταστάσεις πωλούνται ως scrap και σε ποιες τιμές.
Μετά από αυτή την επιστολή η εταιρεία Κυριακού γνώρισε την επιλογή
και τη σύμβαση στις 20 Σεπτεμβρίου 1999. 'Εγινε δηλαδή η σύμβαση. Η παραπάνω ελεγκτική εταιρεία υπέβαλε το σχετικό πόρισμα στην ΕΤΒΑ, εδώ
και λίγες μέρες στις 10 Νοεμβρίου και ο Διοικητής της ΕΤΒΑ απέστειλε την 1η Δεκεμβρίου επείγουσα επιστολή στον εκπρόσωπο κ. Ρίβα, ζητώντας έκτακτη και ειδική συνεδρίαση του Δ.Σ. στις 4 και 5 Δεκεμβρίου. Ο κ. Ρίβα ζήτησε να γίνει στις 19 Ιανουαρίου και έτσι τότε θα γίνει η παρουσίαση αυτών των ερευνών του διεθνούς ελεγκτικού οίκου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Νάκος έχει το λόγο.
ΑΘΑΝΑΣΙΟΣ ΝΑΚΟΣ: Πρώτα απ' όλα θέλω να διευκρινίσω ότι νομιμοποιούμε να κάνω αυτή την ερώτηση παρ' ότι δεν είμαι Βουλευτής Θεσσαλονίκης, γιατί ως Πρόεδρος της ΟΚΕ Βιομηχανίας είχα μια σειρά ενεργειών προς άρση οποιασδήποτε περεξήγησης, θεωρώντας ότι έχω τη συνέχεια της υπόθεσης μου και δόθηκαν τα αποκαλυπτικά στοιχεία.
Πάντως εκείνο που με παραξενεύει, κύριε Υπουργέ, είναι πως η εταιρεία αυτή που ήθελε να κάνει τον έλεγχο τον διαχειριστικό έκανε πάνω από ένα χρόνο να βρει στοιχεία που θα σας τα δώσω και θα τα καταθέσω για να δείτε το βάσιμο των καταγγελιών μας.
(Στο σημείο αυτό ο Βουλευτής κ. Αθανάσιος Νάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν το αποκρύψαμε. ΑΘΑΝΑΣΙΟΣ ΝΑΚΟΣ: Προφανώς δεν θα ερχόμουν εδώ χωρίς να έχω
συντριπτικά στοιχεία. Θα σας δώσω λοιπόν τιμολόγια που λένε ότι με δεκατρείς χιλιάδες δραχμές πωλείται το scrap, ενώ τριάντα χιλιάδες δραχμές κάνει να το πάρει κανείς από το εργοστάσιο και να το φορτώσει, καθώς και για την πώληση άχρηστων ή παλαιών ή αναχρονιστικών εξοπλισμών. Τα ίδια μηχανήματα τα πούλησαν και τα ξαναπήραν σε διπλάσια τιμή.
Εκείνο που έχει σημασία, κύριε Υπουργέ, είναι ότι η ΕΤΒΑ έχει πρόεδρο του Δ.Σ., τον κ. Κασμά, ο οποίος δεν ξέρω τι δουλειά κάνει. Αυτά που ξέρει όλος ο κόσμος και έχουν καταγγελθεί, δεν τα οσμίζεται ούτε ανησυχεί; Προστατεύει τα συμφέροντα των μετόχων που είναι ο ελληνικός λαός;
Καταγγέλλουν οι εργαζόμενοι ότι με αυτή την τακτική απαξιώνεται καθημερινά η βιομηχανία και θα βρεθούν στο δρόμο. Υπάρχουν αυτές οι καταγγελίες εδώ και τρία χρόνια και ο κ. Κασμάς απλώς προεδρεύει μας λένε, γιατί δεν έχει ευθύνη στη διαχείριση. Δεν έχει άλλη δουλειά να κάνει και έγινε απλός πρόεδρος του Δ.Σ.; Πώς προστατεύει τα συμφέροντα

της τράπεζας, που σεις τον ορίσατε ή τα συμφέροντα των μετόχων που είναι ο ελληνικός λαός και πώς προστατεύει την επιβίωση της βιομηχανίας που δίνει δουλειά σε εξακόσια άτομα στη Θεσσαλονίκη;
Σε αυτά τα ερωτηματικά πρέπει να απαντήσει ο κ. Κασμάς.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλαφάτης έχει το λόγο. ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Νάκο, δεν
αμφισβήτησε κανείς την καλή σας πρόθεση, την οποία δέχομαι και το 
ενδιαφέρον σας για την επιχείρηση αυτή, έχει φανεί. Αυτό είναι γεγονός. Αλλά δεν μπορεί και σεις να αμφισβητείτε από τη δική σας πλευρά τις

ενέργειες που έχει κάνει το ελληνικό δημόσιο και ο κ. Κασμάς ακριβώς για όλα αυτά που καταγγέλλετε.
Δείξαμε ιδιαίτερη ευαισθησία στις καταγγελίες σας που έγιναν εδώ και ενάμισι-δύο χρόνια στην ελληνική Βουλή και γι'αυτό προχωρήσαμε με δική μας πρωτοβουλία στο να ορίσουμε διεθνή οίκο για να κάνει τους διαχειριστικούς ελέγχους που εσείς ζητήσατε. Τα συμπεράσματα δε, όπως σας είπα, θα συζητηθούν στις 19 Ιανουαρίου του 2001.
'Οπως γνωρίζετε επίσης, η Ελληνική Εταιρεία Χάλυβος δεν είναι μια
μικρή εταιρεία που μπορεί μέσα σ'ένα μήνα να τελειώσει ένας διαχειριστικός έλεγχος. Γι'αυτόν ακριβώς το λόγο, μέσα σε μερικούς μήνες κατέληξε ο ελεγκτικός οίκος στα συμπεράσματά του, τα οποία όπως σας είπα, θα συζητηθούν.
Επίσης, αντί να δώσετε έστω συγχαρητήρια ή να πείτε, καλώς πράξατε, ερχόσαστε εδώ ουσιαστικά και επαναλαμβάνετε τα επιχειρήματα που αναφέρατε εδώ και δύο χρόνια ότι κωφεύει η πολιτεία, ότι ο κ. Κασμάς δεν προστατεύει, ενώ σας είπα στην πρωτολογία μου και το γνωρίζετε, γιατί έχετε ακριβώς τους ελέγχους, ότι εμείς με δική μας πρωτοβουλία προχωρήσαμε ακριβώς στην επιλογή αυτού του διεθνούς οίκου τον οποίον επέλεξε η ΕΤΒΑ.
Επίσης, μια και αναφέρουμε τον κ. Κασμά, θα ήθελα να σας πω ότι ο
κ. Κασμάς είναι ένας εξαιρετικός δημόσιος λειτουργός, έχει επιτύχει πάρα πολλά και κυρίως σημαντικά πράγματα στην εξυγίανση της ΕΤΒΑ. Ξέρετε ότι

ο δρόμος της ΕΤΒΑ-ΒΑΝΚ έχει αλλάξει εδώ και λίγα χρόνια. 'Εχει μπει σε σημαντική κερδοφορία και γι'αυτό παρουσιάζει και σημαντική επιτυχία στο ελληνικό χρηματιστήριο. Θα δείτε ότι και στην επόμενη φάση που θα προχωρήσουμε σε περαιτέρω μετοχοποίηση, η ΕΤΒΑ θα παρουσιάσει σημαντικό ενδιαφέρον. Επομένως μην αδικούμε ανθρώπους οι οποίοι έχουν και ευαισθησία, έχουν δείξει και πρωτοβουλίες και έχουν προσφέρει στο ελληνικό δημόσιο. Μακάρι το ελληνικό δημόσιο να είχε πολλούς σαν τον
κ. Κασμά.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια
διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Προώθηση της απασχόλησης και άλλες διατάξεις".
Εισερχόμαστε στη συζήτηση των τροπολογιών που έχουν απομείνει.
'Εχω την τιμή να ανακοινώσω στο Σώμα ότι "η Νέα Δημοκρατία ορίζει για τη συνεδρίαση της 13ης Δεκεμβρίου 2000 για τη συζήτηση των τροπολογιών του σχεδίου νόμου: "Προώθηση της απασχόλησης και άλλες διατάξεις", ως Κοινοβουλευτικό Εκπρόσωπο το Βουλευτή Α' Αθηνών κ. Γεώργιο Αλογοσκούφη". 
Επίσης, για τη σημερινή συζήτηση του σχεδίου νόμου αρμοδιότητας
Υπουργείου Εργασίας και Κοινωνικών Ασφαλίσεων: "Προώθηση της απασχόλησης και άλλες διατάξεις", το Κομμουνιστικό Κομμα Ελλάδος ορίζει ως ειδικό αγορητή το Βουλευτή κ.'Αγγελο Τζέκη".
'Εχουν απομείνει οι τρεις τροπολογίες. Με τη χρονολογική σειρά
κατάθεσης, είναι η υπ'αριθμ. 213/15 της 11/12/2000 με υπογραφή των Υπουργών κυρίων Παπαντωνίου, Βερελή και Γιαννίτση.
Είναι η 216/17 της 12/12/2000 των Υπουργών κυρίων Παπαντωνίου και Γιαννίτση και η 217/18 της 12/12/2000 με υπογραφή των Υπουργών κυρίων Παπαντωνίου και Γιαννίτση.
Επίσης, υπάρχουν τέσσερις εμπρόθεσμες τροπολογίες Βουλευτών και οκτώ εκπρόθεσμες, καθώς και το ακροτελεύτιο άρθρο.
Ξεκινάμε με τη συζήτηση των τροπολογιών των Υπουργών και θα τις συζητήσουμε με τη χρονολογική σειρά κατάθεσης, εκτός αν απ'την Κυβέρνηση
υπάρχει άλλη πρόταση. Ορίστε, κύριε Υφυπουργέ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Οι εμπρόθεσμες τροπολογίες έχουν συζητηθεί. Οι εκπρόθεσμες έχουν απορριφθεί όλες.
ΠΡΟΕΔΡΕΥΩΝ (Κωνσταντίνος Γείτονας): Αναφέρομαι, κύριε Υφυπουργέ, στις υπουργικές τροπολογίες. Και ερωτώ: η Κυβέρνηση θέλει αλλαγή της σειράς με βάσει σχετική παράγραφο του άρθρου 101 του Κανονισμού ή θα τις συζητήσουμε με τη σειρά κατάθεσης;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
'Οχι, δεν θέλουμε αλλαγή.
ΠΡΟΕΔΡΕΥΩΝ (Κωνσταντίνος Γείτονας): Θα τις συζητήσουμε λοιπόν με βάση τη χρονολογική σειρά κατάθεσης.
Πρώτη είναι η υπ'αριθμ. 213/15 τροπολογία της 11/12/2000 "Παράταση
προθεσμιών για τον ΟΑΣΚ και τα ΚΤΕΛ".
Επί της τροπολογίας το λόγο έχει ο κ. Τζέκης.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Πιστεύουμε ότι έχει σοβαρές ευθύνες η Κυβέρνηση και το συγκεκριμένο Υπουργείο, γιατί ζητάει αυτή την παράταση, ενώ υπήρχε χρόνος και να δοθεί στους φορείς, όπως δόθηκε, και να εξαντληθεί η συζήτηση μέσα στο 2000. 
Είναι γνωστή βέβαια η διαφορετική πολιτική του Κομμουνιστικού
Κόμματος για τις συγκοινωνίες γενικά, για τις αστικές και υπεραστικές, είτε αφορά τη θάλασσα, ξηρά και αέρα. Επειδή όμως υπάρχει ένα σοβαρό πρόβλημα, δεν θα είχαμε αντίρρηση να δοθεί αυτή η δίμηνη παράταση και βέβαια αναλυτικότερα θα τοποθετηθούμε στη συγκεκριμένη επικύρωση. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Αμπατζόγλου
για ένα λεπτό.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, και εμείς από την πλευρά μας θέλουμε να πούμε ότι παρουσιάζεται με αυτή τη μορφή ως αναγκαία η αποδοχή της παράτασης εφαρμογής. Η Κυβέρνηση ελέγχεται, διότι και πάλι στο "παρά πέντε" ζητάει παράταση.
Στα θετικά όμως του Υπουργείου ανήκει η πρόθεση την οποία εξεδήλωσε
ζητώντας τις απόψεις των Βουλευτών της περιοχής. Πιστεύουμε και αισιοδοξούμε ότι θα υπάρξει καλή θέληση να ενσωματώσει και να ενστερνιστεί στην τελική συμφωνία απόψεις που έχουν κατατεθεί, ώστε το καθεστώς που θα διέπει τον ΟΑΣΘ να είναι σύγχρονο, επίκαιρο και να μην είναι τριτοκοσμικό όπως στο παρελθόν. Εντέλει, αποδεχόμαστε την προτεινόμενη τροπολογία.
ΠΡΟΕΔΡΕΥΩΝ (Κωνσταντίνος Γείτονας): Η κ. Γιαννάκου-Κουτσίκου έχει το λόγο για ένα λεπτό.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, θέλουμε να επισημάνουμε και πάλι αυτό που γίνεται εκ συστήματος: Ζητήματα που γνωρίζουμε από πριν ότι θα εκπνεύσει η προθεσμία και ότι υπάρχει πρόβλημα, δεν είναι δυνατόν 
να έρχονται τελευταία στιγμή με τροπολογίες, ούτε καν μία εβδομάδα πριν. Δεν είναι σοβαρό! Ούτε είναι δυνατόν επί μονίμου βάσεως να υπάρχουν νομοθετικά κενά και να γίνονται συνεχώς συμπληρώσεις.
Παρά το γεγονός ότι η τροπολογία αυτή είναι κατά κάποιον τρόπο
διοικητικού χαρακτήρα και όχι τροπολογία η οποία αλλάζει κάποιο καθεστώς, θα πρέπει και το Προεδρείο να εκτιμήσει αυτά τα ζητήματα. Δεν μπορεί να συνεχίζεται αυτή η κατάσταση. Είναι ο Κανονισμός της Βουλής τριτοκοσμικός -λυπάμαι που το λέω αυτό- με ευθύνη όλων μας ίσως, δεν είναι δυνατόν όμως η εκμετάλλευση του Κανονισμού της Βουλής...
ΠΡΟΕΔΡΕΥΩΝ (Κωνσταντίνος Γείτονας): Βαρύς ο χαρακτηρισμός σας, κυρία
συνάδελφε.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Να πάρω πίσω τότε το "τριτοκοσμικός", κύριε Πρόεδρε, αλλά όλοι ξέρουμε ότι έτσι είναι. Δεν υπάρχει πουθενά σε άλλη χώρα της Ευρώπης τέτοιου είδους κανονισμός, που να μπορεί
οποιαδήποτε κυβέρνηση την τελευταία στιγμή να φέρνει ζητήματα που έπρεπε να έχουν τακτοποιηθεί προ πολλού. Πού έχουμε φτάσει; Δεν λειτουργεί
τίποτα στο δημόσιο; Αυτό είναι κυβερνητική ευθύνη, απολύτως.
ΠΡΟΕΔΡΕΥΩΝ (Κωνσταντίνος Γείτονας): Δεν έχει ζητήσει κάποιος άλλος
συνάδελφος το λόγο.
Κύριε Υπουργέ, θέλετε να πείτε κάτι;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Ναι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): 'Εχετε ένα λεπτό μόνο για να
προχωρήσουμε.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Κύριε Πρόεδρε, δεν νομίζω ότι τα πράγματα είναι όπως τα λένε οι συνάδελφοι. Είναι σαφές ότι διαμορφώνεται μία νέα οικονομική συμφωνία με τον Οργανισμό Αστικών Συγκοινωνιών Θεσσαλονίκης, η οποία θα αρχίσει από 01.01.2001. 'Οπως χαρακτηριστικά είπε και ο συνάδελφος, έχει ζητηθεί η γνώμη και των Βουλευτών αλλά και όλων των φορέων της περιοχής και αυτό είναι μία διαδικασία που χρειάζεται κάποιο χρόνο.
Πιστεύω ότι γίνεται μία καλή δουλειά, επιζητούμε συναίνεση από όλους και είναι σαφές ότι μία μικρή παράταση για δύο-τρεις μήνες, όπως προβλέπεται από τη σχετική τροπολογία, θα μας δώσει τη δυνατότητα να πετύχουμε μία νέα συμφωνία που να συναντά συναινέσεις και που να οδηγεί στη σωστή εξυπηρέτηση των πολιτών. Δεν καταλαβαίνω γιατί πρέπει να γίνεται και σε αυτό κριτική.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση επί της υπ' αριθμόν 213/15/11.12.2000 τροπολογίας για την παράταση των προθεσμιών για τον ΟΑΣΘ και τα ΚΤΕΛ.

Ερωτάται το Σώμα: Γίνεται δεκτή η υπ' αριθμόν 213/15/11.12.2000
τροπολογία ως έχει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η τροπολογία έγινε δεκτή ομοφώνως ως έχει και εντάσσεται ως ίδιον άρθρο στο νομοσχέδιο.
Κυρίες και κύριοι συνάδελφοι, υπάρχουν ακόμη η υπ' αριθμόν 216/17/12.12.2000 τροπολογία για τη ρύθμιση θεμάτων που αφορούν τη χρήση του ευρώ και υπ' αριθμόν 217/18/12.12.2000 τροπολογία που αφορά έκπτωση δαπάνης από το φορολογικό εισόδημα για την αγορά ημεδαπών αμοιβαίων κεφαλαίων, για τη φορολογική αναγνώριση ζημίας επιχειρήσεων που τηρούν βιβλία Γ' κατηγορίας από την πώληση μετοχών εισηγμένων στο Χρηματιστήριο Αξιών και μείωση συντελεστών φόρου που επιβάλλεται για τις πωλούμενες μετοχές τις εισηγμένες στο Χρηματιστήριο Αξιών Αθηνών. 
Θα τις συζητήσουμε με αυτή τη σειρά. Θέλετε να συζητήσουμε και τις
δύο τροπολογίες μαζί ή χωριστά;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χωριστά, κύριε Πρόεδρε.

ΠΡΟΕΔΡΕΥΩΝ (Κωνσταντίνος Γείτονας): Ωραία, χωριστά.
Εισερχόμαστε στη συζήτηση της τροπολογίας με γενικό αριθμό 216 και ειδικό 17 των Υπουργών Eθνικής Οικονομίας και Οικονομικών και Εργασίας και Κοινωνικών Ασφαλίσεων, που αφορά ρύθμιση θεμάτων που αφορούν τη χρήση του ευρώ.
Ο εισηγητής του ΠΑ.ΣΟ.Κ. έχει το λόγο.
ΙΩΑΝΝΗΣ ΚΟΥΡΑΚΗΣ: Δεν έχω να παρατηρήσω τίποτε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας; ΓΕΩΡΓΙΟΣ ΑΛΟΓΟΣΚΟΥΦΗΣ: Δεν θα μιλήσει ο εισηγητής μας. Συμφωνούμε,
κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Εντάξει.
Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Είναι γνωστό στη Βουλή ποια ήταν η θέση μας για την Οικονομική και Νομισματική 'Ενωση. Είχαμε διαφωνήσει πάνω σε βασικές θέσεις και των υπολοίπων κομμάτων, αλλά και στη συζήτηση που έγινε για το ευρώ και πάλι είχαμε καταψηφίσει με τη δική μας πολιτική σκέψη. Βέβαια, 
βλέπουμε σ' αυτήν εδώ την τροποποίηση ότι δίνονται ιδιαίτερα προνόμια στον Υπουργό να αποφασίζει κατά περίπτωση και όλες τις περιπτώσεις ο ίδιος. Και βέβαια υπάρχει ένα "γιατί". Γιατί αυτήν την πρόβλεψη δεν την έκανε

στο ν. 2842/2000 και την κάνει τώρα; Και είναι βέβαια βασικό στοιχείο της λειτουργίας της Κυβέρνησης ότι θέλει για όλα να αποφασίζει ο Υπουργός χωρίς να ενημερώνει τη Βουλή. Για οποιοδήποτε ζήτημα προκύψει στο μέλλον για το ευρώ και θα μπορεί ο ίδιος να αποφασίζει, χωρίς να ενημερώνει τη Βουλή. Γι' αυτό, σε σχέση και με τις προηγούμενες θέσεις του κόμματος, καταψηφίζουμε τη συγκεκριμένη τροπολογία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο, παρακαλώ.

ΠΡΟΕΔΡΕΥΩΝ (Κωνσταντίνος Γείτονας): Ευχαρίστως, κύριε Πρόεδρε.
Ορίστε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, πρέπει κανείς να παρατηρήσει ότι για την εφαρμογή του ευρώ έρχεται και ξανάρχεται η Κυβέρνηση με συμπληρωματικές προσθήκες νόμων. Αυτό μπορεί κανείς να το καταλάβει. Είναι μία καινούρια φάση στην οποία μπαίνουμε, δεν μπορούσαμε να είμαστε εξ υπαρχής απόλυτα έτοιμοι. 'Ηθελα μόνο να κάνω μία διευκρίνιση μάλλον, παρά ερώτηση.

Αναφέρεται ότι ειδική αργία ορίζεται η 2α Ιανουαρίου του 2001, ημέρα Τρίτη. 'Ολες οι ίδιες ημερομηνίες τα επόμενα έτη θα είναι αργίες; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μόνο του 2001. ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μόνο δηλαδή η ημέρα της έναρξης. Δηλαδή,
θέλουμε μία ημέρα παραπάνω. Να είναι σαφές ότι δεν προστίθεται μία μόνιμη αργία, αλλά είναι μία ειδική αργία.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μόνο για το 2001.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σε λιγότερο από μισό
λεπτό θα ήθελα να πω ότι με το ν. 2842 άρθρο 9 για τη λήψη μέτρων για την εφαρμογή του ευρώ σε εκτέλεση κανονισμών της Ευρωπαϊκής 'Ενωσης, προβλέφθηκαν διατάξεις οι οποίες ήταν σχετικές με τις συναλλαγές των συναλλασσομένων με τις τελωνειακές υπηρεσίες. Πιστεύω ότι χρειάζεται μια εξουσιοδότηση από την πλευρά της Βουλής στον Υπουργό Οικονομικών, για να λύνει τα τρέχοντα θέματα εφαρμογής της συγκεκριμένης διάταξης. Είναι μία κλασική διάταξη, περισσότερο διαδικαστική και λιγότερο ουσίας. Η ουσία είναι συγκεκριμένη. 'Εχουμε συζητήσει επανειλημμένως για το ευρώ, τις συνέπειες, τις δυσκολίες εφαρμογής και πιστεύω ότι πρέπει να γίνει δεκτή η πρώτη παράγραφος, όπως επίσης για την ομαλή μετάβαση και προσαρμογή όλων των μηχανισμών των χρηματοπιστωτικών και χρηματιστηριακών ιδρυμάτων, θα πρέπει να καθοριστεί η 2.1.2001 μόνο ως αργία-και επιμένω και είναι σωστή η παρατήρηση του αξιοτίμου κυρίου Προέδρου- προκειμένου να υπάρχει η προσαρμογή. Θα λειτουργούν τα συστήματα αυτά, αλλά θα λειτουργούν μόνο δοκιμαστικά και δεν θα έχουν συναλλαγές με το κοινό.
Πιστεύω ότι θα πρέπει να γίνει δεκτό το συγκεκριμένο άρθρο. ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση της
τροπολογίας με γενικό αριθμό 216 και ειδικό 17, ρύθμιση θεμάτων που αφορούν τη χρήση του ευρώ και προχωρούμε στην ψήφισή της.
Ερωτάται το Σώμα: Γίνεται δεκτή η τροπολογία με γενικό αριθμό 216 και ειδικό 17;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΑΓΓΕΛΟΣ ΤΖΕΚΗΣ: Κατά πλειοψηφία.
ΒΑΣΙΛΗΣ ΚΕΔΙΚΟΓΛΟΥ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η τροπολογία με γενικό
αριθμό 216 και ειδικό 17, "ρύθμιση θεμάτων που αφορούν τη χρήση του ευρώ", έγινε δεκτή κατά πλειοψηφία και εντάσσεται ως ίδιο άρθρο στο νομοσχέδιο.
Εισερχόμαστε στη συζήτηση της τροπολογίας με γενικό αριθμό 217 και
ειδικό 18 των Υπουργών Οικονομικών και Εργασίας και Κοινωνικών Ασφαλίσεων, που αφορά έκπτωση δαπάνης από το φορολογούμενο εισόδημα για την αγορά ημεδαπών αμοιβαίων κεφαλαίων για τη φορολογική αναγνώριση ζημίας επιχειρήσεων, που τηρούν βιβλία τρίτης κατηγορίας από την πώληση μετοχών εισηγμένων στο Χρηματιστήριο Αξιών Αθηνών και μείωση συντελεστών φόρου που επιβάλλεται για τις πωλούμενες μετοχές τις εισηγμένες στο Χρηματιστήριο Αξιών Αθηνών.
O εισηγητής του ΠΑ.ΣΟ.Κ. κ. Κουράκης έχει το λόγο.
ΙΩΑΝΝΗΣ ΚΟΥΡΑΚΗΣ: Συμφωνώ, κύριε Πρόεδρε.
ΑΓΓΕΛΟΣ ΤΖΕΚΗΣ: Να μας εξηγήσει, κύριε Πρόεδρε, γιατί γίνεται αυτή η αλλαγή. Πριν από επτά μήνες έφερε εδώ ...
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, δεν έχετε ακόμα το
λόγο. Ως εισηγητής μπορείτε να πάρετε το λόγο ...
ΑΓΓΕΛΟΣ ΤΖΕΚΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, ερχόμαστε και πάλι στη Βουλή για να δώσουμε νέα προνόμια μέσω του χρηματιστηρίου σε γνωστούς. Και βέβαια πιστεύουμε ότι είναι μία απροκάλυπτη ενίσχυση αυτή η τροπολογία του χρηματιστηριακού τζόγου.
Η Κυβέρνηση καταφεύγει για μία ακόμη φορά για να ικανοποιήσει τις απαιτήσεις των μεγαλομετόχων, των εισηγμένων εταιρειών και των διαφόρων θεσμικών επενδυτών με στόχον τη τόνωση της χρηματιστηριακής συναλλαγής, για να εξασφαλίσει με αυτόν τον τρόπο, όπως και η ίδια ισχυρίζεται, ένα πιο σταθερό χρηματιστηριακό περιβάλλον, που είναι απαραίτητο βέβαια αυτό το περιβάλλον για να διοχετεύει δωρεάν -χωρίς δηλαδή να απαιτούνται και οι ανάλογοι τόκοι- τεράστια ποσά στο κεφάλαιο.
Γνωρίζουμε όλοι ότι μέσα σε αυτή την Αίθουσα πριν από επτά μήνες
έγιναν τρεις συζητήσεις και είναι η τέταρτη τώρα με αυτή την τροπολογία,

που στην ουσία όμως είναι ένα ολόκληρο νομοσχέδιο. Γιατί; Διότι μέσα
απ' αυτή την τροπολογία προσφέρει νέες φοροαπαλλαγές, μείωση φόρων και κάνει, αν θέλετε, και λογιστικές τακτοποιήσεις γι' αυτούς που συνεχίζουν να εμπλέκονται στο Χρηματιστήριο Αθηνών.
Ταυτόχρονα θεσπίζονται και ιδιαίτερα κίνητρα έμμεσης ενίσχυσης των
Εταιρειών Αμοιβαίων Κεφαλαίων. Παρατηρούμε δηλαδή ότι η Κυβέρνηση
παρ' όλες τις θεσμικές αλλαγές που έχει κάνει κατά καιρούς και που εδώ μας έλεγε ότι μέσα από εκείνες τις θεσμικές αλλαγές το χρηματιστήριο θα τοκίζονταν -άρα δεν θα υπήρχε κερδοσκοπία, άρα θα υπήρχε η παραγωγική σχέση χρηματιστήριο - άντληση κεφαλαίων - επένδυση - χτύπημα της ανεργίας με τη δημιουργία των νέων θέσεων- βλέπουμε ότι για μία ακόμη φορά εκείνοι οι οποίοι χτυπιούνται μέσα από το χρηματιστήριο είναι οι μικροί επενδυτές, αυτοί που τη λαϊκή αποταμίευση την πήραν από τις τράπεζες. Βέβαια και το τραπεζικό σύστημα έχει τις δικές του ευθύνες γιατί η Κυβέρνηση μειώνει τα επιτόκια καταθέσεων, χωρίς να μειώνονται ανάλογα τα επιτόκια χορηγήσεων και έτσι, λοιπόν, αναγκάζεται ο μικρός επενδυτής να παίρνει -και τις πήρε βέβαια- τις καταθέσεις. Τεράστια ποσά αντλήθηκαν από τη λαϊκή αποταμίευση και διοχετεύθηκαν μέσω του χρηματιστηρίου στις τσέπες λίγων μεγάλων θεσμικών επενδυτών.
Πιστεύουμε ότι δίνεται ιδιαίτερη φορολογική απαλλαγή για το 25% του ποσού που καταβάλλεται για την αγορά ημεδαπών μετοχικών και αμοιβαίων κεφαλαίων. Το ποσό της έκπτωσης που αφαιρείται από το συνολικό εισόδημα του φορολογούμενου μπορεί να είναι μέχρι και ένα εκατομμύριο διακόσιες πενήντα χιλιάδες (1.250.000) δραχμές, δηλαδή αφορά την αγορά αμοιβαίων κεφαλαίων σε ποσά μέχρι πέντε εκατομμύρια.
Η βιασύνη αυτή του Υπουργείου Εθνικής Οικονομίας να συντάξει και να καταθέσει τη σχετική τροπολογία εκφράζεται και στη διφορούμενη διατύπωση της ρύθμισης. 'Ετσι, ενώ στο κείμενο σημειώνεται ότι η φοροαπαλλαγή δίνεται κατά το τρίτο έτος από την αγορά μεριδίων, απαιτείται τριετής κατακράτηση των μετόχων. Δηλαδή, είναι απαραίτητο για τρία χρόνια να μη δώσεις τις μετοχές σου. Το μέτρο στοχεύει να ενισχύσει τις εταιρείες αμοιβαίων κεφαλαίων μια και η εφαρμογή ισχύει από 1.1.2001, ένα στοιχείο δηλαδή που αποτρέπει τη ρευστοποίηση τέτοιων τίτλων.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, θέλω λίγο χρόνο ακόμα.
Δίνεται επίσης η δυνατότητα στους μεγαλοεπιχειρηματίες να μεταφέρουν ζημιές που είχαν το 2000 στον τομέα των χρηματιστηριακών τους συναλλαγών ή στην αποτίμηση των μετοχικών τους τίτλων στο τέλος του χρόνου και για τα επόμενα τέσσερα χρόνια. Η ζημιά, δηλαδή, θα μοιραστεί σε πέντε χρόνια, φέτος και στα επόμενα τέσσερα.
Είναι ένα μέτρο που, κατά τη δική μας γνώμη, είναι μία πολύ σημαντική πρόκληση, μια και αυτή η ρύθμιση αποτελεί έμμεση φοροαπαλλαγή για τα επόμενα χρόνια, αφού μπορούν να συμψηφίσουν τις φετινές ζημιές με τα τυχόν κέρδη των επομένων χρόνων, με αποτέλεσμα να γλιτώνουν στα πέντε χρόνια την πληρωμή φόρων.
Το ίδιο ισχύει και για τις εταιρείες επενδύσεων χαρτοφυλακείου, που
όλοι ξέρουμε ότι οι περισσότερες είναι θυγατρικές των τραπεζών. Να, δηλαδή, πώς συνδέεται το τραπεζικό κεφάλαιο με το υπόλοιπο βιομηχανικό, εμπορικό, για να αλώσουν και το χρηματιστήριο, δηλαδή τα τεράστια χρηματικά ποσά.
Το τρίτο που θέλουμε να προσθέσουμε είναι σημαντικό και γι' αυτό ρώτησα τον Κοινοβουλευτικό Εκπρόσωπο του ΠΑ.ΣΟ.Κ. να δώσει μια εξήγηση μέσα στη Βουλή, γιατί πριν από λίγο καιρό την αύξηση του φόρου από το 0,3 τοις χιλίοις, που το πήγαν στο 0,6 τοις χιλίοις, μας το παρουσίασαν εδώ στη Βουλή ότι με αυτόν τον τρόπο -δηλαδή την αφαίρεση κεφαλαίων μέσα από το χρηματιστήριο και τον τζίρο του- γίνεται η αναδιανομή υπέρ των ασθενέστερων τάξεων. Δηλαδή μια συμπαιγνία, μια κοροϊδία προς τον ελληνικό λαό. Γιατί παρατηρούμε μετά από επτά - οκτώ μήνες να έρχεται η ίδια η Κυβέρνηση και να κάνει πάλι το αντίστροφο, δηλαδή να μειώνει κατά 50% αυτό το φόρο. Είναι μια προκλητική στάση της Κυβέρνησης. Και αυτό που λέγαμε εμείς ότι είναι Κυβέρνηση που εκπροσωπεί πλέον καθαρά τα μεγάλα συμφέροντα, τα συμφέροντα του κεφαλαίου, το αποδεικνύει με μαθηματική ακρίβεια σε κάθε νομοσχέδιο. Είναι βασικό αυτό, γιατί μέσα από το νομοσχέδιο και μέσα από τη Βουλή πάρθηκε μια απόφαση να δοθεί μια αύξηση
2,2%. Βλέπουμε, δηλαδή, ότι όταν πρόκειται για αυξήσεις προς τον εργαζόμενο λαό, τότε η κυβέρνηση επικαλείται ότι δεν έχει για να δώσει. Αλλά, όμως, όταν πρόκειται για φοροαπαλλαγές, που μεγάλα κονδύλια δίνονται στο κεφάλαιο, τότε πραγματικά βλέπουμε ότι βρίσκει λεφτά. Και βέβαια σ' αυτό το κονδύλι είναι είκοσι πέντε δισεκατομμύρια. Και λέει μέσα εκεί ότι δεν μπορεί να υπολογίσει πόσα θα χάσει το κράτος, ο προϋπολογισμός απ' αυτήν τη μείωση του φόρου. Γιατί δεν μπορεί να υπολογιστεί; Εμείς πιστεύουμε, με έναν υπολογισμό που έχουμε κάνει, ότι πάνω από πεντακόσια δισεκατομμύρια (500.000.000.000) θα ωφεληθεί το μεγάλο κεφάλαιο απ' αυτήν τη χαριστική ρύθμιση που γίνεται. Επομένως θα πρέπει να ξεκαθαρίσει η Κυβέρνηση ότι πλέον δεν μπορεί να κοροϊδεύει τον εργαζόμενο λαό. Την έχει πάρει χαμπάρι πολύς κόσμος. Εκπροσωπεί πλέον τα συμφέροντα του μεγάλου κεφαλαίου. Δεν μπορείς από τη μια στιγμή να λες λιτότητα στις μάζες και από την άλλη να λες "αυξάνω τα κέρδη σας" και να συγκρούεται ο εργαζόμενος με τον εργοδότη για να πάρει 1000 και 2000 δραχμές αύξηση το μήνα.
Να αναφερθούμε και στη μείωση των κονδυλίων στην παιδεία, στην υγεία, στο περιβάλλον, στον πολιτισμό. Δεν μπορεί να λέμε ότι δεν υπάρχουν χρήματα γι' αυτά, αλλά να βρίσκουμε χρήματα ζεστά, δισεκατομμύρια, τρισεκατομμύρια και μέσα από το χρηματιστήριο να τροφοδοτείται το μεγάλο κεφάλαιο. Και όταν το ΚΚΕ λέει ότι η Κυβέρνηση πλέον εκπροσωπεί το κεφάλαιο, η Νέα Δημοκρατία θα πρέπει να ανασκουμπώνεται, γιατί με τις ρυθμίσεις που συμφωνήσατε και ψηφίσατε μαζί με το ΠΑ.ΣΟ.Κ., αυτά τα αποτελέσματα φέρνουν, αγαπητοί συνάδελφοι.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης "Κύρωση των τροποποιήσεων των άρθρων VI και XIV εδάφιο Α' του Καταστατικού του Διεθνούς Οργανισμού Ατομικής Ενέργειας".

Επίσης, η Διαρκής Επιτροπή Δημόσιας Διοίκησης, Δημόσιας Τάξης και
Δικαιοσύνης καταθέτει τις εκθέσεις της σε αιτήσεις για την άρση της ασυλίας των Βουλευτών κ. Αλέξανδρου Βούλγαρη, Κωνσταντίνου Μητσοτάκη και Γεωργίου Τσούρνου.
Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, στις παραγράφους 1 και 2 της προτεινόμενης τροπολογίας καθιερώνεται η μείωση του φορολογητέου εισοδήματος για όσους επενδύουν και κρατούν τους τίτλους αυτούς για τρία χρόνια. Θα μπορούσε αυτό, αν αποτελούσε μέτρο ενός συνολικού πλαίσιου κινήτρων, ώστε οι επενδυτές να κρατούν για πολύ χρόνο τις μετοχές τους και να μην προσβλέπουν σε ένα τυχοδιωκτικό κέρδος, να θεωρηθεί θετικό. 'Οπως όμως παρουσιάζεται, αποσπασματικό, αυτό που θα έχει σαν μόνο αποτέλεσμα είναι να μετατοπίσει προς το πίσω μέρος το εσωτερικό δημόσιο χρέος.
Σε ό,τι αφορά τις παραγράφους 3 και 4, που δίνεται η δυνατότητα να
ρυθμίσουν οι επιχειρήσεις θέματα ζημιών σε πέντε χρόνια, αυτό που 
πρακτικά θα καταλήξει να υπάρχει είναι μια πλασματική λογιστική εικόνα. Δεν γνωρίζουμε αν με αυτή την τροπολογία η Κυβέρνηση σκέφτεται να θέλξει

τους ξένους θεσμικούς επενδυτές, οι οποίοι όμως δεν πείθονται από τέτοιου είδους δηλώσεις και έχουν βάλει δικούς τους ελεγκτές. 'Ετσι λοιπόν το θέμα της λογιστικής αξιοπρέπειας της χώρας μας και των ρυθμίσεων θα πρέπει να ληφθεί σοβαρά υπόψη.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ειδικά για τις παραγράφους 5 και 6 πριν από ένα χρόνο η Κυβέρνηση είχε αναγγείλει με τυμπανοκρουσίες, όπως ανέφερε και προηγούμενος συνάδελφος, διπλασιασμό της φορλόγησης των χρηματιστηριακών συναλλαγών από το 3 στο 6 τοις χιλίοις και ότι τα έσοδα αυτά θα εδίδοντο για χρηματοδότηση πολιτικών στην ανεργία και για κοινωνικές πολιτικές. 
Αποτελεί τραγική ειρωνία, ίσως και ιδιόρρυθμη συγκυρία το ότι σήμερα
στο νομοσχέδιο που ψηφίζουμε για την προώθηση της απασχόλησης, πολλές ρυθμίσεις του οποίου επεκρίθηκαν ότι αφαιρούν κοινωνικά κεκτημένα έρχεται η Κυβέρνηση με μια τροπολογία να μειώσει τη φορολόγηση των χρηματιστηριακών συναλλαγών σε ένα νομοσχέδιο που είχε τον αντίθετο στόχο.
Είναι φανερό ότι είμαστε αντίθετοι με το σύνολο της προτεινόμενης τροπολογίας. Θέλουμε να κάνουμε δύο επισημάνσεις. Στην ειδική έκθεση ο
Υπουργός Εθνικής Οικονομίας από τις δύο πρώτες παραγράφους εκτιμά μια απώλεια εσόδων 25 δισεκατομμυρίων από το οικονομικό έτος 2004 και μετά, ενώ για τις παραγράφους 3 και 4 δεν μπορεί να εκτιμήσει την απώλεια των εσόδων, όπως επίσης και από τις παραγράφους 5 και 6 προβλέπει απώλεια εσόδων μη εκτιμήσιμη. Επίσης είναι άγνωστες και οι πηγές της
αναπλήρωσης.
Προκύπτει λοιπόν το εξής θέμα: Αυτό το άγνωστο ύψος απώλειας εσόδων είναι τόσο μικρό, ώστε να είναι μη μετρήσιμο, είναι τόσο απροσδιόριστο, ώστε να είναι αβέβαιο και μη εκτιμήσιμο; Τι συμβαίνει τελικά; Είναι δυνατόν να υπάρχει τέτοια άποψη στην έκθεση του Υπουργού Εθνικής Οικονομίας; Και αυτές οι άγνωστες πηγές αναπλήρωσης; Πού επαφιέμεθα πλέον; Τω αγνώστω Θεό;
Το χρηματιστήριο έχει αποτελέσει σημαντικό στοιχείο της σύγχρονης
ζωής του τόπου. Πριν ενάμιση χρόνο όλη η Ελλάδα είχε μεταβληθεί σε ένα Ελντοράντο κάτω από τις παροχές, τις παροτρύνσεις της Κυβέρνησης και όλοι πίστευαν ότι θα πλουτίσουν. Τον Αύγουστο, ενώ έκαναν τα μπάνια τους, με τα κινητά άλλαζαν μετοχές, διότι πίστευαν ότι όλοι θα γίνουν εκατομμυριούχοι. Σήμερα ζούμε μια άλλη εποχή, όπου χρειάζονται ιδιαίτερες τονωτικες ενέσεις από το οικονομικό επιτελείο της Κυβέρνησης και τον Πρωθυπουργό και βλέπουμε τη μια μέρα να ανεβαίνει ο δείκτης και στη συνέχεια να αποσβένεται, να έχουμε πτώση. Οι τονωτικές ενέσεις δεν έχουν χρονική εμβέλεια πέρα της μιας ή δύο ημερών.
Μπροστά σε αυτήν την κατάσταση οι ρυθμίσεις αυτές είναι αποσπασματικές, δεν οδηγούν σε τίποτα, αντίθετα μάλιστα δίνουν περισσότερα προνόμια σε όσους θέλουν να παίξουν με το χρηματιστήριο. Μας βρίσκουν ριζικά αντίθετους και τις καταψηφίζουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατ'αρχήν στο τελευταίο νομοσχέδιο που
συζητήσαμε για το χρηματιστήριο ο καθ' ύλην αρμόδιος Υπουργός επί του χρηματιστηρίου, ο Υπουργός Εθνικής Οικονομίας, μας είπε ότι είναι το τελευταίο νομοσχέδιο που έρχεται και ότι λύσαμε όλα τα κενά του χρηματιστηρίου. Πριν αλέκτωρ λαλήσει τρις, νάτη και η καινούρια διάταξη! 
Το ερώτημα που τίθεται στην Κυβέρνηση είναι αν έχει διάθεση να
συζητήσει ολοκληρωτικά και να θεσμοθετήσει ένα σύγχρονο χρηματιστήριο ή θα έχουμε κάθε δεκαπέντε ημέρες μέρες ή κάθε μήνα και μια διάταξη. 
Δεύτερον, αυτή η τροπολογία προσπαθεί να καλύψει τα κενά και τις
ζημιές τις οποίες υπέστησαν είτε φυσικά πρόσωπα, είτε εταιρείες κατά τη διάρκεια του 2000. Το ερώτημα που τίθεται είναι, πρώτον, αν έχει διάθεση η Κυβέρνηση να καλύπτονται αυτές οι ζημιές, διότι δεν σημαίνει ότι στο χρηματιστήριο είχαμε ζημιές μόνο το 2000. Μπορεί να έχουμε και στο μέλλον. Να αντιμετωπίσει γενικότερα το θέμα και όχι εφάπαξ.
Δεύτερον, να μην αντιμετωπίζει μόνο τους επενδυτές -μιλάω για την
πρώτη παράγραφο- οι οποίοι επένδυσαν στα αμοιβαία κεφάλαια. Οι υπόλοιποι 'Ελληνες επενδυτές, οι οποίοι επένδυσαν μόνοι τους στο χρηματιστήριο, δεν υπέστησαν ζημιά; Δεν πρέπει να δώσουμε και σε αυτούς το δικαίωμα να μειώσουν τη ζημιά που υπέστησαν και να αναπληρώσουν το εισόδημα των οικογενειών τους και τα περιουσιακά τους στοιχεία;
Το δεύτερο σκέλος αφορά τις ζημιές των εταιρειών, αλλά πάλι και εδώ δεν αφορά τις ζημιές όλων των εταιρειών. Αφορά τις ζημιές των εταιρειών, οι οποίες τηρούν βιβλία τρίτης κατηγορίας, αφορά τις ζημιές των εταιρειών και περιλαμβάνει συγκεκριμένα μόνο τις εταιρείες, οι οποίες είναι ΕΠΕΥ απ' ότι βλέπω, δηλαδή ή ΑΧΕ ή άλλες εταιρείες δεν υπέστησαν ζημιές; Και, εν πάση περιπτώσει, αν έχουμε διάθεση να βοηθήσουμε τις εταιρείες, γιατί δεν γίνεται πάγια, κύριε Υπουργέ, η διάταξη αυτή, για να αντιμετωπίζεται το θέμα και στο μέλλον; Και γιατί αντιμετωπίζεται για τα επόμενα πέντε χρόνια και δεν αντιμετωπίζεται για τα επόμενα ένα ή δύο χρόνια; Τι επιδιώκουμε; Πάλι δημιουργική λογιστική; Πάλι δηλαδή να δώσουμε τη δυνατότητα να παρουσιάσουν οι εταιρείες κέρδη πλασματικά και να μας έλθουν πάλι μέσω του χρηματιστηρίου, να τα πάρουνε από τους επενδυτές, από τον ελληνικό λαό;
Ποιος είναι ο σκοπός δηλαδή; Τι κάνουμε; Τι θέλουμε να επιτύχουμε με αυτό το θέμα; 'Η κάνουμε μία διάταξη πάγια, περιλαμβάνουμε όλες τις εταιρείες και δίνουμε αυτό το δικαίωμα σε όλες τις εταιρείες ή αυτή η εφάπαξ ρύθμιση για τα επόμενα χρόνια δεν νομίζω ότι είναι προς τη σωστή

κατεύθυνση.
Τέλος, έχουμε το 6%, το οποίο έγινε 3%. Πριν από ένα χρόνο είχαμε πει κύριε Υπουργέ -και αυτή ήταν η θέση μας- ότι είναι παγκόσμιο φαινόμενο και εφαρμόζεται εν Ελλάδι, να φορολογούνται οι συναλλαγές. Πουθενά αλλού ανά τον κόσμο δεν γίνεται αυτό. Επαναλαμβάνω, το να φορολογούνται οι συναλλαγές. Πρέπει να φορολογείται η διαφορά υπερτίμησης, τα κέρδη τα οποία προκύπτουν και όχι οι συναλλαγές.

Εκ των πραγμάτων απεδείχθη ότι είχαμε δίκιο, πρώτον, διότι είχαμε πει τότε ή θα κάνουμε μία μεγάλη αύξηση και θα φορολογήσουμε τα κέρδη, θυμάμαι μάλιστα ότι τα είχε πει ο κ. Αλογοσκούφης αυτά, ή δεν χρειάζεται να αυξήσουμε το φόρο των συναλλαγών. Εκ των πραγμάτων ήλθατε και βλέπω ότι τον μειώνετε. Ποιος είναι ο λόγος για τον οποίο μειώνεται; Διότι δεν έχουμε πλέον συναλλαγές;
Εν πάση περιπτώσει, ποιο είναι το επιδιωκόμενο ποσό; Στον προϋπολογισμό, απ' ότι είδα, το έχετε υπολογίσει με 6ο/οο. Τώρα πριν κατατεθεί και ψηφιστεί ο προϋπολογισμός, το κάνατε 3ο/οο. Πάρτε μία απόφαση πάγια. Η δική μου θέση θα ήταν να φέρετε να συζητήσουμε ένα νομοσχέδιο για την πλήρη θεσμοθέτηση του χρηματιστηρίου, για να αντιμετωπίσουμε τα ουσιαστικά προβλήματα και τα κενά που υπάρχουν και για να τονώσουμε το χρηματιστήριο.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, από τα δυτικά θεωρεία της Βουλής παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "για τα ογδόντα χρόνια από την ενσωμάτωση της Θράκης στην Ελλάδα", τριάντα δύο μαθητές και τρεις συνοδοί καθηγητές από το 4ο Γυμνάσιο Αγίων Αναργύρων.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, κατ' αρχήν θέλω να πω ότι αυτή η βιομηχανία του να έρχονται τροπολογίες μετά τη συζήτηση στις Διαρκείς Επιτροπές, είναι μία κατ' εξαίρεση δυνατότητα των Κυβερνήσεων από το Σύνταγμα. Δεν είναι κανόνας.
Το τι είναι κανόνας δείχνει ότι έχουμε μία κυβέρνηση σε αστάθεια. Δεν τολμάει να φέρει τις τροπολογίες. Δηλαδή τι θέλει να μου πει η Κυβέρνηση; 'Οτι την τροπολογία αυτήν τη σκέφθηκε μετά τη σύνταξη του νομοσχεδίου; Γι όνομα του Θεού! Αλλά σου λέει, αν πάει στη Διαρκή Επιτροπή, θα προλάβουν οι Βουλευτές να συμβουλευτούν συμβούλους, α', β', να κινηθεί η κοινή γνώμη. Θα έχουμε φασαρία.
Και έτσι τη φέρνουμε την παραμονή και το πρωί την ψηφίζουμε, όπως
έκανε ο πρώην Υπουργός Δικαιοσύνης με το Μέγαρο του Εφετείου. Την τροπολογία, κύριε Πρόεδρε, τη συνέταξε την Τρίτη...

ΠΡΟΕΔΡΕΥΩΝ (Παναγιώτης Σγουρίδης): Επί του θέματος της τροπολογίας, που συζητούμε για το χρηματιστήριο.
ΒΑΣΙΛΗΣ ΚΕΔΙΚΟΓΛΟΥ: Επί του θέματος κυριολεκτώ και μάθημα δεν θα μου κάνετε. Σε παρακαλώ πολύ, μην οξύνεις. Και μάθημα δεν θα μου κάνεις και

στο λέω στον ενικό και μην οξύνεις, Πρόεδρε, μάθε πρώτα καλά...
ΕΥΑΓΓΕΛΟΣ ΓΙΑΝΝΟΠΟΥΛΟΣ: Τον κακό σου τον καιρό, ψυχοπαθή. Δεν έχεις
καμία δουλειά στα τίμια έδρανα του ΠΑΣΟΚ.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ. Σας παρακαλώ. ΒΑΣΙΛΗΣ ΚΕΔΙΚΟΓΛΟΥ: Τη συντάσσει, λοιπόν, παίρνει τις εκθέσεις, την
Τετάρτη το βράδυ την καταθέτει και την Πέμπτη το μεσημέρι την ψηφίζει. Είναι μία τροπολογία κόντρα σε όλο το κρατικό δίκαιο. Θα τα πούμε αργότερα.
Αυτή η τροπολογία είναι σύμφωνη με το Κοινοτικό Δίκαιο, κύριε Πρόεδρε; Πολύ αμφιβάλλω. Θα τα πούμε. Δεν πρόκειται καμία τροπολογία, κανένα νομοσχέδιο να μην το στείλουμε στα ευρωπαϊκά δικαστήρια προς έλεγχο, διότι πια έχει καταντήσει το πράγμα άλλο.
Δεύτερον, πάμε σ' αυτό το νομοσχέδιο. Το χρηματιστήριο το θέλουμε τι; Το θέλουμε σε ένα χώρο, όπου υπάρχουν κεφάλαια και αντλούμε αποταμιεύσεις ή ως χώρος τζόγου; Αν θέλετε ως χώρος όπου αντλείτε κεφάλαια, όλες οι χώρες λένε "πηγαίνεις αγοράζεις τη μετοχή, θα την κρατήσεις ένα διάστημα, έξι μήνες ή ένα χρόνο ή δύο χρόνια".
Μετά το διάστημα αυτό, αν την πουλήσεις, δεν φορολογείσαι. Αν την
πουλήσεις στο διάστημα αυτό, είναι τζόγος και θα φορολογείσαι.
Εσείς τι κάνετε; Φορολογείτε σαν απλή συναλλαγή και ακόμα λέτε ότι αν
υπάρχουν ζημιές, αυτές βαρύνουν τα αποθεματικά. Πάει στο καλό. Αλλά λέτε και κάτι άλλο. Αν δεν υπήρχαν αποθεματικά, δηλαδή αν δεν είχατε φράγκο στο ταμείο σας -δανειστήκατε και κάνατε τζόγο- πάλι θα έχετε αυτές τις ζημιές που τις κάνατε με την έννοια του ρίσκου της οικονομίας της αγοράς, πάλι θα εκπίπτονταν οι ζημιές από τις επόμενες οικονομικές χρήσεις.
Είστε ή δεν είστε Κυβέρνηση των μεταπρατών; Είστε ή δεν είστε
Κυβέρνηση αυτών οι οποίοι τζογάρουν, παίζουν βρώμικο παιχνίδι; Πείτε μου, από όλες αυτές τις διατάξεις που έρχονται εδώ, κατά τι θα ενισχυθεί η οικονομική ανάπτυξη; Για πόσες από αυτές θα δημιουργηθεί μια θέση εργασίας; Εν πάση περιπτώσει, δεν λυπάσθε αυτά τα είκοσι τέσσερα δισεκατομμύρια που λέει το Γενικό Λογιστήριο ότι θα έχετε ζημιά από αυτές τις ιστορίες;
Αν θέλουμε να σοβαρευτούμε και θέλετε να κάνετε κάποιες διευκολύνσεις...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Γιατί έχω μόνο τρία λεπτά, κύριε Πρόεδρε; Δεν κατάλαβα.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε συνάδελφε. ΒΑΣΙΛΗΣ ΚΕΔΙΚΟΓΛΟΥ: Αν θέλετε να κάνετε κάποιες διευκολύνσεις, αυτά
να τα συνδυάζεται με αυξήσεις μερισμάτων. Να πείτε στους κυρίους αυτούς που τζογάρανε, "μπορείς να κάνεις αυτήν τη δουλειά, υπό τον όρο ότι θα αυξήσεις το μέρισμα στους φουκαράδες που αγόρασαν και τη ζημιά από το μέρισμα θα την πας στις επόμενες χρήσεις".
Πρέπει και ο κοσμάκης να πάρει κάτι στην τσέπη του και όχι να είστε μια Κυβέρνηση που απλά φροντίζει να μη φωνάζουν οι μεταπράτες και τα κοκοράκια έξω από το χρηματιστήριο. Αυτή δεν λέγεται Κυβέρνηση σοβαρό κατάστημα κύριε Πρόεδρε. Αυτό λέγεται: σαλεπιτζήδικο. Θα θυμάστε παλιά που πουλιόταν το σαλέπι. Πουλιέται ακόμα στη Θεσσαλονίκη. Αυτό δείχνει. Κυβέρνηση χωρίς αρχές, χωρίς κανόνες, χωρίς θέσεις. Κάθε τι έρχεται ευκαιριακά και περνά με μια τροπολογία, την οποία φέρνουμε το βράδυ και το πρωί τη συζητάμε και την ψηφίζουμε. Αυτά δεν είναι κοινοβουλευτικά ήθη και συνήθειες.
Πάντως όλα αυτά τα νομοσχέδια και αυτές οι τροπολογίες, κύριε
Υπουργέ, δεσμεύομαι να σταλούν στην Ευρωπαϊκή 'Ενωση προς έλεγχο, γιατί δεν έχουν καμία σχέση με την οικονομία της αγοράς και την ανταγωνιστικότητα. Είναι διατάξεις, οι οποίες ευνοούν ορισμένες 
μεταπρατικές ιδιότητες, που κάθε άλλο παρά αυτό θέλει η Ευρωπαϊκή 'Ενωση. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, είδαμε ότι η Κυβέρνηση μέσα σε
ένα γενικότερο πανικό, έλλειψη προγράμματος και μέτρα ασπιρίνες, προκειμένου να αντιμετωπίσει τον καρκίνο, φέρνει μία νέα τροπολογία για να ενισχύσει το χρηματιστήριο.
Κύριε Υπουργέ, σας τα είπαμε εδώ και ενάμιση χρόνο. Πάρτε μέτρα. Την ώρα που έβγαιναν να κάνουν τζόγο οι μεγαλοπαπαγάλοι της Κυβερνήσεως, την ώρα που ο διοικητής της Τραπέζης της Ελλάδος δημιουργούσε την τεχνητή πτώση, την ώρα που ο διοικητής της Εθνικής Τραπέζης έκανε δημόσιες δηλώσεις εισηγμένης εταιρείας στο χρηματιστήριο, για το πόσο φουσκωμένο είναι το χρηματιστήριο, την ώρα που τα αμοιβαία κεφάλαια έρχονταν να παίξουν πολιτικά παιχνίδια και εσείς είχατε βάλει τις κρατικές τράπεζες να παίζουν πολιτικό τζόγο μέσα στο χρηματιστήριο, εμείς σας ειδοποιήσαμε και για την αύξηση του φόρου στο 0,6% από 0,3%, σας ειδοποιήσαμε για τις πολλές εισαγωγές εταιρειών σε τιμές που δεν έμπαιναν ούτε σε χρηματιστήρια της "Μπανανίας", για εισαγωγές εταιρειών σε φουσκωμένες τιμές, σας ειδοποιήσαμε για τη λογική, η οποία υπάρχει στο χρηματιστήριο και την έλλειψη ελέγχου από την Επιτροπή Κεφαλαιαγοράς, αλλά εσείς δεν κάνετε τίποτα.
'Ερχεται λοιπόν τώρα η Κυβέρνηση, ενώ πέφτει το χρηματιστήριο, ενώ έλεγε πριν από ένα χρόνο ότι το χρηματιστήριο είναι ο καθρέφτης της οικονομίας και λέει στο δικαιολογητικό της τροπολογίας ότι "λόγοι διεθνούς οικονομίας είναι αυτοί που έριξαν το χρηματιστήριο".
'Ερχεστε λοιπόν και παίρνετε κάποια μέτρα. Ποιά είναι αυτά τα μέτρα; Τα μέτρα αυτά φαντάζομαι ότι τα παίρνετε προκειμένου να ενισχύσετε το χρηματιστήριο. Αυτό που κάνετε αυτή τη στιγμή όμως είναι να δίνετε ελαφριά δόση αντιβιοτικού σε ισχυρή ίωση που υπάρχει, με αποτέλεσμα να ενισχύσετε περισσότερο την ασθένεια και να χρειάζεται ακόμα περισσότερες

δόσεις. Αντί να πάρετε μία δέσμη μέτρων για να δημιουργηθεί μια μπάρα και να σταματήσει η κάθοδος του χρηματιστηρίου, παίρνετε μερικά μέτρα, δημιουργείτε κάποια τεχνητή άνοδο της τάξεως του 0,5% ή του 1%, ακόμα είχε και κάποιες υπερβάλλουσες ανόδους της τάξης του 4%, χωρίς όμως υποδομή, χωρίς να δημιουργηθεί μία βάση σταθεροποίησης του χρηματιστηρίου.
Αν αποτύχουν αυτά τα μέτρα -που θα αποτύχουν και θα σας πω, γιατί θα αποτύχουν- μετά η στήριξη του δείκτη του χρηματιστηρίου πέφτει πλέον κάτω από τις 2.900 μονάδες.
Αυτό τι σημαίνει; Σημαίνει ότι οι μικροεπενδυτές είναι εκείνοι που θα καταστραφούν ακόμη μια φορά. Και εκείνοι που κατεστράφησαν μέχρι σήμερα δεν είναι οι εταιρείες των εισηγμένων, οι οποίες αγόραζαν και πούλαγαν τις μετοχές τους, ήταν οι μικροεπενδυτές. 'Ερχεσθε, λοιπόν, εσείς και φέρνετε αυτήν την τροπολογία προκειμένου να ενισχύσετε το χρηματιστήριο και τι λέτε; 'Οτι θα αφαιρέσουμε ουσιαστικά τις ζημιές από τις εταιρείες, οι οποίες όμως είναι αυτές που τζόγαραν το 1999, κέρδισαν τα χρήματα των μικροεπενδυτών, εν συνεχεία πουλήσανε τις μετοχές και έρχονται τώρα να καταγράψουν μερικές ζημιές. Και σε αυτούς δίνετε τη δυνατότητα να μειώσουν τις ζημιές τους. Αυτό που θα έπρεπε να κάνετε, κύριε Υπουργέ, είναι αυτή τη δυνατότητα να τη δώσουν οι μικροεπενδυτές. Δεν έχουν ανάγκη ούτε οι εταιρείες αμοιβαίων κεφαλαίων ούτε οι εταιρείες οι οποίες διαχειρίζονται συγκεκριμένα πακέτα μετοχών.
Ξέρετε πολύ καλά ότι οι ζημιές αυτές που κατεγράφησαν, κατεγράφησαν
ιδιαίτερα σε εταιρείες επενδύσεως χαρτοφυλακίου, οι οποίες πραγματοποίησαν ζημιές λόγω του ότι έγιναν κυβερνητικό εργαλείο. Τι πρέπει να κάνετε λοιπόν τώρα; Τα μέτρα αυτά που πρόκειται να πάρετε να τα μαζέψετε όλα μαζί και να ανοίξετε ένα διάλογο, όχι μόνο με τις εταιρείες τις εισηγμένες, οι οποίες πάνε σήμερα να κερδίσουν, αλλά με τις εταιρείες οι οποίες διαχειρίζονται τα χρήματα αυτά με τις ΑΧΕ, με τις ΕΠΕΥ, με τις ΕΛΔΕ, του συνόλου της Ελλάδας, να μιλήσετε με τις εταιρείες επενδύσεων χαρτοφυλακίου, με τους εισηγμένους επιχειρηματίες και βεβαίως με τους εκπροσώπους των επενδυτών και να πάρουμε μέτρα, ώστε να δημιουργήσουμε μια βάση στο ελληνικό χρηματιστήριο.
Με αυτά τα μέτρα που παίρνονται τώρα ίσως να δημιουργηθεί μια μερική τεχνική άνοδος και εν συνεχεία μια κάθετη μεγαλύτερη πτώση, με αποτέλεσμα οι μικροεπενδυτές να χάσουν και να μην τους δίνεται δικαίωμα να μπορέσουν να πάρουν πίσω τα χρήματά τους. Τα μέτρα αυτά είναι καλά λοιπόν όταν τα παίρνετε μαζικά και όταν δημιουργείται ένα stop lost της αγοράς. Πρέπει, λοιπόν, να πάρουμε μια απόφαση και μέσα στο Κοινοβούλιο. Εάν είναι κάποια μέτρα να παρθούν, να τα φέρουμε σε ένα νομοσχέδιο που θα αφορά το χρηματιστήριο. Να παρθούν μέτρα και να αποδοθούν και οι ευθύνες για το τι έχει γίνει μέχρι στιγμής και από κει και πέρα να ξεκινήσουμε πάλι από την αρχή. Σας προειδοποιούμε και καταγράφεται στα Πρακτικά ότι με αυτού του είδους τις κινήσεις, που ουσιαστικά χάνουν την εμπιστοσύνη τους οι μικροεπενδυτές πλέον και βλέπουν ότι η Κυβέρνηση προστατεύει μόνο τις εταιρείες τις εισηγμένες και τις ανώνυμετες εταιρείες, θα οδηγηθούμε σε χειρότερες μέρες.
Εμείς δεν το επιθυμούμε. Επιθυμούμε να πάει καλά η χρηματαγορά,
επιθυμούμε να πάει καλά η ελληνική οικονομία. Είμαστε στην Αντιπολίτευση, αλλά υπηρετούμε το εθνικό συμφέρον.
ΠΡΟΕΔΡΕΥΩΝ (Παναγιώτης Σγουρίδης): Ο επίτιμος Πρόεδρος της Νέας
Δημοκρατίας κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, αυτή η προσθήκη υλοποιεί εξαγγελίες, τις οποίες ο Υπουργός Εθνικής Οικονομίας έκανε προ ολίγων ημερών σε μια απελπισμένη προσπάθεια να σταματήσει τη ραγδαία πτώση του χρηματιστηρίου. Και βέβαια το πρόβλημα είναι με τέτοια μέτρα ασπιρίνης, όπως σωστά χαρακτηρίστηκαν, που δεν έχουν ούτε αρχή ούτε τέλος, θα σωθεί το ελληνικό χρηματιστήριο από τη συνεχιζόμενη δοκιμασία που περνά; Προσωπικά δεν το πιστεύω, διότι το ελληνικό χρηματιστήριο, κύριε
Πρόεδρε, είναι πράγματι ο καθρέφτης της ελληνικής οικονομίας. Η Κυβέρνηση του ΠΑΣΟΚ, κύριοι συνάδελφοι, η Κυβέρνησή σας, η οποία υπερηφάνως το διεκήρυττε αυτό στις παραμονές των εκλογών, θα πρέπει να το παραδεχτεί και τώρα ότι το χρηματιστήριο εκφράζει την άθλια κατάσταση της ελληνικής οικονομίας. Το χρηματιστήριο δεν γελιέται πια και τα περιθώρια της

εξαπάτησης του κοινού έχουν εξαντληθεί προ πολλού. Η ελληνική οικονομία έχει πρόβλημα, το ελληνικό χρηματιστήριο έχει πρόβλημα.
Δεν θα προχωρήσω όμως σε τέτοιες γενικές παρατηρήσεις, κύριε Πρόεδρε. Θα μπω επί της ουσίας του νομοσχεδίου. Οι τροποποιήσεις αυτές, οι προσθήκες, έχουν δύο σκέλη ή μάλλον τρία.
Το ένα είναι ότι ενισχύουν εφάπαξ με φορολογική απαλλαγή τα αμοιβαία
κεφάλαια. Εφάπαξ με φορολογική απαλλαγή 25% με πλαφόν ένα εκατομμύριο διακόσιες πενήντα χιλιάδες. Δεν καταλαβαίνω καθόλου αυτό το μέτρο.

Το παίρνουμε τώρα εφάπαξ για να δώσουμε μια μικρή τόνωση στο
χρηματιστήριο. Τι θα γίνει αύριο; Τι θα γίνει μετά ένα χρόνο, μετά δύο χρόνια; Δεν είναι σωστή η πολιτική αυτή. Είναι πολιτική απελπισίας, πάει να γαντζωθεί από κάπου για να δώσει μία προσωρινή ανάσα, που δεν βάσταξε άλλωστε. Βλέπετε ότι η πορεία του χρηματιστηρίου δυστυχώς ξανάρχισε να είναι πτωτική.
Το δεύτερο όμως είναι πολύ πιο σημαντικό. Δίδονται διευκολύνσεις σε
αυτούς, οι οποίοι εζημιώθηκαν από το χρηματιστήριο το έτος 2000 και τους επιτρέπουν να κλιμακώσουν σε πέντε χρόνια την κάλυψη της ζημιάς.

Κύριε Πρόεδρε, το ερώτημα το αυτόματο που τίθεται είναι καλά,
παίρνουμε μέτρα γι'αυτούς που ζημιώθηκαν; Αυτοί που ωφελήθηκαν πώς αντιμετωπίζονται από το ελληνικό κράτος και από την Κυβέρνηση του ΠΑΣΟΚ; Και εδώ ακριβώς θέλω να επανέλθω και παρακαλώ τους συναδέλφους του ΠΑΣΟΚ να προσέξουν. 'Οταν πριν από ένα χρόνο, κύριε Υφυπουργέ, ο κ. Παπαντωνίου είχε έλθει εδώ ο ίδιος, και έπρεπε να είναι σήμερα και αυτός εδώ, -ξέρετε ότι σας τιμώ ιδιαίτερα, αλλά το θέμα είναι μέγα και αυτός το έχει χειριστεί και αυτός έχει την ευθύνη- μας πρότεινε να διπλασιάσει το 3ο/οο σε 6ο/οο με πρόδηλο σκοπό να εισπράξει περισσότερα, διότι του χρειαζόντουσαν έσοδα, τότε όχι μόνο εγώ, αλλά και ο κ. Αλογοσκούφης και το κόμμα μας είχε πάρει μία πρωτοβουλία που δεν συνηθίζεται στο Κοινοβούλιο. Είχε προτείνει, αντί να αυξάνει το φόρο των συναλλαγών που είναι εξορισμού άδικος φόρος, κύριοι συνάδελφοι, διότι τον πληρώνει και αυτός που κερδίζει και αυτός που χάνει, καταστρέφεται ένας άνθρωπος και πληρώνει το φόρο, του προτείναμε να επιβάλει φόρο επί των κερδών. 'Eναν κλιμακούμενο μάλιστα φόρο, ο οποίος θα είναι πολύ υψηλός, όταν γίνεται την ίδια μέρα ή μέσα σε λίγες μέρες και θα ελαττώνεται σταδιακά όσο περνά ο χρόνος.
Ο κύριος Υπουργός Εθνικής Οικονομίας τότε απήντησε ότι δεν είναι έτοιμος, διότι τεχνικά δεν είναι σε θέση το χρηματιστήριο να επιβάλει αυτόν το φόρο. Δεν έδωσα συνέχεια. 'Οταν όμως αργότερα με την ευκαιρία άλλου νομοσχεδίου ήλθε ο κ. Θωμαδάκης στην Επιτροπή των Οικονομικών, για να καταθέσει, του έθεσα το ερώτημα: Κύριε Θωμαδάκη, είστε σε θέση να εφαρμόσετε αυτόν το φόρο; Η απάντησή του ήταν κατηγορηματικά, ναι, είμαστε σε θέση. 'Αρα ο κ. Παπαντωνίου δεν είπε την αλήθεια στο Σώμα. Είχε άλλο λόγο που δεν ήθελε να επιβληθεί αυτός ο φόρος. Και όταν συνεζητείτο το τελευταίο νομοσχέδιο περί χρηματιστηρίου, εάν δεν κάνω λάθος ο κ. Ακριβάκης Βουλευτής του ΠΑΣΟΚ με πολλή πειθώ επρότεινε έστω και τότε την επιβολή αυτού του φόρου υπεραξίας. Και μου έκανε εντύπωση ότι και τότε ο κ. Παπαντωνίου αρνήθηκε να επιβάλει αυτόν το φόρο.
Το ερώτημα, κύριοι συνάδελφοι του ΠΑΣΟΚ, είναι γιατί η Κυβέρνησή σας δεν θέλει να επιβάλει αυτόν το φόρο; Εγώ προσωπικά, κύριε Υφυπουργέ, και απευθύνομαι σε σας, έχω πεισθεί, δεν θέλει να επιβάλει αυτόν το φόρο, διότι δεν θέλει να παρουσιαστούν ποίοι είναι οι κύριοι οι οποίοι εισέπραξαν, αφαίμαξαν τις οικονομίες των πολλών Ελλήνων που τις χάσανε. Ποίοι είναι αυτοί οι έξυπνοι που παίξανε το παιχνίδι στο χρηματιστήριο. Διότι από την ώρα που θα επιβληθεί ένας φόρος, θα υπάρχει ένας πίνακας και θα γνωρίζουμε ποίοι είναι αυτοί οι κύριοι. Και μιλάμε για μεγάλα ποσά, κύριε Πρόεδρε. 'Οταν λέτε ότι έχουμε υπεραξίες, κέρδη τέτοια της τάξεως των τρισεκατομμυρίων, τρία, τέσσερα, πέντε τρισεκατομμύρια και πάνω τα οποία εισεπράχθησαν από τους επιτηδείους και τα οποία τα χάσανε οι αφελείς 'Ελληνες οι οποίοι πήγαν στο χρηματιστήριο, ένας φόρος και 10% και πολύ περισσότερο αυξημένος, εάν το περιθώριο το χρονικό ήταν μικρό, θα ήταν πολύ σημαντικό και έσοδο πολύ σημαντικό, το οποίο η Κυβέρνηση του ΠΑΣΟΚ το απορρίπτει.
Και μία τελευταία ερώτηση, κύριε Πρόεδρε, προς τον παριστάμενο
Υφυπουργό των Οικονομικών. Κάποιος κύριος "X" κέρδισε εκατό

δισεκατομμύρια από ένα παιχνίδι με μία φούσκα μετοχή και πούλησε εγκαίρως και κέρδισε εκατό, τριάντα, είκοσι δισεκατομμύρια -τέτοια δεδομένα έχουμε πάρα πολλά- αυτό κύριε Υπουργέ, δεν αποτελεί εισόδημα;
'Εχω μια απορία ως Βουλευτής και ως παλιός Υπουργός των Οικονομικών. Δεν αποτελεί εισόδημα; Δεν έχετε χρέος να το αναζητήσετε; Γιατί τη ζημιά τη διευκολύνετε; Το κέρδος δεν έχετε λόγο να ζητήσετε να το
φορολογείτε;
Κύριε Πρόεδρε, το θέμα είναι μέγα. Ο χρόνος είναι αμείλικτος. 'Αλλωστε, εγώ δεν παίρνω περισσότερο χρόνο απ'όσο πρέπει. Επαναλαμβάνω,

το θέμα είναι μέγα. 'Εθεσα ένα θέμα επί του οποίου η Κυβέρνηση έχει χρέος να απαντήσει ευθέως και εντίμως. Είναι θέμα ηθικής τάξεως, το οποίο εμείς τουλάχιστον δεν πρόκειται να το αφήσουμε έτσι εάν η Κυβέρνηση δεν ανταποκριθεί.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός
Οικονομικών κ. Φωτιάδης.
Ο λόγος για τον οποίον επισπεύδω είναι ότι στις 13 η ώρα έχουμε καταληκτική ώρα για να ψηφίσουμε την τροπολογία αυτή, καθώς και το ακροτελεύτιο άρθρο και στη συνέχεια να μπούμε στη συζήτηση του άλλου νομοσχεδίου.
ΑΓΓΕΛΟΣ ΤΖΕΚΗΣ: Μα, είναι σοβαρό πολύ και αυτό το θέμα, κύριε
Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Το ξέρω αλλά υπάρχει μια απόφαση. Γι'αυτό και πιέζω ως προς το χρόνο, διότι πρέπει μέσα σ'αυτό το ημίωρο να ολοκληρώσουμε τη συζήτηση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ πάντα είμαι σύντομος, κύριε Πρόεδρε, εάν το λέτε αυτό για μένα.
ΠΡΟΕΔΡΕΥΩΝ (Παναγιώτης Σγουρίδης): Δεν το λέω για σας, κύριε Πρόεδρε. Εσείς πάντα -δεν το κρύβω- είσαστε σύντομος και ουσιαστικός.
Ορίστε, κύριε Υφυπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, πιστεύω ότι μέλημα όλων των συναδέλφων Βουλευτών είναι η καλή πορεία του χρηματιστηρίου και έτσι μέσα από το θεμιτό, επιτρεπόμενο

από το δημοκρατικό πολίτευμα- τρόπο διεξαγωγής της συζήτησης και οποιαδήποτε κριτική είναι αποδεκτή και θα έλεγα ότι λαμβάνεται σοβαρά υπόψη από την Κυβέρνηση.
Πρέπει να πω ότι τα μέτρα που ελήφθησαν από τον Υπουργό Εθνικής
Οικονομίας και Οικονομικών είχαν ένα θετικό αντίκτυπο και στο χρηματιστήριο, αλλά αντιμετωπίσθηκαν εξίσου θετικά και απ'όλους τους φορείς της ελληνικής κεφαλαιαγοράς. Θα έλεγα ότι και η ίδια η Νέα Δημοκρατία, αναγνωρίζοντας τη θετική επίδραση αυτών των συγκεκριμένων μέτρων "παραιτήθηκε", μετέθεσε επερώτηση, που είχε την προηγούμενη εβδομάδα για το χρηματιστήριο αναγνωρίζοντας ότι είχαν μια ιδιαίτερη ευνοϊκή επίδραση για το χρηματιστήριο.
Θα πρέπει να διευκρινίσουμε ορισμένα πράγματα. 'Οτι κατ'αρχήν δίδεται
η δυνατότητα στους επενδυτές για μεσοπρόθεσμες τοποθετήσεις σε ημεδαπά αμοιβαία κεφάλαια. Αυτοί που θα κρατήσουν πάνω από τρία χρόνια τις επενδύσεις τους σε αμοιβαία κεφάλαια έχουν τη δυνατότητα να εκπέσουν το 25% του επενδεδυμένου κεφαλαίου και μέχρι το ύψος των πέντε εκατομμυρίων. Δηλαδή να έχουν μια απαλλαγή από το φορολογητέο εισόδημά τους της τάξης του ενός εκατομμυρίων διακοσίων πενήντα χιλιάδων δραχμών. Είναι ένα φορολογικό κίνητρο, που πιστεύουμε ότι θα τονώσει την τοποθέτηση σε μακροπρόθεσμη βάση στο χρηματιστήριο διά των αμοιβαίων κεφαλαίων.

Επίσης θα ήθελα να τονίσω ότι η μείωση της φορολογίας των συναλλαγών στο χρηματιστήριο από το 0,6% στο 0,3% είναι ένα μέτρο, το οποίο θα οδηγήσει και αυτό στην τόνωση των συναλλαγών στο χρηματιστήριο.
Πρέπει να ξεκαθαρίσουμε κάποια πράγματα. Σύμφωνα με την ισχύουσα
νομοθεσία, τον Κώδικα Φορολογίας Εισοδήματος, τα κέρδη από την πώληση των μετοχών που είναι εισηγμένες στο Χρηματιστήριο Αξιών Αθηνών σε τιμή ανώτερη από την τιμή κτήσης και τα οποία προκύπτουν από ατομικές, προσωπικές εταιρείες, ΕΠΕ ή Α.Ε., εφόσον τηρούν Γ'κατηγορίας βιβλία, απαλλάσσονται από το φόρο. Η απαλλαγή αυτή γίνεται με την προϋπόθεση ότι τα κέρδη από την πώληση αυτών των μετοχών θα εγγραφούν σε ειδικό λογαριασμό αποθεματικού, ώστε να συμψηφισθούν με μελλοντικές ζημίες. Εάν διαλυθεί η Α.Ε. ή η εταιρεία γενικώς ή γίνει διανομή των κερδών, τα κέρδη αυτά φορολογούνται ούτως ή άλλως. Αν σε μια διαχειριστική περίοδο έχουμε
μόνο ζημιά από την πώληση των μετοχών, αυτή η ζημιά που απομένει μετά τον συμψηφισμό των εμφανιζομένων ποσών στο λογαριασμό του αποθεματικού, παραμένει για συμψηφισμό για τα υπόλοιπα χρόνια και δεν εκπίπτει μέχρι σήμερα από τα ακαθάριστα έσοδα.
Το ποσόν αυτό όπως, είπα προηγουμένως, εκπίπτει από τα μελλοντικά έσοδα, από τα μελλοντικά κέρδη, από την ίδια δραστηριότητα, δηλαδή από κέρδη από την πώληση μετοχών εισηγμένων ή μη στο χρηματιστήριο. Με την προτεινόμενη διάταξη αυτό το οποίο προβλέπουμε, είναι ότι η ζημία, που προέκυψε μόνο για το έτος 2000, δηλαδή το έτος στο οποίο είχαμε τη μεγαλύτερη πτώση του δείκτη του χρηματιστηρίου, θα συμψηφιστεί με τα κέρδη, τα οποία ήδη υπάρχουν στο αποθεματικό και δεν έχουν φορολογηθεί με την υπάρχουσα φορολογική νομοθεσία. Και το τυχόν απομένον υπόλοιπων δυνητικά κατά τη διάθεση της εταιρείας μπορεί να εκπέσει από τα ακαθάριστα έσοδα για τα επόμενα πέντε χρόνια.
Πρέπει να πούμε ότι το ίδιο περίπου ισχύει και για τη διάταξη της παραγράφου 4 για τις ανώνυμες εταιρείες επενδύσεων χαρτοφυλακίου, που από τη ζημία, που υπέστησαν δύνανται πάλι επιλεκτικά, πάλι για τις ζημιές του 2000, να τις συμψηφίσουν με κέρδη στα επόμενα τέσσερα χρόνια.
Πιστεύουμε ότι αυτά τα μέτρα κινούνται σε θετική κατεύθυνση. Το ότι είναι θετικά αποδεικνύεται από τη θετική έως ενθουσιώδη αποδοχή τους από την πλευρά των ενδιαφερομένων στην ελληνική κεφαλαιαγορά και πιστεύω ότι θα οδηγήσουν στην τόνωση του χρηματιστηρίου.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Αυτό το οποίο θα ήθελα να πω, κύριε Πρόεδρε, τελειώνοντας είναι ότι
το χρηματιστήριο χρειάζεται και θετική ψυχολογία. Και θα συμφωνήσω βέβαια με τη διαπίστωση ότι το χρηματιστήριο απεικονίζει την πραγματική κατάσταση της οικονομίας. Στην Ελλάδα όμως συμβαίνουν ακριβώς τα ανάποδα: Βλέπαμε για παράδειγμα, κύριε Πρόεδρε, σε εποχές όπου είχαμε κρίσεις δίπλα μας και λογικά θα είχαμε πτώση του δείκτη του χρηματιστηρίου να έχουμε άνοδο, να έχουμε πτώση των επιτοκίων και να έχουμε πτώση και του δείκτη κλπ. Αυτά είναι μερικά συμπτώματα ενός αναπτυσσόμενου και ανελισσόμενου χρηματιστηρίου, το οποίο έχει ακριβώς αυτές τις "παιδικές αρρώστιες".
'Ετσι, λοιπόν, θα έλεγα, μη συμφωνώντας μαζί σας, ότι όλες αυτές οι διαπιστώσεις -όχι σύμφωνα με τις διαπιστώσεις της Κυβέρνησης και την κριτική της κυβερνητικής παράταξης εδώ στη Βουλή, αλλά σύμφωνα με διαπιστώσεις των διεθνών οικονομικών οργανισμών, οι οποίοι έχουν εκφραστεί παλαιότερα ιδιαίτερα δυσμενώς για την ελληνική οικονομία- είναι ιδιαίτερα θετικές για την ελληνική οικονομία. Επίσης πιστεύω ότι δεν μπορούν να παραγνωριστούν οι απόψεις των εμπειρογνωμόνων, των επαϊόντων περί τη διεθνή οικονομία. Η έκφραση της άποψής τους θα πρέπει να ληφθεί σοβαρά υπόψη και από εμάς.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, λένε ότι ο εγκληματίας συνήθως
επιστρέφει στον τόπο του εγκλήματος. Αλλά το να επιστρέφει στον τόπο του εγκλήματος για να κάνει καινούρια εγκλήματα είναι σπάνιο. Γιατί αυτό που έρχεται και φέρνει εδώ η Κυβέρνηση είναι μία ένεση για να ντοπάρει στην ουσία προσωρινά το χρηματιστήριο χωρίς να αντιμετωπίσει την ουσία του προβλήματος.
Το χρηματιστήριο χρειάζεται αξιοπιστία και η αξιοπιστία του συνδέεται με δύο πράγματα: Πρώτα απ' όλα συνδέεται με την αλλαγή της οικονομικής πολιτικής, μια πολιτική που μέχρι τώρα ήταν κατά βάση εισπρακτική και η οποία εκμεταλλεύτηκε το χρηματιστήριο όχι τόσο μέσα από τη φορολογία, αλλά και μέσα από τις μετοχοποιήσεις. Και βεβαίως το χρηματιστήριο χρειάζεται κι ένα δεύτερο στοιχείο: θεσμικά μέτρα για την ενίσχυσή του.
'Ερχεται εδώ μία τροπολογία με τον απαράδεκτο αυτόν τρόπο που έρχεται, αφού είχαν προηγηθεί εξαγγελίες γενικού χαρακτήρα από τον Υπουργό κι έρχεται τώρα η Κυβέρνηση για να εξειδικεύσει αυτές τις εξαγγελίες. Και βεβαίως η εξειδίκευση αποδεικνύει ότι ο βασιλιάς ήταν γυμνός, διότι εδώ δεν μιλάμε για μέτρα ουσίας, μιλάμε για αποσπασματικά μέτρα, για αποσπασματικές διατάξεις που μόνο στόχο είχαν να δημιουργήσουν από την εξαγγελία τους ένα διαφορετικό κλίμα στο χρηματιστήριο. Κι αυτό βέβαια μόνο προσωρινά το κατάφεραν.
Γιατί λέω ότι δεν ενισχύεται η αξιοπιστία και μάλιστα ότι γίνεται το
αντίθετο; Διότι δεν είναι δυνατόν η φορολογική πολιτική να είναι άλλη τη μία χρονιά, όσον αφορά στο χρηματιστήριο και άλλη την επόμενη χρονιά. Εγώ δεν μπορώ να ξεχάσω ότι πριν από δεκατέσσερις μήνες ήρθε η Κυβέρνηση εδώ και επιχειρηματολογούσε ότι με το διπλασιασμό του φόρου των συναλλαγών από το τρία στο έξι τοις χιλίοις θα έλυνε όλα τα κοινωνικά προβλήματα της χώρας.
Διότι αυτό μας έλεγε. 'Οτι έχω ένα πακέτο μέτρων το οποίο βασίζεται σε αυτό το διπλασιασμό του φόρου επί του χρηματιστηρίου μέσω του οποίου θα κάνω την αναδιανομή του εισοδήματος.
Και πριν αλέκτωρ λαλήσει όχι τρις αλλά μία, γιατί ούτε ένας χρόνος
δεν πέρασε, έρχεται η Κυβέρνηση να αντιστρέψει ακριβώς εκείνη την πολιτική, το διπλασιασμό του φόρου των συναλλαγών. Διότι αντελήφθη ότι με αυτό μόνο κακό είχε κάνει στο χρηματιστήριο και όχι μόνο αναδιανομή υπέρ των φτωχών δεν έκανε, αλλά μέσω του χρηματιστηρίου έκανε τη χειρότερη αναδιανομή, εις βάρος των πολλών, που έχει γίνει ποτέ στη χώρα μας.
Και έρχεται τώρα να πάρει μέτρα προς τι; 'Ενα μέτρο για τα αμοιβαία

κεφάλαια. 'Ολοι συμφωνούμε ότι πρέπει να ενισχυθούν τα αμοιβαία κεφάλαια. Μία φορά θα ισχύει το μέτρο; Δηλαδή η Κυβέρνηση δεν μπορεί να ξεπεράσει
το σύνδρομο της αποσπασματικότητας; Δεν χρειαζόμαστε ένα μόνιμο
φορολογικό σύστημα; Γιατί κάθε χρόνο μέχρι κάποιου ποσού να μην μπορεί

κάποιος να αφαιρεί από το αφορολόγητο εισόδημα τις επενδύσεις, που κάνει σε αμοιβαία κεφάλαια ή και σε μετοχές ακόμα; Γιατί αυτό πρέπει να γίνει μόνο μια φορά; Δείχνει και μόνο του αυτό ότι ο στόχος είναι βραχυπρόθεσμος, ο στόχος είναι τώρα να δημιουργήσουμε ένα καλύτερο κλίμα για να αντιμετωπίσουμε τη σημερινή μπόρα.
Το δεύτερο στοιχείο αφορά τις ζημίες. Εδώ πραγματικά μιλάμε για το
έγκλημα. Διότι ένα από τα εγκλήματα που έκανε η Κυβέρνηση στο χρηματιστήριο, είναι ότι με τις παρεμβάσεις, που έκανε μέσω των κρατικών τραπεζών, των κρατικών αμοιβαίων κεφαλαίων και της ΔΕΚΑ, αγόρασε πολλές μετοχές στις οποίες τώρα όλοι αυτοί οι φορείς έχουν τεράστιες ζημίες. Και υπήρχαν βέβαια και ιδιωτικοί φορείς, που έκαναν τοποθετήσεις. 'Οταν έκαναν κέρδη, τα κέρδη φορολογούνταν στο ακέραιο. Τώρα που έχουμε ζημιές, θέλουμε να περιορίσουμε λογιστικά τις ζημιές, που κυρίως αφορούν κρατικά χαρτοφυλάκια, ακριβώς για να συγκαλύψουμε αυτό το μεγάλο πρόβλημα, που δημιουργήθηκε από τις προεκλογικές παρεμβάσεις στο χρηματιστήριο.
Η δημιουργική λογιστική, κύριε Υφυπουργέ -και δεν απευθύνομαι μόνο σε σας, αλλά και στον απόντα Υπουργό Εθνικής Οικονομίας, ο οποίος είναι καπετάνιος του γλυκού νερού, όποτε τα πράγματα είναι δύσκολα δεν έρχεται στη Βουλή- σας έχει γίνει πια δεύτερη φύση; Δεν σας φτάνει που έχετε χρησιμοποιήσει τη δημιουργική λογιστική στον προϋπολογισμό; Θέλετε τώρα να τη χρησιμοποιήσετε και στους προϋπολογισμούς των ιδιωτικών εταιρειών επιμερίζοντας επί μια πενταετία τις ζημιές από το χρηματιστήριο; Γιατί; Για να παρουσιάσουμε προσωρινά καλύτερη εικόνα των κερδών των επιχειρήσεων ή των κερδών των κρατικών τραπεζών εις βάρος των μακροχρόνιων κερδών τους; Αυτός είναι ο σκοπός μας; Να ξεγελάσουμε και πάλι τους επενδυτές;
Για ποιο άλλο λόγο επιμερίζεται μόνο γι'αυτούς, που έχουν λογιστικά
βιβλία Γ' κατηγορίας η ζημιά και δεν επιμερίζεται και για όλους τους άλλους επενδυτές στο χρηματιστήριο, για τους μικροεπενδυτές; Αναφέρθηκε προηγουμένως.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, θα μου επιτρέψετε, γιατί το θέμα είναι μείζον και δεν πρέπει να έρχεται εδώ...
ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε Αλογοσκούφη. Είναι μείζον, αλλά θέλουν να μιλήσουν και όλοι οι υπόλοιποι. Κοντεύει 13.00' η ώρα.
ΓΕΩΡΓΙΟΣ ΑΛΟΓΟΣΚΟΥΦΗΣ: Πρέπει να τελειώσουμε. Δεν μπορείτε να μας
φιμώσετε στη βάση μιας συμφωνίας. Είναι 12.45'.
ΠΡΟΕΔΡΕΥΩΝ (Παναγιώτης Σγουρίδης): Προς Θεού! Δεν πρέπει να λέτε
τέτοιες κουβέντες, για φίμωση. 'Οχι για φίμωση. Προς Θεού!

ΓΕΩΡΓΙΟΣ ΑΛΟΓΟΣΚΟΥΦΗΣ: Αφήστε με να ολοκληρώσω, λοιπόν. ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχουμε καιρό.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Εχουμε καιρό.
Επίσης τα μέτρα τα οποία φέρνετε είναι και μέτρα εισπρακτικά, διότι επιμερίζοντας τη ζημιά επί μια πενταετία, τα φετινά φορολογικά σας έσοδα,
από τις εταιρείες που κρατούν αυτά τα βιβλία, θα είναι αυξημένα. Δηλαδή έχετε μια πολιτική που ούτε το χρηματιστήριο εξυπηρετεί ούτε τους μικροεπενδυτές εξυπηρετεί, αλλά εξυπηρετεί μόνο τον προϋπολογισμό. Εισπρακτική μανία, εισπρακτική μανία. Εκεί, να πάρουμε περισσότερα φορολογικά έσοδα.
'Ερχομαι τώρα στο φόρο των συναλλαγών, που είναι και το τελευταίο σημείο, στο οποίο θέλω να αναφερθώ. Είπα και προηγουμένως, ότι όταν διπλασιάσατε το φόρο στο 6ο/οο, τον παρουσιάσατε ως τη μεγάλη κοινωνική κατάκτηση. Σας είπαμε τότε -και ο κ. Μητσοτάκης και εγώ και άλλοι-βλέποντας μπροστά, ότι φόρος επί των συναλλαγών είναι φόρος άδικος, διότι φορολογεί κέρδη και ζημιές το ίδιο. Δεν φορολογεί εισόδημα. Φορολογεί συναλλαγές. Και αν πραγματικά θέλαμε ένα δίκαιο φορολογικό σύστημα, θα έπρεπε να φορολογούμε με κάποιο σύστημα τις υπεραξίες, που δημιουργούνται από τις μετοχές, ώστε στη μεν ζημιά να εκπίπτουν οι ζημιές, στα μεν κέρδη να πληρώνεις για τα κέρδη. Και θα έπρεπε να ήταν έτσι διαρθρωμένη αυτή η φορολογία της υπεραξίας, ώστε να φορολογούνται βαρύτερα οι βραχυπρόθεσμες κερδοσκοπικές τοποθετήσεις από τις μακροπρόθεσμες, οι οποίες θα μπορούσαν να μη φορολογούνται και καθόλου. 
Αυτό είναι εφικτό. Το απέδειξε η απάντηση που έδωσε στον κ. Μητσοτάκη
ο Πρόεδρος της Επιτροπής Κεφαλαιαγοράς. 'Εχουμε τα στοιχεία για να το επιβάλλουμε. Τώρα τι έρχεστε να κάνετε; Να επανέλθετε στην πολιτική που είχατε πριν από ένα χρόνο, λες και αυτό θα σώσει το χρηματιστήριο;
Κύριε Πρόεδρε, κυρίες και κύριοι συνάδελφοι, εμείς αρνούμαστε να
συμπράξουμε στην προσπάθεια εξαπάτησης, για μια ακόμα φορά των μικροεπενδυτών με αυτού του είδους τα μέτρα. Γι' αυτό παρ' ότι πολλές φορές με τις δηλώσεις μας έχουμε πει ότι οι επενδυτές πρέπει να είναι ψύχραιμοι και ότι η πτώση του χρηματιστηρίου είναι υπερβολική -θα αποδειχθεί ότι μπορεί να είναι και υπερβολική- δεν μπορούμε να ψηφίσουμε αυτού του είδους τις διατάξεις. Ελάτε να συζητήσουμε μόνιμα θεσμικά και διαχρονικά μέτρα για το χρηματιστήριο. Αυτού του είδους τα αποσπασματικά μέτρα, που μόνο στόχο έχουν τη δημιουργία εντυπώσεων δεν μπορούμε να τα υιοθετήσουμε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παναγιωτόπουλε,
έχετε το λόγο.
Μετά θα πάρουν το λόγο ο κ. Τζέκης και ο κ. Κεδίκογλου.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, εάν μπορούσε πραγματικά ο μέσος πολίτης να έχει μια εικόνα αυτού, που έγινε χθες για το χρηματιστήριο, θα απορούσε. Ακούει την Κυβέρνηση, υποτίθεται, να δείχνει το ενδιαφέρον της για το χρηματιστήριο, την αναβάθμιση του θεσμού, την ανακούφιση των πληγέντων και των πληγεισών οικογενειών. Ξαφνικά, μετά από μια εβδομάδα εξαντλητικής διαδικασίας στη Διαρκή Επιτροπή Κοινωνικών Υποθέσεων και συζητήσεων του εργασιακού, σχεδόν μια εβδομάδα στην 
Ολομέλεια, χθες το βράδυ εμφανίστηκε μια τροπολογία για το χρηματιστήριο. Μια τροπολογία, που δεν είναι τροπολογία. Πρόκειται για ολόκληρο σχέδιο νόμου, το οποίο θα έπρεπε να έχει έρθει με διαφορετικές διαδικασίες. Περιλαμβάνει αποσπασματικά μέτρα, τα οποία δεν θεραπεύουν σε καμία περίπτωση, αλλά επιτείνουν τη σύγχυση γύρω από το χρηματιστήριο.

Εν πάση περιπτώσει, είναι κάτι ξένο και προς τον Κανονισμό του
Κοινοβουλίου, αλλά και προς τα χρηστά κοινοβουλευτικά ήθη, που πρέπει να ακολουθούμε και έτσι έχει συμφωνηθεί.
'Ηταν χαρακτηριστική η αντίδραση χθες το βράδυ -δυστυχώς στη Βουλή
ήμασταν μόνο επτά-οκτώ Βουλευτές- του τέως πρωθυπουργού του κ. Κωνσταντίνου Μητσοτάκη. Από την αρχή με νηφαλιότητα, αλλά με λόγια τσεκουράτα κατήγγειλε τη σχετική κοινοβουλευτική διαδικασία. Είπε ότι είναι απαράδεκτη και δεν πρέπει να ακολουθείται. Μια τροπολογία άσχετη κατατίθεται σε ένα άσχετο νομοσχέδιο.
Και όμως, κύριε Υπουργέ, αυτή η τροπολογία αφορά εκατοντάδες χιλιάδες 'Ελληνες και Ελληνίδες. Σας τα είπε ο κ. Αλογοσκούφης πριν από λίγο. Φτάσατε το χρηματιστήριο στην τελευταία βαθμίδα της σκάλας του κακού. Υπολογίζεται ότι πάνω από είκοσι πέντε τρισεκατομμύρια δραχμές ελληνικών οικογενειών έχουν μπει μέσα και έχουν εξανεμιστεί.
Το αποτέλεσμα ποιο είναι; Αντί να αναλάβετε μια γενναία νομοθετική πρωτοβουλία με εργαλειακές σημαντικές πολιτικές, που θα αναβαθμίσουν το θεσμό και θα του επιτρέψουν να λειτουργήσει -το Χρηματιστήριο βεβαίως δεν παράγει ηθικά πρότυπα, δεν παράγει ηθικές αξίες, αλλά είναι πολύτιμο
εργαλείο σε μια ελεύθερη οικονομία- φέρνετε μια τροπολογία νύχτα στο εργασιακό νομοσχέδιο, σε ένα άσχετο νομοσχέδιο, τη στιγμή που τελειώνει η συζήτηση και ψηφίζονται οι τελευταίες διατάξεις του νομοσχεδίου.
Γιατί; Για να περάσετε κάποιες ρυθμίσεις άνευ περιεχομένου, που αντί να βοηθήσουν επιτείνουν τη σύγχυση. Ορισμένες από αυτές εάν είχαν συζητηθεί, εάν είχαν αντιμετωπισθεί διαφορετικά σε ένα πλαίσιο διαφορετικού νόμου, θα μπορούσαν να έχουν σημασία.
'Οπως είπε σωστά ο υπεύθυνος τομεάρχης για θέματα εθνικής οικονομίας, ο κ. Αλογοσκούφης: "Στο σπίτι του κρεμασμένου να μη μιλάτε για σχοινί". 
Μετά από όσα έγιναν και καταγγέλθηκαν από τη Νέα Δημοκρατία με
πρωτοβουλία του πρώην Προέδρου, του κ. Μιλτιάδη 'Εβερτ, του οποίου τη συμβολή οφείλω να εξάρω μέσα στη Βουλή των Ελλήνων, δεν δικαιούστε να ομιλείται για αναβάθμιση του χρηματιστηρίου στο σημείο που το φέρατε. Πριν από όλα -το είπε ο Υφυπουργός κ. Φωτιάδης- το χρηματιστήριο είναι θέμα ψυχολογίας. Το ξέρουν και οι πρωτοετείς φοιτητές οικονομικών επιστημών των ελληνικών πανεπιστημίων. Αυτή η ψυχολογία έχει διαρραγεί. Για να μπορέσουμε να επανασυγκολλήσουμε τα κομμάτια πρέπει να αναλάβουμε συνολικές πρωτοβουλίες. Τέτοιου είδους πρωτοβουλίες, όπως αυτήν την τροπολογία που ήρθε νύχτα, όχι μόνο δεν προάγουν το θέμα του χρηματιστηρίου, αλλά εκθέτουν συνολικά τον πολιτικό κόσμο και εν προκειμένω, την Κυβέρνηση.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Υπουργέ, εμείς στην πρωτολογία μας είχαμε
τονίσει ότι έχει σοβαρές ευθύνες η Κυβέρνηση με τη διαδικασία που γίνεται για τη συγκεκριμένη τροπολογία μέσα στον περιορισμένο ασφυκτικά χρόνο. Βέβαια δεν είναι δικιά σας η ευθύνη. Είναι ευθύνη πρώτα και κύρια της Κυβέρνησης.
Και αυτό γιατί αν πάρουμε υπόψη και τις δηλώσεις, που έκανε ο
Υπουργός Εθνικής Οικονομίας, δηλαδή ότι πρόκειται να δοθούν νέες εξουσίες στην Επιτροπή Κεφαλαιαγοράς με σχέδιο νόμου, που θα κατατεθεί και ότι θα αυξηθεί το ποσοστό των αποθεματικών, των ασφαλιστικών οργανισμών, που θα εισαχθούν στο χρηματιστήριο, καταλαβαίνουμε ότι η Κυβέρνηση ήθελε να γίνει η συζήτηση για το χρηματιστήριο με αυτόν τον τρόπο, προκειμένου να μην αναδειχθούν οι τεράστιες πολιτικές ευθύνες που έχει.
Βέβαια δεν περιμέναμε από την Κυβέρνηση να δώσει απαντήσεις. Και τι
απάντηση να δώσει ο εκφραστής του κεφαλαίου;
ΒΑΣΙΛΗΣ ΚΕΔΙΚΟΓΛΟΥ: 'Οχι του κεφαλαίου. Των μεταπρατών είναι
εκφραστής.
ΑΓΓΕΛΟΣ ΤΖΕΚΗΣ: Του κεφαλαίου, γιατί και το μεταπρατικό κεφάλαιο εκεί μέσα είναι. Υπάρχει σμίξη του εφοπλιστικού κεφαλαίου, του βιομηχανικού και του μεταπρατικού. Πρέπει, κύριοι συνάδελφοι, να μάθετε και σεις κάποια πράγματα, που τα λέγατε, αλλά τώρα τα έχετε ξεχάσει. 'Εχετε νεοφιλελεύθερη πολιτική αντίληψη και θέλετε να την κάνετε συνείδηση του ελληνικού λαού.
Βέβαια ο ελληνικός λαός δεν ενδιαφέρεται για τον δείκτη του χρηματιστηρίου. Είτε αυξάνεται είτε μειώνεται ο δείκτης, υπάρχουν κάποιοι που κερδίζουν. Αυτό δεν γίνεται μόνο στο ελληνικό χρηματιστήριο, αλλά είναι παγκόσμιο φαινόμενο, γιατί αυτή είναι η φύση των χρηματιστηρίων. Πάρτε για παράδειγμα και τη μητρόπολη του καπιταλισμού στις ΗΠΑ. Ο δείκτης NΑSDAQ ο περίφημος δείκτης της νέας οικονομίας, των νέων τεχνολογιών, στον οποίο επενδύθηκαν πολλά μέσα σε μισό χρόνο έχασε 2000 μονάδες. 'Αρα κάποιοι κέρδισαν και κάποιοι έχασαν. Και σε μας εδώ τώρα χάνει ο εργαζόμενος λαός, ο οποίος έπαιξε το υστέρημά του ή δανείστηκε μέσα από τις τράπεζες. Και οι χρηματιστηριακές εταιρείες μπορεί να έπαιξαν αέρα. Αυτό ψηφίσαμε μέσα στη Βουλή, διότι αυτό θέλει η Κυβέρνηση. Να πουλάνε αέρα στο χρηματιστήριο.
'Ολα αυτά συντελούν στη σημερινή εικόνα, που λέει ότι μέσα από το

χρηματιστήριο παίρνονται χρήματα και δίδονται σε συγκεκριμένα συμφέροντα. Είναι γνωστοί αυτοί που έχουν κερδοσκοπήσει σε βάρος των πολλών. Βασικά σημεία δε του νομοσχεδίου και αυτής της τροπολογίας δεν έχουν απαντηθεί. Είναι υπέρ των αδυνάτων ή υπέρ του κεφαλαίου; Να το πείτε αυτό ξεκάθαρα
και στον ελληνικό λαό. Δεν μπορείτε να κρύβεστε πίσω από το δάκτυλό σας με αυτήν την πολιτική.
'Οσα εύσημα και αν παίρνετε από τους διεθνείς οργανισμούς είτε από το Διεθνές Νομισματικό Ταμείο είτε από τον ΟΟΣΑ είτε από την Ευρωπαϊκή
'Ενωση, τον ελληνικό λαό τον ενδιαφέρουν άλλοι δείκτες. Ο δείκτης της ανεργίας, ο δείκτης του βιοτικού επιπέδου, της παιδείας της υγείας και του πολιτισμού. Αυτοί οι δείκτες αναδεικνύουν πραγματικά μια οικονομία, που είναι προς όφελος του λαού ή όχι. Τελικά θα μείνετε με τα εύσημα αυτών των οργανισμών. Εσείς όμως θα εισπράξετε και τους κοινωνικούς αγώνες, οι οποίοι αναπτύσσονται. 'Αλλα μέτρα πρέπει να πάρει η Κυβέρνηση για να βοηθήσει τους μικροεπενδυτές.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο. ΒΑΣΙΛΗΣ ΚΕΔΙΚΟΓΛΟΥ: Να συμπληρώσω, κύριε Πρόεδρε, ότι οι προτάσεις
του επιτίμου Προέδρου της Νέας Δημοκρατίας του κ. Μητσοτάκη, πρέπει να τύχουν ιδιαιτέρας προσοχής. Είχα και εγώ από παλαιότερα όπως και σήμερα την τιμή να υποστηρίξω ότι θα πρέπει να υπάρχει φόρος εφόσον η μετοχή μεταβιβάζεται εντός ορισμένου μικρού χρονικού διαστήματος. Εφόσον μας είπε ο κ. Θωμαδάκης ότι υπάρχει δυνατότητα να γίνεται έλεγχος ακόμη και της προοδευτικής διαφοράς, τότε αυτή είναι μια πρόταση που πρέπει να τύχει ιδιαιτέρας προσοχής αν θέλουμε να κάνουμε το χρηματιστήριο κέντρο άντλησης κεφαλαίων. Είναι εντελώς απαραίτητο αυτό.
Δεύτερον, δεν μπορώ να αντιληφθώ πώς έρχεται μια τροπολογία, η οποία λέει ότι μια επιχείρηση, που δεν έχει διαθέσιμα, αγόραζε και πουλούσε μετοχές.
Μία επιχείρηση, η οποία είχε κάποια παραγωγική δραστηριότητα, παρείχε αγαθά ή υπηρεσίες. 'Ομως δεν ασχολείτο με την παραγωγή αγαθών ή υπηρεσιών, αλλά με τον τζόγο του χρηματιστηρίου. Αυτό λέτε. Αν δεν έχει αποθεματικά κεφάλαια και τα διέθεσε να πάνε ως ζημιές, αυτό από ποιους κανόνες της αγοράς επιτρέπεται; Το τονίζω αυτό για να σας πω ότι αυτές οι τροπολογίες που έρχονται μετά από την ψήφισή τους στην επιτροπή, έρχονται μετά από έγκριση από το γραφείο του Πρωθυπουργού. Για να δούμε πόσο ανεπαρκής είναι ο Πρωθυπουργός που έχουμε. Πόση ανεπάρκεια υπάρχει, ένα τόσο μεγάλο θέμα του χρηματιστηρίου, που διατυμπανίζεται για το πόσο μεγάλο ρόλο παίζει και ποιο είναι το επίπεδο των συμβούλων, δεν θέλω να πω τίποτε άλλο, για να μη θεωρηθεί ότι κάνω κάποια προσωπική επίθεση. 
Κύριε Πρόεδρε, δεν υπάρχει πολιτική από την Κυβέρνηση δημιουργίας
ενός χρηματιστηρίου, το οποίο είναι χώρος άντλησης κεφαλαίων. Προωθείται το χρηματιστήριο του τζόγου και η Κυβέρνηση ό,τι και αν προσπαθεί να κάνει δεν μπορεί να αποδείξει ότι δεν είναι μία κυβέρνηση κάποιων μεταπρατών, τζογαδόρων, την οποία υποστηρίζουν και φωνάζουν τα κοκοράκια που κυκλοφορούν γύρω από τη Σοφοκλέους τις ώρες λειτουργίας του χρηματιστηρίου.
Είναι ιδιαιτέρως λυπηρό, τόσο σοβαρές τροπολογίες να έρχονται μετά

τις συζητήσεις στις επιτροπές με έγκριση από το γραφείο του Πρωθυπουργού. Καμιά τροπολογία δεν έρχεται προς ψήφιση εφόσον δεν έχει συζητηθεί στην επιτροπή, αν δεν την έχει εγκρίνει ο Πρωθυπουργός.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Δυστυχώς, κύριε Πρόεδρε, το θέμα πήρε
απροσδόκητες και περίεργες διαστάσεις, γιατί η Νέα Δημοκρατία επέλεξε

έναν άλλο κοινοβουλευτικό δρόμο για να ξαναφέρει πάλι τη συζήτηση στο θέμα του χρηματιστηρίου. Θέλω να πιστεύω ότι είχε πάρει τα μηνύματα από το επενδυτικό κοινό για την τακτική της επίθεσης κατά του χρηματιστηρίου και των επενδυτών. Ιδιαίτερα όλη αυτή η προσπάθεια υποδικίας των επενδυτών είτε είναι δημόσιες επιχειρήσεις είτε είναι ιδιωτικές, εκτός και αν αυτή η προσπάθεια υποδικίας, που κυρίως εκφράζεται από τον κ. 'Εβερτ, αλλά και καλύπτεται από τη Νέα Δημοκρατία αφορά μόνο τις δημόσιες επιχειρήσεις και έχουν ασυλία για τη Νέα Δημοκρατία οι ιδιωτικές. Δημόσιες και ιδιωτικές επιχειρήσεις στην πράξη δεν έκαναν τίποτε διαφορετικό, υπερασπίστηκαν τις μετοχές και το χαρτοφυλάκιό τους. Δεν ξέρω αν πρέπει στην οικονομία της αγοράς κατά τη δική της φιλοσοφία, να υπάρχουν άλλα μέτρα και σταθμά για τις δημόσιες επιχειρήσεις και άλλα για τις στις ιδιωτικές για την αντιμετώπιση μιας κρίσης στο χρηματιστήριο και μιας πίεσης προς τις μετοχές τους. Πώς υπερασπίζονται δηλαδή τους επενδυτές, πώς υπερασπίζονται την επιχειρηματικότητά τους, πώς υπερασπίζονται την προοπτική τους.
Εγώ πιστεύω και είμαι βέβαιος ότι και η Νέα Δημοκρατία θεωρεί κάτι ανάλογο. Πώς, λοιπόν, προσπαθεί να ποινικοποιήσει τους επικεφαλείς των
δημοσίων επιχειρήσεων και βεβαίως της ΔΕΚΑ, γι' αυτήν τη στάση, της υπεράσπισης δηλαδή της μετοχής και του επενδυτικού κοινού και της προοπτικής των εταιρειών και δεν πράττει το ίδιο και για τις ιδιωτικές εταιρείες.
Εκτιμήσαμε ότι η συμπεριφορά αυτή της Νέας Δημοκρατίας είχε κλείσει τον κύκλο της και ότι τα μηνύματα ήταν ισχυρά. Πράγματι, τελευταία όλος ο πολιτικός κόσμος στάθηκε με υπευθυνότητα απέναντι στο χρηματιστήριο και αυτό φάνηκε σιγά-σιγά να βρίσκει το δρόμο του. 'Ομως φαίνεται ότι η Νέα Δημοκρατία κινείται ανάλογα με το δείκτη του χρηματιστηρίου και κάνει τις επιλογές της. Οι τελευταίες μικρές διορθωτικές κινήσεις στο δείκτη την ξανάφεραν στη Βουλή θίγονται τα θέματα αυτά και μάλιστα με τους ίδιους υπαινιγμούς της προηγούμενης περιόδους.
Ελπίζω ότι θα σταματήσει σήμερα εδώ, διαφορετικά πάλι κακή υπηρεσία
θα προσφέρει. Το χρηματιστήριο θέλει την υποστήριξη όλων μας και την αρωγή μας. Δεν θέλει την πολιτικολογία και την κομματική αξιοποίηση όποιος και αν την έχει κάνει, όποτε και αν την έχει κάνει είτε είναι Κυβέρνηση είτε είναι Αντιπολίτευση.
Δεν μπορώ να καταλάβω γιατί αντιδρά με ένα μέτρο, που δίνει ενδιαφέρον στις μεσοχρόνιες επενδύσεις. Αν δοκιμάστηκε το χρηματιστήριο τον προηγούμενο χρόνο, δοκιμάστηκε από τις βραχυχρόνιες επενδύσεις και το κερδοσκοπικό κεφάλαιο. Αυτό ήταν που έφερε σε ένα μεγάλο βαθμό και την παράδοξη εκείνη άνοδο του καλοκαιριού και του Σεπτέμβρη του 1999 το οποίο βεβαίως από την άλλη όπως ήταν αναμενόμενο αυτός ο κύκλος έκλεισε με την άλλη πλευρά του νομίσματος την απότομη πτώση και τις μεγάλες απώλειες, που είχαν πάρα πολλοί μικροεπενδυτές, αλλά και μεγάλοι επενδυτές.
Διότι όταν ο δείκτης πέφτει δεν χάνουν μόνο οι μικροί, χάνουν όλοι όσοι διαπραγματεύονται τις μετοχές τους στο χρηματιστήριο. Σήμερα το χρηματιστήριο κλείνει οριστικά τον κύκλο της εποχής της αναδυόμενης αγοράς με τις πολλές επισφάλειες με την αδυναμία να αντισταθεί στο χρηματιστικό επιθετικό κεφάλαιο. Μπαίνει στην περίοδο και στην εποχή της ώριμης αγοράς. Χρειάζονται, λοιπόν, μέτρα υποστήριξης μιας αντίστοιχης και ανάλογης συμπεριφοράς των επενδυτών. Και το άρθρο 1 της τροπολογίας δεν κάνει τίποτε άλλο παρά να διαμορφώνει ένα ευνοϊκό πλαίσιο της μεσοχρόνιας και μακροχρόνιας επενδυτικής δραστηριότητας στην περίοδο της ώριμης αγοράς, που από τους πρώτους μήνες του 2001 εισέρχεται το χρηματιστήριό μας. Και δεν μπορώ να καταλάβω, γιατί η Νέα Δημοκρατία αρνείται αυτήν τη νομοθετική πρωτοβουλία της Κυβέρνησης.
(Θόρυβος από την πτέρυγα της Νέας Δημοκρατίας)
Κύριε Πρόεδρε, θα παρακαλούσα τους συναδέλφους της Νέας Δημοκρατίας, αν δεν έχουν τίποτε άλλο να κάνουν, τουλάχιστον να μην ομιλούν. Στην Αίθουσα του Κοινοβουλίου βρίσκονται.
Κύριε Παναγιωτόπουλε, με ευλάβεια σας παρακολούθησα.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Μαγκριώτη, με συγχωρείτε αλλά και
εγώ κάνω κοινοβουλευτική διαδικασία.
ΙΩΑΝΝΗΣ ΜΑΓΚΡΙΩΤΗΣ: Δεν σας συγχωρώ καθόλου. Εάν σας συγχωρεί το Προεδρείο μπορείτε να ζητήσετε από εκεί συγγνώμη. Εγώ όχι, δεν σας συγχωρώ. Είσαστε με την πλάτη στο Προεδρείο και κάνετε διάλογο. 
ΠΡΟΕΔΡΕΥΩΝ (Παναγιώτης Σγουρίδης): Κύριε Μαγκριώτη, συνεχίστε. ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Μαγκριώτη, αυτά να τα πείτε στην
κλαδική σας και στο κόμμα σας.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παναγιωτόπουλε.
Σας παρακαλώ, κύριε Μαγκριώτη. Αυτά τα οποία είπατε προς το Προεδρείο δεν ευσταθούν, διότι ο κ. Παναγιωτόπουλος μαζεύει υπογραφές.
ΙΩΑΝΝΗΣ ΜΑΓΚΡΙΩΤΗΣ: Δεν σας ενοχλεί η πλάτη του!
ΠΡΟΕΔΡΕΥΩΝ (Παναγιώτης Σγουρίδης): Τι να κάνουμε; Μαζεύει υπογραφές. ΙΩΑΝΝΗΣ ΜΑΓΚΡΙΩΤΗΣ: Καλώς.
Δεν μπορώ να καταλάβω. Πράγματι το άρθρο 2 της τροπολογίας διευκολύνει τις επιχειρήσεις. Είναι πασιφανές και δεν μπορεί κανένας να το αρνηθεί είτε είναι δημόσιες είτε είναι ιδιωτικές. Για το Κομμουνιστικό Κόμμα καταλαβαίνω να αρνείται αυτήν την τροπολογία, διότι κάθε θετική πράξη προς την επιχειρηματική κοινότητα είναι αρνητική για το λαό, όπως αυτό πιστεύει στη δική του φιλοσοφία. Και συνεπής ο εκπρόσωπος του Κομμουνιστικού Κόμματος με αυτήν την αρχή καταψηφίζει τη διάταξη αυτή. 
Για τη Νέα Δημοκρατία δεν έχω καταλάβει ακόμη. Δηλαδή, εάν από αυτό
τον παράδοξο χρόνο, που έζησαν στην επιχειρηματική τους δραστηριότητα οι
εταιρείες, ερχόμαστε να τους διευκολύνουμε χωρίς απώλεια εσόδων για το κράτος. Να τους δώσουμε μια νέα ευκαιρία ή και ένα άλλο δρόμο στις δημόσιες και ιδιωτικές επιχειρήσεις είναι κακό, είναι εις βάρος είτε των δημοσίων εσόδων είτε των επιχειρήσεων είτε των επενδυτών; Εγώ σ' αυτό θα ήθελα την άποψη της Νέας Δημοκρατίας αν είναι εις βάρος των επιχειρήσεων, εις βάρος των επενδυτών, εις βάρος της οικονομίας, εις βάρος της απασχόλησης. Αυτό είναι το κρίσιμο θέμα στο οποίο πρέπει να τοποθετηθείτε.
Και τέλος, όταν η Κυβέρνηση έφερε την αύξηση από το τρία τοις χιλίοις στο έξι τοις χιλίοις στη φορολογία της οικονομικής δραστηριότητας και του τζίρου του χρηματιστηρίου πάλι ήταν αρνητική η Νέα Δημοκρατία διότι έλεγε θα επιβαρύνει τη δραστηριότητα. Σήμερα που μπορεί γι' αυτήν την τοποθέτησή της την περσινή να δικαιώνεται έρχεται με πρόσχημα την περσινή πρόθεση και επιλογή της Κυβέρνησης να καταψηφίζει και να αρνείται και τη σημερινή διάταξη. Επιτέλους μια φορά, που μπορεί να δικαιώνεστε επιλέξτε να στηρίξετε την πολιτική σας. Δεν κάνει τίποτε άλλο και αυτή η διάταξη επειδή προβλέπεται αύξηση της δραστηριότητας του χρηματιστηρίου να επιζητεί μέσα από την αύξηση τα πρόσθετα έσοδα και όχι με την αύξηση της φορολογίας κάτι πάλι λογικό και αυτονόητο, που ενισχύει τη χρηματιστηριακή και τη γενικότερη επενδυτική δραστηριότητα. Εάν είναι ενάντια στη φιλοσοφία σας θα θέλαμε να το ακούσουμε. Εάν είναι απλώς μια μικροπολιτική συμπεριφορά και επιλογή από μέρους σας, νομίζω ότι αυτό το έχουμε καταλάβει και δεν χρειάζεται να το επαναλάβετε.
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος κ. Μητσοτάκης έχει το
λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επιγραμματικά, κύριε Πρόεδρε, όπως πάντα πρώτα απ' όλα θα έλεγα στον Κοινοβουλευτικό Εκπρόσωπο του ΠΑΣΟΚ τον κ. Μαγκριώτη να αφήσει ήσυχη τη Νέα Δημοκρατία. Η Νέα Δημοκρατία σας έκανε το μεγάλο χατίρι στις παραμονές των εκλογών να μην πει την αλήθεια, να μην πει ξεκάθαρα ότι τα λεφτά του κοσμάκη τα έφαγαν οι επιτήδειοι με την κάλυψη του ΠΑΣΟΚ.
(Χειροκροτήματα από την πτέρυγα της Νέας Δημοκρατίας)
Αν το είχε κάνει, όπως εγώ προσωπικά το έκανα, θα είχε κερδίσει τις
εκλογές. Αφήστε, λοιπόν, τη Νέα Δημοκρατία. Μάλλον χάρη της χρωστάτε. Εγώ, κύριε Πρόεδρε, δύο πράγματα θέλω να επισημάνω. Το πρώτο είναι
ότι δεν πήρα απάντηση για το περίφημο θέμα, εάν θα επιβάλει ή δεν θα επιβάλει η Κυβέρνηση φόρο επί των υπεραξιών, οι οποίες αποκτώνται στο χρηματιστήριο μέσα σε σύντομο ιδιαίτερα χρόνο.
Η απάντηση του κ. Παπαντωνίου στο παρελθόν όταν την απέφυγε, ότι δεν έχει τα τεχνικά μέσα δεν ισχύει σαφώς σήμερα. Η Κυβέρνηση θα επιβάλει αυτό το φόρο ή δεν θα επιβάλει;
Κύριοι συνάδελφοι του ΠΑΣΟΚ, παιχνίδια παίζονται πάντοτε στο
χρηματιστήριο και οι ξένοι θεσμικοί, οι οποίοι έρχονται και λεηλατούν την Ελλάδα και ξαναφεύγουν δεν πρέπει και αυτοί να πληρώσουν; Και στο τέλος τέλος, γιατί σε όλα τα χρηματιστήρια της γης υπάρχει αυτός ο φόρος και δεν πρέπει να υπάρχει στο ελληνικό Χρηματιστήριο;
Είναι ένα ερώτημα, κύριε Πρόεδρε, το οποίο το κόμμα μας το έθεσε και το θέτει και επαναλαμβάνω ότι είναι πρωτοφανές γεγονός να σας λέει η Αντιπολίτευση, κύριοι της Κυβέρνησης, να επιβάλετε ένα φόρο και το "σοσιαλιστικό" ΠΑΣΟΚ να μην τον εφαρμόζει, διότι προφανώς θα ενοχλήσει μερικώς τους οικονομικά ισχυρούς!
Και το δεύτερο θέμα το οποίο θέλω να επισημάνω είναι τι θα γίνει με αυτά τα κέρδη που εισεπράχθησαν, κύριε Πρόεδρε. Κύριε Υφυπουργέ, όλοι μας γνωρίζουμε ότι εισεπράχθησαν ποσά -μετεφέρθησαν από τα θυλάκια των πολλών στα θυλάκια των επιτηδείων- ύψους πολλών τρισεκατομμυρίων. Αυτά τα κέρδη τελικά θα παραμείνουν μέχρι τέλους αφορολόγητα; Και, ελέγχει η εφορία αυτά τα κέρδη; Είναι σε θέση να μας πει πού διετέθησαν; Γιατί όπως γνωρίζουμε από τις ανακοινώσεις, που έγιναν μέχρι σήμερα ένα μικρό μόνο δυστυχώς, ποσοστό από αυτά τα κέρδη διετέθη για επενδύσεις.
'Αρα έχουμε δύο ανοιχτά θέματα. 'Ενα εάν και στο μέλλον, έστω θα
γίνει ο σωστός φορολογικός χειρισμός σε ό,τι αφορά τα κέρδη και δεύτερον, χρωστάει η Κυβέρνηση κάποια εξήγηση, τα τρισεκατομμύρια αυτά που πέρασαν στα φυλάκια των επιτηδείων τι έγιναν τελικά;
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το
λόγο για δύο λεπτά για να κλείσετε τη συζήτηση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επειδή, κύριε Πρόεδρε
και κύριοι συνάδελφοι, συμφωνώ απόλυτα με την τοποθέτηση της Νέας Δημοκρατίας ότι η ψυχολογία αποτελεί για το χρηματιστήριο ένα σημαντικό παράγοντα διαμόρφωσης του δείκτη και επειδή διέκρινα μία δόση απογοήτευσης από την πλευρά της Νέας Δημοκρατίας για τη θετική ανταπόκριση των μέτρων από την πλευρά όλων των φορέων, πιστεύω ότι η Νέα Δημοκρατία -αυτό το οποίο είχα πει και πριν από λίγες μέρες εδώ στη Βουλή- δεν επιθυμεί τη βελτίωση του ψυχολογικού κλίματος στη χρηματιστήριο απλά και μόνο για να το έχει σαν ένα εργαλείο κριτικής εναντίον της Κυβέρνησης.
Θέλω να τονίσω ότι εσείς οι ίδιοι κατηγορούσατε το Υπουργείο Εθνικής Οικονομίας και Οικονομικών ότι δεν έπαιρνε μέτρα. 'Εχει πάρει μέτρα, τα οποία αντιμετωπίστηκαν ενθουσιωδώς από την πλευρά όλων των ενδιαφερομένων φορέων και σήμερα μας κατηγορείτε γιατί φέραμε τα μέτρα αυτά με τη διαδικασία της τροπολογίας. 'Ηρθαμε να επιβεβαιώσουμε ακριβώς στο συντομότερο χρονικό διάστημα ότι αυτά που εξήγγειλε ο Υπουργός δεν είναι λόγια χωρίς αντίκρισμα, αλλά ήδη υλοποιούνται με διάταξη νόμου, την οποία θα ψηφίσει η ελληνική Βουλή. Είναι μέτρα τα οποία ήδη έχουν επιδράσει θετικά στο χρηματιστήριο. Πιστεύω, λοιπόν, ότι είναι αντιφατικές οι τοποθετήσεις και δεν θέλω εγώ να μπω κριτής, διαιτητής μεταξύ των εκφρασθεισών διαφορετικών απόψεων μέσα στην ίδια τη Νέα Δημοκρατία. Θα πω μόνο ότι τα κέρδη, τα οποία παρήχθησαν αυτούς τους μήνες από τις εταιρείες για τις οποίες ρυθμίζουμε τώρα ή φορολογήθηκαν κανονικά με το ποσοστό φορολογίας, που υπήρξε και επομένως διενεμήθησαν, αφού φορολογήθηκαν ή εντάχθηκαν στο ειδικό κεφάλαιο αποθεματικού οπότε βέβαια δεν εμπίπτουν σ' αυτήν τη ρύθμιση αφού η οποιαδήποτε ζημία συμψηφίζεται ήδη με τα προηγηθέντα κέρδη.
Το δε άγχος του εκπροσώπου της Νέας Δημοκρατίας για τις Ανώνυμες
Εταιρείες Επενδύσεων Χαρτοφυλακίου θα πρέπει να αρθεί για τον εξής απλούστατο λόγο. Θα θυμίσω ότι στις εξαγγελίες του Υπουργού Εθνικής Οικονομίας δεν περιλαμβανόταν αυτή η συγκεκριμένη ρύθμιση, η οποία όμως έγινε αποδεκτή μετά από αίτημα του Εμπορικού και Βιομηχανικού Επιμελητηρίου Αθηνών, που ρητά ζητούσε την ένταξη και αυτών των εταιρειών. 'Εκρινε, λοιπόν, το Υπουργείο ότι όντως υπήρχε λόγος, από την ώρα που πάρθηκαν συγκεκριμένα μέτρα για όλες τις εταιρείες που τηρούν βιβλία Γ' κατηγορίας, να ενταχθούν και αυτές οι συγκεκριμένες εταιρείες, ώστε να μη θιγούν άμεσα και για μια μόνο χρονιά οι συγκεκριμένοι μέτοχοι, οι οποίοι έχουν να λάβουν το μέρισμα από τη διανομή των κερδών, επαναλαμβάνω, συγκεκριμένης χρονιάς.
Πιστεύουμε εν γένει ότι τα μέτρα είναι -τονίζω και πάλι- στην ορθή κατεύθυνση. Ως τέτοια αντιμετωπίστηκαν από τους επενδυτές. Και θα
έλεγα ότι όσο πιο χαμηλοί είναι οι τόνοι στη Βουλή, όσο αφήσουμε την αγορά στο χρηματιστήριο να λειτουργήσει ελεύθερα, όσο συμβάλλουμε ο καθένας μας κατά το μέτρο και την ευθύνη, που του ανήκει στη δημιουργία ενός θετικού κλίματος για το χρηματιστήριο τόσο περισσότερο θα έχουμε προσφέρει και στο θεσμό του χρηματιστηρίου, αλλά και στους μικρομετόχους. 
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη
συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "80 χρόνια από την ενσωμάτωση της Θράκης στην Ελλάδα", τριάντα ένας μαθητές και δύο συνοδοί-καθηγητές από το 4ο Γυμνάσιο Αγίων Αναργύρων.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στα σχέδια νόμων του Υπουργείου Οικονομικών:
α)"Κύρωση του Κρατικού Προϋπολογισμού και των Προϋπολογισμών ορισμένων Ειδικών Ταμείων και Υπηρεσιών οικονομικού έτους 2001". 
β)"Κύρωση του Απολογισμού του Κράτους οικονομικού έτους 1999". γ)"Κύρωση του Ισολογισμού του Κράτους οικονομικού έτους 1999".

Το λόγο έχει ο κ. Αλογοσκούφης για ένα λεπτό και μετά θα διακόψουμε για λίγα λεπτά για να ψηφίσουμε μία σύμβαση και να επανέλθουμε στο νομοσχέδιο.
Ορίστε, κύριε Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα ήθελα να δώσω μία πολύ

σύντομη απάντηση και στον Κοινοβουλευτικό Εκπρόσωπο του ΠΑΣΟΚ, ο οποίος ήταν εντελώς εκτός θέματος, και στον κύριο Υφυπουργό.
Εμείς, κύριε Υφυπουργέ, θέλουμε να πάει καλά το χρηματιστήριο. Και θέλουμε να πάει καλά για πολλούς λόγους. Πρώτον, γιατί είναι θεσμός που βοηθά την ανάπτυξη της χώρας και δεύτερον, γιατί το χρηματιστήριο είναι ένας θεσμός, που δίνει την ευκαιρία στους μικροεπενδυτές να συμμετέχουν στα οφέλη από αυτήν την ανάπτυξη.
Ο τρόπος που χειριστήκατε το χρηματιστήριο ήταν εγκληματικός και θα
επανέλθω σε αυτό. Δεν δεχόμαστε του εκβιασμούς του τύπου "ψηφίστε τα πυροσβεστικά μέτρα, που φέρνουμε". Μπορεί να δώσουν μία προσωρινή ανάσα στο χρηματιστήριο, όπως δίνει και ένα χάπι που ντοπάρει έναν αθλητή, θα γίνει όμως εις βάρος του μακροπρόθεσμου συμφέροντος και του χρηματιστηρίου και της χώρας τελικά. Διότι αυτή είναι η αποσπασματική πολιτική που έχετε.
Εδώ, σε αυτό το νομοσχέδιο, φαίνεται σαφώς η έλλειψη κατεύθυνσης, που έχετε στην πολιτική, η έλλειψη κατεύθυνσης που έχετε στην οικονομία και στο ίδιο το χρηματιστήριο. Διότι δεν μπορεί τον ένα χρόνο να φέρνετε ένα νόμο που να αυξάνει το φόρο των συναλλαγών στο χρηματιστήριο στο έξι τοις χιλίοις και τον επόμενο να φέρνετε ένα νόμον που να τον μειώνει. Δεν μπορεί τώρα να μας φέρνετε διατάξεις που να αφορούν μόνο τα κέρδη ή τις ζημίες του 2000 και όχι άλλων ετών. Δεν μιλάτε για ένα μόνιμο φορολογικό σύστημα, μία σωστή παρέμβαση μεσοπρόθεσμου και θεσμικού χαρακτήρα. Μιλάτε για αποσπασματικά πυροσβεστικά μέτρα, τα οποία μόνο στόχο έχουν να καλύψουν τις απαράδεκτες κυβερνητικές πρακτικές της προεκλογικής περιόδου.
Αυτό είναι ένα από τα κύρια μελήματα που έχετε: Να καλύψετε τις
ζημιές που υπέστησαν οι κρατικές τράπεζες, τα κρατικά αμοιβαία κεφάλαια, τα κρατικά ταμεία και η ΔΕΚΑ από τις απαράδεκτες παρεμβάσεις που έγιναν για πολιτικούς -επαναλαμβάνω- λόγους και όχι για οικονομικούς κατά την προεκλογική περίοδο.
Και εκεί είναι η μεγάλη διαφορά, κύριε Μαγκριώτη. Εμείς δεν αντιδικούμε με τον ιδιωτικό τομέα. Είμαστε πολιτικό κόμμα, με την Κυβέρνηση αντιδικούμε για θέματα που έχουν να κάνουν με το δημόσιο 
συμφέρον. Με τις ιδιωτικές επιχειρήσεις εμείς δεν έχουμε καμία αντιδικία. Βρίσκουν και κάνουν. Εάν εσείς δεν μπορείτε να ελέγξετε την κατάσταση, βεβαίως θα βρουν και θα κάνουν.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη, έχετε το
λόγο για ένα λεπτό.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, πραγματικά δεν έχω κατανοήσει την παρέμβαση του κ. Μητσοτάκη στη δευτερολογία του, αυτήν την ομολογία για

την προεκλογική περίοδο. Δεν ξέρω αν κατακρίνει εμάς ή αν κατακρίνει τον κ. Καραμανλή. Αλλά θα έλεγα ότι δύο χτυπήματα μέσα σε δύο μέρες και μία δημοσκόπηση είναι πολύ βαριά για τον κ. Καραμανλή. Μαύρες γιορτές θα κάνει.
(Θόρυβος στην Αίθουσα από την πτέρυγα της Νέας Δημοκρατίας)
ΙΩΑΝΝΗΣ ΜΑΓΚΡΙΩΤΗΣ: Παρακαλώ, κύριοι συνάδελφοι. Κύριε Πρόεδρε, εγώ
θα καθορίζω τι λέω. Εδώ μας απειλούν...
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κάνετε λάθος, γιατί δεν πρέπει να τα ζυγίζουμε όλα μονόπλευρα. Ακούστηκαν βολές και από αυτήν την πλευρά εναντίον του Πρωθυπουργού και της Κυβέρνησης. Σας παρακαλώ.
Συνεχίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: 'Οσον αφορά το Κοινοβουλευτικό Εκπρόσωπο της Νέας Δημοκρατίας, αν ήμουν εκτός θέματος, κύριε Αλογοσκούφη, δεν θα αφιερώνατε όλη την ομιλία σας σε μένα. Ο κόσμος έχει αντίληψη και καταλαβαίνει. 
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν αφιέρωσα όλη μου την ομιλία σε σας, κύριε
Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Τότε, λυπάμαι πάρα πολύ γιατί δεν καταλάβατε και τι είπατε.
Θέλω να σας ρωτήσω, κύριε Αλογοσκούφη: με άλλα μέτρα και σταθμά
αντιμετωπίζετε τις εισηγμένες στο χρηματιστήριο δημόσιες επιχειρήσεις και με άλλα μέτρα και σταθμά τους ιδιώτες μεγαλοεπιχειρηματίες, οι οποίοι ηγούνται εταιρειών, που είναι εισηγμένες στο χρηματιστήριο; Δηλαδή, όταν οι ιδιώτες επιχειρηματίες προστατεύουν τη μετοχή τους, γιατί θέλουν να προστατεύσουν την εταιρεία τους, γιατί θέλουν να προστατεύσουν το επενδυτικό κοινό, την επιχειρηματική τους δραστηριότητα και την προοπτική
τους, κρίνετε ότι καλώς το κάνουν και κατακρίνετε τις δημόσιες επιχειρήσεις, οι οποίες για έναν ακόμα λόγο, γιατί είναι δημόσιες επιχειρήσεις, πράττουν το ίδιο; Γιατί πίσω από τις δημόσιες επιχειρήσεις θέλετε να κατακρίνετε με ένα μικροκομματικό και μικροπολιτικό τρόπο την Κυβέρνηση; Εμείς κατακρίνουμε αυτόν τον έλεγχο και το διαχωρισμό. Δίνετε ασυλία στις ιδιωτικές επιχειρήσεις για το ίδιο φαινόμενο, για την ίδια πρακτική για την οποία κατακρίνετε και μάλιστα θέλετε να καταστήσετε υπόδικες τις ηγεσίες των δημοσίων επιχειρήσεων.
Τα ερωτήματα είναι αμείλικτα, κύριε Αλογοσκούφη. Θα δεχθώ την πολιτική κριτική σας, ότι το τρία τοις χιλίοις το κάναμε έξι τοις χιλίοις, αλλά στο δια ταύτα να τοποθετηθείτε: Διευκολύνει την επιχειρηματική δραστηριότητα και τις εταιρείες αυτή η τροπολογία με τα τρία άρθρα, ή όχι; Σε αυτό θέλουμε να μας απαντήσετε. Από το ΚΚΕ την πήραμε, ήταν σαφέστατη. Εσείς πάρτε θέση.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση
επί της τροπολογίας με γενικό αριθμό 217 και ειδικό 18.
Στο σημείο αυτό εισερχόμαστε στο νομοσχέδιο του Υπουργείου Μεταφορών και Επικοινωνιών: "Κύρωση της τροποποιημένης Σύμβασης του Διεθνούς Οργανισμού Κινητών Δορυφορικών Επικοινωνιών (INMARSAT) και της τροποποίησης της Συμφωνίας Λειτουργίας αυτού".
Ο εκπρόσωπος του Κομμουνιστικού Κόμματος Ελλάδος κ. 'Αγγελος Τζέκης
έχει το λόγο.
ΑΓΓΕΛΟΣ ΤΖΕΚΗΣ: Θα είμαι σύντομος, γιατί στην επιτροπή ο σύντροφος, ο εισηγητής είχε κάνει μια αναλυτική τοποθέτηση. Είχαμε διατηρήσει ορισμένες επιφυλάξεις, με το σκεπτικό ότι δίνεται και η δυνατότητα μέσω αυτού του διεθνούς οργανισμού κινητών δορυφορικών επικοινωνιών να μπει και το πολυεθνικό κεφάλαιο και μάλιστα με την εισαγωγή, όπως τουλάχιστον αναφέρει το σχέδιο νόμου, στο χρηματιστήριο. Και βέβαια καταλαβαίνουμε ότι επείγεται η Κυβέρνηση, γιατί είναι μέτοχος και ο ΟΤΕ. Εμείς πιστεύουμε ότι και μέσω αυτού του νομοσχεδίου αλώνονται οι τηλεπικοινωνίες προς τα συμφέροντα πολυεθνικών εταιρειών. Είχαμε διατηρήσει επιφυλάξεις στην επιτροπή, αλλά στην Ολομέλεια δεν θα δώσουμε θετική ψήφο. Καταψηφίζουμε το σχέδιο νόμου.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος για να μιλήσει
επί του σχεδίου νόμου.
Ερωτάται το Σώμα: Γίνεται δεκτό το νομοσχέδιο του Υπουργείου Μεταφορών και Επικοινωνιών: "Κύρωση της τροποποιημένης Σύμβασης του Διεθνούς Οργανισμού Κινητών Δορυφορικών Επικοινωνιών (INMARSAT) και της τροποποίησης της Συμφωνίας Λειτουργίας αυτού" επί της αρχής, επί των άρθρων και στο σύνολο ;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Μεταφορών και Επικοινωνιών: "Κύρωση της τροποποιημένης Σύμβασης του Διεθνούς Οργανισμού Κινητών Δορυφορικών Επικοινωνιών (INMARSAT) και της τροποποίησης της Συμφωνίας Λειτουργίας αυτού", έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο Τεύχος των
πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω σχεδίου νόμου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.
Θα ήθελα να ανακοινώσω προς το Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "για τα ογδόντα χρόνια από την ενσωμάτωση της Θράκης στην Ελλάδα", εξήντα φοιτητές και ένας συνοδός του Παντείου Πανεπιστημίου Αθηνών.

Η Βουλή τους καλωσορίζει.
(Χειροκροτήματα από όλες τις πτέρυγες)
Επανερχόμαστε στη συζήτηση των τροπολογιών επί του νομοσχεδίου του Υπουργείου Εργασίας και Κοινωνικών Ασφαλίσεων: "Προώθηση της απασχόλησης και άλλες διατάξεις".
Κηρύξαμε περαιωμένη τη συζήτηση επί της τροπολογίας με γενικό αριθμό 217 και ειδικό 18.
'Εχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί της τροπολογία με γενικό αριθμό 217 και ειδικό 18, της οποίας το κείμενο έχει ως εξής:
"ΑΙΤΗΣΗ ΟΝΟΜΑΣΤΙΚΗΣ ΨΗΨΟΦΟΡΙΑΣ
Ζητούμε διεξαγωγή ονομαστικής ψηφοφορίας επί της τροπολογίας 217/18. Αθήνα, 13-12-2000
Π. Παυλόπουλος
Π. Παναγιωτόπουλος
Α. Ανδρεουλάκος
Ι. Λαμπρόπουλος
Κ. Καραμπίνας
Αικ. Παπακώστα
Κ. Μητσοτάκης
Γ. Τσούρνος
Κ. Καρράς
Μ. Κόλλια
Θ. Αναγνωστόπουλος
Χ. Μαρκογιαννάκης
Γ. Αλογοσκούφης
Α. Λυκουρέζος
Γ. Κωνσταντόπουλος
Κ. Τασούλας
Ε. Παπαδημητρίου
Ι. Τζαμτζής
Μ. Παπαδόπουλος
Β. Πάππας
Ε. Πολύζος
Β. Βύζας
Π. Ψωμιάδης"
Θα αναγνώσω και τον κατάλογο των υπογραφόντων την αίτηση της
ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Παναγιωτόπουλος. Παρών.
Ο κ. Ανδρεουλάκος. Παρών.

Ο κ. Λαμπρόπουλος. Παρών.
O κ. Παυλόπουλος. Παρών.
O κ. Καραμπίνας. Παρών.
Η κ. Παπακώστα. Παρούσα.
Ο κ. Μητσοτάκης. Παρών.
Ο κ. Τσούρνος. Παρών.
Ο κ. Καρράς. Παρών.
Η κ. Κόλλια. Παρούσα.
Ο κ. Αναγνωστόπουλος. Παρών.
Ο κ. Μαρκογιαννάκης. Παρών.
Ο κ. Αλογοσκούφης. Παρών.
Ο κ. Λυκουρέζος. Παρών.
Ο κ. Γ. Κωνσταντόπουλος. Παρών.
Ο κ. Τασούλας. Παρών.
Η κ. Παπαδημητρίου. Παρούσα.
Ο κ. Πάππας. Παρών.
Υπάρχουν και άλλοι συνάδελφοι Βουλευτές που έχουν υπογράψει, αλλά συμπληρώνεται ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
ΔΙΑΚΟΠΗ
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι επαναλαμβάνεται η διακοπείσα συνεδρίαση.
Το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72, παράγραφος 3), θα λύσει τη συνεδρίαση για αύριο Πέμπτη 14 Δεκεμβρίου 2000 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, ψήφιση της τροπολογίας με γενικό αριθμό 217 και ειδικό 18, ψήφιση του ακροτελεύτιου άρθρου του νομοσχεδίου "Προώθηση της απασχόλησης και άλλες διατάξεις" και συζήτηση επί της αρχής, των άρθρων και του συνόλου του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις".
Λύεται η συνεδρίαση.
'Ωρα λήξης: 13.45'. 

