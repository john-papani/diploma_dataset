
ΣΥΝΕΔΡΙΑΣΗ ΞΕ'
Πέμπτη 30 Νοεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας του Βουλευτή Δ. Γεωργακόπουλου, 
3. Ανακοινώνεται ότι τη συνεδρίαση παρακολουθούν μαθητές από το 5ο
Δημοτικό Σχολείο Πειραιά και το 4ο Γυμνάσιο Καρδίτσας,
4. Ειδική συνεδρίαση για την επέτειο της συμπλήρωσης 80 χρόνων από
την ενσωμάτωση της Θράκης στον Κορμό του Ελληνικού Κράτους,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Παρασκευής 1ης
Δεκεμβρίου 2000,
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των τροπολογιών του σχεδίου νόμου του Υπουργείου
Οικονομικών: "Φορολογικές ελαφρύνσεις και απλουστεύσεις και άλλες διατάξεις",
2. Κατάθεση σχεδίων νόμων:
i) Οι Υπουργοί Μεταφορών και Επικοινωνιών, Εξωτερικών και Οικονομικών κατέθεσαν σχέδιο νόμου: "Κύρωση των Πράξεων του ΧΧΙ Παγκοσμίου Ταχυδρομείου Συνεδρίου (Σεούλ 1994) και του Κανονισμού Εκτέλεσης της Παγκόσμιας Ταχυδρομικής Σύμβασης με το Τελικό Πρωτόκολλο (Βέρνη 1995)",
ii) Oι Υπουργοί Εσωτερικών, Δημόσιας Διοίκησης και Αποκέντρωσης και Εθνικής Οικονομίας και Οικονομικών κατέθεσαν σχέδιο νόμου: "Πρόγραμμα "ΠΟΛΙΤΕΙΑ" για την μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις",
3. Κατάθεση εκθέσεων Διαρκών Επιτροπών:
i) Η Διαρκής Επιτροπή Παραγωγής και Εμπορίου καταθέτει την 'Εκθεσή
της στο σχέδιο νόμου του Υπουργείου Εμπορικής Ναυτιλίας: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για τις θαλάσσιες μεταφορές",
ii) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την 'Εκθεσή της στο σχέδιο νόμου του Υπουργείου Δικαιοσύνης: "Κύρωση του 6ου Πρωτοκόλλου στη Γενική Συμφωνία για τα Προνόμια και τις Ασυλίες του Συμβουλίου της Ευρώπης",
iii) Η Διαρκής Επιτροπή Κοινωνικών Υποθέσεων καταθέτει τις εκθέσεις
της:
α. Στην πρόταση νόμου αρμοδιότητας του Υπουργείου Εραγασίας και Κοινωνικών Ασφαλίσεων: "Δημιουργία νομικού προσώπου δημοσίου δικαίου νοσηλευτών",
β. Στα σχέδια νόμων του Υπουργείου Μεταφορών και Επικοινωνιών:
βα. "Κύρωση της Συμφωνίας μεταξύ της Κυβέρνησης της Ελληνικής
Δημοκρατίας και της Κυβέρνησης της Μάλτας για αεροπορικές μεταφορές μεταξύ και πέραν των αντίστοιχων εδαφών τους",
ββ. "Κύρωση της τροποποιημένης Σύμβασης του Διεθνούς Οργανισμού
Κινητών Δορυφορικών Επικοινωνιών (INMARSAT) και της τροποποίησης της Συμφωνίας λειτουργίας αυτού",
4) Αίτηση ονομαστικής ψηφοφορίας Βουλευτών της Ν. Δημοκρατίας επί της τροπολογίας στο σχέδιο νόμου του Υπουργείου Οικονομικών που αφορά την μισθολογική πολιτική του έτους 2001,
ΟΜΙΛΗΤΕΣ
Α. Επί της Ειδικής Συνεδρίασης:
ΚΑΚΛΑΜΑΝΗΣ Α.,
ΚΑΡΑΜΑΝΛΗΣ Κ.,
ΚΩΣΤΟΠΟΥΛΟΣ Ν.,
ΠΑΠΑΡΗΓΑ Α.,
ΣΗΜΙΤΗΣ Κ.,
Β. Επί του σχεδίου νόμου του Υπουργείου Οικονομικών:
ΑΡΣΕΝΗ Μ.,
ΓΚΑΤΖΗΣ Ν.,
ΚΑΤΣΑΡΟΣ Ν.,
ΚΩΝΣΤΑΝΤΙΝΟΥ Φ.,
ΚΩΣΤΟΠΟΥΛΟΣ Δ.,
ΛΑΦΑΖΑΝΗΣ Π.,
ΜΑΓΚΡΙΩΤΗΣ Ι.,
ΜΗΤΣΟΤΑΚΗΣ Κ.,
ΠΑΠΑΚΩΣΤΑ ΑΙΚ.,
ΠΑΠΑΝΤΩΝΙΟΥ Γ.,
ΠΑΥΛΙΔΗΣ Α.,
ΠΑΥΛΟΠΟΥΛΟΣ Π.,
ΡΕΓΚΟΥΖΑΣ Α.,
ΤΣΑΚΛΙΔΗΣ Ι.,
ΦΟΥΝΤΟΥΚΙΔΟΥ Π.,
ΦΩΤΙΑΔΗΣ Α.

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΞΕ'
Πέμπτη 30 Νοεμβρίου 2000
------------

Αθήνα, σήμερα στις 30 Νοεμβρίου 2000, ημέρα Πέμπτη και ώρα 11.05', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29.11.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΞΔ' συνεδριάσεώς του, της 29ης Νοεμβρίου 2000 σε ό,τι αφορά την ψήφιση στο σύνολο του σχεδίου νόμου: "Κύρωση της Συμφωνίας περί συνεργασίας για την πρόληψη και καταπολέμηση του διασυνοριακού εγκλήματος και του προσαρτημένου σε αυτήν Καταστατικού Χάρτη οργάνωσης και λειτουργίας του Περιφερειακού Κέντρου της Πρωτοβουλίας Συνεργασίας Νοτιοανατολικής Ευρώπης (Κέντρο S.E.C.I.) για την καταπολέμηση του διασυνοριακού εγκλήματος". 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
εισερχόμαστε στην
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Ειδική συνεδρίαση της Ολομέλειας της Βουλής για τηφν επέτειο της
συμπλήρωσης 80 χρόνων από την ενσωμάτωση της Θράκης στον Κορμό του Ελληνικού Κράτους.
Η Βουλή των Ελλήνων, με υψηλό αίσθημα ευθύνης απέναντι στον ελληνικό
λαό, ανέλαβε την πρωτοβουλία να ανακηρύξει το έτος 2000 "'Ετος Θράκης",
με την ευκαιρία της συμπλήρωσης ογδόντα χρόνων από την ενσωμάτωση της δυτικής Θράκης στον κορμό του ελληνικού κράτους.
Με τον τρόπο αυτό και συγκεκριμένα με την έκθεση ιστορικών αντικειμένων, που θα εγκαινιάσει ο Πρόεδρος της Δημοκρατίας κ. Κωστής Στεφανόπουλος την προσεχή Τρίτη 5 Δεκεμβρίου, τις σχετικές εκδόσεις και τις υπόλοιπες πολιτιστικές εκδηλώσεις, που έχουν εισηγηθεί η
διακομματική, η υπηρεσιακή και επιστημονική, επιτροπές που συγκροτήσαμε γι' αυτόν το σκοπό, επιχειρεί να συμβάλει, όπως άλλωστε συστηματικά επιδιώκουμε τα τελευταία χρόνια με ανάλογες πρωτοβουλίες και προγράμματα, στην ενεργοποίηση της ιστορικής μνήμης της νεολαίας και του λαού γενικότερα και στην ενδυνάμωση της ιστορικής συνείδησης των Ελλήνων.

Η Βουλή των Ελλήνων τιμά την μακραίωνη παρουσία του θρακικού
Ελληνισμού στην ιστορική κοιτίδα του, τους αγώνες και τις θυσίες του για τη διαφύλαξη της εθνικής του συνείδησης και της πολιτισμικής του παράδοσης, αλλά και τις προσπάθειες για την οικονομική ανάπτυξη και την κοινωνική προκοπή της πλούσιας, σε φυσικούς πόρους, αλλά και χειμαζόμενης από μακραίωνες συγκρούσεις γεωγραφικής αυτής περιοχής της χώρας.
Με τον εορτασμό της επετείου η Βουλή των Ελλήνων αναδεικνύει το ρόλο που επεφύλαξε στη δυτική Θράκη η ιστορία του 20ου αιώνα, παρέχοντάς της τη δυνατότητα να λειτουργήσει, ως επικοινωνιακός δίαυλος διαφορετικών πολιτισμών, θρησκευμάτων και εθνοφυλετικών ομάδων, ρόλο που αξίζει να
ενισχύσουμε και να διευρύνουμε, συμβάλλοντας με όλες τις δυνάμεις μας στην κάθε μορφής ισοτιμία και ευημερία όλων των κατοίκων της.
Με την έννοια αυτή η Θράκη δεν είναι μόνο η αρχέγονη κοιτίδα
ετερόκλητων πολιτισμών, που λυγίζει κάτω από το βάρος της ιστορίας της, ούτε το μελαγχολικό "σύνορο" της Ευρώπης, αλλά ένας προνομιακός τόπος όπου δικαιώνεται στις μέρες μας η αρχή του σεβασμού της ιδιαιτερότητας, χωρίς αυτό να σημαίνει στην πράξη και εγκλεισμό κάθε ιδιαίτερης θρησκευτικής ή φυλετικής ομάδας στη στενή πολιτισμική της ταυτότητα ούτε καταπάτηση των κανόνων της πολιτικής, της κοινωνικής και της πολιτισμικής δημοκρατίας.
Στο πνεύμα αυτό η Βουλή των Ελλήνων, αξιοποιώντας τη συνδρομή των ειδικών και με σεβασμό στην επιστημονική δεοντολογία, θα προσπαθήσει να κάνει γνωστές στον ελληνικό λαό πτυχές της αρχαίας, της βυζαντινής, της νεότερης και της σύγχρονης ιστορίας της Θράκης, συμβάλλοντας όχι μόνο στον εορτασμό της επετείου, αλλά και στην εθνική μας αυτογνωσία. Διότι -όπως όλοι άλλωστε δεχόμαστε- η εθνική αυτογνωσία ήταν πάντοτε, αλλά ιδιαίτερα είναι τώρα, στους καιρούς της οικονομικής παγκοσμιοποίησης και της εντατικής πολιτισμικής επικοινωνίας, ο βασικός μηχανισμός, που διαθέτουν οι λαοί για να διατηρήσουν τη συλλογική τους συνοχή και να πραγματώσουν τους μακροπρόθεσμους στόχους τους.
Αξίζει μάλιστα, κυρίες και κύριοι συνάδελφοι, να επισημάνουμε ότι ο Θρακικός Ελληνισμός είναι αξιόπιστο παράδειγμα σ' αυτήν την προσπάθεια, διότι με τους λογίους του κατόρθωσε να συλλέξει και να διασώσει ένα πλουσιότατο ιστορικό και λαογραφικό υλικό, διαφυλάσσοντας την πολιτισμική του φυσιογνωμία και εδραιώνοντας την ιστορική του συνείδηση. Μια πολιτισμική συμφωνία που διαμορφώθηκε, όχι μόνο με την αντιπαράθεση, αλλά και το διάλογο με τις άλλες εθνοπολιτισμικές ομάδες της ευρύτερης περιοχής της Θράκης. Μια πολιτισμική φυσιογνωμία που χαλυβδώθηκε όμως με την εκπολιτιστική δραστηριότητα και την αντιστασιακή δράση του ελληνικού στοιχείου, με τη θυσία των νεομαρτύρων του, που αρνούνταν να απεμπολήσουν τον Ελληνισμό και την Ορθοδοξία και με τη συμμετοχή των Θρακιώτων στους μεγάλους αγώνες του ελληνικού λαού για ελευθερία, εθνική ανεξαρτησία και δημοκρατία ήδη από την εποχή της προετοιμασίας της επανάστασης του 1821. 
Για όλους αυτούς τους λόγους αξίζει να τιμήσουμε τη Θράκη, την
ακριτική περιοχή της χώρας μας, όπου δεν κτυπά μόνο η καρδιά της Ελλάδας, αλλά και η καρδιά της Ευρώπης, αφού μόνο η συναίσθηση των συνόλων των φυσικών και πολιτισμικών ορίων κάθε λαού και κάθε χώρας που τη συγκροτούν, μπορεί να αποτελέσει το μέτρο για την αξιολόγηση της ορθότητος των πολιτικών, που θεσμοθετούνται και αποφασίζονται στο κέντρο. 
Την ακριτική περιοχή της χώρας μας, όπου κρίνεται η αξία και η
εμβέλεια του ευρωπαϊκού πολιτισμού, καθώς στον προνομιακό αυτό τόπο που για αιώνες σπαρασσόταν από θρησκευτικές και άλλες έριδες και συγκρούσεις καλλιεργείται και καρποφορεί πλέον ο πολιτισμός της ειρήνης, της υπευθυνότητας, της δημιουργικότητας, της αλληλοκατανόησης και της αλληλεγγύης.
Κυρίες και κύριοι συνάδελφοι, δεν αρκεί η σημερινή ιστορική αναφορά, δεν είναι αρκετή η πανηγυρική διαπίστωση των αγώνων και των οραμάτων και του θρακικού Ελληνισμού. Είναι απαραίτητη και η ψύχραιμη ανατομία των υπαρκτών προβλημάτων της θρακικής πραγματικότητας, η ενεργός κινητοποίηση για την επίλυσή τους, προκειμένου ο αρχόμενος 21ος αιώνας να κάνει πραγματικότητα μια Θράκη ευημερούσα, Θράκη της ελευθερίας, της ανάπτυξης, της κοινωνικής δικαιοσύνης, της ανοχής και του αλληλοσεβασμού.
Το εύρος των φιλοδοξιών μας όπως ανδρομερώς τις εξέθεσα, επεξηγεί και τεκμηριώνει το ύψος της ευθύνης, αλλά και την έκταση της χαράς και της ικανοποίησης τις οποίες νιώθουμε όλοι, νομίζω, σήμερα ως μέλη της Εθνικής μας Αντιπροσωπείας.
(Χειροκροτήματα)
Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι, αγαπητοί συνάδελφοι, θεωρώ ευτύχημα που θα συζητήσουμε σήμερα για τη Θράκη.
Με τη συμπλήρωση ογδόντα χρόνων από την ενσωμάτωση της Θράκης στην
ελληνική πολιτεία, από την ενσωμάτωση της γης, που προσέφερε στον Ελληνισμό το Δημόκριτο και τον Πρωταγόρα, έχουμε την ευκαιρία να μιλήσουμε για μια περιοχή της χώρας, η οποία πάντα είχε το χαρακτήρα του
δύσκολου, αν μπορώ να πω. Μια περιοχή δηλαδή που συνοδευόταν από ένα πλέγμα προβλημάτων, αλλά που όμως τα τελευταία χρόνια πετυχαίνει μια εντυπωσιακή πρόοδο σε όλα τα μέτωπα. Πρόκειται για έναν τόπο, για έναν κόσμο που διεκδικεί το καλύτερο και επάξια κερδίζει την προσοχή της πολιτείας, που παραμερίζει στάσεις και αγκυλώσεις, οι οποίες κυριαρχούσαν στο παρελθόν και προσπαθεί σήμερα να δημιουργήσει μια άλλη πραγματικότητα. Μια δική του πραγματικότητα, μια καλύτερη πραγματικότητα. 
Θεωρώ ευτύχημα όμως τη συζήτηση και για ένα άλλο λόγο. Επειδή θα
μιλήσουμε με ευκαιρία της επετείου για τα σημερινά προβλήματα, για τα πραγματικά προβλήματα που απασχολούν τον κόσμο της Θράκης, την πορεία και την ανάπτυξή της για ένα ζήτημα που ξεφεύγει από τον ασφυκτικό εναγκαλισμό, που συχνά διαμορφώνει εδώ στην Αθήνα η πολιτική επικαιρότητα.
Στην ελληνική περιφέρεια σήμερα η προσέγγιση είναι δημιουργική. Η ελληνική περιφέρεια πάει να κτίσει και να διαμορφώσει νέες συνθήκες και δεν ομφαλοσκοπεί γύρω από τα δευτερεύοντα, γιατί δεν την ενδιαφέρουν βέβαια τα δευτερεύοντα.
Πιστεύω βαθύτατα και είναι βαθιά ριζωμένη η αντίληψή μου ότι αν όλοι μας στρέφαμε την προσοχή μας στα ουσιαστικά προβλήματα και κυρίως σ'εκείνα που αφορούν την πραγματική Ελλάδα, την Ελλάδα που είναι εκτός των τειχών και πέρα από την επικαιρότητα, θα ήμασταν και ταπεινότεροι και πιο ουσιαστικοί στην πολιτική μας παρέμβαση. Διότι εκεί έξω είναι που ζουν οι άνθρωποι για τους οποίους είμαστε ταγμένοι όλοι να δουλεύουμε, ως πολιτικοί, ως κυβέρνηση, ως πολιτικό σύστημα. Εκεί γεννιέται η αισιοδοξία ότι οι επιχειρούμενες παρεμβάσεις δημιουργούν αληθινά νέες συνθήκες.
Τώρα περιοχές ολόκληρες σπάζουν την απομόνωσή τους, συνδέονται με τον οικονομικό ιστό της Ελλάδας, που πάει καλύτερα τα τελευταία χρόνια, μειώνουν την απόστασή τους, κάνουν βήματα μπροστά.
Αγαπητοί συνάδελφοι, ήμουν πριν από λίγο καιρό στην 'Ηπειρο. Ξαναέβλεπα τώρα για τη σημερινή συζήτηση τα δεδομένα της οικονομικής ανάπτυξης της Θράκης. Μπορεί κανείς να διαπιστώσει κάτι σημαντικό. Οι άνθρωποι, οι συμπολίτες μας στην περιφέρεια, πιστεύουν σήμερα στις δυνάμεις τους. Δίνουν τη μάχη τους. Σπάζουν τους στενούς ορίζοντες του παρελθόντος. Στη Θράκη ιδίως βλέπουμε ότι η Ελλάδα έχει μπει σε μια νέα εποχή. Βλέπουμε εξελίξεις που κάνουν εμάς, που ζούμε στο κέντρο, να βλέπουμε καλύτερα, καθαρότερα για την πορεία της χώρας.
Οι πολίτες της Θράκης με περισσότερη ασφάλεια και αίσθηση του ρόλου, που έχουν στην περιοχή, αυτοί, τους οποίους παλαιότερα ονομάζαμε ακρίτες με μια ματιά κάπως ρομαντική, κατακτούν τώρα την αίσθηση της συμμετοχής, έχουν την αίσθηση ότι χάρη στη δική τους προσπάθεια βελτιώνεται η σχέση τους με το σύνολο της χώρας, προοδεύουν, διεκδικούν και δημιουργούν. Διεκδικούν και δημιουργούν τις προϋποθέσεις μιας καλύτερης ζωής.
Κυρίες και κύριοι συνάδελφοι, πέρασαν ογδόντα χρόνια από την
απελευθέρωση της Θράκης, από τότε που ο Ελευθέριος Βενιζέλος μαχόμενος υπέρ των ελληνικών συμφερόντων πέτυχε την ενσωμάτωσή της. Τότε η ελληνική διοίκηση εγκαταστάθηκε αμέσως και άρχισε το έργο να ανασυγκροτήσει την περιοχή μετά τον πόλεμο, την προσφυγιά, την καταστροφή.
Οι πρόσφυγες, οι παλαιοί και οι νέοι, επανήλθαν ή απέκτησαν εστίες,
οι υπηρεσίες στους τομείς της υγείας, της εκπαίδευσης, της γεωργίας αποκατέστησαν σύντομα την κοινωνική συνοχή, μια συνοχή που χρειάστηκε η Ελλάδα στα δύσκολα χρόνια που ακολούθησαν.
Η Θράκη δεν είναι μόνο για τους 'Ελληνες το ανατολικότερο χερσαίο σύνορο. Είναι ο τόπος που διέσχιζε η Εγνατία Οδός της οικονομίας και του πολιτισμού. Είναι ο τόπος που παρουσίασε έξοχη εκπαιδευτική και κοινωνική δραστηριότητα στα χρόνια της δουλείας.
Η Θράκη ήταν και είναι ένα σημαντικό κέντρο πολιτισμού, που διδάσκει με τη διαχρονία της τις αρετές της συνύπαρξης, της ειρηνικής συμβίωσης και της ανάπτυξης. Αλλά, όπως συνέβη και στην υπόλοιπη Ελλάδα, η Θράκη δεν έφθασε εύκολα στη σημερινή της προκοπή. Πολλές φορές και εδώ στην Αίθουσα αυτή έχει τονιστεί η ανάγκη για την ανάπτυξη της Θράκης.
'Εχουν γίνει πάρα πολλές προσπάθειες για την προώθηση αυτού του στόχου. Κατά την αναπτυξιακή πορεία σημειώθηκαν βεβαίως θετικές εξελίξεις, αλλά επισημάνθηκαν και υπάρχουν και προβλήματα. Αναμφισβήτητα,
παρά την πρόοδο, η Θράκη έχει ακόμα την ανάγκη ενίσχυσης από εθνικούς και κοινοτικούς πόρους. 'Ενα όμως είναι βέβαιο. 'Οτι η Θράκη σήμερα δεν είναι η Θράκη του 1980 και πολύ περισσότερο η σημερινή εικόνα δεν έχει καμία σχέση με αυτήν την εικόνα, που παρουσίαζε λίγα χρόνια πριν.
Αυτό δεν είναι κάτι θεωρητικό, δεν είναι ένας λόγος. Μπορεί να το
διαπιστώσει κανείς με τα ίδια του τα μάτια. Δεν έχει παρά να πάει παραδείγματος χάρη στη βιομηχανική περιοχή της Κομοτηνής.
Η Θράκη έχει αποκτήσει τη δική της δυναμική, έχει το σχέδιο, έχει το όραμα, τους πόρους που της επιτρέπουν να πραγματοποιήσει άλματα προς την πρόοδο και την ευημερία.
Πριν τέσσερα χρόνια η Κυβέρνηση είχε διακηρύξει από την Κομοτηνή την ανάγκη για ένα πρότυπο ανάπτυξης για τη Θράκη, που θα αξιοποιεί τα τοπικά πλεονεκτήματα και κυρίως τη στρατηγική θέση της περιοχής. Ο δρόμος που επιλέξαμε είναι η προώθηση ενός συνεκτικού ολοκληρωμένου προγράμματος ταχύρυθμης ανάπτυξης σε μια κοινωνία ισονομίας και ισοπολιτείας. Και θα επαναλάβω, ενός ολοκληρωμένου προγράμματος, ενός συνεκτικού προγράμματος σε μια κοινωνία ισονομίας και ισοπολιτείας. 'Ολα αυτά αποτελούν προϋποθέσεις ταχύρυθμης ανάπτυξης.
Σήμερα το πρόγραμμα αυτό είναι σε εξέλιξη, είναι σε θετική πορεία και αναστράφηκε μια φθίνουσα πορεία. Σήμερα η Θράκη είναι ένα πρότυπο συνύπαρξης πολιτισμών, 'Ελληνες χριστιανοί και 'Ελληνες μουσουλμάνοι συνδιαμορφώνουν το ευρωπαϊκό μέλλον της περιοχής και αυτό έχει καθοριστική σημασία.
Στη Θράκη έχει επιτευχθεί, σε ένα μεγάλο βαθμό, η άρση της απομόνωσης. Η σύγκλιση με τις ευρωπαϊκές περιφέρειες είναι ήδη ορατή. 'Εχουμε ανέβει πολλές βαθμίδες στην ευρωπαϊκή κλίμακα. Και στην περίοδο 2000-2006 τίθεται ως μετρήσιμος στόχος να φτάσει η περιφέρεια ανατολικής Μακεδονίας -Θράκης στο 74% του μέσου ευρωπαϊκού επιπέδου ανάπτυξης.
'Ηδη καταγράφεται στη διάρκεια του Β' Κοινοτικού Πλαισίου Στήριξης
μια αύξηση του περιφερειακού ακαθάριστου εγχώριου προϊόντος κατά πέντε ποσοστιαίες μονάδες. Και αντίστοιχη είναι η σύγκλιση με τις άλλες περιφέρειες της Ευρωπαϊκής 'Ενωσης.
Αξίζει να σημειωθεί ότι στο χρονικό διάστημα ισχύος του Β' Κοινοτικού Πλαισίου Στήριξης στην περιφέρεια ανατολικής Μακεδονίας-Θράκης έχουν διατεθεί πόροι που φτάνουν το 1,5 τρισεκατομμύριο δραχμές. Η χρηματοδότηση αυτή δεν έχει προηγούμενο σε άλλη περίοδο και δεν έχει επίσης προηγούμενο σε άλλη περιφέρεια της χώρας.
Θέλω να αναφέρω μόνο για παράδειγμα ότι από το 1997 μέχρι τέλος του 1999 δόθηκαν στην περιφέρεια μόνο για τη στήριξη αγροτικών προϊόντων κοινοτικές ενισχύσεις εκατόν εξήντα πέντε δισεκατομμυρίων (165.000.000.000) δραχμών. Και μάλιστα οι ενισχύσεις αυτές ετησίως συνεχώς αυξάνονται.
Χαρακτηριστικά επισημαίνω ότι το 1999 οι εισροές στη Θράκη από το Ευρωπαϊκό Γεωργικό Ταμείο ανήλθαν σε εξήντα έξι δισεκατομμύρια (66.000.000.000) δραχμές και είχαν μια αύξηση κατά 40% μέσα σε δύο χρόνια. Αυτό είναι μια ένδειξη. 'Οπως είπα όμως υπάρχει ένα πρόγραμμα, το οποίο έχει ξεκινήσει εδώ και καιρό και αυτό αποτελεί το πλαίσιό μας. Και μέσα στο πλαίσιο αυτό ολοκληρώνονται κάποια σημαντικά έργα και ξεκινούν και νέα, συνοδευόμενα από διάφορες δράσεις.
Πρώτα απ'όλα η Εγνατία και οι κάθετοι άξονες: 'Ολα τα τμήματα εντός

της Θράκης κατασκευάζονται, ενώ ήδη ένα τμήμα έχει δοθεί στην κυκλοφορία. Τα έργα στα λιμάνια και τα αεροδρόμια της Αλεξανδρούπολης και της
Καβάλας. Τα μεγάλα ενεργειακά έργα: Θησαυρός, Πλατανόβρυση, Τέμενος, εργοστάσιο ενέργειας Κομοτηνής, αγωγός φυσικού αερίου. Τα μεγάλα υδροηλεκτρικά έργα του Νέστου, ο Θησαυρός, σήμερα λειτουργούν και καλύπτουν μεγάλο μέρος των ενεργειακών αναγκών της περιφέρειας και ετοιμάζεται η αξιοποίηση των έργων αυτών για αρδευτικές ανάγκες.

Ο ενεργειακός σταθμός Κομοτηνής κατασκευάζεται και σταδιακά
ολοκληρώνεται με τη Μονάδα Συνδυασμένου Κύκλου Φυσικού Αερίου. Είναι η πρώτη τέτοια μονάδα στη βόρειο Ελλάδα. Ο αγωγός του φυσικού αερίου για τη μονάδα αυτή έφθασε ήδη στην Κομοτηνή και πρόκειται, όπως έχουμε δηλώσει, να επεκταθεί μέχρι τον 'Εβρο. Η περιοχή αυτή ήταν ενεργειακά προβληματική και σήμερα αντί να είναι προβληματική είναι ένα ενεργειακό κέντρο. 
Τέταρτο σημείο είναι οι νέοι συνοριακοί σταθμοί και τα τελωνεία στην
Εξοχή, στην Ξάνθη, στην Ιφέα, στις Καστανιές και η αναβάθμιση του
συνοριακού σταθμού των Κήπων για να υπάρχει η εύκολη διασύνδεση με τις γύρω χώρες. Προχωρούμε την αναβάθμιση του σιδηροδρομικού δικτύου, τη σύνδεση με τις βιομηχανικές περιοχές. Και στο Γ' Κοινοτικό Πλαίσιο Στήριξης έχει εγγραφεί ο εκσυγχρονισμός του σιδηροδρομικού δικτύου από τη Θεσσαλονίκη μέχρι την Αλεξανδρούπολη.
Επόμενο σημείο είναι τα διαρθρωτικά προγράμματα για την ανάπτυξη της γεωργίας. Αναφέρθηκα στις ενισχύσεις των προϊόντων. Υπάρχουν κι ενισχύσεις σε γεωργικές επενδύσεις, σε νέους αγρότες, σε ομάδες παραγωγών, στους κτηνοτρόφους των ορεινών περιοχών.
Κέντρο του προγράμματος υγείας είναι το Πανεπιστήμιο της Αλεξανδρούπολης. Το νέο νοσοκομείο ολοκληρώνεται. Κέντρο επίσης είναι η ανέγερση νέου νοσοκομείου στην Καβάλα. 'Εχουμε αποφασίσει να προσλάβουμε προσωπικό -πέντε χιλιάδες θέσεις νοσηλευτικού και παραϊατρικού προσωπικού- και στο πλαίσιο της κατανομής το Νοσοκομείο της Αλεξανδρούπολης θα ενισχυθεί κατά προτεραιότητα.
Το Δημοκρίτειο Πανεπιστήμιο εξελίσσεται σε μεγάλο εθνικό εκπαιδευτικό κέντρο. Θα επεκταθεί το πανεπιστήμιο, θα επεκτείνονται τα ΤΕΙ, αλλά και οι σχολές της Αστυνομίας. 'Οσον αφορά στο πανεπιστήμιο δίνεται ιδιαίτερη μέριμνα στην έρευνα για να συνδεθεί με την τοπική παραγωγή και να συμβάλει στην αναβάθμισή της.
Σημείο του προγράμματος είναι και η στήριξη της βιομηχανίας, οι νέες βιομηχανικές περιοχές, τα δίκτυα των επιχειρήσεων. Χίλια πεντακόσια επενδυτικά σχέδια χρηματοδοτούνται από τα Κοινοτικά Πλαίσια Στήριξης στο πλαίσιο των αναπτυξιακών νόμων. Υπάρχει και πρόγραμμα για την απασχόληση και τη μείωση της ανεργίας.
Επιδιώκουμε να υπάρχουν ίσες ευκαιρίες για όλους τους πολίτες. Και ίσες ευκαιρίες για όλους δεν μπορούν να υπάρξουν εάν δεν ισχύει για όλους τους πολίτες το δικαίωμα στη μόρφωση. Γι'αυτό και βασική προτεραιότητά μας είναι τα μέτρα για τη βελτίωση της μειονοτικής εκπαίδευσης. Κι έχει γίνει σημαντική πρόοδος στον τομέα αυτόν.
Συγκεκριμένα: Ισχύουν κατ'αρχήν ειδικά κίνητρα για τα παιδιά της μειονότητας προκειμένου να εισάγονται στα πανεπιστήμια της χώρας. Ποσοστό 0,5% δίνεται στα παιδιά της μειονότητας, με ξεχωριστές εξετάσεις. Και ήδη με την εφαρμογή του μέτρου εκατοντάδες νέοι φοιτούν στα ελληνικά πανεπιστήμια, κάτι που παλιά δεν γινόταν.
Υπήρξε πρόγραμμα αναμόρφωσης της διδασκαλίας της πρωτοβάθμιας μειονοτικής εκπαίδευσης, συγγραφή νέων βιβλίων, δημιουργία εποπτικού υλικού και επιμόρφωση των δασκάλων. Η επισκευή του συνόλου των μουσουλμανικών διδακτηρίων της πρωτοβάθμιας εκπαίδευσης προχωρεί, όπως και η αναβάθμιση της Ειδικής Παιδαγωγικής Ακαδημίας Θεσσαλονίκης. Υπάρχει ενισχυτική διδασκαλία στα σχολεία αυτά και πενήντα περίπου νέοι μόνιμοι δάσκαλοι από τους αποφοίτους αυτής της Ειδικής Παιδαγωγικής Ακαδημίας στη Θεσσαλονίκη.
Θέλουμε και προσπαθούμε στη Θράκη και στην ανατολική Μακεδονία χριστιανοί και μουσουλμάνοι να ζουν να δραστηριοποιούνται και να δημιουργούν σε συνθήκες ισονομίας και ισοπολιτείας.
Η Θράκη του 21ου αιώνα εξελίσσεται σε μια περιφέρεια, όπου η
συνύπαρξη διαφορετικών πολιτισμών αποτελεί παράγοντα ισχύος και ανάπτυξης της περιοχής. Γι' αυτό και δεν περιοριστήκαμε μόνο στα όσα ανέφερα σε σχέση με τα σχολεία, που αφορούν τη μειονότητα.
Υπάρχουν και έργα οδοποιϊας σε δήμους και κοινότητες της μειονότητας, άλλα έργα υποδομών και βελτίωσης της ποιότητας ζωής σε οικισμούς μειονοτικούς και ένα πρόγραμμα ανάπτυξης του ορεινού όγκου.
Κυρίες και κύριοι συνάδελφοι, η Κυβέρνηση προχώρησε και σε άλλες

τομές. Παραδείγματος χάρη στην εφαρμογή του προγράμματος "ΚΑΠΟΔΙΣΤΡΙΑ". Εκείνο, όμως, το οποίο είναι ο κύριος μοχλός και γι' αυτό η περίοδος που διανύουμε αποτελεί χρόνο τομής, στον τομέα των έργων και γενικότερα της ανάπτυξης της Θράκης, είναι η εφαρμογή του Γ' Κοινοτικού Πλαισίου
Στήριξης που άρχισε τώρα, το 2000 και θα επεκταθεί μέχρι το 2006.
Το περιφερειακό πρόγραμμα αυξήθηκε κατά 55% έναντι του προηγούμενου
και σήμερα ανέρχεται σε τριακόσια σαράντα δισεκατομμύρια

(340.000.000.000) δραχμές. 'Ετσι ξεκινάμε τη δέσμευσή μας, το μεγαλύτερο ποσοστό, το 80% των πόρων του Γ' Κοινοτικού Πλαισίου Στήριξης να κινηθεί στην περιφέρεια για να προχωρήσουμε την ισόρροπη ανάπτυξη της χώρας.
Η περιφέρεια ανατολικής Μακεδονίας και Θράκης ήταν, κυρίες και κύριοι
συνάδελφοι, η πρώτη σε απορροφήσεις πόρων. Γι' αυτό μπορούμε να πούμε δικαίως ότι είναι αυξημένη η χρηματοδότηση τη νέα περίοδο. 'Ηδη υπάρχουν εκατόν εξήντα τέσσερα έργα προϋπολογισμού εκατόν επτά δισεκατομμυρίων (107.000.000.000) δραχμών. Είναι έτοιμα, μπορούν να ξεκινήσουν και βεβαίως έχουν ενταχθεί στο Γ' Κοινοτικό Πλαίσιο Στήριξης με εξασφαλισμένη πίστωση.
Θέλουμε να αξιοποιήσουμε την ειδική θέση της Θράκης. 'Εχουμε γι'αυτό σχεδιάσει δράσεις στις μεταφορές, στις επικοινωνίες, στην ενέργεια. 
Θέλουμε να συνδέσουμε τη Θράκη με τα διευρωπαϊκά δίκτυα μεταφορών. 
Και γι'αυτό βελτιώνουμε και τις λιμενικές υποδομές και προσπαθούμε να δημιουργήσουμε, δημιουργούμε, κόμβους συνδυασμένων μεταφορών και διαχείρισης φορτίων.
Πέρα από τα έργα υποδομής, στα οποία δεν θέλω να αναφερθώ εδώ λεπτομερειακά, θέλουμε να προχωρήσουμε στην υγεία και τον πολιτισμό. Ανέφερα πριν το πανεπιστημιακό Νοσοκομείο Αλεξανδρούπολης, που θα έχει νέα ώθηση τη νέα περίοδο.
Ο πρώτος στόχος, λοιπόν, είναι η αξιοποίηση της γεωγραφικής θέσης της περιοχής.
Δεύτερος μεγάλος στόχος, η διαμόρφωση αυτοδύναμης οικονομίας και
ενίσχυση της εξωστρέφειας.
Πέρα από τις υποδομές ενισχύουμε τις επιχειρήσεις, δημιουργούμε το βιομηχανικό πάρκο στον 'Εβρο και βελτιώνουμε τις βιομηχανικές περιοχές της Ξάνθης και της Ροδόπης.
Εφαρμόζουμε, όπως είπα, σε πάρα πολλές επιχειρήσεις τα κίνητρα του αναπτυξιακού νόμου και θέλουμε και την αναβάθμιση του τουρισμού. 
Ιδιαίτερη προσοχή δίνουμε στο δευτερογενή τομέα, αρδευτικά έργα,
προγράμματα αναδιάρθρωσης της φυτικής παραγωγής, νέοι αναδασμοί.

Στόχος είναι η μεταφορά εργασίας από τον ιδιαίτερα διογκωμένο
αγροτικό χώρο στον τριτογενή τομέα και η συνεχής βελτίωση της ποιότητας ζωής στην ύπαιθρο.
Ο αγρότης της Θράκης και της ανατολικής Μακεδονίας, καταλαμβάνει
κυρίαρχη θέση στο σχεδιασμό μας για μια σταθερή, συνεχή και βιώσιμη ανάπτυξη.
Δίνουμε επίσης, έμφαση στην αλιευτική παραγωγή, γιατί η περιφέρεια εκεί προσφέρεται και προσφέρεται ιδίως για υδατοκαλλιέργειες.

Τρίτος στόχος είναι η προστασία και η αξιοποίηση του φυσικού
περιβάλλοντος και του ορυκτού πλούτου, η αειφορική διαχείριση των φυσικών πόρων, η βελτίωση και η προστασία του ανθρωπογενούς περιβάλλοντος.
Η Θράκη και η ανατολική Μακεδονία έχουν περιοχές ιδιαίτερου φυσικού
κάλλους, έχουν περιοχές, οι οποίες επιτρέπουν την ανάπτυξη ηπίων μορφών ενέργειας. Αξιοποιούμε αυτές τις δυνατότητες, αλλά ταυτόχρονα,
σπρώχνουμε τις επιχειρήσεις σε φιλικότερες προς το περιβάλλον επενδύσεις, σε ενεργειακές πηγές και χρήσεις.
Βοηθούμε ώστε οι δήμοι και οι κοινότητες να δημιουργήσουν έργα στον τομέα των αποβλήτων, έργα αντιδιαβρωτικής και αντιπλημμυρικής προστασίας σε ευαίσθητες περιοχές. Αντιμετωπίζουμε και το μέγαλο πρόβλημα υφαλμύρωσης, που υπάρχει στην πεδιάδα της Ξάνθης.
Το Γ' Κοινοτικό Πλαίσιο Στήριξης χρηματοδοτεί τη μελέτη και την
κατασκευή αγωγού για να εξασφαλίσει τη μεταφορά νερού για την άρδευση και τον εμπλουτισμό της πεδιάδας.
Τέλος, θέλουμε να αμβλύνουμε τις κοινωνικές ανισότητες και να
προχωρήσουμε στη βελτίωση της ποιότητας ζωής.
'Ενα κεφάλαιο σε αυτό το πρόγραμμα είναι η κοινωνική ένταξη και η οικονομική στήριξη των παλιννοστούντων νεοπροσφύγων ομογενών. 'Οπως ξέρετε, έχουν παρθεί γενναία μέτρα για την επαγγελματική και στεγαστική τους αποκατάσταση. Ως στόχος τίθεται η πληθυσμιακή εξέλιξη στην περιοχή. Θέλουμε να εντάξουμε τους είκοσι πέντε χιλιάδες νεοπρόσφυγες, που διαμένουν και δραστηριοποιούνται σ' αυτήν την περιφέρεια. Ταυτόχρονα όμως θέλουμε να συγκρατήσουμε τον υφιστάμενο πληθυσμό. Γι' αυτό και μας ενδιαφέρει κυρίως το θέμα της απασχόλησης, η καταπολέμηση της ανεργίας, η προώθηση της κατάρτισης. Μας ενδιαφέρει να υπάρχει ένα δίκτυο συμβουλευτικών σταθμών και κέντρων πληροφόρησης, που θα φροντίσουν ιδίως τους μετανάστες, τους παλιννοστούντες και ομάδες με θρησκευτικές και πολιτισμικές ιδιαιτερότητες.
Kυρίες και κύριοι συνάδελφοι, προσπάθησα πολύ σύντομα να περιγράψω ποιο είναι το πρόγραμμά μας για την περιοχή. Είπα ότι το πρόγραμμά μας

αυτό στηρίζεται στους πόρους του Β' και Γ' Κοινοτικού Πλαισίου Στήριξης. Το πρόγραμμα αυτό θέλει να αντιμετωπίσει τα ελαττώματα ή τα μειονεκτήματα τα οποία χαρακτήριζαν τη Θράκη για πολύ καιρό, την απομόνωση, την έλλειψη υποδομής, την έλλειψη στον τομέα της υγείας και της παιδείας. Και πιστεύω γίνεται ένα αποφασιστικό βήμα.
Γίνεται ένα αποφασιστικό βήμα αυτήν την περίοδο παντού, αλλά και στη Θράκη, γιατί θέλουμε την ισόρροπη ανάπτυξη της περιφέρειας, θέλουμε να κλείσουμε την ψαλίδα ανάμεσα στις περιφέρειες της χώρας. Και αυτό εντάσσεται στο γενικό μας στόχο η Ελλάδα να γίνει μια πιο ανεπτυγμένη 
χώρα, στο γενικό στόχο για πραγματική σύγκλιση όχι μονάχα της χώρας, αλλά κάθε περιφέρειας χωριστά και ιδιαίτερα της Θράκης.
Η Θράκη είναι το κριτήριο με το οποίο μετράμε και θα μετρήσουμε την
επιτυχία μας σε αυτήν την προσπάθεια.
Κυρίες και κύριοι συνάδελφοι, η Θράκη χρειάζεται τη φροντίδα όλων και εμείς χρειαζόμαστε το κουράγιο της.
Στην όμορφη Ξάνθη, στη δυναμική Κομοτηνή, στη ζωντανή Αλεξανδρούπολη, στην ακριτική Ορεστειάδα, στα χωριά της Ροδόπης και στους οικισμούς της Πεδιάδας, στον 'Εβρο και στον 'Αρδα η αμηχανία και η απομόνωση έδωσαν εδώ και καιρό τη θέση τους σε αισιοδοξία, σε μία σιγουριά ότι μπορούν οι κάτοικοι της περιοχής να κατακτήσουν ένα καλύτερο μέλλον.
Είναι σήμερα η Θράκη το ζωντανό ανατολικό τμήμα της Εγνατίας της ανάπτυξης, η γέφυρα φιλίας και συνεργασίας της Ελλάδας με τις χώρες των Βαλκανίων και της Νοτιανατολικής Ευρώπης. Κάθε φορά που μιλάμε για τη Θράκη, κάθε φορά που μιλάμε για την ελληνική περιφέρεια, ένα δεν πρέπει να ξεχνάμε στις τοποθετήσεις μας ότι δεν πρόκειται για σχεδιασμούς. Δεν σχεδιάζουμε επί χάρτου. Δεν πρόκειται για μία απλή καταγραφή τοποθετήσεων, ευχών, προθέσεων. Πρόκειται για τη ζωή ανθρώπων, για τη ζωή συμπολιτών μας. Πρόκειται για το δικαίωμά τους σε μια καλύτερη ζωή, σε ένα ασφαλέστερο μέλλον γι'αυτούς και τα παιδιά τους.
Η συζήτησή μας με αυτό το κριτήριο ότι συζητάμε για την πραγματικότητα, για τη ζωή των συμπολιτών μας στην περιοχή, πρέπει να εξελίσσεται. Το στόχο της βελτίωσης της δικής τους πραγματικότητας πρέπει να υπηρετούμε. Αλλά και από τη δική τους προσπάθεια πιστεύω ότι πρέπει να μάθουμε και πρέπει να δούμε πώς τα πράγματα αλλάζουν, πώς αλλάζουν όταν οι άνθρωποι συνειδητοποιούν τα προβλήματα, όταν ξέρουν να μάχονται, όταν ξέρουν να δημιουργούν, όταν ξέρουν να προσπαθούν και να αλλάζουν το περιβάλλον. Και αυτό γίνεται στη Θράκη σήμερα.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού ξεναγήθηκαν στους χώρους του Κοινοβουλίου, σαράντα μαθητές και δύο συνοδοί δάσκαλοι από το 50ο Δημοτικό Σχολείο Πειραιά. Τους καλωσορίζουμε.
(Χειροκροτήματα)
Ο Αρχηγός της Αξιωματικής Αντιπολίτευσης και ο Πρόεδρος της Νέας
Δημοκρατίας κ. Κώστας Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, η προσφορά της Θράκης στον ελληνικό πολιτισμό και την εθνική ιστορία ξεκινά από τους μυθικούς χρόνους. Η προσφορά των Θρακών στις επιστήμες, στα γράμματα, στις τέχνες της πατρίδας μας, είναι εξαιρετικά σημαντική, αλλά όχι όσο θα έπρεπε γνωστή. Πολύτιμοι θησαυροί, μάρτυρες της αλήθειας τριών χιλιάδων ετών και πλέον, είναι θαμένοι ακόμα κάτω από τα χώματά της. 'Ηρωες, πνευματικοί άνθρωποι, εθνικοί ευεργέτες, έχουν τις ρίζες τους στην ακριτική αυτή γωνιά. Ο Ορφέας, ο Θουκυδίδης, ο Δημόκριτος, ο Λεύκιππος, ο Καραθοδωρής, ο Βιζυηνός, ο Βιζβίζης. Στιγμές μεγαλείου, αλλά και εθνικών περιπετειών συνοδεύουν τη νεότερη ιστορική διαδρομή της.
Η Θράκη είναι αχανής σε ιστορικές μνήμες και σε ιστορικά διδάγματα. Είναι μία ζωντανή ιστορία, που δεν προσεγγίσαμε και δεν γνωρίσαμε όσο χρειάζεται. Είναι ταυτόχρονα μία έπαλξη, που δεν πλησιάσαμε και δεν στηρίξαμε όσο επιβάλλεται. Και αυτή είναι μία αλήθεια, που πρέπει να την αναγνωρίσουμε.
Τιμούμε σήμερα την ενσωμάτωση της ακριτικής αυτής γης στον εθνικό
κορμό.
Ανακαλούμε στη μνήμη μας τους Βαλκανικούς Αγώνες, τον Πρώτο Μεγάλο
Πόλεμο, τις Συνθήκες του Νεϊγύ και των Σεβρών, τη Μικρασιατική
Καταστροφή, τη Συνθήκη της Λωζάνης, τη συμβολή των Θρακών στο Β' Παγκόσμιο Πόλεμο και στην Εθνική Αντίσταση.
Κυρίες και κύριοι συνάδελφοι, το χθες και μπορεί, αλλά κυρίως πρέπει να διδάσκει. Σίγουρα, όμως, οι καιροί έχουν τώρα καινούριες και μεγάλες απαιτήσεις. Το δικό μας χρέος ακριβώς εδώ εντοπίζεται: στη σημερινή πραγματικότητα και στη διαμόρφωση της πορείας προς το αύριο, της πορείας προς τη νέα εποχή.
Η έμπρακτη απάντηση στη σαφή και ξεκάθαρη αυτή πρόκληση είναι το μόνο στοιχείο, που μπορεί να αποκαλύπτει τη δική μας ανταπόκριση σε ό,τι θέλουμε να τιμούμε πραγματικά. Είναι λυπηρό ότι η έμπρακτη απάντησή μας στη Θράκη όλα αυτά τα χρόνια υπολείπεται του χρέους μας.
Ας αναλάβουμε, λοιπόν, σήμερα, όλοι μαζί μια δέσμευση: δεν θα
φεισθούμε κόπων και προσπαθειών, για να μεταβάλουμε τη Θράκη ουσιαστικά σε γέφυρα συνεργασίας των λαών της ευρύτερης περιοχής. Θα κάνουμε τα πάντα, για να ενισχύσουμε ακόμα περισσότερο το αίσθημα σιγουριάς και ασφάλειας του συνόλου των κατοίκων της. Θα καταρτίσουμε, αλλά κυρίως θα υλοποιήσουμε ένα επιθετικό αναπτυξιακό πρόγραμμα, ικανό να δώσει νέα πνοή, νέα προοπτική, στην ακριτική αυτή γωνιά της πατρίδας μας.

Κυρίες και κύριοι συνάδελφοι, να πούμε τα πράγματα με το όνομά τους. Πριν από δέκα χρόνια η Βουλή, σε έκτακτη συνεδρίασή της, αποφάσισε τη συγκρότηση διακομματικής επιτροπής με σκοπό τη μελέτη των προβλημάτων της Θράκης και των νησιών του ανατολικού Αιγαίου, τον εντοπισμό των εφικτών λύσεων και την υποβολή συγκεκριμένων προτάσεων.
Μετά από ενάμιση χρόνο το πόρισμα ήταν έτοιμο και το 1992 υιοθετήθηκε
από το Σώμα. Σήμερα, εάν ανατρέξει κανείς στις σελίδες του,
θα διαπιστώσει πως το περιεχόμενό τους παραμένει εξαιρετικά επίκαιρο. Αυτό είναι πραγματικά απογοητευτικό. Σημαίνει πολύ απλά ότι το πόρισμα ξεχάστηκε, ότι αγνοήθηκαν τόσο οι ακριτικές περιοχές της πατρίδας μας όσο και η βούληση του Κοινοβουλίου.
'Εγιναν βέβαια κάποια βήματα. 'Εχουν ξεκινήσει ορισμένα έργα, ανάμεσα στα οποία και η μεγάλης εθνικής σημασίας Εγνατία, αλλά με ποιους ρυθμούς; Τίποτα δεν ανταποκρίνεται στους ρυθμούς της εποχής, στις δυνατότητες που προσφέρονται και κυρίως στις ανάγκες, που υπάρχουν. Είναι περισσότερο από βέβαιο ότι τα αποσπασματικά μέτρα, όποιες ανάγκες και αν καλύπτουν, ποτέ δεν επαρκούν.
Η Θράκη, όπως και τα ακριτικά νησιά του ανατολικού Αιγαίου,
χρειάζεται μια ολοκληρωμένη περιφερειακή παρέμβαση, ικανή να απαντά στα γενικά, αλλά και στα ειδικά προβλήματά της. Προπαντός να αξιοποιεί τις ιδιαίτερες δυνατότητες, τις δυνατότητες των κατοίκων και το φυσικό της πλούτο.
Γι' αυτήν την παρέμβαση σας καλώ να αναλάβουμε σήμερα, όλες και όλοι, μερική δέσμευση. Είναι χρέος μας προς τον περήφανο αυτό κόσμο. Είναι και ιστορική επιταγή και θέλω αυτό να το υπογραμμίσω διπλά.
Κυρίες και κύριοι συνάδελφοι, οι ιδιαιτερότητες της περιοχής είναι
γνωστές σε όλους. Βρίσκεται στο πιο απομακρυσμένο χερσαίο άκρο της πατρίδας μας. Αντιμετωπίζει σοβαρό δημογραφικό πρόβλημα. Γονατίζει κάτω από το βάρος της διογκούμενης ανεργίας. Υπολείπεται σε ρυθμούς ανάπτυξης έναντι των περισσοτέρων περιοχών της χώρας. Αποτελεί κατά καιρούς χώρο αβάσιμων αιτιάσεων και προκατασκευασμένων προφάσεων των εξανατολών γειτόνων μας.
Δεν πρέπει ούτε να αγνοούμε τα γεγονότα ούτε να προσεγγίζουμε την πραγματικότητα με παραμορφωτικούς φακούς. Οι μουσουλμανικές μειονότητες της περιοχής είναι 'Ελληνες πολίτες με ίσα δικαιώματα και ανοικτές προοπτικές δημιουργίας και προκοπής. Αντιμετωπίζουν τα ίδια προβλήματα

και έχουν ίδιες δυνατότητες και ευκαιρίες. Η ελληνική κοινωνία δείχνει σεβασμό στη διαφορετικότητα και πάνω απ'όλα προσήλωση στην ισονομία και την ισοπολιτεία. Αναδεικνύει στη Θράκη ανθρωπιά και αλληλεγγύη, ως υπέρτατες αξίες του ελληνικού πολιτισμού.
Για εμάς, κυρίες και κύριοι συνάδελφοι, η μειονότητα μπορεί και
πρέπει να αποτελέσει γέφυρα συνεργασίας με τις γειτονικές χώρες, γέφυρα φιλίας με τις γειτονικές κοινωνίες.
Και η διαχρονική στάση μας αποδεικνύει την προσήλωσή μας σε αυτές τις αρχές και στις ανθρώπινες αξίες. Είναι βέβαια γνωστό ότι η Συνθήκη της Λοζάνης εξασφάλιζε μία ισορροπία μεταξύ της ελληνικής μειονότητας στην Τουρκία και των μουσουλμανικών μειονοτήτων στην Ελλάδα. Είναι εξίσου γνωστό ότι η σημερινή πραγματικότητα δεν έχει καμία αντιστοιχία με εκείνη
τη λύση. Οι 'Ελληνες που παραμένουν στην Τουρκία περιορίζονται δυστυχώς σε λίγες εκατοντάδες. Το αντίθετο συμβαίνει με τους μουσουλμάνους, που ζουν στην Ελλάδα. Τα στοιχεία δεν επιδέχονται αμφισβήτηση.
Η θρησκευτική ελευθερία είναι απόλυτα σεβαστή. Οι ελευθερίες της ενημέρωσης, της έκφρασης, διασφαλίζονται αποτελεσματικά. Είναι βέβαιο ότι μπορούμε και πρέπει να κάνουμε περισσότερα. Θέλω να υπογραμμίσω την ανάγκη να δώσουμε ακόμη μεγαλύτερη έμφαση, να βρούμε ακόμα καλύτερες λύσεις στην εκπαίδευση των μειονοτικών νέων. 'Ομως, εδώ θέλω να επισημάνω ότι, πέρα από τις ωραιολογίες, αντιμετωπίζεται και εκεί το μόνιμο πρόβλημα της αδυναμίας, της καχεκτικότητας, της δυσλειτουργίας του κράτους. Το θέμα είναι πρακτικό, αλλά είναι καίριο να εντοπιστεί. Φθάνουμε στα Χριστούγεννα και υπάρχουν τραγικές ελλείψεις και σε βιβλία και σε δασκάλους στα μειονοτικά σχολεία.
Η Θράκη χρειάζεται ένα πρότυπο πρόγραμμα ανάπτυξης, που θα αξιοποιεί το φυσικό της πλούτο, τις ιδιαιτερότητές της αλλά και τις Νέες Τεχνολογίες. 'Ενα πρόγραμμα, που θα αντιμετωπίζει τα υπαρκτά προβλήματα και ταυτόχρονα θα διαγράφει μία νέα προοπτική για ολόκληρη την περιοχή. Είναι γνωστό ότι σήμερα το μεγαλύτερο πρόβλημα για τη Θράκη είναι το δημογραφικό. Και αυτό δεν οφείλεται μόνο στην υπογεννητικότητα, αλλά και -ίσως κυρίως- στη μετανάστευση, που κοντεύει να αποτελεί τη μοναδική επιλογή για τους νέους. Μάλιστα, εδώ θέλω να τονίσω ότι αυτό ισχύει περισσότερο για τους νέους επιστήμονες.
Πριν απ' όλα οφείλουμε να σκύψουμε πάνω στα αίτια του δημογραφικού προβλήματος και πάνω στα αίτια της μετανάστευσης. Πρέπει επιτέλους να υλοποιήσουμε το ομόφωνο πόρισμα της Βουλής για το δημογραφικό, το σοβαρότατο αυτό κοινωνικό, αλλά κυρίως εθνικό πρόβλημα, που μεταβάλλει τις ακριτικές περιοχές της πατρίδας μας σε κοινωνίες γερόντων. Πρέπει να προχωρήσουμε πέρα από τα πορίσματα και από την επανάληψη διαπιστώσεων σε αποφάσεις και σε συγκεκριμένα έργα, σε συγκροτημένο σχεδιασμό.
Είναι γεγονός ότι οι κατά καιρούς αναπτυξιακοί νόμοι συνετέλεσαν σε ένα βαθμό στην πραγματοποίηση επενδύσεων, αλλά δεν έδωσαν τη δυναμική, που χρειάζεται η περιοχή. Αυτή είναι η αλήθεια. Η αποτελεσματικότητά τους ήταν πολύ μικρότερη και από τις ανάγκες, αλλά και από τις προθέσεις, που υπήρχαν. Μάλιστα η κατάργηση των πρόσθετων αναπτυξιακών κινήτρων στον ιδιωτικό τομέα, για τις επενδύσεις, είχε ως συνέπεια την αύξηση της ανεργίας και της μετανάστευσης. Επιβάλλεται λοιπόν άμεσα η αναμόρφωση του ισχύοντος αναπτυξιακού νόμου με στόχο την ενίσχυση της ανταγωνιστικότητας των μονάδων, που ήδη λειτουργούν, την προσέλκυση νέων επενδύσεων και την τόνωση της απασχόλησης.
Περιορίζομαι εδώ να επαναλάβω την πρότασή μας για τη δημιουργία στη Θράκη ενός τεχνολογικού πάρκου, στο οποίο θα εγκατασταθούν εταιρείες παραγωγής προγραμμάτων ηλεκτρονικών υπολογιστών, δηλαδή νέας υψηλής τεχνολογίας, που θα έχουν πλήρη φορολογική απαλλαγή. Αναγκαία επίσης θεωρούμε όχι μόνο την ενίσχυση των κινήτρων, που ισχύουν, αλλά και την ένταξη στις ευεργετικές διατάξεις του νόμου των εμπορικών επιχειρήσεων για τις επενδύσεις τους σε πάγιες εγκαταστάσεις.
Αναγκαία και επιτακτική είναι, παράλληλα, η στήριξη του πρωτογενούς τομέα. Ο πληθυσμός στη Θράκη -και κυρίως στον 'Εβρο- όπου εντοπίζεται και το μεγαλύτερο πρόβλημα μετανάστευσης, ασχολείται στη συντριπτική του πλειοψηφία με τη γεωργία, με την κτηνοτροφία, με την αλιεία και με τα δάση. Οι διαπιστώσεις είναι κοινές. Καμία ουσιαστική αναδιάρθρωση στις παραδοσιακές καλλιέργειες. Κανένα σημαντικό έργο αντιπλημμυρικής προστασίας. Απογοητευτικοί ρυθμοί στα αρδευτικά έργα.
Κόστος παραγωγής συνεχώς ανερχόμενο και σημαντικά μεγαλύτερο από άλλες περιοχές εξαιτίας των μεγάλων αποστάσεων από τα μεγάλα εμπορικά κέντρα. Εξευτελιστικές τιμές και επιβάρυνση της ανταγωνιστικότητας των προϊόντων από το μεγάλο κόστος μεταφοράς. Δραματική μείωση του ζωικού κεφαλαίου. Μακρύς χειμώνας και μεγάλο κόστος ζωής.

Κυρίες και κύριοι συνάδελφοι, να πούμε τα πράγματα με το όνομά τους. Πολλοί από τους ακρίτες μας είναι σε κατάσταση απόγνωσης. Οι νέοι δεν μπορούν να κρατηθούν στη γη τους. Η ανεργία κτυπά σχεδόν κάθε πόρτα στη Θράκη. Η εκπόνηση και η υλοποίηση ενός επιθετικού προγράμματος για τη
στήριξη του πρωτογενούς τομέα με πλήρη αξιοποίηση του ενδιαφέροντος και των δυνατοτήτων, που προσφέρει η Ευρωπαϊκή 'Ενωση για τις παραμεθόριες περιοχές, πρέπει να αποτελέσει μία σημαντική πτυχή στην ολοκληρωμένη περιφερειακή παρέμβαση, που έχει ανάγκη η Θράκη. Και είναι ταυτόχρονα ανάγκη να δοθεί ιδιαίτερη έμφαση στην τόνωση του τριτογενούς τομέα, ιδίως μάλιστα στην κατεύθυνση του εναλλακτικού τουρισμού, του οικολογικού, του συνεδριακού, του ορειβατικού. Και είναι ακόμα ανάγκη να στηρίξουμε αποτελεσματικά τους τομείς της Υγείας, της Πρόνοιας και της Παιδείας. Να ιδρυθεί Ινστιτούτο Ιστορικών Ερευνών στη Θράκη, να ενισχυθεί κάθε εκπαιδευτική, μορφωτική και πολιτιστική δραστηριότητα στην περιοχή και ακόμα κάθε πρωτοβουλία, που συμβάλλει στην αρμονική συμβίωση και την κοινωνική συνοχή.
Σημαντικό κέντρο για την ανάπτυξη της περιοχής πρέπει να αποτελέσει
το Δημοκρίτειο Πανεπιστήμιο. Αλλά κι εκείνο χρειάζεται μία άλλη αντιμετώπιση. Η αναβάθμιση και η επέκτασή του μπορεί να έχει πολύ θετικές κοινωνικές, οικονομικές και ψυχολογικές επιπτώσεις. Μπορεί να συμβάλει αποτελεσματικά στον αναπροσανατολισμό της περιοχής, ώστε να διαδραματίσει η Θράκη πρωταγωνιστικό ρόλο στις αναπτυξιακές διαδικασίες, που τροχοδρομούνται στη Νοτιοανατολική Ευρώπη. Είναι ανάγκη, λοιπόν, να υπάρξει γενναία χρηματοδότηση και παράλληλα να θεσπιστούν αποτελεσματικά κίνητρα, έτσι ώστε να παραμείνουν στην περιοχή -και όχι απλά να την επισκέπτονται -οι πανεπιστημιακοί καθηγητές.
Κυρίες και κύριοι συνάδελφοι, η Θράκη τα τελευταία χρόνια καταγράφει αλλεπάλληλα αρνητικά ρεκόρ. Η Εγνατία προχωρά με ρυθμούς χελώνας και χαρακτηριστική προχειρότητα. Οι κάθετοι άξονες, απόλυτα αναγκαίοι για την ανάπτυξη γόνιμης συνεργασίας με τους γείτονές μας, αν θέλετε, η ουσιαστική καταξίωση της Εγνατίας, δεν έχουν προχωρήσει. Αυτή είναι η αλήθεια.
Δεν υπάρχει προγραμματισμός για τον εκσυγχρονισμό του Ο.Σ.Ε..
Τα λιμάνια δεν έχουν εκσυγχρονιστεί, για να ανταποκριθούν στις νέες
απαιτήσεις.
Τα προβλήματα στην ακριτική αυτή περιφέρεια της χώρας, όπως βεβαίως
και στην 'Ηπειρο και στα νησιά του ανατολικού Αιγαίου, απεικονίζουν δραματικά την έλλειψη περιφερειακής πολιτικής.
Χρειάζεται, λοιπόν, πριν απ' όλα, άμεση προώθηση της αναπτυξιακής
υποδομής ολόκληρης της περιοχής.
Πιστεύουμε ότι η ολοκλήρωση του δικτύου των οδικών συγκοινωνιών με προτεραιότητα τη δημιουργία των κάθετων αξόνων για τη σύνδεση της Θράκης με τις βαλκανικές χώρες, ο εκσυγχρονισμός του σιδηροδρομικού δικτύου, η διεθνοποίηση του λιμανιού του Πόρτο Λάγος, η επέκταση του αεροδρομίου της Αλεξανδρούπολης, είναι βασικές προϋποθέσεις για ένα δυναμικό σχέδιο ανάπτυξης. Και ακόμα είναι ανάγκη να στελεχωθούν οι δημόσιες υπηρεσίες με όλο το απαραίτητο προσωπικό, να ληφθούν γενναία μέτρα για τη μείωση του κόστους παραγωγής και τη δραστική καταπολέμηση των ζωονόσων. Να λειτουργήσουν επιτέλους τα ελεγκτικά όργανα, ώστε να αποκλειστούν τα φαινόμενα επενδύσεων -φαντασμάτων.
Τελειώνοντας, κυρίες και κύριοι συνάδελφοι, θέλω να πω δύο λέξεις για τους παλιννοστούντες Πόντιους αδελφούς μας, γι' αυτούς τους ξεχωριστούς 'Ελληνες, που δοκιμάστηκαν σκληρά, αλλά κράτησαν αλώβητη την ταυτότητα, την εθνικότητά τους. Θέλω απερίφραστα να τους ζητήσω συγγνώμη, γιατί η πολιτεία που αγάπησαν τους φέρθηκε σκληρά, τους αδίκησε και τους βασάνισε. Αποτελούν τώρα ένα ζωντανό κομμάτι της κοινωνίας της Θράκης. Η στήριξή τους αποτελεί ηθική, αλλά και εθνική υποχρέωσή μας. Η συγκράτησή τους στην περιοχή αποτελεί πρωταρχική ευθύνη όλων μας.
Είναι ανάγκη να υπάρξει επιτέλους ένα ολοκληρωμένο πρόγραμμα για

τη στέγαση, την εκπαίδευση, την ενσωμάτωσή τους στην κοινωνία. Είναι αδιανόητο να προσεγγίζουν κάποιοι τον περήφανο αυτό κόσμο με μίζερες κομματικές σκοπιμότητες. Οι παλινωδίες και οι εύκολες υποσχέσεις, που ανθίζουν προεκλογικά και λησμονούνται μετεκλογικά, δεν ταιριάζουν ούτε στους 'Ελληνες, που γυρίζουν εδώ ούτε στην πατρίδα, που τους υποδέχεται. 
Κυρίες και κύριοι συνάδελφοι, τιμούμε σήμερα την ενσωμάτωση της
Θράκης. Τιμούμε τους αγώνες και τους αγωνιστές του παρελθόντος. Τιμούμε όμως και τους περήφανους ακρίτες, τους ακρίτες που φυλάνε σήμερα τα σύνορα της πατρίδας μας. Πιστεύουμε ότι η Θράκη μπορεί και πρέπει να

αποκτήσει μια δυναμική αναπτυξιακή πορεία. Η ιδιομορφία και η ομορφιά της περιοχής μπορεί και πρέπει να αποτελέσουν τη δύναμη της μετεξέλιξής της. Η απάντησή μας όμως πρέπει να είναι έμπρακτη και άμεση. Να προωθήσουμε
ένα ισχυρό αναπτυξιακό οικοδόμημα στο πλαίσιο μιας νέας περιφερειακής πολιτικής, ικανής όχι μόνο να αντιμετωπίσει τα προβλήματα της εγκαταλειμμένης περιφέρειας, αλλά και να δώσει μια νέα πνοή, μια νέα προοπτική σε κάθε γωνιά της πατρίδας μας.
Η χώρα -και πρώτα απ' όλα η Θράκη, η 'Ηπειρος, το νησιωτικό σύμπλεγμα- χρειάζεται μια νέα περιφερειακή πολιτική, που θα στηρίζεται στις υποδομές, στη θέσπιση ουσιαστικών κινήτρων με γενναίες επενδυτικές επιδοτήσεις, στην καθιέρωση αυστηρών ελέγχων σε ό,τι αφορά την αξιολόγηση και παρακολούθηση των επενδύσεων, στη συγκρότηση αναπτυξιακών οργανισμών με συμμετοχή της Πολιτείας, της Τοπικής Αυτοδιοίκησης, των επιμελητηρίων και των παραγωγικών δυνάμεων, στη στήριξη των τομέων, που αφορούν στην ποιότητα ζωής, την υγεία την πρόνοια, την εκπαίδευση.
Κυρίες και κύριοι συνάδελφοι, ας απαντήσουμε, λοιπόν, με μια νέα πολιτική αναγέννησης, με συνένωση δυνάμεων και προσπαθειών, με σύνθεση απόψεων και θέσεων, τουλάχιστον σε ένα τέτοιο κορυφαίο θέμα. Είμαι βέβαιος ότι, αν εμείς δώσουμε σήμερα αυτό που πρέπει στη Θράκη, αυτό που δικαιούται η Θράκη, η Θράκη πολλαπλάσια θα το ανταποδώσει στην Ελλάδα. 
Κυρίες και κύριοι συνάδελφοι, η σκληρή πραγματικότητα είναι ότι η
Θράκη, όπως δυστυχώς και άλλες περιοχές της πατρίδας μας, είναι υποβαθμισμένη και παραμελημένη από την πολιτεία. Η νωχελικότητα του κράτους, η νωχελικότητα της Κυβέρνησης είναι σε πλήρη αναντιστοιχία με τις ανάγκες και τη σημασία της Θράκης. Και είναι επείγουσα ανάγκη -τώρα! -για μια δραστική πολιτική παρέμβαση. Να σημάνει εγερτήριο.
Κυρίες και κύριοι συνάδελφοι, είναι επιτέλους η ώρα να περάσουμε από
τα λόγια, από τα ωραία λόγια, στις πράξεις και τα έργα.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδος κ. Αλέκα Παπαρήγα έχει το λόγο.
ΑΛΕΞΑΝΔΡΑ ΠΑΠΑΡΗΓΑ (Γενική Γραματέας της Κεντρικής Επιτροπής του Κ.Κ.Ε.): Κύριε Πρόεδρε, κυρίες και κύριοι συνάδελφοι, επιτρέψτε μου στη σημερινή επετειακή συνεδρίαση να μην επιχειρήσω να ασχοληθώ με τη σε βάθος χρόνων ιστορία της περιοχής της Θράκης. Δεν ξέρω άλλωστε πόση πρακτική σημασία μπορεί να έχει σήμερα, το που βρίσκονται τα προϊστορικά και ιστορικά της όρια, πολύ περισσότερο που δεν ήταν προσδιορισμένα στις αρχαίες πηγές. Αυτό όμως που έχει σημασία είναι να μη χάνονται τα πολύτιμα ιστορικά συμπεράσματα, που δίνουν εξήγηση, πώς διαμορφώθηκε η 
σημερινή εδαφική και πολιτική κατάσταση στη βορειοανατολική άκρη της χώρας μας, σαν αποτέλεσμα των μακρών και πολύπλοκων διεργασιών της διαμόρφωσης των βαλκανικών εθνικών κρατών.
Αναμφισβήτητα η ιστορική έρευνα έχει ακόμα αρκετή δουλειά να κάνει. Αρκεί να μη φιλοδοξήσει να χρησιμοποιήσει, να νεκραναστήσει σχήματα, σχέδια και απόψεις, καταστάσεις που από χρόνια τις έχει ξεπεράσει η νεότερη ιστορική πραγματικότητα, να μη θελήσει να παρέμβει στην πολιτική. Υπάρχουν όμως συμπεράσματα και ιστορικά διδάγματα, που διατηρούν την αξία τους στη σημερινή πραγματικότητα. Η διαμόρφωση της σημερινής κατάστασης στην περιοχή της Θράκης υπήρξε αποτέλεσμα της πολιτικής αναδιανομής, εδαφικής και οικονομικής που επιχειρήθηκε στην Βαλκανική από εξωβαλκανικούς παράγοντες που δεν ήταν άλλοι από τις ηγετικές καπιταλιστικές χώρες της Ευρώπης.
Ο διεθνής ιμπεριαλισμός είναι παρών και σήμερα από ευρωπαϊκής και
αμερικανικής πλευράς. Η ιστορία της Θράκης, όπως γενικότερα της

βαλκανικής χερσονήσου, είναι γεμάτη από πολιτικές και στρατιωτικές επεμβάσεις, πολέμους, βία, ληστεία του πλούτου των λαών που διακόπηκε μετά το Β' Παγκόσμιο Πόλεμο με τη δημιουργία της κοινότητας των σοσιαλιστικών χωρών.
Η σημερινή Θράκη, η Ελλάδα, τα Βαλκάνια ζουν σήμερα κάτω από το βάρος όλου του πλέγματος των προβλημάτων που έζησε παλαιότερα η περιοχή αν δεν είναι και χειρότερα σήμερα. Οι εξωβαλκανικές δυνάμεις, οι ιμπεριαλιστικές δυνάμεις, όπως λέμε εμείς, βρίσκονται σε θέση άμεσου καθοδηγητή στην περιοχή, με στρατιωτικές δυνάμεις εξαπλωμένες και θεσμοθετημένες, ενώ η
αλλαγή των συνόρων ξεκίνησε, προχώρησε και δεν έχει σταματήσει.
Χρέος όλων των βαλκανικών λαών είναι να αντισταθούν όσο γίνεται πιο σθεναρά στην επέμβαση και παρουσία των ιμπεριαλιστών στα Βαλκάνια, σε όλα τα σχέδια είτε εμφανίζονται με τη μορφή δήθεν οικονομικής είτε με τον υποκριτικό ρόλο του ειρηνευτή και διαιτητή.
Ο ελληνικός λαός και κατά συνέπεια αυτοί που ζουν στη Θράκη πρέπει να σηκώσουν το βάρος αυτής της αντίστασης μαζί με τους λαούς της περιοχής, μια και αυτό που συντελείται ή απειλείται να συντελεστεί σήμερα θα βαρύνει όχι μόνο στη ζωή της δικής μας γενιάς, αλλά και στη ζωή των παιδιών μας.
Για μας δεν υπάρχουν σχέδια ανάπτυξης για τη Θράκη χωρίς αντίσταση
στην πολιτική που ακολουθείται γενικότερα στα Βαλκάνια, χωρίς κοινή δράση με τους γειτονικούς λαούς και να εναντίον εκείνων των κυβερνήσεων που έχουν τις δικές τους βλέψεις στη διανομή της λείας. Για πολλά χρόνια και σήμερα επικρατεί μία αντίληψη στα περισσότερα κόμματα ότι μπορεί να υπάρξει τοπική αναπτυξιακή πολιτική για τη Θράκη προς όφελος των κατοίκων της μέσω αναπτυξιακών κινήτρων, ότι μπορεί να υπάρξουν αποτελεσματικά τοπικά προγράμματα, ικανά να παραμερίσουν τις συνέπειες μιας πολιτικής, που εφαρμοζόταν για πολλά χρόνια και που εκτός των άλλων υποδαύλισε την ένταση στις σχέσεις ανάμεσα στους μουσουλμάνους και στους υπόλοιπους κατοίκους με ευθύνη της γειτονικής Τουρκίας, αλλά και ελληνικών κυβερνήσεων.
Ειδικά αναπτυξιακά προγράμματα, πορίσματα, ως και το κοινό πόρισμα της Βουλής που και εμείς το είχαμε υπογράψει, δοκιμάστηκαν. Δεν έφεραν όμως, ουσιαστικά αποτελέσματα. Η Θράκη εξακολουθεί να παραμένει από τις πιο καθυστερημένες περιοχές της Ευρωπαϊκής 'Ενωσης, είναι μέσα στις επτά τελευταίες και την ίδια ώρα -κακά τα ψέματα- είναι εκτεθειμένη στις διακυμάνσεις των σχέσεων Ελλάδας και Τουρκίας.
Ενώ ο πληθυσμός μειώνεται σε βάρος των νέων ηλικιών, η ανεργία

αυξάνεται και το εργατικό εισόδημα παραμένει σήμερα στα επίπεδα του 1985. Το αγροτικό εισόδημα μειώνεται συνεχώς, η απασχόληση στον αγροτικό τομέα
την περίοδο 1993-1997 μειώθηκε με βάση τα στοιχεία, που έχουν δημοσιευθεί κατά πενήντα πέντε χιλιάδες.
Οι εξελίξεις επίσης στους επαγγελματοβιοτέχνες είναι δυσμενείς. Γι' αυτούς τα διάφορα κίνητρα αποδείχθηκαν ασπιρίνες και μάλιστα με ληγμένη ημερομηνία.

Τα αποτελέσματα με την πολιτική που ακολουθείται είναι τραγικά. Κλείνουν σχολεία λόγω έλλειψης μαθητών και όχι μόνο εξαιτίας της
υπογεννητικότητας, αλλά και εξαιτίας της αναγκαστικής κατάληψης των σπουδών από παιδιά των εργατικών και άλλων λαϊκών στρωμάτων. Περιοχές όπως το Τρίγωνο που είχαν δεκαεπτά δημοτικά σχολεία εν λειτουργία, σήμερα έχουν μόνο τρία. Στο Βάλτο της Ορεστιάδας από εκατόν είκοσι μαθητές έμειναν σήμερα μόνο τέσσερις.
Το Δημοκρίτειο Πανεπιστήμιο της Θράκης και ιδιαίτερα τα νέα τμήματά του αντιμετωπίζουν οξύτατα προβλήματα υλικοτεχνικής υποδομής, ελλείψεις διδακτικού προσωπικού, ενώ οι φοιτητές και οι φοιτήτριες αντιμετωπίζουν σοβαρά προβλήματα εξαιτίας της κατάστασης των φοιτητικών εστιών. Για μας, το μέλλον των νέων τμημάτων είναι αβέβαιο.
'Ολα τα νοσοκομεία και τα κέντρα υγείας αντιμετωπίζουν πρόβλημα χρηματοδότησης, έλλειψης προσωπικού, έλλειψης κρίσιμων ειδικοτήτων. Το νέο πανεπιστημιακό Νοσοκομείο της Αλεξανδρούπολης δεν έχει μπει σε λειτουργία, παρά τις υποσχέσεις που δημόσια έδωσαν οι αρμόδιοι και εμείς αναλογιζόμαστε τι έχει να συμβεί με βάση τα καινούρια κυβερνητικά σχέδια, που έπονται στον τομέα της υγείας.
Τα έργα υποδομής προχωρούν με υπερβάσεις των προϋπολογισμών και με ρυθμούς "χελώνας" και αφορούν την Εγνατία, το λιμάνι της Αλεξανδρούπολης, το λιμάνι της Καβάλας. Ανάλογη πορεία έχει και το σιδηροδρομικό δίκτυο. 
Είναι γεγονός ότι τα τελευταία χρόνια πάρθηκαν ορισμένα θετικά μέτρα,
όμως παραμένουν προβλήματα στην εκπαίδευση της μειονότητας, στο ζήτημα των βακουφίων, στη διαδικασία ανάδειξης μουφτή, στην άρση των επιπτώσεων από την αφαίρεση της ιθαγένειας, πριν τη νέα ρύθμιση που έγινε.
Εμείς πιστεύουμε ότι η ζωή και τα προβλήματα ενώνουν και μπορούν να ενώσουν αγωνιστικά ακόμα περισσότερο όλους τους κατοίκους της Θράκης ανεξάρτητα καταγωγής, θρησκείας και πολιτισμού. Νιώθουμε, όμως, την ανάγκη με αυτή την ευκαιρία να απορρίψουμε κατηγορηματικά για άλλη μία
φορά τις υποκριτικές, δημαγωγικές και γνωστής σκοπιμότητας εκθέσεις του State Department, που κάθε χρόνο έρχονται τάχα να μας συνετίσουν χάριν των ανθρωπίνων δικαιωμάτων με προφανείς σκοπιμότητες που συνδέονται με τα συμφέροντά τους στο Αιγαίο και στην ευρύτερη περιοχή.
Οξύτατα προβλήματα υπάρχουν και για τους 'Ελληνες που ήρθαν από την περιοχή του Πόντου, όπως είναι τα προβλήματα ανεργίας και στέγασης. Πριν λίγες μέρες δεν αναγκάστηκαν να βγουν αγωνιστικά στους δρόμους.
Η αλήθεια είναι, όμως, ότι δεν υποφέρουν όλοι όσοι ζουν ή έχουν δραστηριότητες στην περιοχή της Θράκης. Πραγματικά υπάρχει και αυτό που λέγεται ανάπτυξη στην περιοχή, υπάρχουν και αυτοί που θησαυρίζουν, ακριβώς γιατί υπάρχουν και αυτοί που πένονται ή βλέπουν τη ζωή τους να επιδεινώνεται.
Οι ιδιωτικοποιήσεις απλώθηκαν σε βασικούς βιομηχανικούς παραγωγικούς τομείς, τα δύο εργοστάσια ζάχαρης μπήκαν στο χρηματιστήριο και μεγάλες ιδιωτικές καπνοβιομηχανίες "φλερτάρουν" τη ΣΕΚΑΠ. Ο ορυκτός πλούτος παραδίδεται στα χέρια του μεγάλου κεφαλαίου, όπως το πετρέλαιο, το μάρμαρο, τα κοιτάσματα χρυσού στη Ροδόπη και στον 'Εβρο. Το φυσικό αέριο δίδεται στον 'Ομιλο Κοπελούζου για την παραγωγή του ηλεκτρικού ρεύματος, ενώ ο αγωγός πετρελαίου Μπουρκάζ-Αλεξανδρούπολης και η εκμετάλλευσή του έχει ανατεθεί στον 'Ομιλο Λάτση.
Αν τα υπογραμμίζουμε αυτά, είναι γιατί εκεί που βγαίνουν και θα βγουν κέρδη, εκεί που υπάρχει υψηλή κερδοφορία, εκεί υπάρχει και ανεργία και επιδείνωση του βιοτικού επιπέδου και φτώχεια. Αυτά πάνε μαζί. Και κέρδη και φτώχεια. Γι'αυτό, δεν μπορούμε να αισθανόμαστε καλά, όταν όλες αυτές οι επενδύσεις γίνονται, ανήκουν και τις εκμεταλλεύονται ιδιώτες.
Συνήθως η Κυβέρνηση ζητά συγκεκριμένες προτάσεις για μία συγκεκριμένη περιοχή, όπως είναι η Θράκη. Εμείς θέλουμε να ξεκαθαρίσουμε για άλλη μια φορά ότι δεν είναι δυνατό να υπάρξει ανάπτυξη υπέρ των κατοίκων της Θράκης, υπέρ των λαϊκών στρωμάτων, από τη στιγμή που η γενική γραμμή ανάπτυξης που ακολουθείται σε πανεθνική κλίμακα είναι σε βάρος του λαού και υπέρ των λίγων.
Δεν είναι δυνατόν η Θράκη να γίνει νησίδα ευτυχίας. Δεν πιστεύουμε,
επίσης, ότι μπορεί να υπάρξει αξιοποίηση ουσιαστική και πλήρης των τοπικών αναπτυξιακών δυνατοτήτων και των πηγών πλούτου της περιοχής, που πραγματικά διαθέτει, δεν μπορεί να υπάρξει εξασφάλιση σταθερής απασχόλησης, εάν δεν υπάρχει πανεθνικό σχέδιο αξιοποίησης του παραγωγικού πλούτου και των πηγών της χώρας προς όφελος των εργαζομένων, το οποίο να καθορίζει και τα όρια και τα περιθώρια του χαρακτήρα της αποκέντρωσης, της περιφερειακής ανάπτυξης. Δεν μπορεί να υπάρξει θετική τοπική ανάπτυξη, όπως και πανεθνική, όταν οι πηγές πλούτου βρίσκονται στην ιδιοκτησία, στη διαχείριση και στον έλεγχο ελληνικών και διεθνικών επιχειρηματικών ομίλων.
Αυτό οπωσδήποτε δεν σημαίνει ότι εμείς παραιτούμαστε από διεκδικήσεις. Αντίθετα, καλούμε το λαό της περιοχής να παλαίψει για την αξιοποίηση των τοπικών δυνατοτήτων, για την αξιοποίηση των αναπτυξιακών δυνατοτήτων της χώρας και να κατακτήσει όσα μπορεί να κατακτήσει με τους αγώνες του.
'Ηδη, θίξαμε ορισμένα προβλήματα που υπάρχουν, όπως της ανεργίας, των επαγγελματοβιοτεχνών, της αγροτιάς, της παιδείας και της υγείας. Για τα ζητήματα αυτά, έχουμε καταθέσει συγκεκριμένες προτάσεις στη Βουλή, στο λαό και αναφερόμαστε σε προτάσεις που αφορούν την πανελλαδική κλίμακα αυτών των προβλημάτων, τα οποία άλλωστε μπορούν και πρέπει να βρουν μία αντίστοιχη έκφραση τοπικά. Με αυτήν την έννοια, σε μία συζήτηση που οπωσδήποτε έχει ουσιαστικό χαρακτήρα, αλλά έχει και την αξία μιας συζήτησης με αφορμή μία σημαντική επέτειο, δεν θεωρώ ότι πρέπει να καταθέσουμε αυτές τις προτάσεις συγκεκριμένα.
Είναι προτάσεις κατατεθειμένες για την παιδεία, για την υγεία, για τους επαγγελματοβιοτέχνες, για την αγροτική οικονομία και οπωσδήποτε βρίσκουν έκφραση και στη Θράκη. Πρέπει να πούμε γι' άλλη μια φορά, ότι οι προτάσεις μας σ' αυτά τα θέματα, που ξεπηδάνε από τις σημερινές και ώριμες ανάγκες της χώρας μας και της Θράκης, ουσιαστικά έχουν απορριφθεί, γιατί έχουν ένα χαρακτηριστικό για μας, ότι οπωσδήποτε δεν βρίσκονται στα μέτρα των συμφερόντων του κ. Κοπελούζου, του κ. Λάτση, είτε αφορούν την αναπτυξιακή πορεία της χώρας είτε αφορούν το βιοτικό επίπεδο των
εργαζομένων, τις εργασιακές σχέσεις και άλλα.
Εμείς πιστεύουμε ότι οι κάτοικοι της Θράκης γνωρίζουν πιο συγκεκριμένα αυτές τις προτάσεις που αφορούν την περιοχή τους. Γιατί στο κάτω-κάτω δεν κάνουμε τίποτε άλλο, παρά να τις προβάλλουμε, να προσπαθούμε να αναπτύσσονται αγώνες, να ασκείται πίεση και πολλές φορές μέσα στις εκλογικές και άλλες πολιτικές αναμετρήσεις τις έχουμε διαδώσει στο μέτρο των δυνάμεών μας.
Πιστεύουμε ότι είναι οικονομικά ρεαλιστικές προτάσεις και όχι πολιτικά ρεαλιστικές. 'Ομως θεωρούμε ότι θα έρθει και η ώρα τους και εφόσον οπωσδήποτε εργαζόμενοι και λαός πειστούν για την αναγκαιότητα τέτοιου χαρακτήρα προτάσεων, που θα γίνουν και πολιτικά ρεαλιστικές. 
Θέλουμε να υπογραμμίσουμε για άλλη μια φορά ότι το πρόβλημα της
Θράκης, το πρόβλημα της Ελλάδας συνδέεται αναπόσπαστα, σε μεγάλο βαθμό, με την τύχη και το μέλλον της Βαλκανικής. Εμείς υποστηρίζουμε ότι μπορεί να υπάρξει όφελος στα πλαίσια μιας διαβαλκανικής συνεργασίας λόγω και της γεωγραφικής εγκύτητας και της δυνατότητας αντικειμενικά να υπάρξει αμοιβαίο όφελος για τους λαούς και τις χώρες. 'Ομως μια τέτοια περιφερειακή συνεργασία δεν μπορεί να δώσει αποτελέσματα όταν στα Βαλκάνια υπάρχουν κράτη προτεκτοράτα. Και υπάρχουν κράτη προτεκτοράτα -και δεν μπορούμε να μιλάμε για Θράκη, για Ελλάδα, χωρίς να έχουμε στο νου μας και αυτό- κράτη που ενδιαφέρονται, ανεξάρτητα αν είναι στην Ευρωπαϊκή 'Ενωση ή αν είναι σε πορεία σύνδεσης, να προωθήσουν αναδιαρθρώσεις και συνταγές λιτότητας, κράτη που αναγνωρίζουν την παρουσία του ΝΑΤΟ και των ΗΠΑ στα Βαλκάνια και μάλιστα για λόγους ασφάλειας, ειρήνης, ανθρωπίνων δικαιωμάτων. Αν όμως οι κυβερνήσεις έχουν τάξει τον εαυτό τους να υπηρετούν το νέο δίκαιο όπως λέγεται, το δίκαιο, για μας, της βαρβαρότητος, υπάρχουν και λαοί που, συσφίγγοντας τις σχέσεις και τις δράσεις τους, μπορούν να ανοίξουν το δρόμο για ένα καλύτερο μέλλον. Οπωσδήποτε όμως σήμερα πρέπει να αντισταθούν στην αλλαγή των συνόρων, να παρεμποδίσουν να χύνεται αίμα στα Βαλκάνια, χάριν της διανομής των αγορών και του πλούτου.
Σ' αυτά τα πλαίσια και ο ελληνικός λαός, αναμφισβήτητα το αναπόσπαστο τμήμα, της Θράκης, έχει και παρόν και μέλλον.
ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της
Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, τιμάμε τα ογδόντα χρόνια από την ενσωμάτωση της Θράκης στον εθνικό κορμό. Αυτή η επέτειος είναι μια αφορμή, όχι για να αντιπαραθέσουμε κυβερνητικά ή κομματικά προγράμματα για τη Θράκη, αλλά για να καταγράψουμε ορισμένες γενικότερες σκέψεις και για τη χώρα συνολικά και για την περιοχή ειδικότερα.
Η Ελλάδα μπαίνει στον τρίτο αιώνα της νεότερης ιστορίας της. Και ιστορία δεν είναι μόνο αυτά που έγιναν χθες, ιστορία είναι και αυτά που γίνονται σήμερα και αυτά που θα γίνουν αύριο. 'Ολη η πραγματικότητα της ζωής μας, της οντότητας και της πορείας μας είναι ιστορική. Γι' αυτό και οφείλει η Ελλάδα να γνωρίζει την ιστορία της, που σημαίνει να γνωρίζει τον εαυτό της. Να γνωρίζει ο λαός μας τους πολλούς τρόπους, με τους οποίους προδόθηκε ή διαψεύστηκε ή καθυστέρησε. Να ξέρει, όμως, ταυτοχρόνως και ποιες σπάνιες κοινωνικές δυνάμεις και ανεκτίμητες πολιτικές αξίες, του επέτρεψαν να μη διαλυθεί ο δημοκρατικός πυρήνας, ο ηθικός και πνευματικός πυρήνας της ιστορίας μας, που σημαίνει ο πυρήνας της ύπαρξής μας.
"Πολλές φορές ξαναμπαρκάραμε με τα σπασμένα μας κουπιά", λέει ο ποιητής, αλλά φθάσαμε απέναντι, πήγαμε πιο πέρα πήγαμε πιο μπροστά.
Στο 19ο αιώνα, με την επανάσταση και τα δημοκρατικά συντάγματα,
κατακτήθηκε η ελευθερία και η ανεξαρτησία μας.
Στον 20ο αιώνα, διεκδικήθηκε η εδαφική ακεραιότητα και οριστικοποιήθηκαν τα όρια της εθνικής μας κυριαρχίας.
Και καθώς μπαίνουμε στον τρίτο αιώνα της νεότερης ιστορίας μας ως ελεύθερης χώρας, στον 21ο αιώνα, οφείλουμε να υπάρξουμε δημιουργικά στο νέο σκηνικό των μεγάλων εσωτερικών και διεθνών προβλημάτων της εποχής, στο νέο σκηνικό των μεγάλων αναστατώσεων και των διαρθρωτικών στρατηγικών ανακατατάξεων που έχουν συντελεστεί.
Κυρίες και κύριοι συνάδελφοι, στον 20ο αιώνα που τελειώνει στις μέρες μας μονάχα η τελευταία εικοσπενταετία είναι περίοδος πολιτικής
σταθερότητας και δημοκρατικής λειτουργίας των πολιτικών θεσμών. Τα υπόλοιπα 3/4 αυτού του αιώνα, ο ελληνικός λαός τα διαπλέει και τα βιώνει ως μια ιστορική και πολιτική Οδύσσεια: Από την εθνική ολοκληρωση και την οριστικοποίηση των συνόρων της σημερινής εθνικής κυριαρχίας, στη τραγωδία του εθνικού διχασμού, που έκτοτε, ακόμα και μέχρι σήμερα, ταλαιπωρεί το δημόσιο βίο.
Από τους Βαλκανικούς απελευθερωτικούς πολέμους, στη τραγωδία της
Μικρασιατικής Καταστροφής, στην οποία μας οδήγησαν τα στρατηγικά συμφέροντα και οι σχεδιασμοί των μεγάλων συμμάχων μας.
Από τη δικτατορία του Μεταξά, στη δικτατορία της 21ης Απριλίου.
Από την ελληνική δημοκρατία του Αλέξανδρου Παπαναστασίου, στη περίοδο της παντοδυναμίας των ανακτόρων και του αστυνομικού κράτους.
Από το Πολεμικό 'Επος του 1940 και την πατριωτική έξαρση της εθνικής αντίστασης, στον εμφύλιο πόλεμο και τη συμμαχική κηδεμονία Αγγλίας και Ηνωμένων Πολιτειών της Αμερικής.
Από τη σύνδεση της Ελλαδας με την ΕΟΚ στις αρχές τις δεκαετίας του
1960, στην εισβολή και την κατοχή της Κύπρου το 1974.
Από την κατάργηση της βασιλείας το 1974, στην είσοδο της Ελλάδας στην ΟΝΕ το 2000, όπου οι νέες ανταγωνιστικές συνθήκες γίνονται πιο πιεστικές, καθώς μας βρίσκουν με ελλείμματα και χωρίς τις αναγκαίες διαρθρωτικές αλλαγές.
Αυτή η πολιτική και ιστορική Οδύσσεια είναι που σημαδεύει και την πορεία της Θράκης σ' αυτά τα ογδόντα χρόνια. Σ' αυτά τα ογδόντα χρόνια της ενσωμάτωσής της στον εθνικό κορμό, η Θράκη, τι εβίωσε, κυρίες και κύριοι συνάδελφοι; Βίωσε την ασφυκτική εμπειρία της απομόνωσης, της νεκρής ζώνης προ των εχθρικών και διχαστικών συνόρων, βίωσε το σκληρό βίωμα του παραμεθόριου περιθωρίου.
Το 1992 η Βουλή ομοφώνως κατέγραφε ορισμένες διαπιστώσεις και
υποδείκνυε ορισμένες προτεραιότητες: "Απαιτείται, λέει το πόρισμα, όλοι οι 'Ελληνες, οι πολιτικοί φορείς, το εθνικό κοινοβούλιο, να ενστερνιστούμε τη θέση ότι η ανάπτυξη των κρίσιμων παραμεθόριων περιοχων της χώρας και ιδιαίτερα αυτών που βρίσκονται στο ανατολικό μας σύνορο, Θράκη και νησιά του Αιγαίου, αποτελεί όρο εθνικής επιβίωσης(...) Αυτή η σταθερή μας απόφαση δεν περιορίζεται σε γενικόλογες παρατηρήσεις, παράθεση ευχών και επιθυμιών ή άθροισμα ετερόκλητων δραστηριοτήτων, αλλά επιβάλλεται να αποτελέσει ένα μόνιμο πλαίσιο εθνικής πολιτικής με σαφείς στόχους, με συγκεκριμένο χρονοδιάγραμμα εκτέλεσης και κοστολογημένες επιλογές (...) Θέλουμε, αυτή η πολιτική να εντάσσεται σε ένα σχέδιο εθνικών προτεραιοτήτων γι' αυτές τις περιοχές, να προωθεί την περιφερειακή ανάπτυξη, όχι μόνο σε έργα υποδομής, αλλά με σαφείς παραγωγικές ιεραρχήσεις, με γενναία αποκέντρωση πόρων, με επενδυτικά κίνητρα και αξιόπιστους διοικητικούς και τεχνικούς μηχανισμού
υποστήριξης (...). Για το σκοπό αυτό είναι αναγκαίο να διατεθούν πολλαπλάσιοι πόροι και να ενισχυθούν με κάθε δυνατό τρόπο, οι θεσμοί του δημοκρατικού προγραμματισμού, ώστε να μεγιστοποιηθεί το επιδιωκόμενο αποτέλεσμα (...). Για μας έλεγε η Βουλή το 1992, υπάρχει ένα νήμα που συνδέει και θα συνδέει πάντοτε τη Θράκη με το Ανατολικό Αιγαίο και την Κύπρο, μια νοητή γραμμή που αποτελεί τον ακρογωνιαίο λίθο μιας εθνικής στρατηγικής για τον Ελληνισμό!
Η ακεραιότητα, η κυριαρχία και η ασφάλεια της χώρας μας εδώ αποκτούν κρίσιμη σημασία. Ιδιαίτερα στη δεκαετία που διανύουμε αυτή ακριβώς η περιοχή βρίσκεται στο στόχαστρο της εξωτερικής πολιτικής, καθώς εμπεριέχει τα κεντρικά ζητήματα, που προβάλλει η 'Αγκυρα ως παράλογες και προκλητικές διεκδικήσεις.(..)".
Θα άξιζε και θα ήταν η καλύτερη τιμή αυτής της επετείου, μονάχα να
διαβαστεί ολόκληρο αυτό το πόρισμα. Επιβάλλεται, τουλάχιστον, να διατυπώσει κανείς ένα κρίσιμο ερώτημα: Διορατικές επισημάνσεις, αξιόλογες παρατηρήσεις, ομόφωνες θέσεις που γίνονται μέσα σε αυτόν το χώρο, ως χώρο παραγωγής πολιτικής, γιατί δεν υλοποιούνται; Γιατί παραμένουν γράμμα κενό; Γιατί σκονίζονται στα συρτάρια των οποιωνδήποτε υπευθύνων ή ανευθυνοϋπευθύνων;
'Ολοι θα πρέπει να ομολογήσουμε, σήμερα, ότι και στη Θράκη η
πραγματικότητα δεν επιβεβαιώνει τη συνέπεια διακηρύξεων και πράξεων. Σε όλες τις αποφάσεις που αφορούν στην περιοχή, δεν έχει θέση μόνιμης πολιτικής προτεραιότητας η ανάπτυξη της Θράκης.
Γι' αυτούς τους συγκεκριμένους λόγους και με αυτές τις συγκεκριμένες
δράσεις, η Θράκη εξακολουθεί να αναζητάει τους πολλαπλάσιους πόρους για να καλύψει τις έντονες περιφερειακές της ανισότητες.
Στη Θράκη επιβάλλεται ακόμα και σήμερα η συνδυασμένη προώθηση
πολλαπλών προγραμμάτων, για την αντιμετώπιση του δημογραφικού προβλήματος, του προβλήματος της πολυπολιτισμικής συνύπαρξης και της ανάπτυξης για όλους, ανεξαρτήτως διακρίσεων, θρησκείας, καταγωγής ή εθνικότητας.
'Οσο τα ζητήματα αυτά, κυρίες και κύριοι συνάδελφοι, παραμένουν με ελλείμματα, τόσο δημιουργούνται πειρασμοί και περιθώρια για εθνικιστικές εξάψεις, για ρατσιστικές παρεμβάσεις και διχαστικές διακρίσεις, που αθροιστικά επενεργούν ως παράγοντες αποσταθεροποίησης.
Η στήριξη του αγροτικού τομέα και η αντιμετώπιση των ελλείψεων στους κρίσιμους τομείς υποδομής για την εφαρμογή κοινωνικής πολιτικής, εξακολουθεί να πιέζει ως άμεση ανάγκη τη Θράκη, εάν θέλουμε να υπάρξει συνοχή, εάν θέλουμε η Θράκη να μην είναι μία από τις φτωχότερες περιφέρειες της Ευρωπαϊκής 'Ενωσης. Γιατί, εάν σήμερα είναι μία από τις φτωχότερες περιφέρειες της Ευρωπαϊκής 'Ενωσης, αυτό είναι το αποτέλεσμα των πολιτικών που εφαρμόστηκαν στην περιοχή. Αυτή είναι η οδυνηρή πραγματικότητα.
Μένουν ακόμη να γίνουν πολλά στην περιοχή για τη μειονότητα. Υπήρξαν δραστηριότητες και παρεμβάσεις, αλλά μένει ακόμα να γίνουν πολλά. 'Ακόμη και αρκετά από αυτά που περιλαμβάνει το πόρισμα του 1992 δεν έχουν γίνει, όπως στην εκπαίδευση, στο θέμα της ιθαγένειας, στο θέμα της κοινωνικής στήριξης. Δεν έχουν γίνει και εκείνα τα μέτρα θεσμικής ανασυγκρότησης της περιοχής, που περιλαμβάνονται στο πόρισμα.
Ακόμη δεν έχει γίνει το Ινστιτούτο Ερευνών για τη Θράκη και να το πω γιατί είναι δυσάρεστο, ακόμα, κυρίες και κύριοι συνάδελφοι, δεν έχουν ολοκληρωθεί ούτε τα δίκτυα αναμεταδοτών, για να φτάνει η ελληνική τηλεόραση σε όλη την περιοχή.
Οι δυνατότητες ανάπτυξης της Θράκης είναι βεβαίως ξεχωριστές. 'Εχουν εξαντληθεί οι αναλύσεις, οι παρουσιάσεις, οι μελέτες σε συνέδρια και ημερίδες. 'Ολοι ξέρουν πια τι λείπει, τι πρέπει να γίνει, πώς πρέπει να ιεραρχηθεί, αλλά στην κρίσιμη στιγμή των αποφάσεων μπαίνει σε δεύτερη μοίρα η περιοχή. Είναι άλλης ταχύτητας η περιφέρεια, γι' αυτό και αθροίζει περιφερειακές ανισότητες.
Βεβαίως καλύφθηκαν αποστάσεις, άκουσα τον κύριο Πρωθυπουργό να το λέει. Αλλά δεν πρέπει να επιχαίρουμε, δεν πρέπει να αντιμετωπίζουμε τα προβλήματα αυτά με αυτήν την αυταρέσκεια.
Δεν θέλω να κρίνω, με τη μορφή του ελέγχου του κοινοβουλευτικού, ζητήματα που άκουσα να υποστηρίζονται. Εκείνο που εμάς μας ενδιαφέρει είναι, επιτέλους να υπάρξουν στην περιοχή πολιτικές, που θα καλύπτουν τις ανισότητες, τις αποστάσεις, τις αποκλίσεις και τις υστερήσεις.
Είναι σωστό ότι η πρόκληση για τη χώρα μας είναι η βαλκανική και η
παραευξείνια συνεργασία. Αν αυτό είναι σωστό, τότε σημαίνει ότι επιβάλλεται και ο σχετικός αναπροσανατολισμός, όλων των στρατηγικών κατευθύνσεων της πολιτικής μας, ώστε να πάψει η μονομέρεια αυτού του προσανατολισμού προς τα δυτικά. Οι αυτοκινητόδρομοι, ο σιδηρόδρομος, τα λιμάνια, τα ενεργειακά δίκτυα, οι πύλες εισόδου της χώρας, δυτικά είναι προσανατολισμένα. 'Ολα! Οι νέες διασυνοριακές πύλες προς βορρά και προς ανατολή, παραμένουν στα σχέδια, χωρίς να έχουν εξασφαλισμένες χρηματοδοτήσεις.
Βεβαίως, έγιναν πολλά. 'Ακουσα και τον κύριο Πρωθυπουργό να αναφέρει ότι έγιναν πολλά στην περιοχή. Βεβαίως, έχει βάση το γεγονός ότι η σημερινή κατάσταση δεν συγκρίνεται με άλλοτε. Αλλά τη σύγκριση δεν την 
κάνουμε με το "άλλοτε", το ψυχροπολεμικό, της παραμεθόριας νεκρής ζώνης. Η σύγκριση γίνεται με τις σημερινές ανάγκες, της πολυπολιτισμικής συνύπαρξης και της κοινής ευρωπαϊκής πορείας.
'Εγιναν πολλά, αλλά δεν έπεσαν όλες οι διακρίσεις. Δεν υπάρχει ακόμη κατακτημένη η κοινωνική και η οικονομική βεβαιότητα στην περιοχή και δεν έχει εδραιωθεί ακόμη η αισιοδοξία. Κι εμάς, μας ενδιαφέρει να κατακτηθεί αυτή η βεβαιότητα και να εδραιωθεί αυτή η αισιοδοξία, γιατί την ώρα που καταγράφουμε αυτές τις παρατηρήσεις δεν μπορούμε να αγνοήσουμε ότι στην περιοχή διογκώνεται η ανεργία.
Δεν μπορούμε να αγνοήσουμε ότι στην περιοχή οι νέοι εγκαταλείπουν την
περιφέρεια και τη δραστηριότητά τους. Δεν μπορούμε να αγνοήσουμε ότι η πληθυσμιακή στασιμότητα εξακολουθεί και τα ελλείμματα στις υποδομές

ταλαιπωρούν την καθημερινότητα της ζωής όλων, χριστιανών και μουσουλμάνων και όλων των άλλων κατοίκων της περιοχής.
Ως προς τους παλιννοστούντες ομογενείς, επιτρέψτε μου μόνο -γιατί δεν είναι η ώρα και η στιγμή- να πω ότι συντελέστηκε και συντελείται μια ακόμη πολιτική και ιστορική ντροπή, όσον αφορά στον τρόπο με τον οποίο το κράτος, η πολιτεία, η μητέρα πατρίδα τους μεταχειρίστηκε και τους συμπεριεφέρθη. Τα προβλήματα είναι τραγικά και όποιος πηγαίνει εκεί, όχι σε τελετές και πανηγύρεις, αισθάνεται ντροπή.
'Εχουν γίνει βήματα, αλλά πρέπει να γίνουν πολύ σοβαρότερες αναπτυξιακές και κοινωνικές παρεμβάσεις, και να εξασφαλιστεί πολύ αποτελεσματικότερη κοινωνική στήριξη.
Γι' αυτό κι εμείς πιστεύουμε ότι η ανάπτυξη της Θράκης προϋποθέτει
αυτό το μόνιμο, το σταθερό εθνικό πλαίσιο του πορίσματος της Βουλής, διαφορετικό πλαίσιο από αυτό που εφαρμόστηκε σε άλλες περιοχές.
'Οροι ανάπτυξης και υλοποίησης αυτού του πλαισίου είναι: Το νέο στρατηγικό περιβάλλον που έχει διαμορφωθεί, το φυσικό περιβάλλον με τις παραγωγικές και αναπτυξιακές δυνατότητές του, η πολυπολιτισμική συνύπαρξη στην περιοχή, ώστε να μπορέσει στην επόμενη τουλάχιστον δεκαετία η Θράκη, να μη βρίσκεται στη δεκάδα των ουραγών της Ευρώπης, ώστε να μπορέσει πραγματικά η Θράκη από παραμεθόρια νεκρή ζώνη να γίνει αφετηρία διαβαλκανικής και παρευξείνιας συνεργασίας, ώστε να μπορέσει η Θράκη να γίνει ενεργειακός κόμβος για τα Βαλκάνια και, ταυτοχρόνως, πεδίο δημιουργικών πολιτισμικών δραστηριοτήτων, μεταξύ όλων των λαών της περιοχής.
Από το Γ' Κοινοτικό Πλαίσιο Στήριξης θα πρέπει να βρεθούν περισσότεροι πόροι και να αξιοποιηθούν με διαφορετικό τρόπο από εκείνον του Β' Κοινοτικού Πλαισίου Στήριξης. Πόροι και από άλλες πηγές μπορούν να προωθηθούν με κατεύθυνση την πολύπλευρη ανάδειξη της Θράκης.
Εμείς υποστηρίζουμε μονίμως την ανάγκη η ελληνική Κυβέρνηση, η
ελληνική πολιτεία, να θέσει, επιτέλους, με συγκεκριμένες πρωτοβουλίες το αίτημα για αμοιβαία και ισόρροπη μείωση των στρατιωτικών δαπανών και των εξοπλιστικών προγραμμάτων, έτσι ώστε κονδύλια που σήμερα λείπουν από την άσκηση αναπτυξιακής και κοινωνικής πολιτικής, να απορροφηθούν προς αυτήν την κατεύθυνση.
Αντί, κυρίες και κύριοι συνάδελφοι, να κάνουμε κάθε πενταετία "αγορά του αιώνα", ας εντάξουμε την αμυντική πολιτική της Ελλάδας μέσα σε μία εθνική στρατηγική, που δεν θα οδηγήσει τη χώρα μας σε αυτήν την κούρσα των στρατιωτικών δαπανών και εξοπλισμών, στην κούρσα της έντασης, που τελικά θα εξουθενώσει όλους τους λαούς της περιοχής.
Επιτρέψτε μου να τελειώσω, κυρίες και κύριοι συνάδελφοι, επισημαίνοντας ότι τιμάμε την ενσωμάτωση της Θράκης, αν αναλάβουμε την ευθύνη ότι αυτή η περιοχή συστηματικά παραμελήθηκε. Δεν τιμάμε ούτε την ιστορία, ούτε την πραγματικότητα της Θράκης, μοιράζοντας επιταγές ευτυχίας για το μέλλον. Εξακολουθούν εκεί να υπάρχουν ελλείψεις, καθυστερήσεις και αβεβαιότητες.
'Ορος και προϋπόθεση ανάπτυξης για τη Θράκη ειδικότερα, όπως και για την Ελλάδα, είναι η σταθερότητα στα Βαλκάνια, η δημοκρατική εξέλιξη στην περιοχή για την αναδιοργάνωση των οικονομικών, κοινωνικών και πολιτικών θεσμών όλων των χωρών. Τα πραγματικά συμφέροντα της περιοχής δεν συμβιβάζονται με πολέμους στα Βαλκάνια, δεν συμβιβάζονται με διαμελισμένες χώρες, με δημιουργία προτεκτοράτων, με αμφισβήτηση των συνόρων. Οι ιεραπόστολοι του πολέμου του ΝΑΤΟ, εναντίον της Γιουγκοσλαβίας και οι απολογητές αυτού του κεντροδεξιού ή κεντροαριστερού φιλελευθερισμού της Ευρωπαϊκής 'Ενωσης, σήμερα βλέπουν τα αποτελέσματα αυτής της πολεμικής επέμβασης, καθώς μια νέα ζώνη ρευστότητας και μια νέα εποχή αβεβαιότητας απλώνεται σε όλα τα Βαλκάνια.
'Ορος και προϋπόθεση συνοχής και προοπτικής για την περιοχή είναι η πολυπολιτισμική συνεργασία, οι σχέσεις φιλίας, οι δεσμοί εμπιστοσύνης, όχι μονάχα ανάμεσα στους λαούς, αλλά και στο εσωτερικών, των κοινωνιών, ανάμεσα στις μειονότητες. Πολλές φορές, άλλωστε, τα προβλήματα των μειονοτήτων αξιοποιούνται διχαστικά, ή γίνονται άλλοθι αποσταθεροποιητικών σεναρίων.
Κυρίες και κύριοι συνάδελφοι, η ιστορία έχει αξία, όταν την ξέρουμε και όταν μας διδάσκει. Δεν μπορεί διαρκώς να παίζουμε με τον εαυτό μας, λέγοντας εύκολες ευχές και μοιράζοντας ανέξοδες υποσχέσεις. Στη Θράκη

αλλά και σε άλλες περιοχές, δοκιμάζεται η ειλικρίνεια και η αποτελεσματικότητα του πολιτικού μας συστήματος. Και είναι δυστύχημα ότι και εκεί δεν κερδίζει σε αξιοπιστία η πολιτική μας πραγματικότητα. 
Σήμερα λοιπόν, ογδόντα χρόνια μετά την ενσωμάτωσης της Θράκης στον
Εθνικό Κορμό ας κάνουμε τουλάχιστον στο σύνολό τους αυτά που λέει το πόρισμα του 1992, έστω και με αυτήν την ιστορική υστέρηση. Γιατί όλοι ξέρουμε τι έχει σημαντικό και καθοριστικό έχει αλλάξει από το 1992 μέχρι σήμερα. Παρά ταύτα, εμείς δεν έχουμε ούτε του 1992 την ομόφωνη απόφαση υλοποιήσει. Ευχαριστώ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η ειδική συνεδρίαση της Ολομέλειας της Βουλής για την 
επέτειο της συμπλήρωσης ογδόντα χρόνων από την ενσωμάτωση της Θράκης στον εθνικό Κορμό.
Ευχαριστώ τους προσκεκλημένους μας που ανταποκρίθηκαν στην πρόσκλησή μας.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Ιωάννη Βαθειά, Βουλευτή
Φθιώτιδας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 1ης Δεκεμβρίου 2000 ώρα 10.30'.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2 & 3 Καν.Βουλής)
1) Η με αριθμό 361/29.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τα προβλήματα που δημιουργούνται, από την άναρχη τοποθέτηση των διαφημιστικών πινακίδων.
2) Η με αριθμό 366/29.11.2000 επίκαιρη ερώτηση του Βουλευτή της Νέας Δημοκρατίας κ. Δημητρίου Κωστόπουλου προς τους Υπουργούς Ανάπτυξης, Οικονομικών, Εργασίας και Κοινωνικών Ασφαλίσεων, σχετικώς με τις προθέσεις της Κυβέρνησης να συμπεριληφθεί στον προϋπολογισμό του 2001 η σχετική πίστωση, για τον "πάγιο πόρο" του Οργανισμού Ασφάλισης Προσωπικού της Δημόσιας Επιχείρησης Ηλεκτρισμού (Ο.Α.Π-Δ.Ε.Η.).
3) Η με αριθμό 358/29.11.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ.Ιωάννη Πατάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τη λήψη μέτρων ολοκλήρωσης του έργου εκτροπής του Αχελώου ποταμού κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.2 & 3 Καν.Βουλής)
1) Η με αριθμό 367/29.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Υγείας-Πρόνοιας, σχετικώς με την αντιμετώπιση του προβλήματος της συνταγογράφησης φαρμάκων για τους κατοίκους μικρών νησιών κλπ.
2) Η με αριθμό 352/29.11.2000 επίκαιρη ερώτηση της Βουλευτού της Νέας Δημοκρατίας κ. Φάνης Πάλλη-Πετραλιά προς τους Υπουργούς Δημόσιας Τάξης, Υφυπουργό Πολιτισμού (αρμόδιο για θέματα Αθλητισμού), σχετικώς με την απόφαση του Υπουργείου να υπηρετήσουν σε αστυνομικά τμήματα οι βετεράνοι πολυνίκες κ.λπ.
3) Η με αριθμό 357/29.11.2000 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εθνικής Οικονομίας, Ανάπτυξης, σχετικώς με την πτώση των επιτοκίων καταθέσεων στις τράπεζες, την κερδοσκοπία με τα επιτόκια χορηγήσεων κλπ. 
4) Η με αριθμό 359/29.11.2000 επίκαιρη ερώτηση του Ανεξάρτητου
Βουλευτή κ. Γεωργίου Καρατζαφέρη προς τον Υπουργό Ανάπτυξης, σχετικώς με την καταγγελία της 'Ενωσης Καταναλωτών και Δανειοληπτών για παραπλανητική τηλεοπτική διαφήμιση της Τράπεζας EUROBANK κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι,
εισερχόμαστε στην ημερήσια διάταξη της

ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί του σχεδίου νόμου του Υπουργείου Οικονομικών "Φορολογικές ελαφρύνσεις και απλουστεύσεις και άλλες διατάξεις".
Ολοκληρώθηκε η συζήτηση των άρθρων, πλην του ακροτελευτίου και θα

συζητήσουμε τις τροπολογίες που έχουν κατατεθεί. Θα συζητηθούν όσες τροπολογίες συναδέλφων είναι εμπρόθεσμες και εφόσον δεν υπάρχει πρόβλημα εκ του Συντάγματος ή του Κανονισμού της Βουλής και εκ των εκπροθέσμων, όσες συναινεί ενδεχομένως η Κυβέρνηση να συζητηθούν. Θα προηγηθεί η συζήτηση των τροπολογιών της Κυβερνήσεως.
Πρώτη είναι η με γενικό αριθμό 175/28.11.2000 τροπολογία για παράταση προθεσμιών και σύσταση ειδικών νομοπαρασκευαστικών επιτροπών για τη σύνταξη κωδίκων.
Επί της τροπολογίας αυτής, θέλει να λάβει κανείς το λόγο; Επαναλαμβάνω: Είναι η τροπολογία του Υπουργού Οικονομικών με την
οποία παρατείνονται διάφορες προθεσμίες και ζητείται η έγκριση για τη σύσταση ειδικών νομοπαρασκευαστικών επιτροπών για τη σύνταξη κωδίκων.
Επ' αυτής της τροπολογίας θέλει κανείς να πάρει το λόγο;
ΙΩΑΝΝΗΣ ΤΣΑΚΛΙΔΗΣ: Εγώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, κύριε Τσακλίδη, έχετε το
λόγο.
ΙΩΑΝΝΗΣ ΤΣΑΚΛΙΔΗΣ: Εγώ, κύριε Πρόεδρε, θα ήθελα να εκφράσω την αντίρρησή μου σε αυτήν την τροπολογία, όσον αφορά την πρώτη παράγραφο. 
'Οταν έγινε ο αναπτυξιακός νόμος 2601 το 1998, όλη του η φιλοσοφία
στηριζόταν στο διαχωρισμό της Ελλάδας σε διάφορες ζώνες και γενικότερα υπήρξε μία σμίκρυνση των κινήτρων προς όλες τις ζώνες. Εκεί, λοιπόν, αποφασίστηκε με αυτόν το νόμο, ότι η Αθήνα και η Θεσσαλονίκη θα έχουν μηδέν κίνητρα, η Θράκη και οι παραμεθόριες περιοχές 40% κίνητρα, όλοι οι άλλοι νομοί θα είναι στη Ζώνη Β' με κίνητρα 15% και οι προβληματικοί νομοί που παρουσιάζουν προβλήματα υποανάπτυξης και ανεργίας τα τελευταία χρόνια, θα ενταχθούν στη Ζώνη Γ', όπου τα κίνητρα θα είναι 30%. Αυτή ήταν όλη η φιλοσοφία του νόμου, να βοηθήσει τις παραμεθόριες περιοχές και τις περιοχές που έχουν προβλήματα.
Δυστυχώς η Κυβέρνηση ήλθε μετά από λίγους μήνες με το πρόσχημα, ότι δεν είναι έτοιμες οι στατιστικές υπηρεσίες, ώστε να εντάξουν τους νομούς που είναι προβληματικοί, αυτούς που έχουν μεγάλη ανεργία και όλους τους νομούς που έπρεπε να είναι 15% τους έβαλε στο 30%. Τώρα με αυτήν την τροπολογία ξαναρχόμαστε και δίνουμε νέα παράταση μέχρι τις 31-12-2001, δηλαδή διαιωνίζουμε, αν θέλετε, την αποδυνάμωση του αναπτυξιακού νόμου έτσι όπως τον ζητήσαμε τότε.
Επειδή λοιπόν εγώ, ψήφισα εκείνο το νόμο, δεν μπορώ να ψηφίσω
διατάξεις που καταργούν εκείνο το νόμο και τη φιλοσοφία του. Θα έλεγα ότι διαμαρτύρομαι κιόλας, γιατί δεν γνωρίζω για ποιο λόγο δεν μπορεί ακόμη η Στατιστική Υπηρεσία του Υπουργείου Εθνικής Οικονομίας να κατατάξει τους νομούς σε αυτούς που έχουν μεγαλύτερη ανεργία από το μέσο όρο, ώστε να ισχύσει ο αρχικός νόμος, τον οποίο ψηφίσαμε. Αυτήν την παράγραφο, λοιπόν, αδυνατώ -και λυπάμαι- να τη ψηφίσω.
Στη δεύτερη παράγραφο υπάρχει μία παράταση προθεσμιών ενός επιπλέον
5% που εδόθη στη Θράκη και στους Νομούς Καβάλας και Δράμας. Εκεί, λοιπόν, θα παρακαλέσω αντί να πάμε 15-9-2000, να προσαρμοστούμε με την ημερομηνία 31-12-2001 που δίνετε στην πρώτη παράγραφο.
Αυτές τις παρατηρήσεις ήθελα να κάνω και αναμένω και τις απόψεις και του κυρίου Υπουργού, ο οποίος κατάγεται από τη Θράκη, μια περιοχή από την οποία μειώθηκαν τα κίνητρα, επειδή μειώθηκαν και στην υπόλοιπη Ελλάδα, μια περιοχή για την οποία μιλούσαμε λίγο νωρίτερα με όσα καλά λόγια έχουμε ακούσει απ'όλους. Ευχαριστώ.
ΠΡΟΕΔΡΟΣ (Απόστολος Κακλαμάνης): Παρακαλώ υπάρχει κανένας άλλος
κύριος συνάδελφος, που θα ήθελε να πάρει το λόγο επ' αυτής της τροπολογίας;
ΑΡΙΣΤΟΤΕΛΗΣ ΠΑΥΛΙΔΗΣ: Δεν καταλαβαίνουμε τι γίνεται, κύριε Πρόεδρε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν καταλαβαίνουμε τίποτα.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακολουθούμε τη συνεδρίαση; Επανέλαβα ότι συζητούμε την με αριθμό 175/28-11-2000 τροπολογία του Υπουργού Οικονομικών, που αφορά παράταση προθεσμιών και σύσταση ειδικών νομοπαρασκευαστικών επιτροπών για τη σύνταξη κωδίκων. 
Ορίστε, κύριε Κωστόπουλε, έχετε το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, κατ'αρχήν δεν έχει κανένας καμία αντίρρηση γι' αυτήν την τροπολογία, η οποία παρατείνει χρόνους εφαρμογής των υπαρχόντων νόμων.
'Εχω, όμως, να κάνω δύο παρατηρήσεις. Η πρώτη παρατήρηση είναι ότι ο νόμος αυτός, ο 2601 -ήταν θέση παλιά της Νέας Δημοκρατίας και εξακολουθεί
να υπάρχει, μιας και σήμερα είχαμε το θέμα της Θράκης που συζητήσαμενομίζω ότι είναι νόμος, ο οποίος δεν δίνει τη δυνατότητα ενίσχυσης των επιχειρήσεων και κατ'επέκταση ανάπτυξης του τόπου.
Η δεύτερη παρατήρηση είναι ότι εμείς πιστεύουμε ότι η Κυβέρνηση θα
πρέπει να φέρει ένα αναπτυξιακό νόμο περισσότερο ενισχυτικό ανάπτυξης για όλη την Ελλάδα.
Βεβαίως είχαμε μία περίοδο ευχάριστη του χρηματιστηρίου και αντλήθηκαν από τις επιχειρήσεις χρήματα από εκεί. Ελπίζω να έχουμε την ίδια τύχη για τις επιχειρήσεις και κατ' επέκταση για τον ελληνικό λαό, να αντλούνται χρήματα χωρίς κόστος και στο μέλλον, αλλά εάν δεν προχωρήσει το χρηματιστήριο, καλά θα κάνει η Κυβέρνηση να ενισχύσει με διάφορους τρόπους -το επαναλαμβάνω- τις επιχειρήσεις, τον παραγωγικό ιστό της χώρας και την επιχειρηματικότητα, αν θέλουμε να δούμε καλύτερες ημέρες.

Kαι πρέπει να τονίσω εδώ ότι βεβαίως πρέπει να ενισχυθούν οι
ακριτικές περιοχές με τους αναπτυξιακούς νόμους, να μην ξεχνάμε όμως και τις άλλες περιοχές, οι οποίες από πλευράς ανάπτυξης έχουν πολύ άσχημη πορεία. Και την 'Ηπειρο που είναι βεβαίως ακριτική περιοχή, αλλά και την περιοχή της Πελοποννήσου, γιατί βλέπω κάποια υπομνήματα που και η ανάπτυξη εκεί υστερεί και πολύ περισσότερο η ανεργία καλπάζει.

ΠΡΟΕΔΡΟΣ (Απόστολος Κακλαμάνης): Παρακαλώ τα μέλη της Διασκέψεως των Προέδρων να ανέβουν στην Αίθουσα 150, για να συνεδριάσουμε.
Ο κ. Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Σε ό,τι αφορά την τροπολογία με γενικό αριθμό
175 και ειδικό 31, νομίζω ότι και ο κ. Τσακλίδης έθεσε το θέμα στη διάσταση που το πρόβλημα έχει και εγώ νομίζω πρέπει να επαναλάβω, σε ό,τι αφορά την παράγραφο 2 αυτής της τροπολογίας, ότι θεωρώ σωστό η εφαρμογή της πρέπει να παραταθεί κατ' αρχάς μέχρι 31.12.2001. Αφορά ιδιαίτερα τους Νομούς Καβάλας και Δράμας που για λόγους όχι αναπτυξιακούς, η Κυβέρνηση έδωσε. Δηλαδή οι δύο Νομοί Δράμας και Καβάλας, όπως γνωρίζετε, κύριε Υπουργέ, συμμετέχουν σε μία διευρυμένη Νομαρχιακή Αυτοδιοίκηση και εξ αυτού του λόγου και όχι για αναπτυξιακές προτεραιότητες η Κυβέρνηση έδωσε τις επιπλέον ποσοστιαίες μονάδες στις επενδύσεις. 'Ομως αυτή η παράγραφος 2 είναι υποδιέστερης σημασίας από την παράγραφο 1. Δηλαδή αυτό που γίνεται στην τρίτη περιοχή και με την αύξηση των επενδύσεων σε πολύ μεγάλο ποσοστό σε σχέση με τη Ζώνη Δ', στην περίπτωσή μας αφορά την Ανατολική Μακεδονία και τη Θράκη, αυτό είναι παράτερο, είναι έξω από φιλοσοφία και λογική αναπτυξιακή, που η Κυβέρνηση θέλησε να θεσπίσει με τον 2601/98.
Παίρνω λοιπόν το λόγο, κύριε Υπουργέ, γιατί θέλω να μεταφέρω περισσότερο στην Κυβέρνηση το εξής. 'Οτι θα πρέπει να υπάρξει μια αναπτυξιακή φιλοσοφία συνολική και όχι μπαλώματα και τροπολογίες, όπως κάνατε στον 2638/99, που περάσατε από την πίσω πόρτα τροπολογίες σε βάρος της ανατολικής Μακεδονίας και Θράκης. Θα πρέπει λοιπόν να φέρετε καινούριο αναπτυξιακό νομοσχέδιο, χωρίς μπαλώματα και χωρίς ανατροπή της όποιας αναπτυξιακής διαδικασίας ή αν δεν ακολουθήσετε αυτήν τη διαδικασία νομίζω ότι θα πρέπει να αρχίσουμε να καταθέτουμε ερωτήσεις ή άλλα μέσα που μας δίνει το Κοινοβούλιο, ώστε να μπορέσουν κάποια πράγματα, να διορθωθούν.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Δεν πάει καλά και σας προτείνω να καταθέσετε νέο αναπτυξιακό νόμο με την ευκαιρία του Γ' Κοινοτικού Πλαισίου Στήριξης.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. ΝΙΚΟΛΑΟΣ ΓΚΑΤΖΗΣ: Κύριε Υπουργέ, εμείς δεν είχαμε ψηφίσει τον
2601/98, γιατί θεωρούμε ότι αυτές οι αναπτυξιακές προτάσεις και νόμοι που περνάει η Κυβέρνηση, όπως ακούσατε σήμερα από τη Γραμματέα μας, δεν έχουν παρά να ενισχύσουν ακόμα περισσότερο τα εισοδήματα και τα κέρδη, παρά να ωθήσουν την ανάπτυξη, η οποία γίνεται πρόσκαιρα, ευκαιριακά και τείνει κάθε φορά να δίνει τις δυνατότητες με τζάμπα χρήμα στην πλουτοκρατία. 'Οταν δεν υπάρχει μία σχεδιασμένη ανάπτυξη, ένας κεντρικός αναπτυξιακός σχεδιασμός για ολόκληρη τη χώρα ο οποίος θα έχει τις παραμέτρους και το συνδυασμό των επαρχιακών αναπτυξιακών δυνατοτήτων αξιοποιώντας όλες τις πλουτοπαραγωγικές περιοχές των πηγών, δεν είναι δυνατόν με τέτοια νομοσχέδια και τέτοιες διατάξεις να συντελεστεί ανάπτυξη.

Συνεπείς λοιπόν στη θέση που είχαμε κρατήσει και στο ν. 2601/98 που
καταψηφίσαμε τότε το άρθρο αυτό και σήμερα δεν μπορούμε να το ψηφίσουμε. ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, επί της ουσίας των διατάξεων που
περιλαμβάνονται στην τροπολογία δεν έχουμε αντίρρηση. 'Ομως, θα επαναλάβω και εγώ ότι δίνεται η εντύπωση ότι αυτές οι τροπολογίες έρχονται για να ικανοποιήσουν αιτήματα ή όπως αλλιώς λέγονται να κάνουν ρουσφέτια κατά κάποιο τρόπο.
Εγώ θα συμφωνήσω με τους συναδέλφους και ιδιαίτερα με το συνάδελφο
της Πλειοψηφίας, ότι χρειάζεται αναθεώρηση του πλέγματος των αναπτυξιακών κινήτρων. 'Οταν μιλάμε όλοι στα κόμματα ότι υπάρχει πρόβλημα ανάπτυξης και προώθηση της ανταγωνιστικότητας της οικονομίας και κάνουμε αποσπασματικές ρυθμίσεις στα κίνητρα, δίνοντας κάθε φορά κάποιες παρατάσεις στις προθεσμίες, δεν κάνουμε τίποτα. Κακοποιούμε ουσιαστικά και την πολιτική των αναπτυξιακών κινήτρων και δυσφημούμε ακόμη και την έννοια αυτών των κινήτρων γιατί μετατρέπονται αυτά τα κίνητρα σε ικανοποιήσεις μικροσυμφερόντων.
Φέρτε λοιπόν ως Κυβέρνηση ένα συγκεκριμένο σχεδιασμό για την ανάπτυξη της οικονομίας και ειδικότερα για την ανάπτυξη των περιοχών. Χρειάζονται επαναπροσδιορισμοί στην κατανομή και το χαρακτηρισμό των περιφερειών. Ταυτόχρονα δε και στο πλέγμα των κινήτρων χρειάζεται μια γενικότερη αναμόρφωση.

Δεν μπορούμε, λοιπόν, αποσπασματικά να συνεχίσουμε να νομοθετούμε. Εμείς θα ψηφίσουμε την τροπολογία, αλλά ωστόσο καταγράψτε τις
παρατηρήσεις που κάνουμε.
ΠΡΟΕΔΡΕΥΩΝ (Παναγιώτης Σγουρίδης) Ο κ. Λαφαζάνης έχει το λόγο.

ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι και αυτή η τροπολογία έρχεται
εντελώς αποσπασματικά, ευκαιριακά, την τελευταία στιγμή χωρίς να έχουμε τη δυνατότητα να τεκμηριώσουμε μία άποψη μέσα από υπαρκτά και πραγματικά στοιχεία.
Προκειμένου να τοποθετηθεί κανείς θα έπρεπε να μας δοθεί μια έκθεση τουλάχιστον για το πως αξιοποιήθηκαν αυτά τα αναπτυξιακά κίνητρα μέχρι σήμερα, ποιοι επωφελήθηκαν από αυτά και αν αυτές οι ωφέλειες που είχαν και αυτή η προικοδότηση που έγινε από την πλευρά της πολιτείας, είχε μια αντιστοιχία από την πλευρά των επιχειρηματιών σε νέες επενδύσεις και σε νέες θέσεις απασχόλησης. Διότι αυτό είναι το ζητούμενο. Το ζητούμενο δεν είναι να δίδονται μόνο κάποια κίνητρα, αλλά κατά πόσο αυτά τα κίνητρα αξιοποιούνται επ' ωφελεία της ανάπτυξης της χώρας με νέες επενδύσεις και κατά πόσο δημιουργούν νέες θέσεις εργασίας.
Δυστυχώς μια τέτοια έκθεση δεν υπάρχει. Απλώς έρχεται μια παράταση
της προθεσμίας γι' αυτά τα κίνητρα, χωρίς να μας δίδετε μια εμπεριστατωμένη τεκμηρίωση του πως αξιοποιήθηκαν και αν κατευθύνθηκαν αυτά τα κίνητρα για τους σκοπούς για τους οποίους ξεκίνησε και όριζε ο νόμος τουλάχιστον.
Γι' αυτούς τους λόγους εμείς είμαστε πάρα πολύ επιφυλακτικοί στο να ψηφίσουμε θετικά υπέρ αυτής της τροπολογίας και θα τοποθετηθούμε με το "παρών".
ΠΡΟΕΔΡΕΥΩΝ (Παναγιώτης Σγουρίδης): Η κ. Αρσένη έχει το λόγο.
ΜΑΡΙΑ ΑΡΣΕΝΗ: Νομίζω ότι είναι πολύ άστοχο να χαρακτηρίζεται ως μια αποσπασματική ενέργεια η τροπολογία, που έχει κατατεθεί από την πλευρά του Υπουργείου Εθνικής Οικονομίας στο συζητούμενο νομοσχέδιο.
Νομίζω ότι είναι μία μεταβατική διάταξη που προσπαθεί να δώσει μία παράταση, μία ανάσα θα έλεγα σε μία αναπτυξιακή διαδικασία. 'Ομως, θα πρέπει να δηλώσω ότι συμμερίζομαι απόλυτα τους προβληματισμούς που τέθηκαν και από το συνάδελφο κ. Τσακλίδη και από το συνάδελφο κ. Κωνσταντίνου σχετικά με το πρόβλημα που είναι υπαρκτό.
Σίγουρα, ο σχετικά πρόσφατα αναπτυξιακός νόμος έκανε πολλά και θετικά βήματα προς την πλευρά της ανάπτυξης. 'Ομως, κύριε Πρόεδρε και κύριε Υπουργέ, από τότε που ψηφίστηκε ο πρόσφατος αναπτυξιακός νόμος μέχρι 
σήμερα έχουν μεσολαβήσει νέες εξελίξεις, νέες καταστάσεις, νέα γεγονότα. Εγώ θα αναφερθώ στην περίπτωση της Πιερίας στην οποία και εκλέγομαι
και θα πω ότι όλη αυτή η ιστορία που δημιουργήθηκε στη γειτονική μας

Γιουγκοσλαβία, δημιούργησε σοβαρά προβλήματα στην οικονομία της Πιερίας και γενικότερα της Βόρειας Ελλάδας.
Γι' αυτό σίγουρα είναι πάρα πολύ αναγκαίο να ξαναδούμε στα πλαίσια
ενός νέου αναπτυξιακού νόμου όλες αυτές τις νέες καταστάσεις και τις νέες εξελίξεις που έχουν δημιουργηθεί. Νομίζω εξάλλου ότι έχουμε μπροστά μας
ένα έτοιμο υλικό. Αυτήν τη στιγμή είναι γνωστό ότι όλα τα περιφερειακά συμβούλια με πρωτοβουλία της Κυβέρνησης, των γενικών γραμματέων των περιφερειών προχωρούν κι έχουν προχωρήσει σε ημερίδες, σε συνέδρια, σε καταγραφή όλων των προβλημάτων εν όψει του Γ' Κοινοτικού Πλαισίου Στήριξης.
Επομένως υπάρχει ένα έτοιμο υλικό που θα μπορούσε να χρησιμοποιηθεί
από τον Υπουργό Εθνικής Οικονομίας για να προχωρήσουμε σ'ένα νέο αναπτυξιακό νόμο, που θα είναι πιο ορθολογιστικά δομημένος και προσαρμοσμένος στις νέες ανάγκες.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το
λόγο για να κλείσουμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, θα πρέπει κατ' αρχήν να παρατηρήσω ότι η προσπάθεια για ανάπτυξη δεν μπορεί να αποτελεί σε καμία απολύτως περίπτωση ρουσφέτι, όπως αναφέρθηκε από τον αγαπητό κατά τα άλλα συνάδελφο.
ΑΔΑΜ ΡΕΓΚΟΥΖΑΣ: Είπα ότι δίνει την αίσθηση, όχι ότι είναι ρουσφέτι.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θέλω να πω ότι η
συγκεκριμένη τροπολογία έρχεται να λύσει υπαρκτά τρέχοντα προβλήματα του αναπτυξιακού νόμου, χορηγήθηκαν με προηγούμενο νόμο της Βουλής κάποια ιδιαίτερα κίνητρα σε ορισμένες περιοχές της χώρας, έχει λήξει η προθεσμία εφαρμογής αυτών των ευνοϊκών διατάξεων και δίδεται παράταση ενός χρόνου περίπου και για τις δύο περιπτώσεις.
Αυτό το οποίο θα ήθελα να πω είναι, ότι η πρόταση των συναδέλφων για παράταση μέχρι 31.12.2001 κρίνω ότι είναι λογική. Η αιτιολογία είναι ότι πρόκειται για παράταση ενός έτους. Η προηγούμενη διάταξη ξεκινούσε από τις 15 Σεπτεμβρίου. 'Ηδη είμαστε στο τέλος του Νοεμβρίου. Επομένως αποδέχομαι την πρόταση των συναδέλφων, για παράταση μέχρι 31 Δεκεμβρίου. 
Κι αυτό που ήθελα να δηλώσω, κύριε Πρόεδρε, είναι ότι ο Υπουργός
Εθνικής Οικονομίας και Οικονομικών έχει δεσμευθεί επανειλημμένως και δημοσίως και ενώπιον της Βουλής, ότι το πρώτο εξάμηνο του 2001 θα είναι ένα εξάμηνο για την επεξεργασία, για το διάλογο για τη σύνταξη ενός νέου αναπτυξιακού νομοσχεδίου, το οποίο θα έλθει πριν από το καλοκαίρι του 2001 στη Βουλή για ψήφιση.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της πρώτης τροπολογίας του Υπουργού Εθνικής Οικονομίας και Οικονομικών κ. Παπαντωνίου με γενικό αριθμό 175 και ειδικό 31.
Ερωτάται το Σώμα: Γίνεται δεκτή η τροπολογία με γενικό αριθμό 175 και ειδικό 31 με την τροποποίηση που έγινε από τον κύριο Υφυπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 175 και ειδικό 31 έγινε δεκτή κατά πλειοψηφία με την τροποποίηση που έγινε από τον κύριο Υφυπουργό.
Εισερχόμαστε στην δεύτερη υπουργική τροπολογία με γενικό αριθμό 180 και ειδικό 36 του κ. Παπαντωνίου και του κ. Χρυσοχοϊδη, περί του χρόνου πραγματικής υπηρεσίας για τις μισθολογκές προαγωγές του αστυνομικού προσωπικού.
Υπάρχει κάποιος εκ των συναδέλφων που θέλει να πάρει το λόγο επί της τροπολογίας αυτής;
ΑΔΑΜ ΡΕΓΚΟΥΖΑΣ: Εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ρεγκούζα, έχετε το
λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, συμφωνούμε με το περιεχόμενο αυτής της τροπολογίας και θα την ψηφίσουμε. Τίποτε περισσότερο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο. ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, απλώς και μόνο θέλω να τονίσω
ότι την υπερψηφίζουμε, γιατί ούτως ή άλλως η τροπολογία αυτή αφορά σε διόρθωση, η οποία θα έπρεπε να έχει υπάρξει στο αρχικό κείμενο. Και νομίζω ότι σ' αυτές τις περιπτώσεις θα πρέπει να ετοιμάζονται καλύτερα οι σχετικές ρυθμίσεις, δεδομένου ότι ερχόμαστε εκ των υστέρων να διορθώσουμε κάτι που έπρεπε ήδη να υπάρχει στο αρχικό σχέδιο νόμου.
Θεωρώ αυτονόητο να τονίσω -και το λέω για τον κύριο Υπουργό- ότι με
τη μορφή, την οποίαν έχει κι επειδή είναι ουσιαστικά διόρθωση ημαρτημένων θα πρέπει να έχει αναδρομική ισχύ. Δηλαδή θα ισχύσει από τότε που ίσχυσε
η διάταξη για την οποίαν μιλάμε. Επομένως αυτό το θεωρώ αυτονόητο.
Και για μια ακόμη φορά θέλω να τονίσω και κάτι άλλο: Η Κυβέρνηση
-και εννοώ ότι πρέπει να γίνει αμέσως και με την ευκαιρία του προϋπολογισμού θα το συζητήσουμε- οφείλει να δει το θέμα του μισθολογίου των αστυνομικών πολύ διαφορετικά από ό,τι το έχει δει μέχρι τώρα. Δεν μπορεί με ημίμετρα να ρυθμίζουμε το ζήτημα αυτό. 'Εχει δεσμευθεί και προεκλογικά, έχει δεσμευθεί κι εδώ όταν συζητήθηκε το σχετικό σχέδιο νόμου και νομίζω ότι πρέπει να ρυθμίσει το θέμα αυτό συνολικά. Και εν πάση περιπτώσει θα πρέπει σ' αυτήν την περίπτωση να αντιμετωπίσουμε το ζήτημα του μισθολογίου αυτού στην έκταση που επιβάλλεται με βάση την αποστολή των αστυνομικών.
Υπερψηφίζουμε τη σχετική τροπολογία.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο. ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, δηλώνω κατ' αρχήν ότι την
τροπολογία και για το περιεχόμενό της αυτό καθ' εαυτό, αλλά και για το λόγο που έρχεται τώρα -δηλαδή διόρθωση διατάξεως η οποία απεδείχθη ότι δεν ήτο ορθώς συντεταγμένη κι αυτό βεβαίως χρεώνεται στους συντάκτες- την ψηφίζω κι εγώ.
Και είμαι πεπεισμένος ότι ο χρόνος αυτός, ο χρόνος στρατιωτικής
θητείας και ο χρόνος σπουδών, είναι ένα κομμάτι από τη ζωή των αστυνομικών, των λιμενικών, των πυροσβεστών και χρήσιμος για την περαιτέρω εξέλιξή τους. Δηλαδή χρήσιμος για τις υπηρεσίες που πρόκειται να μας προσφέρουν.
Κύριε Υπουργέ, αυτή η τροπολογία υπογράφεται -και απευθύνομαι και σε σας, κύριε Πρόεδρε- μόνο απο τον Υπουργό των Οικονομικών και της Δημόσιας Τάξης. Οι υπόλοιποι Υπουργοί δεν υπογράφουν, όπως δηλαδή ο Υπουργός Εμπορικής Ναυτιλίας που η τροπολογία αφορά και τους λιμενικούς. Μη υπογράφων, πώς θα προχωρήσει; Φοβάμαι ότι θα ξαναέρθει αυτή η τροπολογία για να φέρει και την υπογραφή του Υπουργού Εμπορικής Ναυτιλίας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. ΝΙΚΟΛΑΟΣ ΓΚΑΤΖΗΣ: Κύριε Πρόεδρε, και εμείς ψηφίζουμε αυτήν την
τροπολογία. Εξάλλου είναι μια δίκαιη αποκατάσταση για την ίση αντιμετώπιση και των εργαζομένων στα Σώματα Ασφαλείας. 'Ομως, περιμέναμε, κύριε Υπουργέ, να φέρνατε μια τροπολογία όπως αυτή, αλλά που θα συμπεριελάμβανε και τα πάγια αιτήματα των αστυνομικών.
Ξέρετε πολύ καλά, όπως γνωρίζουμε όλοι, ότι δουλεύουν νυχτερινά, χωρίς να παίρνουν αποζημίωση, δουλεύουν βάρδιες, αργίες και το μόνο επίδομα που παίρνουν είναι οι επτά χιλιάδες δραχμές το μήνα για όλες αυτές τις υπερωρίες, αργίες κ.λπ. Είναι εργαζόμενοι και θα πρέπει να τους αντιμετωπίσετε όπως αντιμετωπίζετε όλους τους άλλους εργαζομένους. 
Πρέπει, λοιπόν, να λυθούν αυτά τα δίκαια αιτήματά τους, γιατί δεν
είναι δυνατόν ο αστυφύλακας να βρίσκεται μόνος σαν ένα εκτελεστικό όργανο επιβολής και πολλές φορές καταχρηστικής άσκησης της εξουσίας με εργαλείο την επιβολή από τους αστυνομικούς. Είναι άνθρωποι εργαζόμενοι έχουν τα ίδια δικαιώματα και πρέπει να αμειφθούν όπως αμείβονται όλοι οι άλλοι εργαζόμενοι.
Επιπλέον, θα πρέπει, όπως αυτοί το ζητούν -αλλά και εμείς το
ζητάμε- να ενταχθούν και αυτοί, όπως όλοι οι δημόσιοι υπάλληλοι στην ΑΔΕΔΥ και να έχουν τα πλήρη εργασιακά δικαιώματα και αμοιβές, που προβλέπονται απ' όλες τις συλλογικές συμβάσεις που υπογράφουν οι υπάλληλοι του δημοσίου.
Εμείς, όμως, την τροπολογία αυτή θα την ψηφίσουμε, γιατί είναι ένα ενισχυτικό βήμα. Θα πρέπει, όμως, να δείτε τα μεγάλα προβλήματα που αντιμετωπίζουν οι εργαζόμενοι στα Σώματα Ασφαλείας και να φέρετε μια διάταξη, με την οποία θα πρέπει να τα επιλύσετε, αποδίδοντας έτσι μια δικαιοσύνη και σ'αυτόν τον κλάδο των εργαζομένων.
ΠΡΟΕΔΡΕΥΩΝ (Παναγιώτης Σγουρίδης): Ο Βουλευτής κ. Δημήτριος Γεωργακόπουλος ζητά ολιγοήμερη άδεια απουσίας στο εξωτερικό. Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, ψηφίζουμε και εμείς υπέρ της
τροπολογίας αυτής.
ΠΡΟΕΔΡΕΥΩΝ (Παναγιώτης Σγουρίδης): Η κ. Παπακώστα έχει το λόγο. ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Κύριε Πρόεδρε, πραγματικά
υπερψηφίζουμε αυτήν την τροπολογία. Θεωρούμε, όμως, ότι είναι οξύμωρο το σχήμα, να έρχεται δηλαδή μια τροπολογία η οποία ουσιαστικά επιβεβαιώνει αυτονόητα πράγματα, πράγματα τα οποία νομοτεχνικά, νομοπαρασκευαστικά ο συντάκτης του συγκεκριμένου νομοσχεδίου ή της προηγούμενης νομικής κατάστασης, όφειλε να είχε αποσαφηνίσει.
Με αφορμή τη συγκεκριμένη τροπολογία, για την οποία ουδείς φαντάζομαι να έχει αντίρρηση, αν λάβει υπόψη του την κοινωνική αποστολή την οποία επιτελούν αυτήν τη στιγμή τα Σώματα Ασφαλείας γενικώς, έχω την αίσθηση ότι δεν θα πρέπει να λάβουμε υπόψη μας σοβαρά τα πάγια και δίκαια αιτήματά τους, τα οποία αφορούν κυρίως μισθολογικά αιτήματα.
Διότι για να έχεις έναν καλό αστυνομικό, έναν καλό λιμενικό -όχι από πλευράς ποιότητας των παρεχομένων υπηρεσιών του- ή έναν καλό πυροσβέστη κάτω από τις αντίξοες συνθήκες τις οποίες αυτοί παρέχουν τις υπηρεσίες τους προς το κοινωνικό σύνολο, οφείλεις και εσύ να του δώσεις ένα καλό πλαίσιο οικονομικής αντιπαροχής τέτοιας, η οποία να του επιτρέπει αφ' ενός μεν να διαβιώνει, και να επιβιώνει αξιοπρεπώς αφ' ετέρου δε να επιτελεί την κοινωνική του αποστολή για να μην έχουμε στη συνέχεια φαινόμενα τα οποία μας κάνουν όλους να λυπούμεθα. Και να αναρωτιόμαστε γιατί παραδείγματος χάρη βλέπουμε φαινόμενα διαφθοράς ή φαινόμενα άλλων καταστάσεων, γιατί οι αστυνομικοί και γενικά οι άνθρωποι οι οποίοι μετέχουν στα Σώματα αυτά λιμοκτονούν.
Αυτή είναι η πραγματικότητα, αυτή είναι η πραγματική εικόνα. Και με τροπολογίες οι οποίες έρχονται να λύσουν αυτονόητα πράγματα δεν νομίζω ότι λύνουμε το πρόβλημα.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Για τους παροικούντες
την Ιερουσαλήμ πρέπει να γνωρίζουμε ότι μια τροπολογία δεν έρχεται να λύσει κανένα άλλο πρόβλημα παρά μόνο αυτό το οποίο αναφέρεται στην τροπολογία.
Επομένως, οι παρατηρήσεις των συναδέλφων -αξιόλογες κατά τα άλλα- θα διαβιβαστούν στην Κυβέρνηση και στους αρμόδιους Υπουργούς για να εξεταστούν, ώστε να δοθούν λύσεις και στα υπόλοιπα προβλήματα.
Σήμερα αυτή η τροπολογία έρχεται να λύσει συγκεκριμένο πρόβλημα. 'Ηδη από το ν. 2512/1997 προβλέπεται ότι η προϋπηρεσία στις 'Ενοπλες Δυνάμεις λογίζεται ως χρόνος πραγματικής υπηρεσίας για τις μισθολογικές προαγωγές των αστυφυλάκων, αρχιφυλάκων και των αντίστοιχων βαθμών του Πυροσβεστικού και Λιμενικού Σώματος. Κάποιοι νομικοί, όμως, του Υπουργείου θεώρησαν ότι πιθανότατα δημιουργούνται κάποια ερμηνευτικά προβλήματα. Αυτά τα ερμηνευτικά μόνο προβλήματα έρχεται να επιλύσει προς άρση κάθε παρεξήγησης ή σύγχυσης περί την εφαρμογή των διατάξεων του νόμου του 1997 αυτή η τροπολογία. Και χαίρομαι γιατί γίνεται ομόφωνα δεκτή απ' όλες τις πλευρές της Βουλής.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, θεωρούμαι γκρινιάρης όσον
αφορά τη νομοτεχνική παρουσίαση των νομοσχεδίων εκ μέρους της Κυβέρνησης στη Βουλή. Και βλέπω ότι δυστυχώς δικαιώνομαι για άλλη μια φορά. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εποικοδομητική γκρίνια
όμως.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ναι.
Πράγματι, αυτή η τροπολογία, η οποία απετέλεσε εισήγηση της Νέας Δημοκρατίας στο παρελθόν -και χαίρομαι που είναι εδώ ο κ. Παυλόπουλος ο οποίος το επιβεβαίωσε αυτό- καλύπτει ουσιαστικό κενό και εμείς την υπερψηφίζουμε.
'Ομως, κύριε Υπουργέ, έχω να κάνω μια παρατήρηση. Και νομίζω ότι μάλλον λάθος έχει γίνει. Λέει η έκθεση του Γενικού Λογιστηρίου του Κράτους ότι "από τις προτεινόμενες διατάξεις δεν προκαλείται πρόσθετη επιβάρυνση του Κρατικού Προϋπολογισμού". Δηλαδή τι δίνουμε; Εύφημο μνεία δίνουμε ή προαγωγές; Η δαπάνη ήδη καταβάλλεται δηλαδή;
ΠΡΟΕΔΡΕΥΩΝ (Παναγιώτης Σγουρίδης): Η δαπάνη καταβάλλεται.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Απλώς καλύπτεται το κενό;
ΠΡΟΕΔΡΕΥΩΝ (Παναγιώτης Σγουρίδης): Απλώς ερμηνευτική είναι η
τροπολογία.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μπράβο, διότι εάν δεν κατεβάλλετο είναι λάθος η έκθεση του Γενικού Λογιστηρίου και θα έπρεπε ήδη αυτό να έχει διευκρινισθεί βεβαίως.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 180 και ειδικό 36.
Ερωτάται το Σώμα; Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, η τροπολογία με γενικό
αριθμό 180 και ειδικό 36 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Μεταφορών και Επικοινωνιών, Εξωτερικών και Οικονομικών κατέθεσαν σχέδιο νόμου: "Κύρωση των Πράξεων του XXI Παγκοσμίου Ταχυδρομικού Συνεδρίου (Σεούλ 1994) και του Κανονισμού Εκτέλεσης της Παγκόσμιας Ταχυδρομικής Σύμβασης με το Τελικό Πρωτόκολλο (Βέρνη 1995)". 
(Παραπέμπεται στην αρμόδια Διαρκή Επιτροπή)
Επίσης, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για τις θαλάσσιες μεταφορές".
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης "Κύρωση του 6ου Πρωτοκόλλου στη Γενική Συμφωνία για τα Προνόμια και τις Ασυλίες του Συμβουλίου της Ευρώπης".
Επίσης, η Διαρκής Επιτροπή Κοινωνικών Υποθέσεων καταθέτει τις
εκθέσεις της:
α. Στην πρόταση νόμου αρμοδιότητας του Υπουργείου Εργασίας και Κοινωνικών Ασφαλίσεων "Δημιουργία νομικού προσώπου δημοσίου δικαίου νοσηλευτών".
β. Στα σχέδια νόμων του Υπουργείου Μεταφορών και Επικοινωνιών:
βα. "Κύρωση της Συμφωνίας μεταξύ της Κυβέρνησης της Ελληνικής
Δημοκρατίας και της Κυβέρνησης της Μάλτας για αεροπορικές μεταφορές μεταξύ και πέραν των αντίστοιχων εδαφών τους".
ββ. "Κύρωση της τροποποιημένης Σύμβασης του Διεθνούς Οργανισμού
Κινητών Δορυφορικών Επικοινωνιών (INMARSAT) και της τροποποίησης της Συμφωνίας λειτουργίας αυτού".
Εισερχόμαστε στη συζήτηση της τροπολογίας με γενικό αριθμό 182 και ειδικό 38 του κ. Παπαντωνίου για τη διενέργεια διαγωνισμού για λογαριασμό του ελληνικού δημοσίου, παραγωγή κερμάτων ευρώ στο εξωτερικό. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτήν τη στιγμή μοιράστηκε, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Δεν νομίζω ότι έχει τίποτα το
σύνθετο η τροπολογία. Αυτό είναι γεγονός.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα παρακαλέσω να την πάτε τελευταία. Τώρα μας μοιράστηκε. Τουλάχιστον να τη δούμε.
ΠΡΟΚΟΠΗΣ ΠΑΥΛΟΠΟΥΛΟΣ: Τώρα διανεμήθηκε, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτήν τη στιγμή μοιράστηκε. Αφήστε τη για
λίγο αργότερα, αν και είμαι σύμφωνος.
ΠΡΟΕΔΡΕΥΩΝ (Παναγιώτης Σγουρίδης): Δεν πειράζει, κύριε Πρόεδρε. Δεν
νομίζω ότι υπάρχει πρόβλημα.
Ορίστε, κύριε Ρεγκούζα, έχετε το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, εδώ φαίνεται πραγματικά η προχειρότητα, με την οποία λειτουργεί η Κυβέρνηση στην προετοιμασία της χώρας μας, για την είσοδό της στη Ζώνη του ΕΥΡΩ.
'Ηθελα να κάνω μία ερώτηση. Χρειάζεται αγορά καινούριου μηχανήματος, για να παραχθούν αυτά τα κέρματα στην Ελλάδα και το κόστος περνάει τα δέκα δισεκατομμύρια, που προβλέπει η έκθεση του Γενικού Λογιστηρίου για το διαγωνισμό εκτύπωσης αυτών των νομισμάτων στο εξωτερικό; Γι' αυτό γίνεται ή υπάρχει αδυναμία προσαρμογής εδώ στη χώρα μας με το υπάρχον δυναμικό για την κοπή αυτών των νομισμάτων;
Πραγματικά δεν μπορούμε να είμαστε αρνητικοί, ωστόσο όμως επισημαίνουμε αυτήν την προχειρότητα. Και πιστεύω ότι θα δούμε πολλές τέτοιου είδους προχειρότητες μέχρι την είσοδό μας στη ζώνη του ευρώ από 1.6.2002, που θα έχουμε μπει πλήρως στο ευρώ.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Παυλόπουλε. Επειδή έχετε δίκιο, θα δώσω το λόγο στον κύριο Υπουργό να κάνει μία ανάλυση της τροπολογίας αυτής, να δώσει κάποιες εξηγήσεις και θα σας
δώσω το λόγο μετά.
ΠΑΡΘΕΝΑ ΦΟΥΝΤΟΥΚΙΔΟΥ: 'Εχουμε ερωτήματα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): 'Εχετε δίκιο, κύριοι συνάδελφοι.
Κάποιοι πρόλαβαν και τη διάβασαν. Ας την εξηγήσει λίγο ο κύριος
Υπουργός.
Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Από την 1.1.2002 θα
πρέπει να προχωρήσουμε στο ευρώ στη φυσική του μορφή. Οι ποσότητες οι οποίες απαιτούνται είναι ένα δισεκατομμύριο εξακόσια εκατομμύρια κομμάτια. Από αυτά η Τράπεζα της Ελλάδος με το 'Ιδρυμα Εκτύπωσης Τραπεζογραμματίων και Αξιών μπορεί να εκτυπώσει μόνο 1,1 δισεκατομμύριο και απομένουν περίπου πεντακόσια εκατομμύρια τεμάχια, τα οποία δεν προλαβαίνει, δεν μπορεί να τυπώσει το 'Ιδρυμα.
Με την υπάρχουσα νομοθεσία δεν έχει τη δυνατότητα το 'Ιδρυμα και η Τράπεζα να διεξαγάγει διεθνή διαγωνισμό. Σήμερα αυτό το οποίο ζητούμε είναι να παράσχουμε τη δυνατότητα, μετά από έγκριση του Υπουργού Οικονομικών, η Τράπεζα της Ελλάδας να μπορέσει να κάνει αυτόν το διεθνή διαγωνισμό για την εκτύπωση των νομισμάτων σε ευρώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ο Επίτιμος Πρόεδρος της Νέας
Δημοκρατίας κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν υπάρχει καμία αμφιβολία
ότι μπορούμε να έχουμε αντίρρηση. Αλλά θα επισημάνω και εγώ, κύριε Υπουργέ, ότι προ ολίγων ημερών ήρθε ένα νομοσχέδιο. Μας είπατε ότι είσθε έτοιμοι καθ' όλα για το ευρώ. 'Ηταν δύσκολο να το προβλέψετε; Είναι τσαπατσουλιά ότι δεν είσθε έτοιμοι, δυστυχώς! Διαρκώς παρουσιάζονται αυτές οι αδυναμίες της Κυβέρνησης.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, στην αιτιολογική έκθεση φαίνεται ρητώς ότι αφορά την αδυναμία εκτέλεσης της σχετικής υποχρέωσης προς ένα μέρος της, εάν κατάλαβα καλά. Δηλαδή μιλάτε για μερική αδυναμία. 'Εχουμε συγκεκριμένη δυνατότητα και για πεντακόσιες χιλιάδες κομμάτια, αν δεν κάνω λάθος, υπάρχει αδυναμία. Αυτό δεν φαίνεται μέσα στη ρύθμιση, προκύπτει από την τροπολογία.
'Ετσι όπως έχετε βάλει τη ρύθμιση στο σύνολό της, που λέτε "η Τράπεζα της Ελλάδος σε περίπτωση αδυναμίας της να εκτελέσει παραγγελία κοπής, τύπωσης κερμάτων ευρώ, διενεργεί κατόπιν εντολής του Υπουργείου Οικονομικών διαγωνισμό για λογαριασμό του ελληνικού δημοσίου προς παραγωγή των κερμάτων κλπ.", μπαίνει ένα ερώτημα: 'Ετσι όπως το έχετε, είναι σαν να υπάρχει η δυνατότητα, γιατί είναι γενικότατο, να γίνει στο σύνολό της. Θα μπορούσε να είναι και έτσι, αλλά μην εκθέτουμε τη χώρα. 
Εγώ έχω την εντύπωση ότι θα πρέπει να μιλάτε για μερική αδυναμία. Δηλαδή, θα πρέπει να τροποποιήσετε τη διάταξη ώστε να φαίνεται ότι η
Τράπεζα της Ελλάδας σε περίπτωση μερικής αδυναμίας να εκτελέσει παραγγελία κλπ. 'Ετσι όπως το έχετε -δεν το λέω για άλλο λόγο- εκθέτουμε τη Χώρα. Από τη στιγμή που έχει μια συγκεκριμένη δυνατότητα, δεν έχει για το σύνολο. Μη μιλάτε για συνολική αδυναμία ή διαμορφώστε την έτσι ώστε να φαίνεται ότι μιλάμε για ένα κομμάτι από αυτό το οποίο έχουμε αναλάβει και όχι για το σύνολο της υποχρέωσης.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. ΝΙΚΟΛΑΟΣ ΓΚΑΤΖΗΣ: Κύριε Πρόεδρε, η ένταξή μας στην Οικονομική
Νομισματική 'Ενωση και το πότε θα ισχύσει το Ευρώ στη χώρα μας όπως και στις άλλες χώρες ήταν προεξοφλημένο και γνωστό εδώ και καιρό, για να μην πω εδώ και δύο χρόνια. Γιατί δεν πήρε όλα τα μέτρα η Κυβέρνηση μαζί με την Τράπεζα της Ελλάδας ώστε όπως θα έχει τη δυνατότητα να κόψει τα τραπεζογραμμάτια και τα κέρματα που αναφέρεται στη δεύτερη παράγραφο της εισηγητικής έκθεσης, να είχε τη δυνατότητα να μην πληρώνει στο εξωτερικό -και να γίνονται διαγωνισμοί κλπ.- για την υλοποίηση των στόχων κοπής όλων των απαραίτητων νομισμάτων Ευρώ που χρειάζονται στη χώρα;
Αυτό δείχνει ότι δεν είναι έτοιμη η Κυβέρνηση, δεν προσαρμόζεται ούτε με τις ανάγκες της χώρας μας που θέλει να εξυπηρετήσει. Εμείς δεν θα ψηφίσουμε αυτήν τη διάταξη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Θεωρώ απαράδεκτο να έχουμε νομισματοκοπείο, να υπάρχει δυνατότητα αυτό το νομισματοκοπείο να εξυπηρετήσει τις ανάγκες σε Ευρώ και να καταφεύγουμε σε ξένα νομισματοκοπεία, δίνοντας μάλιστα και
ποσά τα οποία δεν ξέρω αν είναι και πιο μεγάλα από τη δική μας παραγωγική δυνατότητα και ικανότητα.
Εδώ φαίνεται ότι για το 1/3 της παραγωγής κερμάτων σε Ευρώ θα
καταφύγουμε στο εξωτερικό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μία φορά θα μπούμε στο Ευρώ. Δε μπαίνουμε
κάθε μέρα.
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, αλλά γιατί να το πράξουμε; Δεν μπορεί να δουλέψει το νομισματοκοπείο με υπερωρίες όλο το εικοσιτετράωρο; Δεν μπορεί να αξιοποιήσει δυνατότητες δικές του, εσωτερικές; Η εισηγητική έκθεση δε λέει ότι δεν έχουμε τη δυνατότητα. Λέει ότι μπορούμε να κάνουμε παραγωγή μέχρι 1.100, αλλά τα άλλα 500 δεν έχουμε την ευχέρεια, δεν έχουμε τη δυνατότητα. Πώς μπορούμε τα 1.100 και τα άλλα 500 δεν μπορούμε; Είναι δείγμα νοοτροπίας αυτό. Δεν πρόκειται για το ποσόν.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η έννοια είναι ότι δεν προλαβαίνουμε.
ΠΑΝΑΓΙΩΤΗΣ ΛΑΦΑΖΑΝΗΣ: Να δουλέψει παραπάνω. Να δουλέψει υπερωρίες. Να πάρει καινούριο προσωπικό. Γιατί να τα παραγγείλει στο εξωτερικό. Αυτό είναι δείγμα αντίληψης και νοοτροπίας. Είναι εντελώς απαράδεκτο για το 1/3 των κερμάτων να καταφεύγουμε στο εξωτερικό.
Εμείς γι'αυτούς τους λόγους δεν θα ψηφίσουμε την τροπολογία η οποία
μάλιστα είναι απαράδεκτη και ανησυχητική.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κωστόπουλος. 'Εχει ζητήσει το λόγο η κ. Φουντουκίδου και η κ. Παπακώστα. Μετά θα
μιλήσει ο Υπουργός εάν θέλει, για να την ψηφίσουμε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Χάρηκα που ήρθε ο Υπουργός Εθνικής
Οικονομίας γιατί το θέμα που έρχεται με την τροπολογία είναι ευρύτερο. Για να φέρνουν την τροπολογία αυτή, σημαίνει ότι υπάρχει ανάγκη να
κοπούν τα κέρματα στο εξωτερικό και σημαίνει ότι τα τεχνικά μέσα μας δεν επαρκούν. Αυτό βέβαια σημαίνει για άλλη μία φορά ότι έχετε κάνει κακό προγραμματισμό, γιατί έχετε αρχίσει αρκετούς μήνες να τυπώνετε και
να διαφημίζατε τα κέρματα του Ευρώ.
Το μεγαλύτερο όμως θέμα που ανακύπτει και γι'αυτό ήθελα να είναι εδώ ο Υπουργός Εθνικής Οικονομίας έτυχε να περιέλθει εις γνώση μου και νομίζω, κύριε Υπουργέ, ότι κακώς φέρατε εν μέρει το θέμα. Το θέμα το οποίο ήρθε εις γνώση μου και για το οποίο ετοιμάζετε επερώτηση είναι ότι διακόσια πενήντα εκατομμύρια δραχμές σε χαρτί για την εκτύπωση χαρτονομισμάτων σε Ευρώ καταστράφηκε από το νομισματοκοπείο, επομένως χαρτονομίσματα σε Ευρώ δεν πρόκειται να γίνουν στην Ελλάδα. Αφού δεν μπορούν να γίνουν στην Ελλάδα, νομίζω ότι η τροπολογία αυτή είναι ελλιπέστατη. Θα πρέπει να την αποσύρετε και να τη φέρετε εντός των ημερών, αφού δείτε τι γίνεται και με το θέμα των χαρτονομισμάτων Ευρώ. 
Είναι ένα μεγάλο θέμα, το οποίο νομίζω ότι το αντιμετωπίζετε
αποσπασματικά. Πάντως αν δεν την αποσύρετε, θα την ψηφίσουμε.
ΠΡΟΕΔΡΕΥΩΝ (Παναγιώτης Σγουρίδης): Η κ. Φουντουκίδου έχει το λόγο. ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, εγώ θα υπερθεματίσω στην
προχειρότητα και τον κακό προγραμματισμό. Δεν θα ήθελα όμως να είμαι τόσο επιεικής αν δεν μου απαντήσετε σε δύο συγκεκριμένα ερωτήματα. Δεν θα την ψηφίσω αν δεν πάρω απάντηση σ' αυτά τα συγκεκριμένα ερωτήματα.
Δώσατε την εντολή να τυπωθούν τα νομίσματα από την ημερομηνία που γνωρίζατε ότι θα ενταχθούμε στη Ζώνη Ευρώ; Τα δώσατε, δηλαδή, από τον Ιούλιο μήνα; Εάν τα δίνατε από τον Ιούλιο μήνα θα προλαβαίναμε μέχρι τον Ιανουάριο;
Το δεύτερο που προκύπτει είναι το εξής: Ποια είναι η διαφορά κόστους; Υπάρχει διαφορά κόστους εάν τα νομίσματα τα τυπώναμε εδώ με τα δέκα δισεκατομμύρια που λέτε ότι κοστίζει η τύπωσή τους στο εξωτερικό; Διότι αν υπάρχει μεγάλη διαφορά σε συνδυασμό με την προχειρότητα και την αμέλεια που δείξατε, ασφαλώς πρόκειται για διασπάθιση αδικαιολόγητη του δημοσίου χρήματος.
ΠΡΟΕΔΡΕΥΩΝ (Παναγιώτης Σγουρίδης): Η κ. Παπακώστα έχει το λόγο. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, θέλω πράγματι με
αφορμή τη βιομηχανία των τροπολογιών οι οποίες μας έρχονται σήμερα, -ραγδαία, μας βομβαρδίζουν, επί της ουσίας και αυτό είναι το θέμα- να πω τα εξής σε σχέση με το συγκεκριμένο θέμα που συζητάμε, δηλαδή για το ευρώ: Πράγματι πολυδιαφημίστηκε. Ενημερώθηκε υποτίθεται η ελληνική κοινωνία. 'Εδειξε επίσης υποτίθεται η ελληνική Κυβέρνηση ότι είναι έτοιμη να δεχθεί και την ευθύνη της παραγωγής αυτής της προσπάθειας. 'Ερχεται όμως τώρα η Κυβέρνηση διά του καθ' ύλην αρμοδίου Υπουργού της και μας
ζητάει λες και είμαστε γραφειοκράτες, υπαλληλίσκοι της Κυβέρνησης να λύσουμε ζητήματα, όπως και στην προηγούμενη περίπτωση, τα οποία αυτονοήτως έπρεπε να είχε επιμεληθεί στον χρόνο που έπρεπε με τον τρόπο που έπρεπε και με τα μέσα που διαθέτει αυτήν την ώρα η ελληνική πολιτεία. 
Κατά συνέπεια, αυτό αποκαλύπτει -διότι πολιτικά καλούμαστε να
τοποθετηθούμε σε όλα τα ζητήματα πέραν της πρακτικής τους, αν θέλετε, αντιμετώπισης- το μέγεθος της προχειρότητας, το μέγεθος της ανευθυνότητας, το μέγεθος της αναποτελεσματικότητας μιας κυβέρνησης η οποία αδυνατεί στοιχειωδώς να ανταποκριθεί σε απλά πράγματα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να προσθέσετε κάτι;
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, έχω ζητήσει το λόγο.
ΠΡΟΕΔΡΕΥΩΝ (Παναγιώτης Σγουρίδης): Δεν σας είδα, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Συνήθως δεν με βλέπετε και με ενοχλεί.
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι αυτό που λέτε είναι
πολύ βαρύ.
ΙΩΑΝΝΗΣ ΜΑΓΚΡΙΩΤΗΣ: Δεν με βλέπετε και μετά δημιουργείται παρεξήγηση με τους Βουλευτές της Νέας Δημοκρατίας.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Από εδώ και πέρα το λόγο θα λαμβάνουν όσοι χτυπήσουν την κάρτα τους. Σε κανέναν δεν θα δίνω το λόγο όσο θα είμαι επί της 'Εδρας αν δεν έχει την κάρτα του για να τη χτυπήσει. 
ΙΩΑΝΝΗΣ ΜΑΓΚΡΙΩΤΗΣ: Τι είναι αυτά που λέτε, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Διότι δεν σας είδα, κύριε
Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, ως Κοινοβουλευτικός Εκπρόσωπος
ζητώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Και σαν Κοινοβουλευτικός Εκπρόσωπος δεν πρέπει να το ζητήσετε υψώνοντας το χέρι.
ΙΩΑΝΝΗΣ ΜΑΓΚΡΙΩΤΗΣ: Πρώτη φορά το ακούω αυτό.
ΠΡΟΕΔΡΕΥΩΝ (Παναγιώτης Σγουρίδης): Ο Κανονισμός το λέει σαφώς.
ΙΩΑΝΝΗΣ ΜΑΓΚΡΙΩΤΗΣ: Κάνετε αυτοκριτική γιατί...
ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε Μαγκριώτη.
Από εδώ και πέρα δεν δίνω το λόγο σε κανέναν αν δεν έχει χτυπήσει την κάρτα του.
ΙΩΑΝΝΗΣ ΜΑΓΚΡΙΩΤΗΣ: Εισάγετε νέα δεοντολογία. Μόνο ως αυτοκριτική
λαμβάνω τη δήλωσή σας.
ΠΡΟΕΔΡΕΥΩΝ (Παναγιώτης Σγουρίδης): Σας λέω, κύριε Μαγκριώτη, ότι δεν σας είδα. Δεν είναι θέμα αυτοκριτικής.
ΙΩΑΝΝΗΣ ΜΑΓΚΡΙΩΤΗΣ: 'Οπως και χθες δεν με είδατε στις πρωτολογίες και είχαμε τις ενστάσεις από τους συναδέλφους της Νέας Δημοκρατίας. 
ΠΡΟΕΔΡΕΥΩΝ (Παναγιώτης Σγουρίδης): Δεν έχω τίποτα μαζί σας και
συγκεκριμένα δεν έχω τίποτα με τον Κοινοβουλευτικό Εκπρόσωπο του κόμματος και αυτό πρέπει να το ξέρετε.
ΙΩΑΝΝΗΣ ΜΑΓΚΡΙΩΤΗΣ: Είμαι απολύτως βέβαιος ότι δεν έχετε τίποτα
προσωπικό μαζί μου.
ΠΡΟΕΔΡΕΥΩΝ (Παναγιώτης Σγουρίδης): Γι'αυτόν ακριβώς το λόγο θα
παρακαλούσα πολύ να μην επεκτείνετε το θέμα.
ΙΩΑΝΝΗΣ ΜΑΓΚΡΙΩΤΗΣ: Και από εσάς θα ήθελα όμως τη δέουσα προσοχή. Και το καλύτερο δεν είναι να ψηφίζουμε για να τελειώνουμε.
Εγώ χαίρομαι για τη σπουδή των συναδέλφων της Νέας Δημοκρατίας να
λάβουν το λόγο και μάλιστα απ' ό,τι κατάλαβα και εκτός καταλόγου. Φαίνεται ότι βρήκαν τον εύκολο στόχο για να χτυπήσουν την Κυβέρνηση. 
Θεωρώ ότι είναι κάτι πάρα πολύ απλό.
ΠΑΡΘΕΝΑ ΦΟΥΝΤΟΥΚΙΔΟΥ: Eσείς προστατεύετε την Κυβέρνηση;
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ!
Είναι, λοιπόν, κάτι πάρα πολύ απλό.
Κατ' αρχήν δεν ρωτήσατε πότε ήταν έτοιμο το νομισματοκοπείο και η Τράπεζα της Ελλάδος να δώσει την εντολή για να αρχίσει η εκτύπωση. Ούτε καν το γνωρίζατε.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εσείς τα λέγατε αυτά.
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ!
Μπορεί ακόμη να μην είναι έτοιμο το νομισματοκοπείο, με την έννοια να μην έχουν παραδοθεί από τις αρμόδιες τεχνικές επιτροπές της Ευρωπαϊκής
'Ενωσης τα πρωτότυπα, για να αρχίσει η εκτύπωση.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Τα χρήματα που πληρώσατε για
διαφημίσεις...
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ!
Ούτε καν αυτό. Διευκρινιστικά ζητήσατε για να εξαπολύσετε μετά τα
βέλη και τις κατηγορίες σας.
Δεύτερον. Νομίζω ότι με την κοινή λογική μπορούμε εύκολα να
καταλήξουμε ότι έρχεται εδώ το Εθνικό Νομισματοκοπείο να εκτυπώσει μέσα σε ένα περιορισμένο χρονικό διάστημα τα νομίσματα που θα προμηθευτούν όλοι οι 'Ελληνες -κι όχι μόνο- πολίτες. Καταλαβαίνετε ότι είναι ένας τεράστιος όγκος -για πρώτη φορά αντιμετωπίζεται τέτοιος- παραγωγής. Δεν είναι η τρέχουσα παραγωγή του νομισματοκοπείου ή συμπληρωματική ή τύπωση νέων κερμάτων. Είναι συνολικά ο όγκος που θα κυκλοφορήσει από 1.1.2002.
Δεν είναι μόνο η Ελλάδα η χώρα που κάνει ανάλογες παραγγελίες. Κι άλλες χώρες της Ευρωπαϊκής 'Ενωσης -το έχουμε διαβάσει στον ημερήσιο Τύπο- έχουν προχωρήσει σε ανάλογους διαγωνισμούς και παραγγελίες. 
Τρίτον, θα ήθελα να πω, ότι με την τροπολογία αυτή για πρώτη φορά
στην Αίθουσα του Κοινοβουλίου -θα περίμενα από σας να το διαπιστώσετεέχουμε το τεκμήριο της αλήθειας. Θα έχουμε ευρώ, κυρίες και κύριοι 
συνάδελφοι, στη χώρα μας, που σημαίνει ότι η χώρα πλέον έχει ανεπτυγμένη και ισχυρή οικονομία.
Είμαστε στον πυρήνα των αναπτυγμένων χωρών της Ευρώπης, αυτό που
μέχρι πέρσι το Σεπτέμβρη εσείς δεν τολμούσατε να ομολογήσετε. Καταστροφολογούσατε και λέγατε ότι δεν πρόκειται να πετύχουμε το στόχο της ένταξης στην ΟΝΕ. Σεπτέμβρης του 1999.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τέτοια ώρα, τέτοια λόγια.
ΙΩΑΝΝΗΣ ΜΑΓΚΡΙΩΤΗΣ: Τουλάχιστον αυτήν τη μεγάλη επιτυχία της Κυβέρνησης μη θέλετε να την υπονομεύσετε, να την απαξιώσετε, να την περιορίσετε με τη συζήτηση αυτής της τροπολογίας.
Αυτές τις απλές, κοινές αλήθειες θα πρέπει όλοι να διατυπώσουμε.
ΑΔΑΜ ΡΕΓΚΟΥΖΑΣ: Ξεφεύγετε.
ΙΩΑΝΝΗΣ ΜΑΓΚΡΙΩΤΗΣ: Τίποτε άλλο, κύριε Πρόεδρε.
Νομίζω ότι είναι κάτι το αυτονόητο αυτό που καλούμαστε να ψηφίσουμε. Και αν πράγματι χρειάζεται μια φραστική τροποποίηση στο μοναδικό άρθρο, αυτή είναι ότι η Τράπεζα της Ελλάδος σε περίπτωση αδυναμίας της να εκτελέσει τη συνολική παραγγελία και όχι τη μερική παραγγελία -δεν υπάρχει το "ολίγον έγκυος"- τότε θα προχωρήσει σε διεθνή διαγωνισμό. 
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών έχει το
λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, η παραγωγή του νομοθετικού έργου ούτε αγγαρεία αποτελεί για μας τους Βουλευτές, αλλά ούτε όταν παράγουμε έργο είμαστε υπάλληλοι, πολύ δε περισσότερο υπαλληλίσκοι της Κυβέρνησης. Αν πραγματικά υποτιμούμε τη σημασία αυτής της τροπολογίας και θεωρούμε ότι χάνουμε χρόνο, αυτό που θα κάναμε είναι να λέγαμε ομόφωνα, χωρίς συζήτηση, ότι ψηφίζεται η τροπολογία.
ΠΑΝΑΓΙΩΤΗΣ ΛΑΦΑΖΑΝΗΣ: Είναι απαράδεκτο!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με συγχωρείτε, κύριε
συνάδελφε.
Ακούστηκε από συνάδελφο να λέει "Δεν είμαστε υπαλληλίσκοι της Κυβέρνησης για να ασχολούμαστε με τροπολογίες αυτής της μορφής".
Yπάρχει ένα κενό νομικό ότι είναι υποχρέωση του Ιδρύματος Εκτύπωσης Τραπεζογραμματίων της Τραπέζης Ελλάδος να παράγει τα νομίσματα. Και επειδή ακριβώς δεν υπήρχε δυνατότητα εκ του νόμου, μέρος αυτής της εργασίας να την πράξει με διαγωνισμό, όπως γίνεται σε οποιαδήποτε άλλη περίπτωση, ερχόμαστε να καλύψουμε το νομικό αυτό κενό και τίποτα παραπάνω.
Κύριε συνάδελφε, αυτό για το οποίο σας διαβεβαιώνω είναι ότι θα δώσουμε εντολή μέρα, νύχτα, είκοσι τέσσερις ώρες το εικοσιτετράωρο να δουλεύει, αλλά κάποια στιγμή πρέπει να τελειώσουμε, για να μην έχουμε έλλειψη νομισμάτων τη συγκεκριμένη ημερομηνία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό που σας είπε ο κ. Κωστόπουλος για τα τραπεζογραμμάτια;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το έχω σημειώσει. Τώρα το ακούω για πρώτη φορά. Θα σας ενημερώσω. Θα είμαστε αυτές τις μέρες
συνέχεια στη Βουλή και σε κάποια φάση θα σας ενημερώσω.
Αποδέχομαι την πρόταση του εκπροσώπου της Πλειοψηφίας, η οποία διατυπώθηκε και από την πλευρά της Νέας Δημοκρατίας -νομίζω από τον κ. Μητσοτάκη- να εκτελέσει τη συνολική παραγγελία. Πρόθεση δεν είναι να δοθεί όλη η παραγγελία, αλλά μέρος πιθανόν της ποσότητας αυτής. 'Aρα, προστίθενται μετά το "να εκτελέσει", οι λέξεις "τη συνολική παραγγελία". 
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση επί αυτής
της τροπολογίας.
Ερωτάται το Σώμα: Γίνεται δεκτή η τροπολογία με γενικό αριθμό 182 και ειδικό 38 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 182 και ειδικό 38 έγινε δεκτή κατά πλειοψηφία, όπως τροποποιήθηκε από τον κύριο Υπουργό.
Εισερχόμεθα στη συζήτηση της τροπολογίας με γενικό αριθμό 173 και
ειδικό 30.
Αφορά τη μισθολογική πολιτική του 2001.
Ο εισηγητής της Νέας Δημοκρατίας έχει ζητήσει το λόγο.
Ορίστε, κύριε Ρεγκούζα, έχετε το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, με αυτήν την τροπολογία η Κυβέρνηση 
αποκαλύπτει τις προθέσεις της για την εισοδηματική πολιτική του 2001. Είχαμε πει κατά τη διάρκεια της συζήτησης του φορολογικού νομοσχεδίου ότι
φέτος η Κυβέρνηση με το φορολογικό νομοσχέδιο και με τις πλαστογραφήσεις και τις ωραιοποιήσεις του προϋπολογισμού προσπαθεί να φτιασιδώσει το κοινωνικό της πρόσωπο το οποίο ούτως ή άλλως είναι αλλιωμένο. Ταυτόχρονα, οι προσπάθειες που έγιναν με το φορολογικό νομοσχέδιο όπως για παράδειγμα η αποπληθωροποίηση της φορολογικής κλίμακας κατά 5% όχι στους συντελεστές, αλλά στα φορολογικά κλιμάκια, οι εκτιμήσεις που κάνει η Κυβέρνηση για να στοιχειοθετήσει τις όποιες επιλογές της στον προϋπολογισμό εκτιμήσεις πέραν των ορίων των προβλέψεων, έρχονται να διαψευστούν, αν λάβουμε υπόψη μας τις ανακοινώσεις των διεθνών οικονομικών οργανισμών και του Διοικητή της Τραπέζης της Ελλάδος, που έρχονται σε δυσαρμονία με τις προβλέψεις του Υπουργού Εθνικής Οικονομίας. 
Η Κυβέρνηση, λοιπόν, ενώ προβλέπει τον πληθωρισμό για τον επόμενο
χρόνο έρχεται να δώσει αυξήσεις στους δημοσίους υπαλλήλους γενικότερα σε ποσοστό 2,2%. Φαίνεται καθαρά ότι τα εισοδήματα θα αυξηθούν και κάτω από τις προβλέψεις διακύμανσης του πληθωρισμού από το ποσό που λέει η ίδια η Κυβέρνηση και όχι από αυτό που λένε οι διεθνείς οικονομικοί οργανισμοί και ο Διοικητής της Τραπέζης της Ελλάδος. Αν πράγματι είναι αυτή η κοινωνική πολιτική που επαγγέλλεται η Κυβέρνηση και αν πράγματι ενδιαφέρεται για τους πολλούς πολίτες που είναι μισθωτοί και συνταξιούχοι, τότε τι να πει κανείς; Η υποκρισία δεν έχει όρια.
'Οταν συζητιόταν το τελευταίο νομοσχέδιο που είχε σχέση με τα
μισθολογικά, είχαμε επισημάνει την επικριτική στάση που τηρούσε η Κυβέρνηση λέγοντας ότι θα υπάρξουν πολλά προβλήματα με τα νέα κλιμάκια και με την ενσωμάτωση του επιδόματος πολυετίας. Ακόμη είχαμε επισημάνει κάποια πράγματα για κάποια επιδόματα που διατηρούνται και για άλλα που καταργήθηκαν. Είχαμε επισημάνει ότι η ρύθμιση που είχε γίνει για τους υπηρετούντες στις παραμεθόριες και στις ακριτικές περιοχές καταρρίπτει προηγούμενη πολιτική που είχε κάνει πάλι η Κυβέρνηση του ΠΑ.ΣΟ.Κ. Δηλαδή, τα κίνητρα που υπήρχαν για τη συνταξιοδότηση αυτών των υπαλλήλων με την προσμέτρηση διπλών ετών υπηρεσίας σε παραμεθόριες περιοχές ήταν λάθος να καταργηθούν. Ταυτόχρονα, είχαμε εκφραστεί και για τα επιδόματα.
Με την παρούσα τροπολογία η Κυβέρνηση προσπαθεί να διορθώσει κάποια
πράγματα ως προς αυτό το σημείο. Ακόμη προσπαθεί να λύσει κάποια προβλήματα στους ιατροδικαστές, αλλά με ανορθόδοξο τρόπο, γιατί οι ιατροδικαστές έχουν πρόβλημα εφημεριών. Ταυτόχρονα υποκρίνεται με τις αυξήσεις που δίνει στους κληρικούς. Η αύξηση είναι πενιχρότατη και δεν αναλογεί στα επιδόματα που καταργήθηκαν την εποχή που συνεζητείτο εκείνο το νομοσχέδιο. Οι υποσχέσεις της Κυβέρνησης σε σχέση με αυτό το θέμα δεν υλοποιούνται ούτε με αυτήν την τροπολογία.
Εμείς πιστεύουμε ότι ο ελληνικός λαός γνωρίζει ότι αυτή η Κυβέρνηση προσπαθεί να εισπράξει από τους πολλούς αλλά έχοντες λίγα, για να χαρίζει στους λίγους και έχοντες πολλά.
Ασφαλώς δεν μπορούμε να ψηφίσουμε αυτήν την τροπολογία. Εκτιμούμε ότι
θα αποτελέσει αντικείμενο αγωνιστικών κινητοποιήσεων για τους εργαζόμενους, αλλά το κυριότερο από όλα είναι ότι θα θεμελιώσει ατράνταχτα τη βούληση των πολιτών ότι αυτή η Κυβέρνηση δεν είναι η Κυβέρνηση των πολλών αλλά είναι η Κυβέρνηση των ολίγων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 
ΝΙΚΟΛΑΟΣ ΓΚΑΤΖΗΣ: Θα ήθελα να πω στον κ. Ρεγκούζα ότι δεν είναι
είδηση η τροπολογία αυτή για την εισοδηματική πολιτική της Κυβέρνησης. Είχε συζητηθεί στον προϋπολογισμό της Βουλής με το 2,2% που καθόριζε ότι θα πάρουν αύξηση οι εργαζόμενοι. Επομένως δεν ήταν γνωστό.
Θα ήθελα όμως να πω, κύριοι Βουλευτές, ότι η εισοδηματική πολιτική
της σκληρής μονόπλευρης λιτότητας, όπως τη χαρακτήρισε ο λαός μας, συνεχίζεται παρά τις διακυρήξεις, παρά τα τόσα τα οποία λέχθηκαν πως όταν πια θα μπούμε στην ΟΝΕ θα έχουμε μία διαφορετική πολιτική και αυτοί οι οποίοι στερήθηκαν όλα αυτά τα χρόνια θα ανταμειφθούν, ότι θα έχουμε μία δικαιότερη αναδιανομή του πλούτου, ότι τελικά οι άνθρωποι αυτοί και η κοινωνική πολιτική θα έχουν το προβάδισμα.
Δυστυχώς, κύριε Υπουργέ, είμαστε η χώρα με το μικρότερο εισόδημα των εργαζομένων και αντιθέτως πάλι είμαστε η χώρα με τα μεγαλύτερα ποσοστιαία κέρδη που έχουν οι μεγαλοεπιχειρήσεις και η πλουτοκρατία.
Το 2,2% με όλα αυτά τα επιδόματα που δίνετε, τα κίνητρα για την
απόδοση, το ανθυγιεινό κλπ, κατά τους εργαζόμενους δεν θα ξεπεράσει το 3% και κάτι. 'Οταν ξέρουμε ότι έχουμε έναν πληθωρισμό που τρέχει στο 4% και όταν λέγεται ότι ολόκληρο περίπου το 2001 θα τρέχει με αυτές τις ταχύτητες του πληθωρισμού, πώς είναι δυνατόν να είναι ευχαριστημένοι οι εργαζόμενοι και πολύ περισσότερο η Κυβέρνηση να λέει ότι έχει μία δίκαιη αντιμετώπιση στα προβλήματα των εργαζομένων;
'Οταν ξέρουμε επίσης, κύριε Υπουργέ, ότι όλα αυτά τα χρόνια με τη σκληρή αντιλαϊκή πολιτική που ακολούθησε η Κυβέρνηση, οι εργαζόμενοι έχασαν 25% από τους μισθούς τους. 'Οταν ξέρουμε επίσης...
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Μα, κύριε Γκατζή...
ΝΙΚΟΛΑΟΣ ΓΚΑΤΖΗΣ: 'Eχουν απώλεια 25%, κύριε συνάδελφε! 
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Ποτέ δεν είπατε ότι έδωσε η Κυβέρνηση... ΠΡΟΕΔΡΕΥΩΝ (Παναγιώτης Σγουρίδης): Κύριε Χρυσανθακόπουλε, σας
παρακαλώ μη διακόπτετε!
Παρακαλώ να μη γράφεται καμία διακοπή από αυτές που κάνει ο κ. 
Χρυσανθακόπουλος!
Συνεχίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Κύριε Χρυσανθακόπουλε, πάρτε τα στοιχεία από την
ΑΔΕΔΥ, που είναι δική σας διοίκηση.
ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή, μέσω του Προεδρείου διεξάγεται η συζήτηση μέσα στο Κοινοβούλιο. Σας παρακαλώ!
ΝΙΚΟΛΑΟΣ ΓΚΑΤΖΗΣ: Μα, με διακόπτει, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Γι'αυτό προσπάθησα και επέβαλα την τάξη σύμφωνα με τον Κανονισμό!
Συνεχίστε.
ΝΙΚΟΛΑΟΣ ΓΚΑΤΖΗΣ: Τα στοιχεία είναι της ΑΔΕΔΥ, δεν είναι δικά μας. Οι εργαζόμενοι έχουν όλα αυτά τα χρόνια μία απώλεια 25%. Βγείτε εσείς και πείτε ότι δεν έχουν, κύριε Χρυσανθακόπουλε! Φέρτε να το αμφισβητήσετε
και αυτό, ότι το 37,5% που είναι οι μισθωτοί και οι συνταξιούχοι, πληρώνουν το 45% των φορολογικών εσόδων, ενώ το 12% του συνόλου των μεγαλοεισοδηματιών πληρώνουν το 4,6% των φορολογικών εσόδων! Αυτή είναι η κοινωνική σας πολιτική. Και έρχεστε τώρα εδώ να μας πείτε ότι με το 2,2% και με τα κίνητρα απόδοσης που είναι των τριών χιλιάδων κλπ., θα εξισορροπήσουν τον πληθωρισμό και δεν θα έχουν απώλειες οι εργαζόμενοι! 
Κάτι άλλο θα ήθελα να τονίσω. Η Κυβέρνηση ισχυρίζεται ότι θα έχουμε
πέντε μονάδες ανάπτυξη. Σε αυτές τις πέντε μονάδες της ανάπτυξης, ποιο είναι το μερίδιο που θα πάρουν οι εργαζόμενοι; Για να δούμε, δηλαδή, πώς γίνεται η αναδιανομή του πλούτου, να δούμε ποιοι ωφελούνται από αυτήν την κατάσταση και ποιοι δεν ωφελούνται.
Θα ήθελα να πω ακόμη, κύριοι Βουλευτές, ότι με τη γενικότερη επίθεση που γίνεται σήμερα στους εργαζόμενους και με τα εργασιακά και με το νομοσχέδιο που ετοιμάζεται για την υγεία και με τα προβλήματα που υπάρχουν της ανεργίας, της απασχόλησης και της φτώχειας δεν είναι δυνατόν να αντέξουν σε μία ακόμη συνεχιζόμενη εισοδηματική πολιτική σκληρής λιτότητας όταν ξέρουμε ότι ένας ίσως εργάζεται στο σπίτι και πολλές φορές δεν εργάζεται και κανένας σε αρκετά νοικοκυριά.
Θα λέγαμε λοιπόν, κύριε Υπουργέ, ότι πρέπει αυτό να αποτελέσει έναν
από τους στόχους του εργατικού συνδικαλιστικού κινήματος να παλαίψει και να το εντάξει μέσα σε όλα τα άλλα που έχει σαν κυρίαρχο στόχο όπως τα εργασιακά, υγεία, παιδεία κλπ. για να ανατρέψει αυτήν την πολιτική.
Να σας πω και την αλήθεια, κύριε Υπουργέ; Θα ήθελα να ανατρέψει όχι
μόνο την πολιτική αλλά και αυτούς τους πολιτικούς που στηρίζουν ή εφαρμόζουν αυτές τις πολιτικές.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Δυστυχώς, αυτή η τροπολογία που συζητάμε
αποτελεί την πιο απερίφραστη καταδίκη του κοινωνικού προσώπου της Κυβέρνησης και φέρνει στην επιφάνεια το ανάλγητο αντικοινωνικό πρόσωπο το οποίο συνεχίζετε να έχετε και στη μετά ΟΝΕ περίοδο. Διότι, αυτή η τροπολογία αποτυπώνει ανάγλυφα ότι διαψεύδονται όλες οι προεκλογικές διακηρύξεις σας, όλες οι διακηρύξεις ότι μετά την ΟΝΕ περίοδο θα υπάρξει μια δικαιότερη κατανομή του εθνικού πλούτου, μια στήριξη των εισοδημάτων ιδιαίτερα από μισθωτή εργασία. Αυτοδιαψεύδεσθε απολύτως, κύριε Υπουργέ και κύριοι της Κυβέρνησης.
Το 2,2% αποτελεί έναν εμπαιγμό και το γνωρίζετε πολύ καλά. Ο ίδιος ο διοικητής της Τραπέζης της Ελλάδος κάνει πλέον λόγο για πληθωρισμό μέσα στο 2001 -ήδη τρέχει με 4% τους τελευταίους μήνες- ο οποίος θα είναι πολύ πάνω από το 3%. Να μη σας πω ότι θα σας ξεφύγει ακόμα περισσότερο ο πληθωρισμός με όλα τα δεδομένα που υπάρχουν και διεθνώς αλλά και στην εγχώρια πολιτική σας.
Γιατί, λοιπόν, όταν γνωρίζετε ότι αυτός είναι ο πληθωρισμός με τον οποίο θα πορευθούμε το 2001 ήδη πορευόμαστε τους τελευταίους μήνες δίνετε αυξήσεις της τάξης του 2,2%; Γιατί συνεχίζετε την κλοπή των εργαζομένων; 
Διότι πλέον αυτό ως κλοπή μπορεί να χαρακτηρισθεί ως πραγματική ληστεία. Γιατί συνεχίζεται το 2,2%; Παλιά κοροϊδεύατε το 0+0=14. Εδώ το επαναλαμβάνετε με το χειρότερο τρόπο και μάλιστα λέτε ότι στηρίζετε εισοδήματα.
Θα σας πω και κάτι άλλο, κύριε Υπουργέ. Δεν είναι η επιβάρυνση την
οποία θα έχουν οι μισθωτοί μόνο από το 2,2%, δηλαδή, θα πάρουν κάτω από τον πληθωρισμό ως αύξηση το 2001. Και δίνετε και ένα ψευτοεπίδομα των τριών χιλιάδων διακοσίων δραχμών, δηλαδή το μήνα, υποτίθεται για να προσεγγίσετε το νούμερο του 3%.
(Στο σημείο αυτό, την Προεδρική 'Εδρα καταλαμβάνει ο Πρόεδρος της
Βουλής, κ. ΑΠΟΣΤΟΛΟΣ ΚΑΚΛΑΜΑΝΗΣ)
Αλλά, γιατί έστω αυτό το επίδομα δεν το ενσωματώνετε στο μισθό ώστε
να έχει μια συνέχεια και να έχει και μια προοπτική; Θα έχουμε, λοιπόν, αφαίμαξη των εισοδημάτων από μισθωτή εργασία με το 2,2% μόνο και μόνο λόγω του πληθωρισμού. Ταυτόχρονα, κύριε Υπουργέ, θα υπάρξουν και με άλλους δύο μηχανισμούς αφαιμάξεις του εισοδήματος από μισθωτή εργασία. 
Ο δεύτερος τρόπος είναι μέσω της φορολογίας. Η τιμαριθμοποίηση των
κλιμάκων που κάνετε χωρίς αναδιάρθρωσή τους δεν θα συγκρατήσει την περαιτέρω φορολογική επιβάρυνση έστω και λιγότερο των μισθωτών το 2001. 
Δεν μιλάμε για ελάφρυνση αλλά για περαιτέρω επιβάρυνση η οποία θα
συνεχιστεί διότι δεν κάνετε τιμαριθμική αναπροσαρμογή η οποία θα έπρεπε να συνοδευτεί και με τιμαριθμοποίηση των φορολογικών κλιμακίων. 
Επομένως και από το φορολογικό σύστημα θα υπάρξει μικρή έστω σε σχέση
με τα προηγούμενα έτη αλλά επιβάρυνση των μισθωτών. Επίσης, επιβάρυνση θα προέλθει χωρίς καμία ανακούφιση από την τρομακτική αύξηση των διεθνών τιμών πετρελαίου και τις εσωτερικές διαδικασίες που υπάρχουν για τη διαμόρφωση των τιμών από τις υπέρογκες αυξήσεις στη βενζίνη και στο πετρέλαιο θέρμανσης. Και γνωρίζετε ότι όλοι αυτοί τους οποίους αφορά η συγκεκριμένη τροπολογία δεν παίρνουν ούτε καν το κουτσουρεμένο επίδομα το οποίο δίνεται και το οποίο πηγαίνει στους πένητες μόνο.
Επομένως πώς υπολογίζετε στην πολιτική σας των εισοδημάτων για το
2001 την επιβάρυνση από την αύξηση των τιμών της βενζίνης και του πετρελαίου θέρμανσης; Ο προϋπολογισμός το 2000 και το 2001 θα εξοικονομήσει τριακόσια δισεκατομμύρια δραχμές από τον αυξημένο ΦΠΑ λόγω αυξημένων τιμών από το πετρέλαιο και δίνετε μόνο εξήντα επτά δισεκατομμύρια στους πένητες όπως είπα προηγουμένως. Αυτοί δεν θα επιβαρυνθούν από το πετρέλαιο και μάλιστα πάρα πολύ έντονα; Γιατί δεν μοιράζετε αυτά τα χρήματα και σ' αυτούς τους ανθρώπους -πρόσθετα έσοδα έχετε- προκειμένου τουλάχιστον να μην τύχουν αυτής της άνισης
μεταχείρισης και μέσα στο 2001;
Από όλα αυτά προκύπτει αβίαστα το γεγονός νομίζω ότι ακολουθείτε την πεπατημένη, δεν την εγκαταλείπετε. Ακολουθείτε την πεπατημένη της αναδιανομής του πλούτου, ακολουθείτε την πεπατημένη της λιτότητας και του περιορισμού των εισοδημάτων από μισθωτή εργασία. Και δυστυχώς έχουν φθάσει πλέον σε αποκρουστικά όρια οι κοινωνικές ανισότητες και συνεχίζετε αυτήν την πολιτική παρά τις προεκλογικές διακηρύξεις σας. Και δεν συζητάω βέβαια το γεγονός ότι όχι μόνο θα μειωθούν τα εισοδήματα αυτών των ανθρώπων -και μιλάμε για εκατοντάδες χιλιάδες ανθρώπους- αλλά δεν θα έχουν και κανένα όφελος από την αύξηση του εθνικού προϊόντος όπως θα έπρεπε να είχαν. Δηλαδή η αύξηση του εθνικού προϊόντος όλη θα πηγαίνει στα κέρδη, όλη θα πηγαίνει στην κεφαλαιακή συσσώρευση;
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΟΣ (Απόστολος Κακλαμάνης): Κύριε Λαφαζάνη, ο χρόνος δυστυχώς
δεν είναι απεριόριστος.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε, απλά είναι και η πιο
σοβαρή τροπολογία.
Αναδιανομή από αυτήν την αύξηση του εθνικού προϊόντος και από τη
μισθωτή εργασία δεν θα υπάρξει;
Τέλος, θα ήθελα να κάνω και μία παρατήρηση. Εμπαίζετε όταν λέτε ότι καθιερώσατε τις ελεύθερες συλλογικές διαπραγματεύσεις και στο δημόσιο διότι δεν κάνατε διαπραγματεύσεις. Κάνατε απλώς κάποιες συζητήσεις, εγκαταλείψατε τις διαπραγματεύσεις και φέρατε ύστερα με νόμο να ρυθμίσετε το θέμα των εισοδημάτων. Λες και οι δημόσιοι υπάλληλοι δεν είναι εργαζόμενοι και αυτοί που έχουν τα ίδια δικαιώματα με τους άλλους εργαζόμενους αλλά είναι παρίες.
Τέλος θέλω να πω και τελειώνω, ότι καταστρέφετε με αυτήν την πολιτική που ασκείτε στο δημόσιο τομέα, στη Δημόσια Διοίκηση, την ίδια τη Δημόσια Διοίκηση. Διότι δεν μπορείτε να λέτε θέλουμε να αναβαθμίσουμε τη Δημόσια Διοίκηση με αυτές τις μισθολογικές πολιτικές.
ΠΡΟΕΔΡΟΣ (Απόστολος Κακλαμάνης): Κύριε Λαφαζάνη, σας παρακαλώ,
τελειώσατε!
Κύριοι συνάδελφοι, έχω την τιμή να ανακοινώσω στο Σώμα ότι από τα
δυτικά θεωρεία παρακολουθούν τη συνεδρίασή μας σαράντα πέντε μαθητές και δύο συνοδοί από το 4ο Γυμνάσιο Καρδίτσας.
(Χειροκροτήματα απ' όλες τις πτέρυγες)
Η κ. Αρσένη έχει το λόγο.
ΜΑΡΙΑ ΑΡΣΕΝΗ: Δεν μπορώ να κατανοήσω, κύριε Πρόεδρε, την αντίληψη των συναδέλφων όταν αναφέρονται σε έωλες αποσπασματικές και υποκριτικές πολιτικές που προωθεί το συγκεκριμένο νομοσχέδιο. Δεν θα πρέπει να δούμε αυτό το νομοσχέδιο σαν μία ξεκομμένη ενέργεια σαν μια αποσπασματική ενέργεια. Θα πρέπει να το δούμε σε συνδυασμό και με το φορολογικό του 1999 και με τον προϋπολογισμό του 2001 αλλά και με τις προϋποθέσεις που διανύονται εν όψει του Γ' Κοινοτικού Πλαισίου Στήριξης. Εξάλλου αναγνωρίστηκε και από όλους εδώ και μάλιστα κάποιες διατάξεις ψηφίστηκαν και ομόφωνα ότι δεν είναι φορολογικό με όλη τη σημασία της λέξεως αλλά φορολογικές ελαφρύνσεις ιδιαίτερα προωθεί το νομοσχέδιο αυτό.
Δεν μπορεί, λοιπόν, να αμφισβητήσει κανείς ότι με τις διατάξεις του συγκεκριμένου νομοσχεδίου γίνεται ακόμα ένα θετικό, ένα αποφασιστικό βήμα από την πλευρά της Κυβέρνησης. Γίνεται μία πολύ σοβαρή προσπάθεια για μία σημαντική αναδιανομή των εισοδημάτων προς τις ασθενέστερες τάξεις, έτσι ακριβώς όπως η Κυβέρνηση είχε δεσμευθεί προεκλογικά.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο. 
ΠΡΟΚΟΠΗΣ ΠΑΥΛΟΠΟΥΛΟΣ: Θα ήθελα να κάνω δύο διαδικαστικές και δύο
ουσιαστικές παρατηρήσεις πάνω στην τροπολογία αυτή.
Κύριε Υπουργέ, επιγράφετε την τροπολογία ως τροπολογία υλοποίησης της εισοδηματικής πολιτικής της Κυβέρνησης. Το ερώτημα που γεννάται είναι το εξής: Αν πραγματικά αποτελεί υλοποίηση της εισοδηματικής πολιτικής, φαντάζομαι ότι θα την έχετε σκεφθεί και ότι θα την έχετε υπολογίσει στο νομοθετικό σας έργο. Το μεγάλο ερώτημα, λοιπόν, που τίθεται είναι γιατί ένα τόσο σοβαρό θέμα απέναντι σε όλο τον υπαλληλικό κόσμο το φέρνετε με μία τροπολογία. Η τροπολογία αυτή γιατί δεν ήρθε εγκαίρως; Γιατί δεν ήρθε ούτε κάν στην επιτροπή; Μέσω τροπολογιών δηλαδή...
(Θόρυβος από την πτέρυγα της Νέας Δημοκρατίας)
Θα παρακαλέσω τους αγαπητούς συναδέλφους μου για λίγη ησυχία. ΠΡΟΕΔΡΟΣ (Απόστολος Κακλαμάνης): Συνεχίστε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: 'Ελεγα, λοιπόν, πώς είναι δυνατόν ένα τόσο
σοβαρό θέμα υλοποίησης πολιτικής να έρχεται με τροπολογία και μάλιστα με τροπολογία που δεν πέρασε καν από την επιτροπή. Αν είστε περήφανοι γι' αυτήν την εισοδηματική πολιτική που τόσο πολύ την έχετε σκεφθεί, έπρεπε να έχετε ενσωματώσει τη σχετική ρύθμιση στο σχέδιο νόμου. 'Οταν το διατυπώνατε έπρεπε να ξέρετε ότι υπάρχει και αυτή η δέσμευση. Αλλά, ακόμη και αν δεν ήσασταν τότε έτοιμοι, έπρεπε να το φέρετε στην επιτροπή. 
Να σας πω γιατί δεν το κάνατε; Ντρεπόσαστε γι' αυτό το πράγμα. Δεν
θέλατε να υπάρξει ουσιαστική συζήτηση, δεν θέλατε να ανοιχτεί το θέμα αυτό. Το φέρνετε τώρα για να ψηφιστεί χωρίς συζήτηση. Μία τροπολογία σε δύο λεπτά. Αυτό το πράγμα δεν σημαίνει απολύτως τίποτα. Αυτή είναι και η απάντηση προς την κ. Αρσένη. Αν πραγματικά ήταν τόσο σημαντικό αυτό, θα αποτελούσε μέσο με το οποίο θα είχατε κάνει και τη σχετική προπαγάνδα σας. Ούτε καν αυτό δεν κάνατε.
Τελειώνω λέγοντάς σας το εξής: Αύξηση 2,2% είναι κατά τη γνώμη σας
υλοποίηση της εισοδηματικής πολιτικής; Πότε την εξαγγείλατε και με ποιους δείκτες πληθωρισμού; Μπορεί να μιλάτε για υλοποίηση της εισοδηματικής πολιτικής που έγινε με βάση δείκτες πληθωρισμού πολύ διαφορετικούς από αυτούς που έχουμε τώρα; Δεν θα λάβετε υπόψη σας αυτήν την έκτακτη εξέλιξη του πληθωρισμού; Μπορεί, δηλαδή, οι εξαγγελίες σας να μένουν οι ίδιες έναντι των υπαλλήλων, όταν έχουν αλλάξει ουσιωδώς τα πράγματα σε ό,τι αφορά τις πληθωριστικές πιέσεις που δέχεται η Χώρα και η ελληνική οικονομία;
Κατόπιν τούτου είναι αδιανόητο -μονολότι επέρχεται μία αύξηση και θα μπορούσε να μιλήσει κανείς για κάποια πρόοδο- ακριβώς εξ αιτίας αυτών των αντιφάσεων, που μέσα από την τακτική σας φαίνεται ότι αποδοκιμάζετε και εσείς ο ίδιος, να δεχθεί κανείς, όση καλή θέληση και αν έχει, αυτήν την τροπολογία.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν έχει ζητήσει κανείς άλλος το
λόγο, ούτε ο κύριος Υπουργός.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν θα μιλήσει ο κύριος Υπουργός;
ΠΡΟΕΔΡΟΣ (Απόστολος Κακλαμάνης): Ο κύριος Υπουργός δεν ζήτησε το λόγο. Εάν θέλετε να μιλήσετε, κύριε Πρόεδρε, ορίστε, έχετε το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν υπάρχει αμφιβολία ότι δεν τιμά τον
πολιτικό μας βίο ο τρόπος με τον οποίο συζητείται και αποφασίζεται η εισοδηματική πολιτική στο δημόσιο τομέα για τον επόμενο χρόνο. Και δεν υπάρχει καμία αμφιβολία ότι δεν είναι τυχαίος ο τρόπος τον οποίο επέλεξε η Κυβέρνηση για να περάσει μία επώδυνη απόφασή της για την εισοδηματική πολιτική.
Διότι λογικό θα ήταν, μαζί με τον προϋπολογισμό -έτσι γινόταν τουλάχιστον πάντοτε στο παρελθόν- να εξαγγέλεται και η εισοδηματική πολιτική. Διότι η εισοδηματική πολιτική του δημόσιου τομέα στην ουσία αποτελεί κομμάτι του προϋπολογισμού του επόμενου έτους. Και εν τούτοις, ορθώς επεσήμανε ο κ. Παυλόπουλος, δεν ήρθε ούτε στην επιτροπή ούτε καν σε άνετο χρόνο συζήτησης στο Κοινοβούλιο. Είναι μια αδυναμία που οφείλεται στο γεγονός ότι η Κυβέρνηση αισθάνεται δυσκολία για την εισοδηματική πολιτική που εισάγει.
Η δεύτερη παρατήρηση που θέλω να κάνω είναι ότι διάβασα στην έκθεση του Γενικού Λογιστηρίου πως η συνολική δαπάνη είναι 157,6 δισεκατομμύρια για τους μισθωτούς και τους συνταξιούχους. Αναφέρεται ως χαρακτηριστικό του τρόπου με τον οποίο κοροϊδεύουμε εαυτούς και αλλήλους ότι η αύξηση στους συνταξιούχους είναι πιο μεγάλη, διότι η σύνταξη δεν πρακολουθεί το βασικό μισθό και έτσι η σύνταξη είναι πολύ μικρότερη από το επίπεδο στο οποίο έπρεπε να είναι. 'Οταν αυτή η αύξηση του 2,2% μπαίνει στο βασικό μισθό, ποσοστιαία αυξάνει τη σύνταξη παραπάνω. 'Ομως αυτό στην ουσία δεν σημαίνει τίποτε απολύτως.
Η τρίτη παρατήρηση είναι ότι έχουμε μια αύξηση που είναι μικρότερη από τον προσδοκόμενο πληθωρισμό. Δεν θέλω αυτήν την ώρα να συζητήσω την πορεία του πληθωρισμού, ούτε τη γενική πορεία της οικονομίας. Βέβαιο όμως είναι πάντως ότι ο μέσος πληθωρισμός του επόμενου έτους θα είναι μεγαλύτερος από το 2,2%. 'Ακουσα κατά σύμπτωση τον κ. Παπαδήμο -εγώ αποφεύγω να βλέπω τηλεοράσεις αυτόν τον καιρό, είμαι της σχολής του κυρίου Προέδρου, με ενοχλεί ο τρόπος με τον οποίο παρουσιάζουν τα
προβλήματα- ερωτώμενος να λέει "ναι είναι γεγονός οι αυξήσεις θα είναι μικρότερες από το μέσο πληθωρισμό ο οποίος θα είναι, ας πούμε, 3% ίσως στην καλυτέρα των περιπτώσεων".
'Αρα έχουμε μια εισοδηματική πολιτική, η οποία μειώνει το εισόδημα
ομολογημένα των εργαζομένων. 'Εχω ζήσει πολλές φορές εισοδηματικές πολιτικές, οι οποίες στο τελικό αποτέλεσμα μείωσαν το εισόδημα των εργαζομένων. Εισοδηματική πολιτική, η οποία εκ προοιμίου αναγγέλλει ότι θα μειώσει το εισόδημα των εργαζομένων, εγώ τουλάχιστον από τη μακρά μου πολιτική θητεία δεν την έχω ξαναδεί. Είναι και αυτό που για πρώτη φορά συμβαίνει. Ο όρος αρέσει στο ΠΑΣΟΚ.
Κύριε Πρόεδρε, θα συμπεράνω με το εξής. Εγώ δεν θα συστήσω στην
Κυβέρνηση να δώσει περισσότερα, διότι γνωρίζω την τραγική κατάσταση της ελληνικής οικονομίας. Θα κάνω όμως μια παρατήρηση πολύ βασική. Το ποσό για το οποίο κουβεντιάζουμε είναι 157,6 δισεκατομμύρια και από το οποίο εξαρτάται το επίπεδο ζωής εκατοντάδων χιλιάδων κρατικών λειτουργών. Η Κυβέρνηση θα έπρεπε, όταν διαχειρίζεται εκατοντάδες δισεκατομμύρια και τρισεκατομμύρια με πολύ ελαφρότητα και τα πετάει στον Καιάδα, να σκεφτεί ότι κάποτε αυτή η πολιτική, για την οποία δεν είναι η ώρα να μιλήσουμε τώρα, έχει αυτές τις συνέπειες, κύριοι συνάδελφοι του ΠΑΣΟΚ. Είστε υποχρεωμένοι να στραγγαλίσετε τους δημοσίους υπαλλήλους, γιατί ακολουθείτε μια πολιτική, η οποία οδηγεί την οικονομία σε κατάρρευση, γιατί δεν μπορείτε να ελέγξετε τα συνδικάτα και τους κομματικούς σας πράκτορες.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Κύριε Πρόεδρε αγαπητοί συνάδελφοι ξεκινώ από την τελευταία παρατήρηση του κ. Μητσοτάκη -θα απαντήσω και γενικότερα- ότι η μισθολογική πολιτική της Κυβερνήσεως εντάσσεται στον προϋπολογισμό. Πράγματι αυτό ισχύει. Αλλά ο προϋπολογισμός κατατέθηκε στις 1.11.2000 και στον προϋπολογισμό αναφέρονται πλήρως όσα πρέπει να αναφερθούν για την εισοδηματική πολιτική και οι αριθμοί και τα ποσοστά, γενικότερα η δομή και η φιλοσοφία της εισοδηματικής πολιτικής. Κάθε χρόνο, σε συνάρτηση με τη συζήτηση του προϋπολογισμού, περνάει μια διάταξη νομοθετική, η οποία μεταφράζει τους αριθμούς του προϋπολογισμού σε συγκεκριμένες ρυθμίσεις και κατανέμει το ποσό της αυξήσεως για τους δημοσίους υπαλλήλους στα διάφορα κλιμάκια και στις διάφορες κατηγορίες. Αυτό γίνεται και φέτος κατά απόλυτη ακολουθία με το ό,τι έχει συμβεί τα προηγούμενα είκοσι χρόνια, που εγώ τουλάχιστον παρακολουθώ την εφαρμογή και υλοποίηση της οικονομικής πολιτικής. 
Πράγματι λοιπόν, υπάρχει προϋπολογισμός και αυτή η διάταξη υλοποιεί
τις ρυθμίσεις που προβλέπει ο προϋπολογισμός σε ό,τι αφορά την εξέλιξη των εισοδημάτων των δημοσίων υπαλλήλων.
Ποια είναι τώρα η πραγματικότητα για την εξέλιξη αυτών των εισοδημάτων; 'Οπως γνωρίζετε τα ποσοστά τα οποία αναφέρονται στον προϋπολογισμό και γενικότερα στη διάταξη αυτή, αναφέρονται στην εξέλιξη των βασικών μισθών. Οι συνολικές αποδοχές όμως, όπως όλοι πολύ καλά γνωρίζουμε, των δημοσίων υπαλλήλων, δεν είναι αυτές που αφορούν το βασικό μισθό. Αυτό είναι περίπου το μισό ή τα 2/3 των αποδοχών. Υπάρχουν επιδόματα, ωριμάνσεις, διάφορες άλλες αποδοχές οι οποίες συνθέτουν ένα συνολικό κονδύλιο το οποίο λέγεται αποδοχές - δαπάνες μισθοδοσίας. Αυτό κατανέμεται στους δημοσίους υπαλλήλους και υπάρχει βεβαίως και η ενδεχόμενη επιφύλαξη ότι αυτό περιλαμβάνει και νέες προσλήψεις. Οι νέες προσλήψεις όμως και το 2000 θα είναι συγκρατημένες, θα ισοφαρίσουν περίπου τις αποχωρήσεις, οπότε η δαπάνη μισθοδοσίας του 2001 ουσιαστικά θα αφορά τον ίδιο αριθμό δημοσίων υπαλλήλων τους οποίους αφορά η δαπάνη μισθοδοσίας του έτους 2000.
Η δαπάνη μισθοδοσίας του 2001 θα αυξηθεί κατά 5,8%. Αυτή θα είναι
κατά μέσο όρο, αγαπητοί συνάδελφοι, η αύξηση των αποδοχών των δημοσίων υπαλλήλων. Μερικοί θα πάρουν ενδεχομένως 5,3%, κάποιοι άλλοι θα πάρουν 6,4%, κατά μέσο όρο όμως ο δημόσιος υπάλληλος της Ελλάδας είτε είναι στρατιωτικός είτε είναι υγειονομικός είτε είναι στις κεντρικές υπηρεσίες, θα πάρει μια αύξηση αποδοχών κατά 5,8%, η οποία προφανέστατα υπερβαίνει τη μέση αύξηση του πληθωρισμού οσοδήποτε δυσμενείς να είναι οι εξελίξεις της διεθνούς συγκυρίας.
Εάν μεν η διεθνής συγκυρία εξελιχθεί με τρόπο ομαλό και σχετικά καλό,
ο πληθωρισμός θα κυμανθεί -όπως έχουμε πει- γύρω στο 2,3% με 2,4% κατά μέσο όρο το 2001, σε σύγκριση με το 2,9% φέτος. Εάν η διεθνής συγκυρία εξελιχθεί δυσάρεστα, με παραμονή του πετρελαίου σε υψηλά επίπεδα ή άλλες δυσάρεστες εξελίξεις ίσως ο πληθωρισμός να είναι λίγο παραπάνω. Σε κάθε περίπτωση όμως το 5,8% θα είναι περίπου διπλάσιος ρυθμός αυξήσεως σε σχέση με τον πληθωρισμό και θα αφήσει ένα πολύ ικανοποιητικό περιθώριο πραγματικής αυξήσεως για τους δημοσίους υπαλλήλους.
Επιπλέον, ο δημόσιος υπάλληλος ως 'Ελληνας πολίτης θα απολαύσει του χρόνου τους καρπούς και τα αποτελέσματα του φορολογικού νομοσχεδίου. Διότι ποιος μπορεί να αγνοήσει ότι το φορολογικό νομοσχέδιο δεν δίνει περίπου διακόσια εβδομήντα δισεκατομμύρια δραχμές παραπάνω εισοδήματα στους 'Ελληνες πολίτες, όταν αυξάνει το φορολογικό όριο, βελτιώνει σημαντικά τις κλίμακες μέσα από την τιμαριθμοποίηση, αυξάνει τις εκπτώσεις για τα παιδιά, καταργεί τον ειδικό φόρο τραπεζικών εργασιών και, μια σειρά από άλλες διατάξεις, ενισχύει ιδιαίτερα τα χαμηλά και μεσαία εισοδήματα, τα οποία εκ των πραγμάτων αφορούν κυρίως τους δημοσίους υπαλλήλους;
'Αρα η αύξηση του πραγματικού, καθαρού, μετά το φόρο, διαθεσίμου εισοδήματος θα είναι ακόμα μεγαλύτερη από το 5,8%, διότι το φορολογικό νομοσχέδιο δεν περιλαμβάνει κανένα νέο φόρο. Περιλαμβάνει μόνο φορολογικές μειώσεις και ελαφρύνσεις. Αυτή, λοιπόν, είναι η πραγματικότητα.
Βεβαίως η Κυβέρνηση, θέλω να σημειώσω εδώ, θα ήθελε να δώσει
παραπάνω, αλλά δεν είναι μόνο αυτό το οποίο ελέχθη, ότι δεν βρίσκουμε τα δέκα ή τα είκοσι ή τα τριάντα δισεκατομμύρια για να δώσουμε παραπάνω. Ενδεχομένως θα μπορούσαμε να τα βρούμε. Ποιος είναι όμως ο ευρύτερος κίνδυνος; Διότι πρέπει πράγματι να υπερβαίνουμε τα στενά δημοσιονομικά μεγέθη και τους περιορισμούς. Ο κίνδυνος, αγαπητοί συνάδελφοι, είναι ο εξής και ένας Υπουργός Εθνικής Οικονομίας, μια υπεύθυνη κυβέρνηση,
το γνωρίζει.
Η εισοδηματική πολιτική του δημόσιου τομέα δίνει σήμα σε όλη την οικονομία. Εάν προχωρούσαμε σε μεγαλύτερες ποσοστιαίες αυξήσεις στους δημοσίους υπαλλήλους, από αυτές τις οποίες δίνουμε, βρίσκοντας τα είκοσι, τριάντα ή σαράντα δισεκατομμύρια παραπάνω, με μεγάλο κόπο ή αφαιρώντας από άλλες δαπάνες, ο κίνδυνος ήταν ότι θα ακολουθούσε μετ' ου πολύ ο ιδιωτικός τομέας της οικονομίας -βεβαίως περιμένει το σήμα- με αποτέλεσμα να εξαρθούν οι πληθωριστικές πιέσεις, ιδιαίτερα τώρα με την πίεση του πετρελαίου και να αποσταθεροποιηθεί η ελληνική οικονομία και να επανέλθει σε πρότυπα παλαιότερα, άλλων εποχών, όπου ο πληθωρισμός ξέφευγε τελείως και επαληθευόταν αυτό το οποίο είπε ο κ. Μητσοτάκης, ότι αλλιώς ξεκινούσαμε και αλλιώς τελειώναμε.
Αυτό ακριβώς θέλει να αποφύγει η Κυβέρνηση του ΠΑΣΟΚ. Εμείς θέλουμε
να τελειώσουμε όπως ξεκινήσαμε.
Ευχαριστώ.
ΑΔΑΜ ΡΕΓΚΟΥΖΑΣ: Κύριε Πρόεδρε, παρακαλώ το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Παρακαλώ το λόγο, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Πρόεδρε, αλλά
είχε ζητήσει το λόγο πρώτος ο κ. Ρεγκούζας.
Ορίστε, κύριε Ρεγκούζα, έχετε το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, πραγματικά η Κυβέρνηση υποθαθμίζει
συνεχώς τη συζήτηση στη Βουλή. Το κάνει και με τη συζήτηση αυτής της τροπολογίας, που είναι μια σοβαρή πολιτική απόφαση. Αλλά να υποθαθμίζεται και η νοημοσύνη μας μέσα στο Κοινοβούλιο πραγματικά εγώ δεν το αντέχω. Να μας εξηγήσει ο κύριος Υπουργός της Εθνικής Οικονομίας το 5,8 πώς βγαίνει; 
ΙΩΑΝΝΗΣ ΚΕΦΑΛΟΓΙΑΝΝΗΣ: Και το 6,4.
ΑΔΑΜ ΡΕΓΚΟΥΔΑΣ: Και το 6,4, για να καταλάβουμε κι εμείς. Γιατί εμείς
ξέρουμε αριθμητική. Να μας εξηγήσει, λοιπόν, πώς βγαίνει.
Και κάτι ακόμη. Με καλές προθέσεις ή με ευχές δεν παράγεται πολιτική. Αντίθετα, δημοκοπία μπορεί να χαρακτηριστεί και τίποτα περισσότερο. 
ΠΡΟΕΔΡΟΣ (Απόστολος Κακλαμάνης): Ο Πρόεδρος κ. Μητσοτάκης έχει το
λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, πράγματι το ΠΑΣΟΚ και τον κ. Παπαντωνίου τον καταδιώκει η κατάρα της ανεύθυνης δημοκοπίας, που έκανε στο παρελθόν. 'Οταν εμείς, κύριε Πρόεδρε, λέγαμε ότι το μηδέν συν μηδέν δεν είναι μηδέν, ο κ. Παπαντωνίου γελούσε και μάς κορόϊδευε. Κάποτε, κύριοι συνάδελφοι του ΠΑΣΟΚ, πρέπει να αποκτήσετε στοιχειώδη σοβαρότητα
και για να την αποκτήσετε, πρέπει πρώτα οι Υπουργοί σας να αποκτήσουν σοβαρότητα. Αυτή είναι μία αλήθεια, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Νομίζω ότι κατά τεκμήριο υπάρχει
σοβαρότητα σε όλους σας στην Αίθουσα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν θα το αμφισβητήσω, κύριε Υπουργέ, και θα σας συστήσω μάλιστα να το προσέξετε αυτό ως τελική επιβάρυνση, όπως επίσης θα σας συστήσω να προσέξετε γενικότερα τις δαπάνες αυτόν τον καιρό, διότι -σας το επισημαίνουν, άλλωστε όλοι οι διεθνείς οργανισμοί, σάς το επισημαίνει η Τράπεζα της Ελλάδος- περνούμε μια πάρα πολύ δύσκολη καμπή. Και αυτήν την ώρα είναι βέβαιο, δυστυχώς, κύριε Πρόεδρε και κύριοι συνάδελφοι του ΠΑΣΟΚ, αυτό το οποίο είπα πρωτύτερα. Η πολιτική την οποία κάνετε γενικότερα της σπατάλης, το ότι πετάτε δισεκατομμύρια και τρισεκατομμύρια για να υπηρετήσετε το κομματικό κράτος, σε τελική ανάλυση καταλήγει στο να υποφέρουν οι κρατικοί λειτουργοί και να μην έχετε τα στοιχειώδη περιθώρια, πρώτον για λόγους προϋπολογισμού και δεύτερον για λόγους πληθωρισμού.
Εγώ συμφωνώ απολύτως με τις βασικές προϋποθέσεις του κυρίου Υπουργού της Εθνικής Οικονομίας, με τη διαφορά ότι θα ήθελα ο κύριος Υπουργός της Εθνικής Οικονομίας να κρατά καλύτερα το πηδάλιο και όπως επιβάλλει λιτότητα εις τους εργαζόμενους, έτσι να επιβάλλει λιτότητα και εκεί που πρέπει.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, πριν δώσω το λόγο στον κ. Κωστόπουλο, επειδή βλέπω ότι η συζήτηση αυτής της τροπολογίας παίρνει κάποιο χρόνο, αντιλαμβάνομαι δε ότι ενδεχομένως να πάμε και σε μια ονομαστική ψηφοφορία, και επειδή είχα προγραμματίσει για το νομοσχέδιο αυτό και τις τροπολογίες κάποιο χρόνο, θα ήθελα να σας παρακαλέσω να διακόψουμε για λίγο αυτήν τη στιγμή τη συζήτηση της τροπολογίας του Υπουργού, να μπούμε αφού μου πει ο Υπουργός κ. Φωτιάδης, από τις τροπολογίες που υπάρχουν ποιες δέχεται και τι αφορούν αυτές και εν συνεχεία να επανέλθουμε και να προχωρήσουμε κανονικά τη συζήτησή μας. 
Κύριε Υπουργέ, ορίστε, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεχόμαστε, κύριε
Πρόεδρε, τη με γενικό αριθμό 157 και ειδικό 16.
ΠΡΟΕΔΡΟΣ (Απόστολος Κακλαμάνης): Είναι για τη Θράκη;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, είναι για τα χρέη των αγροτών από στεγαστικά δάνεια.
ΠΡΟΕΔΡΟΣ (Απόστολος Κακλαμάνης): Είναι η τροπολογία των κυρίων
Μακρυπίδη, Ρεγκούζα, Αρσένη Μαρίας, Γεωργακόπουλου, Βαϊνά.
Επί της τροπολογίας με γενικό αριθμό 157 και ειδικό 16 υπάρχει
αντίρρηση, κύριοι συνάδελφοι;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με μία διευκρίνιση μόνο, για να είναι πλήρης η τροπολογία, λέμε ότι "οι διατάξεις του προηγούμενου εδαφίου εφαρμόζονται αναλόγως για ληξιπρόθεσμα χρέη, προερχόμενα από δάνεια". Προσθέτουμε "από στεγαστικά δάνεια", που έχουν χορηγηθεί σε αγρότες "από οποιαδήποτε τράπεζα".
Αυτές τις δύο διευκρινίσεις θα ήθελα να κάνω.
ΠΡΟΕΔΡΟΣ (Απόστολος Κακλαμάνης): Κηρύσσεται περαιωμένη η συζήτηση επί της τροπολογίας με γενικό αριθμό 157 και ειδικό 16.
Ερωτάται το Σώμα: Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό
αριθμό 157 και ειδικό 16 έγινε δεκτή ομοφώνως.
Συνεχίστε, κύριε Υπουργέ, με τις επόμενες τροπολογίες που κάνετε
αποδεκτές.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με τη σειρά, κύριε
Πρόεδρε, δεύτερη που κάνουμε αποδεκτή είναι η τροπολογία με γενικό αριθμό 167 και ειδικό 25.
(Απόστολος Κακλαμάνης): Αυτή αφορά την απαλλαγή από φόρο αυτών που
εγκαθίστανται για ιδιοκατοίκηση στη Θράκη.
ΑΔΑΜ ΡΕΓΚΟΥΖΑΣ: Ποια είναι αυτή;
ΠΡΟΕΔΡΟΣ (Απόστολος Κακλαμάνης): Η με γενικό αριθμό 167 και ειδικό 25. Απαλλαγή από το φόρο μεταβίβασης παρέχεται κατ' εξαίρεση και σε πρόσωπα τα οποία αγοράζουν οικία ή διαμέρισμα, οικόπεδο, στην περιοχή της Θράκης, με την προϋπόθεση ιδιοκατοίκησης, ανεξάρτητα αν έχουν κατοικία σε άλλη περιοχή της ελληνικής επικράτειας και έτυχαν απαλλαγή πρώτης κατοικίας.
ΑΔΑΜ ΡΕΓΚΟΥΖΑΣ: Το ειδικό μέρος δεν εξειδικεύεται.
ΠΡΟΕΔΡΟΣ (Απόστολος Κακλαμάνης): Με την προϋπόθεση ιδιοκατοίκησης.
ΑΔΑΜ ΡΕΓΚΟΥΖΑΣ: 'Ετσι γενικά και αφηρημένα;
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αποδεχόμαστε την
πρόταση.
ΠΡΟΕΔΡΟΣ (Απόστολος Κακλαμάνης): Ναι, αλλά ...
ΑΡΙΣΤΟΤΕΛΗΣ ΠΑΥΛΙΔΗΣ: Να τη συζητήσουμε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Μια στιγμή, κύριε Παυλίδη. Η
προϋπόθεση είναι να ιδιοκατοικήσουν στη Θράκη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πρώτον, αυτό και
δεύτερον, βέβαια, στην έκταση που λέει να το συμπληρώσουν ...
ΠΡΟΕΔΡΟΣ (Απόστολος Κακλαμάνης): Ναι, νομίζω όμως, ότι ίσως πρέπει να βάλετε κάποιο όριο. Για ένα σπίτι τι χρειάζεται;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τα ίδια μέτρα που
χρειάζονται για την πρώτη κατοικία για όλους τους 'Ελληνες.
ΠΡΟΕΔΡΟΣ (Απόστολος Κακλαμάνης): Ωραία, ό,τι ισχύει, λοιπόν, για την πρώτη κατοικία.
ΑΔΑΜ ΡΕΓΚΟΥΖΑΣ: Με ό,τι ισχύει για την πρώτη κατοικία.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, πρέπει να βάλετε ένα χρονικό όριο, διότι κάποιος μπορεί να πάει να μείνει δύο χρόνια και μετά να σηκωθεί να φύγει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Παραμονή τουλάχιστον επί πενταετία.
ΠΡΟΕΔΡΟΣ (Απόστολος Κακλαμάνης): Δεκαετία, κύριε Υπουργέ, αν
πρόκειται ...
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Παυλίδη, έχετε το
λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, έχω την αίσθηση ότι ένα τόσο σοβαρό θέμα, το οποίο θα αποτελέσει και μοντέλο αντιγραφής και σε άλλες περιοχές ...
ΠΡΟΕΔΡΟΣ (Απόστολος Κακλαμάνης): 'Οχι, δεν είναι για άλλες περιοχές, μιλάμε ειδικά για τη Θράκη. Εγώ έτσι το καταλαβαίνω.
ΑΡΙΣΤΟΤΕΛΗΣ ΠΑΥΛΙΔΗΣ: Εγώ ήδη το έθεσα όταν προέβαλε την ιδέα ο κ. Σγουρίδης, αποσύρω την επέκτασή του, όμως έχω να παρατηρήσω: Δημιουργούμε καταστάσεις που βρίσκονται μπροστά μας. Ποιοι είμεθα εμείς που θα προσδιορίσουμε πόσο χρόνο θα παραμείνει ο τάδε;
ΠΡΟΕΔΡΟΣ (Απόστολος Κακλαμάνης): 'Οχι, αν θέλει να μην παραμείνει, θα πληρώσει το φόρο. Η έννοια είναι υπό την αίρεση αυτή. Διότι εάν δεν παραμείνει τόσο χρόνο, θα υποχρεωθεί να πληρώσει το φόρο. Αυτήν την έννοια πρέπει να έχει.
ΑΡΙΣΤΟΤΕΛΗΣ ΠΑΥΛΙΔΗΣ: Φοβάμαι, κύριε Πρόεδρε ότι...
ΠΡΟΕΔΡΟΣ (Απόστολος Κακλαμάνης): Να ακούσουμε και τον κ. Ρεγκούζα που έχει και κάποιες ειδικές γνώσεις στα φοροτεχνικά; Εμείς πάντως θέλουμε να ευνοήσουμε την περίπτωση εγκαταστάσεως εκεί οικογενειών που δεν έχουν ιδία κατοικία.
ΑΔΑΜ ΡΕΓΚΟΥΖΑΣ: Κύριε Πρόεδρε, επί της ουσίας της διατάξεως δεν
έχουμε αντίρρηση. Νομίζουμε όμως ότι πάσχει νομοτεχνικά.
Κατ' αρχήν, δεν αναφέρεται ποια διάταξη καταργεί ή συμπληρώνει. Δεν
μπορούμε να νομοθετούμε έτσι κατ' αυτόν τον τρόπο. Δεν αναφέρεται σε διάταξη καθόλου.
Δεύτερον, πρέπει να υπάρχουν οι προϋποθέσεις για την πρώτη κατοικία και οι δεσμεύσεις για την περαιτέρω μεταβίβαση αυτής της απαλλαγής, δηλαδή κάποια χρόνια όπου, αν πωληθεί, να επιβαρύνεται με τους φόρους που χαρίστηκαν.
ΠΡΟΕΔΡΟΣ (Απόστολος Κακλαμάνης): Αυτό είπαμε τώρα, αλλά νομίζω ότι καλό θα ήταν, ένα συνεργάτης του Υπουργού να διατυπώσει αυτές τις σωστές σκέψεις που λέτε εσείς.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μέχρι το τέλος της
συνεδρίασης θα το έχουμε επεξεργαστεί.
ΑΔΑΜ ΡΕΓΚΟΥΖΑΣ: Και να διευκρινίζει για τους 'Ελληνες πολίτες.
ΠΡΟΕΔΡΟΣ (Απόστολος Κακλαμάνης): Φυσικά, είναι αυτονόητο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι Ευρωπαίοι θα το έχουν αυτόματα.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, άλλη τροπολογία.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η με γενικό αριθμό 176
και ειδικό 32.
ΠΡΟΕΔΡΟΣ (Απόστολος Κακλαμάνης): Λέει: "Πράξεις επιβολής φόρου
προστιθέμενης αξίας, προστίμου κλπ., που αφορούν τις παραπάνω υπηρεσίες..." να μας πείτε ποιες υπηρεσίες "... και έχουν εκδοθεί για την ανωτέρω χρονική περίοδο, παύουν να ισχύουν. Ποσά που τυχόν έχουν δηλωθεί διαγράφονται". Ποιες είναι αυτές οι υπηρεσίες;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι οι ενώσεις των ΡΑΔΙΟ-ΤΑΞΙ. 'Ηταν υποχρεωμένες να αποδίδουν Φ.Π.Α. το οποίο από άγνοια δεν εισέπραξαν. Θεσπίσαμε το 1998 διάταξη με την οποία απαλλάξαμε όλες τις ενώσεις από το Φ.Π.Α. - ταξί που δεν εισέπραξαν. 'Ομως υπάρχουν ορισμένα μέλη αυτών των ενώσεων, όπου επειδή επισπεύθηκε η εκδίκαση των προσφυγών τους είχε λήξει αυτή η δυνατότητά τους υπαγωγής στον προηγούμενο νόμο. Λέμε ότι και αυτοί με την ίδια δυνατότητα ...
ΠΡΟΕΔΡΟΣ (Απόστολος Κακλαμάνης): Δηλαδή τους κυνηγάτε για υποχρέωση
που δεν υπέχουν πλέον σύμφωνα με το νόμο, αλλά κατά το χρόνο στον οποίον αναφέρεστε, είχαν αυτήν την υποχρέωση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είχαν αυτήν την υποχρέωση. Για το 90% των περιπτώσεων προηγούμενη ρύθμιση το 1998 το ρυθμίσαμε και είπαμε δεν υπέχουν υποχρέωση αποδόσεων. Ορισμένοι απ' αυτούς όμως ήταν άτυχοι, γιατί τα δικαστήρια στις συγκεκριμένες επισπεύθηκαν και οι υποθέσεις τελεσίκησαν.
ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, δεν μπορώ να μην το παρατηρήσω. Σε προηγούμενο νομοσχέδιο είχε επιμείνει γι' αυτό το θέμα εγώ ότι πρέπει να γίνει μια τέτοια ρύθμιση.
ΠΡΟΕΔΡΟΣ (Απόστολος Κακλαμάνης): Ωραία, τώρα δικαιώνεσθε. 'Εχει
κανείς αντίρρηση επ' αυτού;
ΑΔΑΜ ΡΕΓΚΟΥΖΑΣ: 'Ενα λεπτό, κύριε Πρόεδρε. Τώρα επειδή το φέρνουν κυβερνητικοί Βουλευτές το κάνει δεκτό. Νομίζω όμως ότι πρέπει να τεθεί και μεταβατική περίοδος που να ισχύει αυτή η διάταξης.
ΠΡΟΕΔΡΟΣ (Απόστολος Κακλαμάνης): Λέει ότι η παράγραφος 1 ισχύει από
15 Απριλίου 1998. Φαινεται από τότε.
ΑΔΑΜ ΡΕΓΚΟΥΖΑΣ: Να βάλουμε μια προθεσμία που πρέπει να σπεύσουν. 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν έχουμε αντίρρηση να
πούμε ότι εντός εξαμήνου από τη δημοσίευση του νόμου.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η
τροπολογία με γενικό αριθμό 176 και ειδικό 32;
Υπάρχει κάποια άλλη τροπολογία;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό
αριθμό 176 και ειδικό 32 δεκτή.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι η με γενικό αριθμό 181 και ειδικό 37.
ΠΡΟΕΔΡΟΣ (Απόστολος Κακλαμάνης): Αυτό τι αφορά; Κάτι για αναπτυξιακούς νόμους βλέπω.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Λόγω των μεγάλων αναγκών του αναπτυξιακού νόμου αυξάνεται το ποσοστό, το οποίο χορηγείται για την ικανοποίηση αμοιβών των εργαζομένων για τον αναπτυξιακό νόμο σε 1%. 
ΠΡΟΕΔΡΟΣ (Απόστολος Κακλαμάνης): Και πόσο ήταν;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Ηταν μισό τοις εκατό.
ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, εμείς συμφωνούμε με αυτήν την
τροπολογία, είναι ένα πρόβλημα που έχει σχέση με το προσωπικό, είχε γίνει μια αβλεψία σε άλλο νομοσχέδιο, είναι σωστή η ρύθμιση και θα το ψηφίσουμε.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Είναι παράλειψη του προηγούμενου αναπτυξιακού νόμου.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η
τροπολογία με γενικό αριθμό 181 και ειδικό 37;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 181 και ειδικό 37 έγινε δεκτή κατά πλειοψηφία.
Κύριε Υπουργε, υπάρχει κάποια άλλη τροπολογία;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι η τροπολογία με
γενικό αριθμό 189 και ειδικό 39 των Βουλευτών κυρίων Μαγκριώτη, Τσερτικίδη, Τσιώκα, Αρσένη, Ρεγκούζα, Κωστόπουλου, Καλχιμάκη. 
ΠΡΟΕΔΡΟΣ (Απόστολος Κακλαμάνης): Λέει η ρύθμιση κρίνεται αναγκαία για
λόγους νομοτεχνικούς. Τι είναι αυτό; Καταργείται η περίπτωση ια' της παραγράφου 5 του άρθρου 6 του ν. 2238.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αφορά τους εκπαιδευτικούς της Βαυαρίας.
Μια παρατήρηση μόνο, κύριε Πρόεδρε. Εμείς επιμένουμε στο 70% αντί
50%. Για το τριάντα έξι δόσεις συμφωνούμε.
ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ποια είναι αυτή, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Κοιτάξτε, κύριε Λαφαζάνη,είναι η
τροπολογία 189/39.
ΠΑΝΑΓΙΩΤΗΣ ΛΑΦΑΖΑΝΗΣ: Κάνετε προσαύξηση ή απαλλάσσονται;
ΑΔΑΜ ΡΕΓΚΟΥΖΑΣ: Εμείς με άλλη τροπολογία -και αποτέλεσε αντικείμενο
συζήτησης στην επιτροπή- ζητούσαμε άλλη ρύθμιση γι' αυτούς τους ανθρώπους.
ΠΡΟΕΔΡΟΣ (Απόστολος Κακλαμάνης): Ναι, δεν τη δέχεται σ' αυτό το ύψος ο Υπουργός.
ΑΔΑΜ ΡΕΓΚΟΥΖΑΣ: Να μας μειώσει αυτό που λέει ο κύριος Υπουργός, το 70% να το κάνει 50% και τις είκοσι τέσσερις δόσεις για να διευκολυνθούν 
-είναι μισθωτοί οι άνθρωποι αυτοί- να τις κανεις τριάντα έξι δόσεις. Επίσης, η έκπτωση του 5%, που παρέχεται σε εξόφληση ολοκληρωτική, να
γίνει 10%. Αυτό να γίνει, για να τελειώνουμε.
ΠΡΟΕΔΡΟΣ (Απόστολος Κακλαμάνης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, πάρα πολύ γρήγορα είναι κοινή η
πρόταση από συναδέλφους του ΠΑΣΟΚ και της Νέας Δημοκρατίας. Οι
εργαζόμενοι ζήτησαν πλήρη απαλλαγή το 100% νομίζω ότι η Κυβέρνηση μπορεί
να πάει στο 50% δηλαδή στο μισό. Και οι δόσεις να γίνουν τριάντα έξι.
Το αποδέχεσθε, κύριε Υπουργέ;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Συμφωνούμε.
ΠΡΟΕΔΡΟΣ (Απόστολος Κακλαμάνης): Μια στιγμή. Ο δικομματισμός τρέχει
πολύ. Μια στιγμή. Υπάρχουν και τα άλλα δύο κόμματα εδώ μέσα.
Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κάνει ένα βήμα ο κύριος Υπουργός, αλλά δεν το
ολοκληρώνει.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
'Οχι και άλλο.
ΠΑΝΑΓΙΩΤΗΣ ΛΑΦΑΖΑΝΗΣ: Μα, δεν είναι δυνατό να φορολογήσετε για εισπράξεις που έχει το δημόσιο από τη Βαυαρία. 'Εχετε εισπράξεις από το βαυαρικό ομοσπονδιακό κράτος, τα οποία επιστρέφετε στον κρατικό προϋπολογισμό. Δεν ξέρω εγώ μέχρι τώρα -αν θέλετε να μας απαντήσετε- σε ποιο κονδύλι εγγράφονται αυτές οι εισπράξεις, για να πληρωθούν οι εκπαιδευτικοί.
Ερχόσαστε ύστερα και τους φορολογείτε και μάλιστα τους φορολογείτε
αναδρομικά και αιφνιδιαστικά. Κι εδώ έχω τη δήλωση που έχει κάνει ο Υπουργός Παιδείας σε μία επιστολή που έχει στείλει στον κ. Παπαντωνίου, με την οποία ζητά πλήρη απαλλαγή. Και μάλιστα προσάπτει και ειδική ρύθμιση ή μάλλον για το πώς θα πρέπει να γίνει η ρύθμιση, που έχει ως εξής: Το εδάφιο γ' της παραγράφου 13 του άρθρου 6 του ν. 2740/99 καταργείται και αντικαθίσταται με τη φράση: "Η ισχύς της παρούσης παραγράφου αρχίζει από την ημερομηνία ψήφισης του ν. 2238/94".
'Οταν σας συστήνει αυτό ο Υπουργός Παιδείας, γιατί δεν το υλοποιείτε; Είστε πιο αρμόδιος σεις να γνωρίζετε...
ΠΡΟΕΔΡΟΣ (Απόστολος Κακλαμάνης): Συγγνώμη, κύριε Λαφαζάνη. Η
τροπολογία αυτή συζητείται διότι ο αρμόδιος Υπουργός ζητά να συζητηθεί. Γιατί, σύμφωνα με τον Κανονισμό, επειδή συνεπάγεται δαπάνη εις βάρος του κρατικού προϋπολογισμού, δεν μπορεί να συζητηθεί...
ΝΙΚΟΛΑΟΣ ΓΚΑΤΖΗΣ: Δεν υπάρχει δαπάνη...
ΠΡΟΕΔΡΟΣ (Απόστολος Κακλαμάνης): Πώς δεν υπάρχει; Αυτό, λοιπόν, που θα πρέπει να μας πείτε είναι τι υποστηρίζετε. Υποστηρίζετε ασφαλώς την πλήρη κάλυψη, αλλά να μας πείτε, αν συμφωνείτε και με τη μερική κάλυψη. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν συμφωνώ στη μερική.
Εκεί, κύριε Υπουργέ, γίνονται απεργίες. Βρίσκονται σε αναστάτωση οι εκπαιδευτικοί και κινδυνεύετε να χάσετε με την αναστάτωση που υπάρχει -το υπογραμμίζει και ο κ. Ευθυμίου, που γνωρίζει τα πράγματα καλύτερα- την
επιδότηση του βαυαρικού κράτους, το οποίο απείλησε ότι αν δεν διευθετηθεί το πρόβλημα, αυτό θα σταματήσει την επιδότηση. Το γράφει αυτό ο κ. Ευθυμίου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι απεργίες μπορούν να σταματήσουν και να μη χαθεί η επιδότηση...
ΠΑΝΑΓΙΩΤΗΣ ΛΑΦΑΖΑΝΗΣ: Μα, σε αυτή στηρίζεται το κράτος, κύριε
Μητσοτάκη.
ΠΡΟΕΔΡΟΣ (Απόστολος Κακλαμάνης): Κύριε Λαφαζάνη, καταλάβαμε. Αλλά να ξέρετε ότι οι Βαυαροί, έχοντας άλλη αντίληψη για τους ξένους στη χώρα τους, αυτό δεν πρόκειται να το κάνουν ποτέ.
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα να ενισχύσω αυτά τα οποία είπε προηγουμένως ο κ. Λαφαζάνης. Δεν θα επαναλάβω αυτά που είπε ο κύριος Υπουργός Παιδείας.
Να έλθουμε τώρα στην ουσία. Οι Βαυαροί δίνουν ένα μισθό στους 'Ελληνες. Αυτοί φορολογούνται κατά 15% αυτοτελώς από την ελληνική Κυβέρνηση. Ζητούν και αυτό να μην υπάρχει και να έλθουν στη ρύθμιση αυτή της κατάργησης του νόμου που ισχύει από το 1994. Δεν είναι σωστό ξένα λεφτά να έρχεται να τα φορολογεί το ελληνικό δημόσιο και να λέει ότι είναι έσοδα του δημοσίου.
Τώρα μας λέτε κι εσείς, κύριε Πρόεδρε, ότι έχουν εγγραφεί και στον
προϋπολογισμό. Από πού;
ΠΡΟΕΔΡΟΣ (Απόστολος Κακλαμάνης): Από κάπου τα εγγράφουν.
ΝΙΚΟΛΑΟΣ ΓΚΑΤΖΗΣ: Λεφτά τα οποία δίνονται σε εκπαιδευτικούς από τους Βαυαρούς θα τα εγγράψουμε εμείς στον προϋπολογισμό και θα τα φορολογήσουμε;
ΠΡΟΕΔΡΟΣ (Απόστολος Κακλαμάνης): Σαν κρατικός προϋπολογισμός εγγράφει ποσά ανεξαρτήτως προέλευσης, οσμής και άλλων χαρακτηριστικών τους. Πόρους θέλει.
ΝΙΚΟΛΑΟΣ ΓΚΑΤΖΗΣ: Εμείς, κύριε Πρόεδρε, στηρίζουμε την πρόταση του
Υπουργού Παιδείας.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, έχω την
εντύπωση ότι οι περισσότεροι από τους συναδέλφους Βουλευτές γνωρίζουν ακριβώς το πρόβλημα.
Κύριε Λαφαζάνη, το ξέρετε κι εσείς με λεπτομέρειες, γιατί το
συζητήσαμε.
Δεν νοείται στην Ευρωπαϊκή 'Ενωση να υπάρχει εισόδημα το οποίο να μη δηλώνεται και να μην φορολογείται. Το εισόδημα αυτό δεν δηλώθηκε πουθενά, ούτε στην Ελλάδα ούτε στη Γερμανία και αυτή είναι η παράβαση που απεκάλυψε η οικονομική επιθεώρηση, κατόπιν καταγγελίας συναδέλφων τους εκπαιδευτικών, οι οποίοι διαμαρτυρήθηκαν για τον απλούστατο λόγο ότι αυτοί που αμείβονται από το Υπουργείο Παιδείας με χρήματα της Ελλάδας πληρώνουν φόρο 15%, ενώ οι άλλοι συνάδελφοι δεν δήλωναν τίποτα και δεν 
πλήρωναν καθόλου φόρο. Δημιουργήθηκε έτσι ένα συγκεκριμένο καθεστώς. Με τη ρύθμιση αυτή ουσιαστικά απαλλάσσουμε το μέγιστο μέρος των
φορολογικών τους υποχρεώσεων.
ΠΡΟΕΔΡΟΣ (Απόστολος Κακλαμάνης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Δεν θα μπω επί της ουσίας, γιατί έχουμε εξαντλήσει το θέμα με τις συνεχείς συζητήσεις με τον κύριο Υφυπουργό. Βεβαίως θα ήταν καλό να υπάρξει πλήρης απαλλαγή, αλλά κι αυτό που αποδέχθηκε ο κύριος Υπουργός είναι σημαντικό.
Θα ήθελα όμως να πω ότι χρειάζεται μια δήλωση του κυρίου Υφυπουργού, γιατί στην τροπολογία, που έχει αποδεχθεί, αναφέρονται τα έτη 1997 και 1998. Χρειάζεται σήμερα μια δήλωση για τα Πρακτικά της Βουλής ότι δεν
θα αναζητηθούν φορολογικά έσοδα από τα προηγούμενα του 1997 έτη.
Και θεωρώ πολύ σημαντικό να γίνει αυτή η δήλωση από τον κύριο Υπουργό σήμερα. Παράλληλα δε πιο οργανωμένα, κάποια άλλη στιγμή, να δούμε και για τα εισοδήματα που θα αποκτηθούν μετά το 2001.
ΠΡΟΕΔΡΟΣ (Απόστολος Κακλαμάνης): Κατ'αρχήν, δεν αντιλαμβάνομαι τη δήλωση. 'Η κάνει τη διάταξη και λέγει ότι δεν αναζητούνται από εκεί και πίσω ή οι υπηρεσίες δεν ξέρουν και σε ποιο στάδιο θα βρίσκονται. 
Ερωτάται λοιπόν το Σώμα: Γίνεται δεκτή η τροπολογία με γενικό αριθμό
189 και ειδικό 39 με τις τροποποιήσεις που απεδέχθη ο κύριος Υπουργός; ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. Εμείς δεχόμαστε την πρόταση του
Υπουργού Εθνικής Παιδείας και Θρησκευμάτων.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. Και εμείς δεχόμαστε την
πρόταση του Υπουργού Εθνικής Παιδείας και Θρησκευμάτων.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 189 και ειδικό 39 έγινε δεκτή, σύμφωνα με τις τροποποιήσεις που απεδέχθη ο κύριος Υπουργός, κατά πλειοψηφία.
Κύριε Υφυπουργέ, τελειώσατε με τις τροπολογίες που αποδέχεσθε. Υπάρχει στη συνέχεια μια τροπολογία με ένα θέμα το οποίο έχει ταλανίσει και το Σώμα, αλλά περισσότερο ταλανίζει τους άμεσα ενδιαφερομένους. Είναι το περίφημο θέμα με τα πανωτόκια. Η τροπολογία έχει γενικό αριθμό 141 και ειδικό 7 και υπογράφεται από τους Βουλευτές κυρίους Ν. Κατσαρό,
Γ. Παναγιωτόπουλο, Α. Παυλίδη, Σ. Τσιτουρίδη, Ε. Μπασιάκο, Σ. Παπαδόπουλο, Θ. Δημοσχάκη, Π. Φουντουκίδου, Θ. Σκρέκα, Θ. Λεονταρίδη,
Ι. Λαμπρόπουλο, Γ. Αλογοσκούφη και Α. Νάκο.
Το Σώμα έχει απασχοληθεί επανειλημμένως με το θέμα αυτό και υπάρχει
το πρόβλημα όντως ότι οποιαδήποτε ρύθμιση συνεπάγεται δαπάνη σε βάρος του προϋπολογισμού, ή Ν.Π.Δ.Δ., δεν μπορεί να εισαχθεί.
Κύριε Φωτιάδη απευθύνομαι και σε εσάς. Σεις μου είπατε ότι έχετε
αυτήν την ένσταση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μάλιστα, κύριε Πρόεδρε. Επειδή η συγκεκριμένη τροπολογία συνεπάγεται δαπάνης εις βάρος του προϋπολογισμού, δεν μπορεί να συζητηθεί.
ΠΡΟΕΔΡΟΣ (Απόστολος Κακλαμάνης): 'Ομως, κύριε Υφυπουργέ, επειδή είναι ένα θέμα στο οποίο υπάρχουν ισχυρότατες αντιρρήσεις...
ΑΔΑΜ ΡΕΓΚΟΥΖΑΣ: 'Εχει κατατεθεί και εμπροθέσμως.
ΠΡΟΕΔΡΟΣ (Απόστολος Κακλαμάνης): Ανεξαρτήτως του εμπροθέσμου, σε ό,τι αφορά το παραδεκτόν της εισαγωγής για συζήτηση, η πρακτική που ακολουθήσαμε μέχρι τώρα δύο φορές είναι ότι λόγω της άποψης αυτής του Προεδρείου δεν εισάγεται προς συζήτηση αυτό το θέμα. 'Εχει αποδεχθεί και το Σώμα αυτήν την άποψη του Προεδρείου, αλλά οφείλω να τονίσω ότι υπάρχουν ισχυρότατες και ευρείας απηχήσεως αντιρρήσεις και σ'αυτήν την άποψη του Προεδρείου.
Θέλω, λοιπόν, να πω και να υπογραμμίσω το εξής, απευθυνόμενος και
στον κύριο Υπουργό και στο Σώμα. Εάν αρχίσουμε συζήτηση περί του τυπικού του διαδικαστικού της τροπολογίας αυτής, δεν θα τελειώσουμε ποτέ. Εγώ όμως θέλω να δοθεί ο λόγος στον πρώτο εκ των υπογραφόντων, ο οποίος εκφράζει και τους υπολοίπους, να παρουσιάσει για άλλη μια φορά το θέμα, τις επιπτώσεις του οποίου γνωρίζουμε πολλοί. Και εγώ ακόμη έχω δεχθεί έγγραφα από τράπεζες, που κάθε άλλο παρά αντελήφθησαν τι νομοθέτησε η Βουλή. Ενώ είμαι βέβαιος ότι η πρόθεση της Κυβερνήσεως και του παρόντος Υπουργού ήταν να δώσει, αν όχι την τελεία, πάντως κάποια λύση σ'αυτό το θέμα. Και φαίνεται ότι στις τράπεζες υπάρχει πρόβλημα.
ΦΛΩΡΟΣ ΚΩΝΣΤΑΝΤΙΝΟΥ: Δεν θέλουν να καταλάβουν.
ΠΡΟΕΔΡΟΣ (Απόστολος Κακλαμάνης): Δεν θέλουν να καταλάβουν.
Θα δώσω τον λόγο στον κ. Κατσαρό. Θα τονίσω όμως ότι δεν εισάγεται προς συζήτηση η τροπολογία. Θα πάρετε το λόγο για να εκθέσετε με άνεση όλο αυτό το θέμα, που το έχετε επανειλημμένως φέρει εδώ.
Ορίστε, κύριε Κατσαρέ.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, δεν αποδέχομαι την άποψή σας για
το προδικαστικό, ζήτημα το οποίο θέσατε.
ΠΡΟΕΔΡΟΣ (Απόστολος Κακλαμάνης): Κύριε Κατσαρέ, με συγχωρείτε. Στο προδικαστικό θέμα ξέρω την άποψή σας. Είναι άποψη η οποία, όπως είπα, δεινώς βάλλεται από πάρα πολλούς συναδέλφους. 'Ομως έχει για δεύτερη φορά αυτό το θέμα, κατά την άποψη του Προεδρείου, κριθεί, έστω και αν ο τρόπος κατά τον οποίο νομίζετε ότι έχει κριθεί, δεν είναι κατά την άποψή σας σωστός.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, θα επαναλάβω τη θέση μου και στο
προδικαστικό.
ΠΡΟΕΔΡΟΣ (Απόστολος Κακλαμάνης): 'Οχι, κύριε Κατσαρέ.
ΝΙΚΟΛΑΟΣ ΚΑΤΣΑΡΟΣ: Μα, παραβιάζεται ο Κανονισμός, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Είναι η άποψή σας αυτή, κύριε
Κατσαρέ, αλλά δεν είναι έτσι.
Κύριε Κατσαρέ, θα σας επαναλάβω το εξής: Πρώτα να καταλάβετε τι θέλω να πω και μετά θα αντιλέξετε. Σε ό,τι αφορά στο διαδικαστικό θέμα, αυτό έχει κριθεί επανειλημμένως.
ΝΙΚΟΛΑΟΣ ΚΑΤΣΑΡΟΣ: Για μένα δεν αποτελεί πάγια "νομολογία", η άποψή
σας την οποίαν υποχρεούμαι να σεβαστώ.
ΠΡΟΕΔΡΟΣ (Απόστολος Κακλαμάνης): 'Εχετε δίκιο σ'αυτό. Δεν είστε υποχρεωμένος να αποδεχθείτε μία άποψη, την οποίαν δεν έχετε. Αλίμονο. 
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, πιστεύω ότι παραβιάζεται ο
Κανονισμός και το Σύνταγμα και επ'αυτού ζήτησα το λόγο νομίμως κατά τον Κανονισμό.
ΠΡΟΕΔΡΟΣ (Απόστολος Κακλαμάνης): Τώρα μου έφεραν και το σημείωμά σας. Ορίστε, έχετε το λόγο επί του Κανονισμού.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, το Προεδρείο υποχρεούται να θέσει
προς συζήτηση αυτήν την τροπολογία, εφόσον είναι εμπρόθεσμος, και
μη εισάγοντάς την να συζητηθεί παραβιάζει τη διάταξη του άρθρου 73, παράγραφος 3, του Συντάγματος.
Η διάταξη αυτή ορίζει ότι δεν εισάγεται προς συζήτηση τροπολογία, η οποία συνεπάγεται βάρη εις το δημόσιο, νομικά πρόσωπα δημοσίου δικαίου και Οργανισμούς Τοπικής Αυτοδιοίκησης. 'Ολες οι τράπεζες ανεξαιρέτως, μηδεμιάς εξαιρουμένης, είναι νομικά πρόσωπα ιδιωτικού δικαίου, είναι ανώνυμες εταιρείες. Υπεστηρίχθη παλαιότερα η άποψη ότι σ' αυτές μετέχει και το ελληνικό δημόσιο. Αν μετέχει το ελληνικό δημόσιο μετέχει ως fiscus, ως ιδιώτης. Αλλά, εν πάση περιπτώσει, η οποιαδήποτε συμμετοχή με το να έχει κάποιες μετοχές δεν σημαίνει ότι μεταβάλλεται ο νομικός χαρακτήρας των τραπεζών ως ανωνύμων εταιρειών ή ως νομικών προσώπων δημοσίου δικαίου.
Επομένως δεν έχει δικαίωμα το Προεδρείο να παραβιάζει σαφέστατα τον Κανονισμό αλλά και το Σύνταγμα μη εισάγοντας αυτήν την τροπολογία προς συζήτηση. Υπεστηρίχθησαν και παλαιότερα οι απόψεις αυτές αλλά και οι αντίθετες.
Κύριε Πρόεδρε, προσωπικώς έχω διαφορετική με σας άποψη, αλλά νομίζω
ότι επ'αυτού δεν έπρεπε να υπάρχει αντίθετη γνώμη. Είναι σαφέστατη η διάταξη του Συντάγματος και η παραβίασή της νομίζω ότι είναι πάρα πολύ καθαρή. Θα έλεγα δε ότι όταν γίνει δεκτή μία τέτοια άποψη καταργείται σχεδόν το δικαίωμα των Βουλευτών να καταθέτουν τροπολογίες που αφορούν οποιοδήποτε νομικό πρόσωπο ιδιωτικού δικαίου, εις το οποίο έχει κάποια συμμετοχή το ελληνικό δημόσιο -ως ιδιώτης πάντοτε- ή ακόμη και σε οποιεσδήποτε ανώνυμες εταιρείες.
Νομίζω ότι είναι εσφαλμένη η άποψη και δεν πρέπει να επιμείνετε. Αυτά ως προς το προδικαστικό θέμα.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, θα σας διακόψω εδώ. Σε ό,τι αφορά στο προδικαστικό αυτό θέμα, αυτό έχει κριθεί. Δύο φορές το Σώμα απεφάνθη επ'αυτού.
ΝΙΚΟΛΑΟΣ ΚΑΤΣΑΡΟΣ: Μία φορά, κύριε Πρόεδρε, την τελευταία. Την πρώτη φορά ψηφίστηκε.
ΠΡΟΕΔΡΟΣ (Απόστολος Κακλαμάνης): 'Οχι, την πρώτη φορά, αν θυμάστε,
συνέβη κάτι το οποίο δεν χρειάζεται να ξαναθυμηθούμε τώρα. Λειτουργούμε στο πνεύμα του Συντάγματος που περιορίζει τη Βουλή να ψηφίζει διατάξεις, να ψηφίζει προτάσεις νόμου που συνεπάγονται δαπάνη στον κρατικό προϋπολογισμό. Αλλά στο πλαίσιο εδώ της λειτουργίας μας με μία ευελιξία που οφείλει το Προεδρείο να ασκεί, πρέπει η Κυβέρνηση σε μείζονα θέματα, τα οποία απασχολούν τη Βουλή -διότι η Βουλή εκπροσωπεί τον ελληνικό λαόνα παρακολουθεί μία συζήτηση. Και πάντοτε απ' αυτήν τη συζήτηση βγαίνει κάτι θετικό.
Με αυτήν τη λογική έδωσα τότε το λόγο σε αρκετούς συναδέλφους και δυστυχώς ορισμένοι εκ των συναδέλφων -δεν θέλω να πω κάτι περισσότεροδεν συναίνεσαν σ' αυτό το πνεύμα, με αποτέλεσμα να υπάρξει ένα θέαμα όχι καλό για τη Βουλή: κάποιοι ενδιαφερόμενοι από τα θεωρεία να παρακολουθούν κάποιους συναδέλφους που απευθύνοντο κατευθείαν εις τα θεωρεία και έδιδαν την ελπίδα στους πολίτες που παρακολουθούσαν τη συνεδρίαση ότι είναι δυνατόν δέκα-δεκαπέντε συνάδελφοι από το ένα κόμμα, άλλοι τόσοι από το άλλο, να πάρουν μία απόφαση, για την οποία δεν θα εγνώριζαν ούτε το κόστος της ούτε τις επιπτώσεις της, αλλά μόνο το δίκαιο των απόψεων που υπεστήριζαν.
'Οταν το 1975 ψηφίσαμε το Σύνταγμα, είχαν τεθεί όλα αυτά εν πλάτει. Και πρέπει να πω με κάθε ειλικρίνεια ότι ήμουν από εκείνους που υποστήριζαν ακριβώς την άποψη που λέτε εσείς τώρα.
ΝΙΚΟΛΑΟΣ ΚΑΤΣΑΡΟΣ: Τη σωστή...
ΠΡΟΕΔΡΟΣ (Απόστολος Κακλαμάνης): Πώς είναι δυνατόν η Βουλή να μην μπορεί να νομοθετήσει. Και τότε ο αείμνηστος Κωνσταντίνος Τσάτσος μας
εξήγησε -και το κατάλαβα και εγώ έστω και αν δεν το παραδέχτηκα τότε-
ότι είναι πολύ εύκολο χωρίς να έχω τη βαθύτερη γνώση των
επιπτώσεων στα δημόσια οικονομικά μιας ρύθμισης που μπορεί να έχει οικονομικό αντικείμενο, αλλά αποβλέποντας μόνο στην αντιμετώπιση μιας αδικίας που γίνεται, να συμφωνώ σε κάτι.
Εγώ παρεκάλεσα τον Υπουργό να είναι εδώ για να παρακολουθήσει αυτή τη συζήτηση. Το θέμα μας απασχολεί όλους. Και επειδή εσείς έχετε ασχοληθεί και επανειλημμένως έχετε φέρει το θέμα αυτό -το γνωρίζω- θα σας παρακαλέσω τώρα να εκθέσετε όσο γίνεται πληρέστερα -και το μπορείτε αυτότο ζήτημα πώς έχει στην ουσία του. Και ο Υπουργός παρακαλείται να παρακολουθήσει και να μας πει σήμερα τι θα κάνει για όλη αυτή την ιστορία. Διότι η Βουλή ψήφισε μία ρύθμιση ...
ΑΡΙΣΤΟΤΕΛΗΣ ΠΑΥΛΙΔΗΣ: Δεν εφαρμόστηκε.
ΠΡΟΕΔΡΟΣ (Απόστολος Κακλαμάνης): ... την ψήφισε καλή τη πίστει, επαφέθηκε στην εντύπωση -καλόπιστη επίσης εντύπωση- που είχε και ο Υπουργός -το θυμάμαι, άλλωστε έχω υπόψη μου την αγόρευσή του- ο οποίος πίστευε ότι δίδει λύση. Λύση δεν δόθηκε ή δόθηκε μερική λύση στο θέμα. Κάπου δε η λύση ίσως να είναι αρνητικότατη.
Γι' αυτό, λοιπόν, θα παρακαλέσω, αφού εκθέσει -διότι δεν μπορούμε να συζητάμε μέχρι το βράδυ το θέμα, αν ζητήσουμε όλοι το λόγο- την άποψή του ο κ. Κατσαρός, ο κύριος Υπουργός να μας πει τι θα κάνει επί του θέματος. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μου επιτρέπετε;
ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το
λόγο. Μπορεί να μας βοηθήσετε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, εγώ δεν επιθυμώ να μπω στη συζήτηση αυτή. Θα σημειώσω μόνο ότι η πρόταση που γίνεται έχει ένα τμήμα που καθόλου δεν έχει οικονομικές συνέπειες.
Περιέχει, κύριε Υπουργέ, μια πρόταση η οποία είναι ζήτημα ηθικής
τάξεως. Δηλαδή οι τράπεζες υποχρεούνται, ύστερα από αίτηση των δανειοληπτών, να δίδουν μέσα σε δύο μήνες στοιχεία λογαριασμών.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, θέλω να διευκολύνετε εμένα, το Προεδρείο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εσάς διευκολύνω.
ΠΡΟΕΔΡΟΣ (Απόστολος Κακλαμάνης): Θέλω να με διευκολύνετε, κύριε
Πρόεδρε.
Κοιτάξτε, έχετε ένα προνόμιο, το οποίο δικαίως το έχετε και πολλές φορές μας βοηθάει. 'Οπως όμως ακούσατε, θα θέλουν να μιλήσουν όλοι οι συνάδελφοι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επί της ουσίας μιλώ, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Αυτό που ζητώ από εσάς, κύριε
Πρόεδρε, είναι να βοηθήσετε το Προεδρείο...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βοηθώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): ... ώστε να παραδειγματιστούν από
εσάς και άλλοι συνάδελφοι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα είχα προ πολλού τελειώσει.
ΠΡΟΕΔΡΟΣ (Απόστολος Κακλαμάνης): Το θέμα αυτό θα το εκθέσει ο
κ. Κατσαρός.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα είχα προ πολλού τελειώσει.
Θέλω να πω, κύριε Πρόεδρε, ότι επ' αυτού του θέματος η Βουλή μπορεί
να αποφασίσει, διότι δεν έχει καμία συνέπεια οικονομική.
ΠΡΟΕΔΡΟΣ (Απόστολος Κακλαμάνης): Πολύ σωστά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι τράπεζες να υποχρεώνονται να δίνουν
λογαριασμούς.
ΠΡΟΕΔΡΟΣ (Απόστολος Κακλαμάνης): Πολύ σωστά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τουλάχιστον αυτό ας το δεχτεί ο κύριος
Υπουργός...
ΠΡΟΕΔΡΟΣ (Απόστολος Κακλαμάνης): Αυτό είναι σωστό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: ...για να έχει βγει και ένα αποτέλεσμα. ΠΡΟΕΔΡΟΣ (Απόστολος Κακλαμάνης): Ορίστε, κύριε Κατσαρέ, έχετε το
λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, παίρνω το λόγο για να αναφερθώ στο περιεχόμενο της τροπολογίας. Βεβαίως δεν μπορώ εγώ με κανέναν τρόπο ... 
ΠΡΟΕΔΡΟΣ (Απόστολος Κακλαμάνης): Διατηρείτε την άποψή σας στο άλλο
θέμα.
ΝΙΚΟΛΑΟΣ ΚΑΤΣΑΡΟΣ: ... να δεσμεύσω και τους λοιπούς συναδέλφους να αποδεχτούν την πρόταση την οποία εσείς κάνετε. Είναι θέμα δικό τους...
ΠΡΟΕΔΡΟΣ (Απόστολος Κακλαμάνης): Μου επιτρέπετε μια στιγμή για να εξηγηθούμε; Σας παρακαλώ. Η τροπολογία δεν εισάγεται προς συζήτηση. 
Αυτό που εγώ επιδιώκω σήμερα -το Προεδρείο πρέπει να έχει αυτή την
ευελιξία- είναι το εξής: Παρεκάλεσα να έλθει σήμερα ο ίδιος ο Υπουργός -ο Υφυπουργός παρακολουθούσε το νομοσχέδιο- να ακούσει τις απόψεις. Διάβασα τα ονόματα των συναδέλφων που θα μπορούσαν να πάρουν το λόγο, αν εισήγετο, και οι οποίοι θα έλεγαν αυτά τα οποία θα πείτε εσείς. Νομίζω ότι αυτό είναι σωστό. Θα μπορούσα να το χαρακτηρίσω ακόμα πιο επαινετικά, αλλά το αφήνω σε εσάς αυτό.
Ορίστε, κύριε Κατσαρέ, έχετε το λόγο.
ΝΙΚΟΛΑΟΣ ΚΑΤΣΑΡΟΣ: Εν πάση περιπτώσει, εγώ επαναλαμβάνω ότι δεν
δεσμεύω κανέναν απολύτως συνάδελφο, αλλά θα αναφερθώ στο περιεχόμενο της τροπολογίας, για να γίνει επιτέλους αντιληπτό τι έχει γίνει μέχρι τώρα, τι δεν έγινε και τι πρέπει να γίνει.
Κύριε Πρόεδρε, το ότι η Κυβέρνηση αναγκάστηκε μέσα σε δύο χρόνια να ψηφίσει δύο νόμους, οι οποίοι ρυθμίζουν αυτό το θέμα του ανατοκισμού των τόκων, των πανωτοκίων, αποτελεί κυβερνητική ομολογία ότι είναι πάρα πολύ σοβαρό και πάρα πολύ οξύ αυτό το πρόβλημα.
Το ζήτημα είναι εάν και με το άρθρο 12 του ν. 2601/98 αλλά και με το άρθρο 30 του ν. 2789/2000 λύθηκε αυτό το πρόβλημα.
Ο κύριος Υπουργός Εθνικής Οικονομίας κατά τη συζήτηση του άρθρου 30 ήταν πάρα πολύ αισιόδοξος. 'Επλεξε το εγκώμιο της "ευνοϊκότατης", όπως τη χαρακτήρισε, ρύθμισης, η οποία γινόταν με το άρθρο 30. Στην πραγματικότητα όμως η ρύθμιση με το άρθρο 30 ήταν ένας σκέτος εμπαιγμός των δανειοληπτών, όλων εκείνων οι οποίοι συναλλάσσονται με πιστωτικά ιδρύματα. Αυτή ήταν η αλήθεια.
Κύριε Υπουργέ, μη νομίζετε ότι αδικώ κανένα χρησιμοποιώντας αυτήν τη λέξη "εμπαιγμός", γιατί έχει αποδειχθεί, νομίζω πλήρως, ότι ιδιαίτερα το άρθρο 30 ήταν κείμενο που συντάχθηκε κατά πλήρη υπαγόρευση των τραπεζών. Και αυτό συνάγεται από το αποτέλεσμα. Και το ότι ήταν μία ρύθμιση η οποία ήταν πραγματικά μία τρύπα στο νερό, μία φούσκα και τίποτε άλλο παραπάνω, αποδεικνύεται, κύριε Υπουργέ, πλέον από έγγραφα των ιδίων των τραπεζών. 
Τι λέει η Αγροτική Τράπεζα; Λέει ότι οι ρυθμίσεις, οι οποίες κάνει
εκείνη με την εγκύκλιο-διαταγή 55/99, είναι ευνοϊκότερες από τη ρύθμιση του άρθρου 30. Και μάλιστα καλεί τους πελάτες της, τους δανειολήπτες να μην ακολουθήσουν το άρθρο 30, αλλά να προτιμήσουν την εγκύκλιο τη δική της.
Εάν δεν σας φθάνει η Αγροτική Τράπεζα να σας πω τι λέει η Εθνική
Τράπεζα. Με πρόεδρο τον πρόεδρο της Ενώσεως Ελληνικών Τραπεζών επαναλαμβάνει τα ίδια και λέει σε πελάτες προς τους οποίους απευθύνει διάφορα έγγραφα ύστερα από το συντελεστή πολλαπλασιασμού του οφειλομένου κεφαλαίου.... ('Οπως μετατρέψατε το αρχικό κεφάλαιο που είχε πει ο Πρωθυπουργός,) αν εφαρμοστεί αυτός ο συντελεστής πολλαπλασιασμού, τότε οπωσδήποτε η ρύθμιση με το άρθρο 30 είναι χειρότερη από εκείνες τις ρυθμίσες τις οποίες κάνει η ίδια η Εθνική Τράπεζα.
'Αλλη μία τράπεζα, η ΕΤΒΑ, που έχει πάρα πολλές περιπτώσεις δανείων, λέει και εκείνη ότι με το άρθρο 30 δεν "ευνοϊστε" -το "ι" μάλιστα είναι με γιώτα και με διαλυτικά από πάνω- "δεδομένου ότι το ποσό της οφειλής σας διαμορφώνεται σε υψηλότερο ποσοστό από αυτό που εμφανίζεται στα βιβλία", σύμφωνα με τις ερμηνείες τις οποίες εκείνη εφήρμοζε γρηγορότερα. 
Τρεις τράπεζες με έγγραφά τους λένε ότι ήταν πράγματι μία φούσκα, μία
τρύπα στο νερό η ρύθμιση με το άρθρο 30. Αυτή είναι η πραγματικότητα. Και θέλετε, κύριε Υπουργέ, να δείτε πώς την εφήρμοσαν έστω αυτήν τη διάταξη του άρθρου 30 οι τράπεζες; 'Ηταν υποχρεωμένες εντός τριών μηνών να δώσουν πλήρες αντίγραφο του λογαριασμού των οφειλετών για για να ξέρουν τι δανείστηκαν, τι πλήρωσαν, με τι επιβαρύνονται τα δάνεια τα οποία συνήψαν, πόσοι είναι οι τόκοι υπερημερίας, ποια είναι τα πανωτόκια και σε ποιο ποσό ανέρχονται, εις τρόπον ώστε, αφού τα λάβουν όλα αυτά υπόψη, να δουν τι τους χαρίζετε και να δουν εάν τους συμφέρει να κάνουν κάποιο συμβιβασμό.
Καμία τράπεζα δεν ανταποκρίθηκε σ' αυτήν την υποχρέωση. 'Ισως φταίει η ρύθμιση γιατί δεν είχε και κάποιες κυρώσεις εάν δεν εφαρμόσουν τη διάταξη. Αλλά, εν πάση περιπτώσει, δεν εφαρμόστηκε η διάταξη.
Μερικές τράπεζες, για να μην πω όλες, για να ξεφύγουν από αυτή τη δυσκολία που τους έβαλε το άρθρο 30 περί παραδόσεως του αντιγράφου του φακέλου, ζητούσαν -έχω σχετικά έγγραφα και θα τα καταθέσω όλα όσα αναφέρω
για τα Πρακτικά για να τα λάβετε υπόψη- από 120.000 μέχρι 200.000 για να δώσουν αντίγραφο του φακέλου. Ζητούν και κάτι άλλο. Για προμήθεια ελέγχου τίτλων ζητούν άλλες 30.000. 'Εχω σχετικό έγγραφο. Κάποια τράπεζα, κύριε Υπουργέ, αρνείται να υπαγάγει έναν οφειλέτη ο οποίος ζήτησε να υπαχθεί στη ρύθμιση του άρθρου 30, διότι το χρέος του ήταν 9,5 εκατομμύρια μόνο και δεν ήταν 19 εκατομμύρια. Υπάρχει και επ' αυτού σχετικό έγγραφο.
Η μεγαλύτερη όμως απ' όλες τις αποτυχίες της ρυθμίσεως του άρθρου 30, όπως και παλαιότερα του άρθρου 12 του ν. 2601, είναι η εξής, κύριε Υπουργέ. Εξεδόθησαν δύο αποφάσεις της ολομελείας του Αρείου Πάγου, η 8 και 9 του 1998. Αυτές οι αποφάσεις είπαν ότι για όλα τα δάνεια που στηρίζονται σε δανειστικές συμβάσεις, που δεν συνομολογείται ο όρος του ανατοκισμού σε μικρότερο χρονικό διάστημα από εκείνο το οποίο ορίζει ο Αστικός Κώδικας, αυτά τα πανωτόκια είναι παράνομα.
Εσείς και στο άρθρο 12 και στο άρθρο 30 νομιμοποιείτε όλα αυτά τα πανωτόκια και αυτό νομίζω έχει τεράστια σημασία. Στερείτε ακόμα το δικαίωμα από τους οφειλέτες να προσφύγουν στα δικαστήρια για να αναγνωρίσουν το παράνομο όλων αυτών των ποσών τα οποία προσετέθησαν, χωρίς μάλιστα να έχουν συμφωνήσει. Νομίζω ότι αυτό είναι ίσως η σοβαρότερη παρατυπία, η σοβαρότερη ρύθμιση εις βάρος των δανειοληπτών. 
Κύριε Υπουργέ, δεν πιστεύω ότι αυτά τελούσαν εν γνώση σας, γιατί
είμαι βέβαιος ότι οπωσδήποτε θα αντιδρούσατε. Ποιο ήταν το λάθος σας; Κάνατε ακριβώς εκείνο το οποίο ζήτησαν οι τράπεζες και μας φέρατε να ψηφίσουμε και το 1998 και το 2000 ό,τι σας υπαγόρευσαν οι τράπεζες, για να μην πω ό,τι έγραψαν οι τράπεζες.
Τι ζητάμε με τη συζητούμενη τροπολογία; Πρώτα από όλα ζητάμε ευθεία
κατάργηση της αποφάσεως της νομισματικής επιτροπής 289/1980 και στη συνέχεια προσθέτουμε να ισχύσουν και για εκείνους οι οποίοι δανείζονται και για τις τράπεζες οι διατάξεις του Αστικού Κώδικα και τους εισαγωγικού νόμου. Δεν καταλαβαίνουμε γιατί να υπάρχει ένα τέτοιο προνόμιο για τις τράπεζες. 'Αλλα μέτρα και σταθμά για το φτωχό 'Ελληνα δανειολήπτη και άλλα για τις τράπεζες, για να διπλασιάζουν ή να τριπλασιάζουν κάθε χρόνο τα κέρδη τους και να ξεφυτρώνουν κάθε μέρα περισσότερες τράπεζες στην πατρίδα μας, κάτι που δεν νομίζω να συμβαίνει σε άλλες χώρες, τουλάχιστον σε αυτή την έκταση.
Επίσης ζητούμε να υποχρεούνται να αναμορφώσουν τους λογαριασμούς οι
τράπεζες, αφαιρώντας ό,τι παράνομο προσετέθη στις καρτέλες των δανειοληπτών, εφαρμόζοντας τις αποφάσεις 8 και 9 της ολομέλειας του Αρείου Πάγου. Βεβαίως οι αποφάσεις εκείνες ισχύουν για τους διαδίκους, αλλά κάνουν σκέψεις για ένα μείζον πρόβλημα που απασχολεί ένα μεγάλο μέρος του ελληνικού λαού. Αυτό που δέχθηκε, λοιπόν, η ολομέλεια του Αρείου Πάγου να μπορέσουμε να το επεκτείνουμε σε όλες τις άλλες περιπτώσεις που δεν καταλαμβάνονται από τις αποφάσεις.
Κύριε Υπουργέ, υπάρχει ένα άλλο θέμα, που νομίζω ότι είναι πάρα πολύ σοβαρό και πρέπει να σας απασχολήσει έντονα.
Σε πάρα πολλές χώρες του κόσμου υπάρχει κάποιο πλαφόν πάνω από το οποίο δεν μπορεί να ανέβει το δάνειο. Σε άλλες χώρες είναι το διπλάσιο, όπως είναι στην Κύπρο, πήρες πέντε εκατομμύρια δραχμές και δεν θα πληρώσεις πάνω από δέκα εκατομμύρια δραχμές. Σε άλλες χώρες είναι το τριπλάσιο και σε μερικές ακόμη είναι το τετραπλάσιο.
'Εχει το δικαίωμα η τράπεζα όταν φθάσει το χρέος στο πλαφόν να λάβει σε αναγκαστικά μέτρα για την ικανοποίηση της απαίτησής της. Οι τράπεζες έχουν συμφέρον να μην πιέζουν όταν ιδιαίτερα καλύπτεται το δάνειο από εμπράγματες ασφάλειες και να αφήνουν τα πέντε εκατομμύρια να γίνονται πενήντα και εξήντα εκατομμύρια.
ΠΡΟΕΔΡΟΣ (Απόστολος Κακλαμάνης): Παρακαλώ, ολοκληρώστε. Νομίζω ότι
όλοι έχουμε κατανοήσει το θέμα.
ΝΙΚΟΛΑΟΣ ΚΑΤΣΑΡΟΣ: Τελειώνω, κύριε Πρόεδρε.
Να τεθεί λοιπόν ένα πλαφόν εις τρόπον ώστε να υπάρχει κάποιος περιορισμός. Σήμερα καμία εμπράγματη ασφάλεια δεν μπορεί να καλύψει τα χρέη εκείνα τα οποία διαμορφώθηκαν σε τόσο υψηλά ποσά, που όλη η περιουσία και αν εκποιηθεί αναγκαστικά δεν τα καλύπτει. Ούτε οι τράπεζες παίρνουν τίποτα όσα δικαιούνται σύμφωνα με τις καρτέλλες των δανειοληπτών, αλλά ούτε και στους ιδιώτες μένει τίποτα για να μπορέσουν να ζήσουν.
Υπάρχει βεβαίως και ένα άλλο πάρα πολύ σοβαρό θέμα. Κύριε Υπουργέ,
είναι το θέμα των πλειστηριασμών.
Η διάταξη του άρθρου 30 είναι γενική και καταλαμβάνει όλους τους πλειστηριασμούς, υπάγονται ή δεν υπάγονται οι δανειολήπτες στη ρύθμιση αυτού του άρθρου. Ε, λοιπόν, οι τράπεζες ακόμη και για υπαγομένους στη ρύθμιση σε όλο αυτό το διάστημα μέχρι 31 Οκτωβρίου 2000 έκαναν πλειστηριασμούς. Εξεπλειστηριάστηκαν πάρα πολλά ακίνητα.
ΠΡΟΕΔΡΟΣ (Απόστολος Κακλαμάνης): Κύριε Κατσαρέ, έχει γίνει κατανοητό
αυτό. Παρακαλώ, ολοκληρώστε.
ΝΙΚΟΛΑΟΣ ΚΑΤΣΑΡΟΣ: Τελειώνω, κύριε Πρόεδρε.
Είναι πολύ σοβαρό και οξύ το πρόβλημα γιατί βγήκαν καινούρια
προγράμματα πλειστηριασμού και από τέλος του μηνός που συμπληρώνεται ο
χρόνος θα έχουμε κάθε εβδομάδα πεντακόσιους με χίλιους πλειστηριασμούς. Αυτή είναι η πραγματικότητα.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, φυσικά αυτήν την τροπολογία μπορείτε να την απορρίψετε ή όχι. Αυτό όμως που σημείωσε ο Πρόεδρος κ. Μητσοτάκης είναι ότι υπάρχουν κάποιες προτάσεις εδώ που δεν έχουν καμία δαπάνη, που, αν εισήγοντο αυτοτελώς, θα έπρεπε να τις
συζητήσουμε και είναι αυτό που είπε ο κ. Κατσαρός, δηλαδή η αναστολή των πλειστηριασμών, είναι αυτό που είπε ο κ. Μητσοτάκης ότι όχι μόνο δεν
δίνουν το λογαριασμό αλλά ζητούν, όπως μου έστειλαν έγγραφα, διακόσιες χιλιάδες, τριακόσιες χιλιάδες, για να βγάλουν μερικές φωτοτυπίες. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και όταν το δικαστήριο ζήτησε... 
ΑΡΙΣΤΟΤΕΛΗΣ ΠΑΥΛΙΔΗΣ: Για να πάρουν οι καταχρεωμένοι τι χρωστάνε... 
ΠΡΟΕΔΡΟΣ (Απόστολος Κακλαμάνης): Παρακαλώ.
Κύριε Υπουργέ, η τελευταία πρόταση είναι το θέμα της αναστολής, το θέμα της υποχρέωσής τους να δίνουν αντίγραφο του φακέλου, τα στοιχεία κλπ., τις χρεοπιστωτικές πράξεις, για να ξέρει ο ενδιαφερόμενος περί τίνος πρόκειται και ότι υποχρεούνται να μην περιλαμβάνουν στις συμβάσεις όρους που αντίκεινται στους ισχύοντες νόμους και στις διεθνείς συμφωνίες που δεσμεύουν την Ελλάδα. Αυτό είναι αυτονόητο.
ΑΡΙΣΤΟΤΕΛΗΣ ΠΑΥΛΙΔΗΣ: Την υποχρέωση την έχουν οι δημόσιες υπηρεσίες
να δίνουν αυτά τα στοιχεία.
ΠΡΟΕΔΡΟΣ (Απόστολος Κακλαμάνης): Ναι και με το ν.1599.
Κύριοι συνάδελφοι, δεν θα δώσω σε άλλον το λόγο εκτός από τον κύριο
Υπουργό, διότι δεν συζητείται η τροπολογία.
Ορίστε, κύριε Υπουργέ, έχετε το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, συμφωνούμε και εμείς με την
πρότασή σας.
ΠΡΟΕΔΡΟΣ (Απόστολος Κακλαμάνης): Κύριε Μπεντενιώτη, ξέρω ότι εκτός 
από τους συναδέλφους της Νέας Δημοκρατίας έχετε όλοι και εσείς και ο κ. Γιαννακόπουλος, ο κ. Κοντομάρης, ο κ. Μαγκριώτης, ο κ. Κουλούρης, η κ. Αρσένη, θετική άποψη.
ΑΡΙΣΤΟΤΕΛΗΣ ΠΑΥΛΙΔΗΣ: Υπάρχει ειδική απόφαση για τα παραμεθόρια
νησιά, αλλά πέρα βρέχει, κύριε Υπουργέ!
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Κύριε Πρόεδρε, αγαπητοί συνάδελφοι, σε ό,τι αφορά το συζητούμενο θέμα, το οποίο πράγματι ταλαιπωρεί την Κυβέρνηση, τις τράπεζες και ιδιαίτερα ένα ευρύ κοινό, έχω να σημειώσω τα εξής:
Το πρώτο σχόλιο που έχω να κάνω είναι ότι μιλάμε για ένα εξαιρετικά
σύνθετο πρόβλημα.
Η δεύτερη παρατήρηση είναι ότι, δυστυχώς, η πραγματική εικόνα της τράπεζας δεδομένων είναι εξαιρετικά θολή. Και είναι εξαιρετικά θολή για πολλούς και διάφορους λόγους. Οι τράπεζες οι οποίες είναι κατ' εξοχήν υπεύθυνες για το ζήτημα -αναφέρομαι στην ΕΤΒΑ, την Αγροτική κλπ., λιγότερο η Εθνική Τράπεζα, κυρίως οι άλλες δύο- έχουν ελλιπέστατα στοιχεία σε ό,τι αφορά στις πραγματικές διαστάσεις του προβλήματος. Η δυστοκία στην παροχή στοιχείων εν μέρει οφείλεται σε έλλειψη μεγάλης προθυμίας. Εν μέρει, όμως, είμαι βέβαιος ότι οφείλεται και στη δυσκολία του να συνθέσουν στοιχεία και να συγκροτήσουν πλήρεις φακέλους.
Πρέπει να σας ομολογήσω ότι μετά από πολλές πιέσεις η Κυβέρνηση μετά δυσκολίας αντλεί τα στοιχεία τα οποία χρειάζεται για να διαμορφώσει πολιτική.
'Ενα τρίτο σημείο είναι ότι μιλάμε για ένα συνονθύλευμα πολλών, διαφοροποιημένων και άνισων καταστάσεων. Υπάρχουν κατ' αρχήν -μην τους ξεχνάμε και αυτούς- και οι καλοί οφειλέτες, οι οποίοι παρ' όλα όσα υπέστησαν εξόφλησαν τις υποχρεώσεις τους. Αυτοί βεβαίως δεν πρέπει να
εξελιχθούν στα κορόιδα της υποθέσεως -δεν είναι έτσι;- αλλά πρέπει και αυτούς να τους έχουμε υπόψη.
Στη συνέχεια υπάρχουν διάφορες ρυθμίσεις κρατικής πρωτοβουλίας, όπως οι ρυθμίσεις για αγροτικά χρέη και άλλα χρέη, οι οποίες έχουν παρεβληθεί στο πρόβλημα και το έχουν κάνει περισσότερο σύνθετο.
Υπάρχουν ρυθμίσεις των ιδίων των τραπεζών σε συμφωνία με πολλούς
δανειολήπτες που και αυτές από τη φύση τους είναι ιδιαίτερα διαφοροποιημένες.
Τέλος, υπήρχε εξ υπολοίπου ένας αριθμός αρύθμιστων υποθέσεων, οι
οποίες δεν είχαν υπαχθεί σε καμία ρύθμιση, ούτε κρατικής ούτε τραπεζικής πρωτοβουλίας, στις οποίες κυρίως παρενέβη το άρθρο 30 του προηγούμενου νόμου.
Υπήρχε, βεβαίως, ένας περιορισμός πέρα από το ουσιαστικό πρόβλημα το οποίο είναι -το επαναλαμβάνω- η συνθετότητα του προβλήματος, η ανυπαρξία μιας πραγματικής βάσης δεδομένων και η πολυπλοκότητα των ρυθμίσεων, οι οποίες είχαν εισαχθεί.
Ο προβληματισμός ο οποίος ισχύει και τώρα -θα ήθελα να είμαι απόλυτα ειλικρινής μαζί σας- είναι ότι υπάρχει δυσκολία λόγω διεθνών κυρίως αγορών να εισαγάγουμε παρεμβάσεις που επηρεάζουν άμεσα τους ισολογισμούς τραπεζών που είναι εισηγμένες στο χρηματιστήριο και ιδιαίτερα σε διεθνή χρηματιστήρια, διότι αυτό μπορεί να έχει, ιδιαίτερα με τη φάση που περνούν οι διεθνείς χρηματαγορές, αρνητικές συνέπειες με πολύ ευρύτερο κόστος, δύσκολα υπολογιζόμενο, το οποίο νομίζω ότι καμία κυβέρνηση και καμία εθνική αντιπροσωπεία δεν θα μπορούσε να αναλάβει "ελαφρά την καρδία".
Θέλω να το σημειώσω αυτό και να σεβαστείτε την άποψή μου, διότι είναι μια ειλικρινής και καλόπιστη άποψη. Δεν θέλω να θίξω κανέναν ούτε να αγνοήσω τα έννομα συμφέροντα πολλών δανειοληπτών, αλλά υπάρχει ένα πρόβλημα με εισηγμένες ρυθμίσεις των τραπεζών, οι οποίες εάν ανατραπούν με κρατική πρωτοβουλία, υπάρχει κίνδυνος αυτές οι κινήσεις να έχουν δευτερογενείς παρενέργειες σε ένα ευρύτερο φάσμα παραμέτρων της εθνικής οικονομίας και κυρίως της χρηματιστηριακής αγοράς.
Δεν θέλω να απαντήσω τώρα επί της ουσίας που υπάρχει στα λεχθέντα του κ. Κατσαρού. Θα προτείνω όμως μια μικρή παρέμβαση, η οποία είναι διαδικαστικής φύσεως και θα προτείνω και μια διαδικασία επί της ουσίας.
Η νομοθετική αυτή παρέμβαση -την είχα ετοιμάσει, διότι ήμουν
προετοιμασμένος γι' αυτή τη συζήτηση και ήθελα να παραστώ για να ακούσω τα επιχειρήματά σας- θα έχει δύο σκέλη αμιγώς διαδικαστικού χαρακτήρα. Δεν θέλω να μπω στην ουσία του προβλήματος, διότι εάν αρχίσουμε να επιλέγουμε τη μια διάταξη ή την άλλη, νομίζω ότι δεν θα είμαστε σοβαροί. 
Η πρώτη παράγραφος της ρυθμίσεως είναι μια παράταση της αναστολής
πλειστηριασμών για ένα τετράμηνο. Το άρθρο 30 του ν. 2789/2000 τροποποιείται ως εξής: Στην παράγραφο 4 περίπτωση β' αντί "31 Οκτωβρίου" ορίζεται η "28η Φεβρουαρίου 2001" και αλλάζει και μια άλλη ημερομηνία.
Η δεύτερη παράγραφος της νομοθετικής παρεμβάσεως που προτείνω είναι η υιοθέτηση του σημείου 9 της παρούσης τροπολογίας σε ό,τι αφορά την υποχρέωση εντός προθεσμίας τριών μηνών της χορήγησης αντιγράφου του φακέλου και λοιπών πληροφοριών. Αυτά τα δύο δέχομαι.
Επί της ουσίας, προτείνω να αξιοποιηθεί ο χρόνος αυτός ...
ΠΡΟΕΔΡΟΣ (Απόστολος Κακλαμάνης): Κύριε Υπουργέ, υπάρχει και ο
τελευταίος όρος. Διαβάστε τον.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Το διάβασα, αλλά, κύριε Πρόεδρε, θα μου επιτρέψετε να μη συμπεριλάβω καμία διάταξη επί της ουσίας. Μπορεί να επανέλθουμε εάν κριθεί αναγκαίο. Εδώ είμαστε.
Τώρα, επί της ουσίας τι προτείνω;
Κατ' αρχήν, θα καλέσω την 'Ενωση Ελληνικών Τραπεζών και θα τους θέσω τα επιχειρήματά σας. Θα ασκήσω όλη την πίεση που μπορώ, για να προχωρήσουν σε διορθώσεις και σε εφαρμογές όπου έχουν υστερήσει. Φυσικά δεν θα παραμείνω εκεί. Θα προκαλέσω, εάν συμφωνείτε, προ της παρελεύσεως του τετραμήνου μία ειδική συνεδρίαση της Διαρκούς Επιτροπής Οικονομικών Υποθέσεων, στην οποία αν συμφωνείτε θα καλέσω και την 'Ενωση Ελληνικών Τραπεζών. Εκεί θα ανοίξουμε όλα τα θέματα, για να προκύψουν συμπεράσματα θετικά ή αρνητικά για τις τράπεζες. Ακολούθως θα εξετάσουμε το θέμα, για να δούμε προς ποίαν κατεύθυνση πρέπει να κινηθούμε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, θα υπάρξουν εισηγήσεις στη
συζήτηση;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομίων):
Μπορούμε ενδιαμέσως τον Ιανουάριο να βρεθούμε στο γραφείο μου στο Υπουργείο. Μπορεί να γίνει και με δική σας πρωτοβουλία. Να βάλουμε και εμπειρογνώμονες και το Γενικό Γραμματέα του Υπουργείου, για να προετοιμάσουν αυτήν τη συζήτηση.
ΚΙΜΩΝ ΚΟΥΛΟΥΡΗΣ: Στη διακομματική επιτροπή εννοείτε;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Βεβαίως. Θα γίνει και μία δημόσια συνεδρίαση της Διαρκούς Επιτροπής, ώστε όλα τα επιχειρήματα και οι τεχνικές επεξεργασίες να δουν το φως της δημοσιότητας και να ελεγχθούν από την ευρύτερη κοινή γνώμη, ώστε τελικώς να προκύψει ένα τελικό συμπέρασμα.
ΙΩΑΝΝΗΣ ΚΕΦΑΛΟΓΙΑΝΝΗΣ: Να ορίσει μια διακομματική επιτροπή ο Πρόεδρος της Βουλής.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριοι συνάδελφοι, γνωρίζετε πόσο επιθυμώ να συνεργάζομαι με την Εθνική Αντιπροσωπεία. Σε τέτοια θέματα ευρυτέρου ενδιαφέροντος επιθυμώ να λειτουργώ σε διακομματική βάση. Χαίρομαι, διότι ο κ. Κωστόπουλος το αναγνωρίζει αυτό και το ότι δέχομαι και πολλές τροπολογίες της Αντιπολίτευσης, εφόσον κρίνω ότι είναι σωστές. Δεν έχω καμία αναστολή άλλης φύσεως, για να δεχθώ απόψεις. Σας παρακαλώ, λοιπόν, να δεχθείτε τη διαδικασία που προτείνω σε αυτήν την τροπολογία και να πιστέψετε ότι πραγματικά η Κυβέρνηση ειλικρινά επιθυμεί μέσα στο πλαίσιο των περιορισμών που λειτουργεί, να δώσει λύση στο πρόβλημα.
ΠΡΟΕΔΡΟΣ (Απόστολος Κακλαμάνης): Ο κ. Μητσοτάκης έχει το λόγο. ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για να διευκολύνω, κύριε Υπουργέ, θα ήθελα
να πω τα εξής: Πρώτον, το τετράμηνο να το κάνετε εξάμηνο, για να είναι βέβαιο ότι θα προλάβουμε. Η διαδικασία είναι αρκετά δύσκολη και είναι καλύτερα αντί 28 Φεβρουαρίου να πάτε δύο μήνες αργότερα.
Δεύτερον, καλά κάνετε και δέχεσθε την υποχρέωση των τραπεζών. 'Ομως
η υποχρέωση υπάρχει και σήμερα. Υπάρχουν δικαστικές αποφάσεις, οι οποίες υποχρεώνουν τις τράπεζες, αλλά δεν τις εκτελούν. Κατά συνέπεια να προσθέσετε και μία ποινική κύρωση, ώστε εάν δεν δίδουν μέσα στην προθεσμία, να έχουν ποινική ευθύνη. Τότε μόνο έχει αξία. Ειδάλλως
κάνουμε κάτι χωρίς ουσία.
Τρίτον, και για λόγους τάξεως -το προτείνει και ο κύριος Πρόεδρος της Βουλής- είναι ποτέ δυνατόν ο Υπουργός Εθνικής Οικονομίας της Ελλάδος να λέει ότι δεν δέχεται διάταξη ότι οι τράπεζες υποχρεούνται να εφαρμόζουν τους νόμους; Τους νόμους, κύριε Πρόεδρε! Προς Θεού! Τόσο δέος έχουμε απέναντι των τραπεζών επιτέλους! Μια που το θέμα ετέθη, καλό να είναι το παραδεχθείτε για το δικό σας καλό. Εμένα ως αντιπολιτευόμενο με βολεύει. 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
'Οταν λέω ότι δεν εντάσσω κάτι στην τροπολογία, δεν σημαίνει ότι το απορρίπτω ή ότι το θεωρώ άδικο. Είναι πάρα πολύ σωστό, αλλά δεν θέλω να νομοθετήσουμε τώρα σε θέματα ουσίας. Μόνο διαδικαστικά. Είναι μία γενική αρχή, την οποία θέλω να τηρήσω.
Αποδέχομαι την πρόταση του κ. Μητσοτάκη ως προς την ημερομηνία -δεν θέλω να την επεκτείνω και πολύ, για να ασκηθεί και πίεση στις τράπεζεςως εξής: Αντί 28 Φεβρουαρίου του 2001, να μπει 31 Μαρτίου του 2001. Και στην παράγραφο 7 θα μπει 1η Απριλίου του 2001. Υπέγραψα την τροπολογία και την καταθέτω για τα Πρακτικά.
(Θόρυβος στην Αίθουσα)
(Στο σημείο αυτό ο Υπουργός Εθνικής Οικονομίας και Οικονομικών κ. Γιάννος Παπαντωνίου καταθέτει για τα Πρακτικά την προαναφερθείσα
τροπολογία, η οποία έχει ως εξής:
ΠΡΟΣΘΗΚΗ - ΤΡΟΠΟΛΟΓΙΑ
"Στο Σχέδιο Νόμου: "Φορολογικές ελαφρύνσεις και απλουστεύσεις και
άλλες διατάξεις".
ΕΙΣΗΓΗΤΙΚΗ ΕΚΘΕΣΗ
'Αρθρο...
Στο άρθρο 30 του ν. 2789/2000 προβλέπεται η αναστολή, μέχρι
31.10.2000, της έναρξης ή της συνέχισης της διαδικασίας αναγκαστικής
εκτέλεσης για την ικανοποίηση απαιτήσεων που υπάγονται στη ρύθμιση της
παραγράφου 1 του άρθρου αυτού.
Επειδή διαπιστώθηκε ότι ο παραπάνω χρόνος δεν ήταν αρκετός για την
ολοκλήρωση των σχετικών διαδικασιών, με την προτεινόμενη διάταξη παρατείνεται για ένα ακόμη τετράμηνο η παραπάνω αναστολή ώστε να δοθεί ο κατάλληλος χρόνος για τη διευθέτηση του προβλήματος.
ΚΕΙΜΕΝΟ ΔΙΑΤΑΞΗΣ
'Αρθρο...
1. Το άρθρο 30 του ν. 2789/2000 (ΦΕΚ 21) τροποποιείται ως εξής:
α. Στην παράγραφο 4, περίπτωση β', αντί της 31ης Οκτωβρίου 2000
ορίζεται η 31 Μαρτίου 2001.
β. Στην παράγραφο 7 αντί της 1-11-2000 ορίζεται η 1-4-2001.
2. Η προηγούμενη παράγραφος ισχύει από 31 Οκτωβρίου 2000.
Αθήνα, 2000
Ο ΥΠΟΥΡΓΟΣ
ΕΘΝΙΚΗΣ ΟΙΚΟΝΟΜΙΑΣ ΚΑΙ ΟΙΚΟΝΟΜΙΚΩΝ
ΓΙΑΝΝΟΣ ΠΑΠΑΝΤΩΝΙΟΥ"
ΠΡΟΕΔΡΟΣ (Απόστολος Κακλαμάνης): Κύριε Υπουργέ, νομίζω ότι καλό θα ήταν να στείλετε μία εγκύκλιο στις τράπεζες, διότι η άποψη όλων μας και του κ. Μητσοτάκη είναι ότι πράγματι δεν εφαρμόζουν αυτό, το οποίο λέει ο νόμος.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας): Θα το κάνω
οπωσδήποτε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι τράπεζες δεν εφαρμόζουν τις δικαστικές
αποφάσεις. Οι τράπεζες διοικούν το κράτος.
ΙΩΑΝΝΗΣ ΚΕΦΑΛΟΓΙΑΝΝΗΣ: Για τη Διαρκή Επιτροπή, που μας παραπέμπει ο κύριος Υπουργός, κύριε Πρόεδρε, να υπάρξει μία διακομματική επιτροπή με πρόταση δική σας, για να προπαρασκευαστεί.
ΠΡΟΕΔΡΟΣ (Απόστολος Κακλαμάνη): Θα οριστεί συνεδρίαση.
Ερωτάται το Σώμα: Γίνεται δεκτή η τροπολογία του κυρίου Υπουργού,
όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία του κυρίου
Υπουργού έγινε δεκτή, όπως τροποποιήθηκε.
Κύριε Υπουργέ, διαβάστε την τροπολογία η οποία απέμεινε σχετικά με τη Θράκη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τη διαβάζω έτσι όπως
έγινε η επεξεργασία από τους συνεργάτες:
"Απαλλαγή από το φόρο μεταβίβασης ακινήτων παρέχεται με τους όρους που αναφέρονται στις διατάξεις των παραγράφων 2, 4, των εδαφίων δεύτερου και τρίτου της παραγράφου 7, καθώς και των παραγράφων 11, 12 και 15 του άρθρου 1 του ν.1078/1980, κατ' εξαίρεση, και σε πρόσωπα τα οποία αγοράζουν οικία ή διαμέρισμα ή οικόπεδο στην περιφέρεια της Θράκης, εφόσον θα ιδιοκατοικήσουν σε αυτή για πέντε έτη, ανεξάρτητα από το αν έχουν άλλη κατοικία ή διαμέρισμα ή οικόπεδο σε άλλη περιφέρεια της Ελλάδας ή έτυχαν απαλλαγή από το φόρο μεταβίβασης για την αγορά πρώτης κατοικίας".
Λάβαμε υπόψη όλες τις παρατηρήσεις που βάλατε και για την πληρωμή του φόρου, αν φύγουν, αλλά και του να είναι 'Ελληνες υπήκοοι και όλα. 
ΠΡΟΕΔΡΟΣ (Απόστολος Κακλαμάνης): Σε ό,τι αφορά το προηγούμενο θέμα,
να καταχωριστεί στα Πρακτικά ότι το άρθρο 30 του ν. 2789/2000 τροποποιείται. Στην παράγραφο 4, περίπτωση β', αντί τις 31 Οκτωβρίου 2000 ορίζεται η 31η Μαρτίου 2001 και στην παράγραφο 7 αντί της 1.11.2000 ορίζεται η 1.4.2001. Η παράγραφος αυτή ισχύει από τις 31 Οκτωβρίου 2000, για να καταλάβει τους πλειστηριασμούς που είναι εν εξελίξει.
ΝΙΚΟΛΑΟΣ ΚΑΤΣΑΡΟΣ: Η παράγραφος 9 της τροπολογίας που απεδέχθη ο
κύριος Υπουργός;
ΠΡΟΕΔΡΟΣ (Απόστολος Κακλαμάνης): Αυτό ετέθη και το απεδέχθη. Και αυτό θα τεθεί, το τμήμα από την τροπολογία της παραγράφου 9.
Κύριοι συνάδελφοι, απομένει ο κ. Κωστόπουλος αν θέλει να μιλήσει για την τροπολογία που αφορά την εισοδηματική πολιτική.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, δεν θα μιλήσω, για να
προλάβω την κηδεία του φίλου μας και συναδέλφου Νίκου Αναστασόπουλου. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, μου
επιτρέπετε;
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στην παράγραφο 1, εδάφιο ια', συνεργάτες Β' του ΚΕΠΕ, το διακόσια είκοσι τρία εφτακόσιες χιλιάδες γίνεται διακόσια σαράντα τρία εφτακόσιες χιλιάδες.
ΠΡΟΕΔΡΟΣ (Απόστολος Κακλαμάνης): Γίνεται δεκτή η τροπολογία 167/25
για τη Θράκη, όπως τη διατύπωσε ο κύριος Υπουργός;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς η τροπολογία 167/25 για τη Θράκη έγινε δεκτή ομοφώνως, όπως τη διατύπωσε ο κύριος Υπουργός.
ΣΩΤΗΡΗΣ ΣΤΟΛΙΔΗΣ: Δεκαετία είπαμε.
ΠΡΟΕΔΡΟΣ (Απόστολος Κακλαμάνης): Πενταετία διατύπωσε ο κύριος
Υπουργός.
Κύριε συνάδελφε, μπορείτε να μην την ψηφίσετε. Αυτό προτείνει ο
κύριος Υπουργός και η Βουλή το ψηφίζει.
Κύριοι συνάδελφοι, έχει υποβληθεί αίτηση ονομαστικής ψηφοφορίας
Βουλευτών της Νέας Δημοκρατίας για την τροπολογία που αφορά την εισοδηματική πολιτική, της οποίας το κείμενο έχει ως εξής:
Οι υπογεγραμμένοι Βουλευτής ζητούμε τη διεξαγωγή ονομαστικής ψηφοφορίας στην τροπολογία που αφορά την εισοδηματική πολιτική της Κυβέρνησης ................. ........
Αθήνα 30-11-2000
Νικ. Κατσαρός
Γεωργ. Καρασμάνης
Σ. Καλαντζάκου
Αικ. Παπακώστα
Θ. Σκρέκας
Αλ. Κοντός
Π. Φουντουκίδου
Δ. Κωστόπουλος
Ι. Λαμπρόπουλος
Αρ. Τσιπλάκος
Αδ. Ρεγκούζας
Μ. Κεφαλογιάννης
Θ. Λεονταρίδης
Χρ. Μαρκογιαννάκης
Σ. Δαϊλάκης
Πρ. Παυλόπουλος
Ε. Στυλιανίδης
Χ. Ζώης
Μ. Σαλμάς
Κ. Κιλτίδης
Α. Αγγελής
Ν. Λέγκας
Η. Καλλιώρας"
Θα αναγνώσω και τον κατάλογο των υπογραφόντων την αίτηση της
ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Κατσαρός. Παρών.
Ο κ. Καρασμάνης. Παρών.
Η κα Καλαντζάκου. Απούσα.
Η κ. Παπακώστα. Παρούσα.
Ο κ. Σκρέκας. Παρών.
Ο κ. Κοντός. Παρών.
Η κ. Φουντουκίδου. Απούσα.
Ο κ. Κωστόπουλος. Παρών.
Ο κ. Λαμπρόπουλος. Παρών.
Ο κ. Τσιπλάκος. Παρών.
Ο κ. Ρεγκούζας. Παρών.
Ο κ. Κεφαλογιάννης. Παρών. 
Ο κ. Λεονταρίδης. Παρών.
Ο κ. Μαρκογιαννάκης. Παρών. 
Ο κ. Δαϊλάκης. Παρών.
Ο κ. Παυλόπουλος. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός
υπογραφόντων την αίτηση ονομαστικής φηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά σύμφωνα με τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης και Εθνικής Οικονομίας και Οικονομικών κατέθεσαν σχέδιο νόμου: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις".
Παραπέμπεται στην αρμόδια Διαρκή Επιτροπή.
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου σύμφωνα με τον Κανονισμό (άρθρο 72, παράγραφος 3), θα λύσει τη συνεδρίαση για αύριο Παρασκευή 1 Δεκεμβρίου 2000 και ώρα 10.30' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη.
Λύεται η συνεδρίαση.
'Ωρα λήξης: 15.11'

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

