ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΚΑ’

Τρίτη 23 Αυγούστου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί του Κανονισμού, σελ.
3. Ανακοινώνεται συγχαρητήριο μήνυμα εκ μέρους της Βουλής των Ελλήνων προς το νεοεκλεγέντα Πατριάρχη Ιεροσολύμων κ. Θεόφιλο, σελ.
4. Ανακοινώνεται ότι ο Υπουργός Δικαιοσύνης διαβίβασε στη Βουλή μηνυτήρια αναφορά σύμφωνα με το άρθρο 86 του Συντάγματος περί «Ποινικής ευθύνης των Υπουργών» κατά του Υπουργού Εθνικής Άμυνας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Δικαιοσύνης: «Θέματα Εξωτερικών Φρουρών», σελ.
2. Κατάθεση σχεδίων νόμων:
α) Οι Υπουργοί Εξωτερικών, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Δικαιοσύνης, Απασχόλησης και Κοινωνικής Προστασίας και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Συμφωνίας για την ίδρυση και το Καταστατικό του Ευρωπαϊκού Οργανισμού Δημοσίου Δικαίου», σελ.
β) Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας», σελ.

ΟΜΙΛΗΤΕΣ
Α.  Επί του Κανονισμού:
ΚΑΣΤΑΝΙΔΗΣ Χ., σελ.
ΛΕΒΕΝΤΗΣ Α., σελ.
ΠΑΠΑΛΗΓΟΥΡΑΣ Α., σελ.
ΠΟΛΥΔΩΡΑΣ Β., σελ.
ΣΚΥΛΛΑΚΟΣ Α., σελ.

Β. Επί του σχεδίου νόμου του Υπουργείου Δικαιοσύνης:
ΒΟΥΛΤΕΨΗ Σ., σελ.
ΔΕΝΔΙΑΣ Ν., σελ.
ΖΑΓΟΡΙΤΗΣ Ε., σελ.
ΛΕΒΕΝΤΗΣ Α., σελ.
ΠΑΠΑΛΗΓΟΥΡΑΣ Α., σελ.
ΣΚΥΛΛΑΚΟΣ Α., σελ.
ΤΣΙΠΛΑΚΗΣ Κ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
      ΣΥΝΕΔΡΙΑΣΗ ΚΑ΄
      Τρίτη 23 Αυγούστου 2005
      Αθήνα, σήμερα στις 23 Αυγούστου 2005, ημέρα Τρίτη και ώρα 19.11΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ - ΨΑΡΟΥΔΑ.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση.
      Σας εύχομαι «καλή επάνοδο» και «καλές εργασίες». Χαίρομαι ιδιαιτέρως που είναι πολυπληθής η παρουσία σας στην πρώτη συνεδρίαση!
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 3-8-2005 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της Κ΄ συνεδριάσεως του, της Πέμπτης 4 Αυγούστου 2005, σε ό,τι αφορά στην ψήφιση στο σύνολό του σχεδίου νόμου: «Είσοδος, διαμονή και κοινωνική ένταξη των υπηκόων τρίτων χωρών στην Ελληνική Επικράτεια».)
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Κωνσταντίνο Τσιπλάκη,  Βουλευτή Σερρών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές Αχαΐας και Β΄ Πειραιώς κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα κατέθεσαν αναφορά με την οποία η Ένωση Γιατρών ΕΣΥ Νομού Αρκαδίας αναφέρεται στα προβλήματα που δημιουργούνται με το νέο σύστημα εφημεριών στους ασθενείς και το προσωπικό των Νοσοκομείων και των Κέντρων Υγείας του ΕΣΥ στο Νομό Αρκαδίας.
2) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Σταμάτης Μερτύρης, κάτοικος Ερμιόνης Αργολίδας, ζητεί τη διευθέτηση των προβλημάτων που προκαλούνται από τη διεύρυνση του δρόμου Κοιλάδα – Κρανίδι – Θερμησία.
3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επίλυση του κυκλοφοριακού προβλήματος των Πατρών Αχαΐας.
4) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Ένωση Αστυνομικών Υπαλλήλων Ζακύνθου ζητεί την ικανοποίηση αναγκών της Αστυνομικής Δ/νσης Ζακύνθου.
5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Υδρούσας Άνδρου ζητεί τη χρηματοδότηση των επισκευών των σχολικών μονάδων της περιοχής του.
6) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στο πρόβλημα διορισμού των αποφοίτων των Σχολών Θεάτρου.
7) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Γεώργιος Κόκκαλης ζητεί ενημέρωση για τα δικαιώματα φαρμακευτικής κάλυψης της κόρης του.
8) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ιμβριακή Ένωση Μακεδονίας – Θράκης ζητεί την οικονομική ενίσχυση των δραστηριοτήτων της.
9) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ομοσπονδία Ελλήνων Αθιγγάνων Βορείου Ελλάδος και Θεσσαλίας ζητεί τη συμμετοχή των αθιγγάνων στις Λαϊκές Αγορές.
10) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Αρτεμισίου Εύβοιας ζητεί να χαρακτηρισθεί η ευρύτερη περιοχή του ως σεισμόπληκτη.
11) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία το Σωματείο Εργατοϋπαλλήλων Εργοστασίου «ΗΡΑΚΛΗΣ ΙΙ» ζητεί την τοποθέτηση ειδικευμένων ιατρών στο ΙΚΑ Αλιβερίου Εύβοιας.
12) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Κονιστρών Εύβοιας διαφωνεί με τον επαναπροσδιορισμό των σχολικών μονάδων των Δήμων Κύμης και Κονιστρών  Εύβοιας.
13) Οι Βουλευτές Β΄ Πειραιώς, Β΄ Αθηνών και Λασιθίου κύριοι ΓΡΗΓΟΡΙΟΣ ΝΙΩΤΗΣ, ΓΕΩΡΓΙΟΣ ΑΝΩΜΕΡΙΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά με την οποία η Πανελλήνια Ένωση Εργοληπτών Γεωπόνων Έργων Πρασίνου ζητεί την επαναδημοπράτηση  των διαγωνισμών για τη συντήρηση και λειτουργία των Ολυμπιακών Εγκαταστάσεων.
14) Οι Βουλευτές Β΄ Πειραιώς, Β΄ Αθηνών και Λασιθίου κύριοι ΓΡΗΓΟΡΙΟΣ ΝΙΩΤΗΣ, ΓΕΩΡΓΙΟΣ ΑΝΩΜΕΡΙΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά με την οποία η κ. Παναγιώτα  Μπεσπέα, κάτοικος Νέας Μάκρης, ζητεί την επίλυση ιδιοκτησιακού της προβλήματος.
15) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Οργανισμός Λιμένος Βόλου Μαγνησίας ζητεί τη σύνδεση του λιμένα της πόλης του Βόλου Μαγνησίας με το εθνικό δίκτυο ΟΣΕ.
16) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία η Διασυλλογική Επιτροπή Σκιάθου ζητεί την ανέγερση νέου κτιρίου για τη στέγαση του 2ου Δημοτικού Σχολείου Σκιάθου.
17) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία η Κοινότητα Μακρινίτσας Μαγνησίας ζητεί τη στελέχωση και αναβάθμιση του Αστυνομικού Σταθμού Πορταριάς.
18) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Ελευσίνος Αττικής ζητεί την άμεση ολοκλήρωση των προγραμματισμένων αθλητικών έργων της περιοχής του.
19) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Δημοτικό Συμβούλιο Νέας Μάκρης Αττικής ζητεί την άμεση κατασκευή αντιπλημμυρικών έργων στην περιοχή Μάτι του Δήμου Νέας Μάκρης Αττικής.
20) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Ένωση Εργοληπτών – Γεωπόνων Έργων Πρασίνου ζητεί την επαναδημοπράτηση των διαγωνισμών για τη συντήρηση και λειτουργία των ολυμπιακών έργων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 32/6-7-2005 ερώτηση του Βουλευτή κ. Φώτη Κουβέλη δόθηκε με τον υπ’ αρθ. 38085/27-7-2005 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση.
      «Σε απάντηση της υπ' αριθμ. 32/6-7-2005 ερώτησης, που κατέθεσε ο βουλευτής κ. Φ. Κουβέλης, αναφορικά με τη συνέχιση της λειτουργίας των βρεφονηπιακών σταθμών σε ΟΤΑ της Περιφέρειας Θεσσαλίας, οι οποίοι δημιουργήθηκαν στo πλαίσιο του Β΄ και Γ΄ Κοινοτικού Πλαισίου Στήριξης, σας γνωρίζουμε, κατά λόγο αρμοδιότητάς μας, ότι το πρόγραμμα των Μονάδων Κοινωνικής Μέριμνας, που χρηματοδοτείται από το Γ΄ Κοινοτικό Πλαίσιο Στήριξης, υλοποιείται μέσω Δημοτικών Επιχειρήσεων, οι οποίες υποχρεούνται, μετά τη λήξη της χρηματοδότησης, να συνεχίσουν το πρόγραμμα για τουλάχιστον μια διετία.
      Η στελέχωση του προγράμματος γίνεται με προσωπικό με σχέση εργασίας ιδιωτικού δικαίου ορισμένου χρόνου ή με συμβάσεις μίσθωσης έργου.
      Με τις διατάξεις του άρθρου 11 του π.δ. 164/2004 «Ρυθμίσεις για τους εργαζόμενους με συμβάσεις ορισμένου χρόνου στo δημόσιο τομέα» (134/Α΄), καθορίζονται οι προϋποθέσεις για την υπαγωγή των συμβασιούχων των ΟΤΑ και των Δημοτικών Επιχειρήσεων στις ρυθμίσεις του και για την μετατροπή των συμβάσεων τους σε συμβάσεις ιδιωτικού δικαίου αορίστου χρόνου.
      Εάν οι εν λόγω συμβασιούχοι δεν πληρούν τις προϋποθέσεις για την κατάταξή τους σε θέσεις ιδιωτικού δικαίου αορίστου χρόνου, δύνανται να συνάψουν με την Επιχείρηση νέες συμβάσεις ιδιωτικού δικαίου ορισμένου χρόνου ή μίσθωσης έργου, τηρουμένης της διαδικασίας που περιγράφεται στην Α.Π. 14196/4-4-2003 εγκύκλιο του Υπουργείου μας, χωρίς την έγκριση της Επιτροπής της 55/98 ΠΥΣ αλλά με έγκριση του οικείου Γενικού Γραμματέα Περιφέρειας.
      Όσον αφορά το αίτημα για ένταξη των εν λόγω δομών και των απασχολουμένων σε αυτές στις υπηρεσίες των οικείων ΟΤΑ, επισημαίνεται ότι με την Α.Π. 8084/20-2-2003 εγκύκλιο του ΥΠΕΣΔΔΑ, γνωρίσαμε ότι επειδή τα προγράμματα αυτά αφορούν υπηρεσίες κοινωνικής εξυπηρέτησης και αναβάθμισης της προστασίας ευπαθών κοινωνικών ομάδων, οι ΟΤΑ που εφαρμόζουν τα προγράμματα Κοινωνικής Μέριμνας αλλά και όσοι δεν έχουν ενταχθεί σε αυτά, μπορούν να συστήσουν με τροποποίηση των Οργανισμών Εσωτερικής Υπηρεσίας τους, αντίστοιχες υπηρεσίες και να προχωρήσουν στην πλήρωση των θέσεων, με το ανάλογο προσωπικό .
      Στην περίπτωση αυτή, οι απασχοληθέντες στα προγράμματα Κοινωνικής Μέριμνας δύνανται να λάβουν μέρος στη διαδικασία πλήρωσης των θέσεων λαμβάνοντας την προσαύξηση μοριοδότησης, λόγω εμπειρίας, που προβλέπεται από τις διατάξεις του άρθρου 2 του Ν.3320/2005 (48/ Α).
      Όσον αφορά στη χρηματοδότηση των ανωτέρω δομών, αρμόδιο να απαντήσει είναι το Υπουργείο Απασχόλησης και Κοινωνικής Προστασίας καθόσον το Υπουργείο μας χρηματοδοτεί από τους Κεντρικούς Αυτοτελείς Πόρους αποκλειστικά και μόνον τους πρωτοβάθμιους ΟΤΑ της Χώρας, στην εποπτεία των οποίων περιήλθαν οι πρώην κρατικοί παιδικοί και βρεφοvηπιακοί σταθμοί, σύμφωνα με τα οριζόμενα στις διατάξεις του άρθρου 12 του Ν.2880/2001, καθώς και αυτές του άρθρου 8 του Ν.3106/2003.
      Ο Υφυπουργός
      ΑΘΑΝΑΣΙΟΣ ΝΑΚΟΣ
      2. Στην με αριθμό 79/6-7-2005 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με τον υπ’ αρθ. 38116/27-7-2005 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση.
      «Σε απάντηση της υπ' αριθμ. 79/6-7-2005 ερώτησης, την οποία κατέθεσε η βουλευτής κ. Α. Ξηροτύρη - Αικατερινάρη, αναφορικά με τη μη καταβολή αμοιβών σε εργαζόμενους του Δημοτικού Οργανισμού Κοινωνικής Παρέμβασης και Υγείας (ΔΟΚΠΥ) του Δήμου Νέας Ιωνίας Ν. Μαγνησίας και ειδικότερα ως προς την κάλυψη δαπανών μισθοδοσίας του προσωπικού που απασχολείται σε προγράμματα Κοινωνικής Φροντίδας, τα οποία υλοποιούνται στο πλαίσιο του Επιχειρησιακού Προγράμματος του Υπουργείου Απασχόλησης και Κοινωνικής Προστασίας «ΑΠΑΣΧΟΛΗΣΗ ΚΑΙ ΕΠΑΓΓΕΛΜΑΤΙΚΗ ΚΑΤΑΡΤΙΣΗ», σας γνωρίζουμε ότι, η αρμοδιότητα ανήκει στο συνερωτώμενο Υπουργείο, το οποίο με το υπ' αριθμ. 9548/20-5-2005 έγγραφό του, φωτοαντίγραφο του οποίου σας επισυνάπτουμε, έδωσε απάντηση σε σχετικές με το ανωτέρω θέμα Ερωτήσεις Βουλευτών, που κατατέθηκαν στη Βουλή.
      Επιπλέον, σας επισυνάπτουμε το υπ’ αριθμ. 8954/24-5-2005 έγγραφο του Δήμου Νέας Ιωνίας Ν. Μαγνησίας .προς την Περιφέρεια Θεσσαλίας, το οποίο μας απεστάλη από την τελευταία ως απάντηση σε σχετική Ερώτηση Βουλευτών, αναφορικά με τη μισθοδοσία του προσωπικού σε Επιχειρήσεις του ανωτέρω Δήμου.
      Τέλος, σας γνωρίζουμε κατά λόγο αρμοδιότητάς μας ότι οι πιστώσεις που χορηγούνται από το Υπουργείο μας σε όλους τους ΟΤΑ της χώρας, κατά την κείμενη νομοθεσία, προέρχονται:
      α) Από τους Κεντρικούς Αυτοτελείς Πόρους (ΚΑΠ) και την ΣΑΤΑ, και διατίθενται στους ανωτέρω κατόπιν πρότασης της Κεντρικής Ενωσης Δήμων και Κοινοτήτων Ελλάδας (ΚΕΔΚΕ), αναφορικά με τα κριτήρια και τη διαδικασία κατανομής τους καθώς και
      β) Από το πρόγραμμα «ΘΗΣΕΑΣ» κατόπιν γνώμης της ΚΕΔΚΕ και σύμφωνα με τη διαδικασία που έχει καθορισθεί από το Υπουργείο μας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      3. Στην με αριθμό 83/6-7-2005 ερώτηση του Βουλευτή κ. Δημητρίου Πιπεργιά δόθηκε με τον υπ’ αρθ. 1073195/9/27-7-2005 έγγραφο από τον Υφυπουργό Οικονομίας και Οικονομικών η ακόλουθη απάντηση.
      «Σε απάντηση της με αριθ. πρωτ. 83/6.7.05 ερώτησης που κατέθεσε ο Βουλευτής κ. Δημήτρης Πιπεργιάς, σχετικά με το ανωτέρω θέμα, σας γνωρίζουμε τα εξής:
      Α. Το Υπουργείο Οικονομίας και Οικονομικών καταβάλλει κάθε απαραίτητη προσπάθεια για την καταπολέμηση φαινομένων φοροδιαφυγής, είτε εντατικοποιώντας τους φορολογικούς ελέγχους προς όλες τις κατευθύνσεις χωρίς διακρίσεις και εξαιρέσεις, είτε προωθώντας νομοθετικά, διοικητικά ή άλλα απαραίτητα μέτρα.
      	Ειδικότερα με γνώμονα την ανάγκη απλούστευσης των ελεγκτικών διαδικασιών για τη διευκόλυνση του ελεγκτικού έργου των φορολογικών υπηρεσιών και την εμπέδωση κλίματος εμπιστοσύνης μεταξύ φορολογουμένων και φορολογούσας αρχής καθώς και έγκαιρης βεβαίωσης και είσπραξης των εσόδων του Δημοσίου, με την αριθ. 1021681/1120/ΠΟΛ.1037/1.3.05 απόφαση καθορίστηκε αντικειμενικός τρόπος τακτικού ελέγχου καθώς επίσης και διαδικασία επιλογής των προς έλεγχο υποθέσεων βάσει συγκεκριμένων κριτηρίων, ανάλογα με τη βαρύτητα, και το φορολογικό τους ενδιαφέρον, ενώ παράλληλα θεσπίστηκε ειδικός ευνοϊκότερος σε σχέση με τις γενικές διατάξεις τρόπος βεβαίωσης και καταβολής των φόρων εφόσον πληρούνται ορισμένες προϋποθέσεις.
      Επιπλέον με την εγκύκλιο αριθ.1055847/4564/ΠΟΛ. 1085/6.6.05, μέσα στο πλαίσιο άσκησης των αρμοδιοτήτων του και επίτευξης των στόχων του, το Υπουργείο Οικονομίας και Οικονομικών, δίνει ιδιαίτερη έμφαση στο θέμα της εντατικοποίησης των φορολογικών ελέγχων, προληπτικών, προσωρινών και τακτικών, δίνοντας πρόσθετες οδηγίες σε όλες τις ελεγκτικές υπηρεσίες για άμεσες ενέργειες εν όψει και των επικείμενων παραγραφών στο τέλος του έτους.
      Β. Το Σ.Δ.Ο.Ε, στο διάστημα λειτουργίας του είχε διενεργήσει μεγάλο αριθμό προληπτικών και προσωρινών ελέγχων σε κάθε μορφή οικονομικής δραστηριότητας. Ειδικότερα, για το χρονικό διάστημα Ιανουαρίου - Μαΐου του 2005, το ΣΔΟΕ, είχε πραγματοποιήσει 19.023 στοχευμένους ελέγχους και είχε διαπιστώσει σε 6.701 παραβάτες 118.545 παραβάσεις. Επίσης πραγματοποίησε και 42.587 ελέγχους διακίνησης όπου διαπίστωσε σε 3.197 παραβάτες, 7.579 παραβάσεις.
      Περαιτέρω με την έναρξη λειτουργίας της Υπηρεσίας Ειδικών Ελέγχων (ΥΠ.Ε.Ε) τέθηκε σε εφαρμογή συγκεκριμένο πρόγραμμα ελέγχων όλων των δραστηριοτήτων με στόχο της διαπίστωση της ορθής εφαρμογής της φορολογικής και τελωνειακής νομοθεσίας, ως προς την τήρηση. των φορολογικών βιβλίων, την έκδοση των φορολογικών στοιχείων και την ακριβή απόδοση των αναλογούντων φόρων και των ειδικών φόρων κατανάλωσης αντίστοιχα, καθώς επίσης και στον εντοπισμό χρήσης πλαστών και εικονικών φορολογικών στοιχείων, ούτως ώστε να δημιουργηθεί κλίμα πρόληψης και αποφυγής παραλείψεων εκ μέρους των επιχειρήσεων. Πρώτη προτεραιότητα (μέχρι τέλους Σεπτεμβρίου) έχει δοθεί στον έλεγχο επιχειρήσεων που δραστηριοποιούνται σε περιοχές που παρουσιάζουν μεγάλη τουριστική κίνηση, όπως νησιά και παραλίες της ηπειρωτικής χώρας όπου αναπτύσσονται μεγάλες τουριστικές μονάδες και άλλες επιχειρήσεις του τουριστικού τομέα και αναμένεται ο μεγαλύτερος όγκος τουριστών και παραθεριστών.
      Γ. 1. Η Υπηρεσία της. Οικονομικής Επιθεώρησης, καθώς και ο ιδιαίτερος κλάδος των Οικονομικών Επιθεωρητών συστάθηκαν με το άρθρο 2 παρ.1 του Ν.2343/95, με σκοπό μεταξύ άλλων τη διασφάλιση και προαγωγή της ακεραιότητας και την αξιόπιστη και αποτελεσματική λειτουργία όλων των Υπηρεσιών του Υπουργείου Οικονομίας και Οικονομικών, που εποπτεύει, ως και των λοιπών Δημοσίων Διαχειρίσεων του Δημοσίου Τομέα, την ορθή και δίκαιη εφαρμογή της κείμενης νομοθεσίας, ως και την πρόληψη και τιμωρία φαινομένων κακοδιοίκησης και διαφθοράς.
      2. Για την επίτευξη του σκοπού αυτού η Οικονομική Επιθεώρηση δρα τόσο προληπτικά, εποπτεύοντας και παρακολουθώντας συστηματικά τη λειτουργία όλων των εκτελεστικών υπηρεσιών του Υπουργείου Οικονομίας και Οικονομικών, όσο και κατασταλτικά, διενεργώντας διαχειριστικούς ελέγχους, έρευνες, προκαταρκτικές έρευνες - Ε.Δ.Ε., επανελέγχους και ελέγχους περιουσιακής κατάστασης υπαλλήλων.
      3. Στα πλαίσια του προληπτικού, ελέγχου οι Οικονομικοί Επιθεωρητές παρακολουθούν τη σύννομη εφαρμογή των ισχυουσών διατάξεων και όπου διαπιστώνονται παρατυπίες και παραβάσεις δίδονται οδηγίες στις αρμόδιες Υπηρεσίες για τη διενέργεια των απαιτούμενων ελέγχων και την επιβολή των διοικητικών κυρώσεων. Στα πλαίσια δε των διενεργούμενων, από τους Οικονομικούς Επιθεωρητές, ερευνών, τακτικών και εκτάκτων επιθεωρήσεων στις Υπηρεσίες συντάσσονται εκθέσεις στις οποίες καταγράφονται παρατηρήσεις, και συγκεκριμένες προτάσεις, οι οποίες υπόβάλλονται στις καθ' ύλην αρμόδιες Διευθύνσεις για τη λήψη των απαραίτητων μέτρων και την προώθηση των αναγκαίων διοικητικών ρυθμίσεων.
      Ο Υφυπουργός
      ΑΔΑΜ ΡΕΓΚΟΥΖΑΣ»
      4. Στην με αριθμό 130/7-7-2005 ερώτηση του Βουλευτή κ. Φώτη Κουβέλη δόθηκε με τον υπ’ αρθ. 25750/ΕΥΣ6131/27-7-2005 έγγραφο από τον Υφυπουργό Οικονομίας και Οικονομικών η ακόλουθη απάντηση.
      «Σε απάντηση του ανωτέρω σχετικού και σε ότι αφορά θέματα παρεμβάσεων του Γ΄ ΚΠΣ σας γνωρίζουμε τα ακόλουθα:
      Σύμφωνα με τις προβλεπόμενες διαδικασίες από τις διατάξεις εφαρμογής και το Ν. 2860/00, στο πλαίσιο της 38ης Πρόσκλησης (28.03.05) της Περιφέρειας Ιονίων Νήσων του Μέτρου 3.2 «Υποδομές για την προστασία και ανάδειξη του περιβάλλοντος» του Περιφερειακού Επιχειρησιακού Προγράμματος Ι. Νήσων έχουν υποβληθεί και αξιολογούνται έργα του Ν. Κεφαλληνίας συνολικού προϋπολογισμού 1.811.485 €:
      - Βελτίωση δικτύου ύδρευσης Δήμου Πυλάρου
      - Αντικατάσταση αμιαντοσωλήνων δικτύου ύδρευσης πόλεως Ληξουρίου
      - Αντικατάσταση δικτύου ύδρευσης από αμιαντοσωλήνες στον οικισμό Άσσο, Δήμου Ερίσσου
      - Αντικατάσταση αμιαντοσωλήνων κεντρικού δικτύου ύδρευσης στα Δ.Δ. Κεραμειών και Σπαρτιών, Δήμου Λειβαθούς.
      Ο Υφυπουργός
      ΧΡΗΣΤΟΣ ΦΩΛΙΑΣ»
      5. Στην με αριθμό 67/6-7-2005 ερώτηση του Βουλευτή κ. Αθανασίου Τσούρα δόθηκε με τον υπ’ αρθ. 25551/ΕΥΣ/6031/28-7-2005 έγγραφο από τον Υφυπουργό Οικονομίας και Οικονομικών η ακόλουθη απάντηση.
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Η καθυστέρηση που παρουσιάστηκε στη συνέχιση της χρηματοδότησης της λειτουργίας των δομών εξυπηρέτησης βρεφών, νηπίων παιδιών, ηλικιωμένων και λοιπών πληθυσμιακών ομάδων που χρήζουν ιδιαίτερης φροντίδας (δηλαδή βρεφονηπιακοί και παιδικοί σταθμοί, Κέντρα Δημιουργικής Απασχόλησης Παιδιών και Παιδιών με Αναπηρίες - ΚΔΑΠ και ΚΔΑΠ ΑΜΕΑ - δομές Κοινωνικής Μέριμνας - βοήθεια στο σπίτι, κέντρα ημερήσιας φιλοξενίας ηλικιωμένων), οφείλεται κυρίως:
      - στην αναμονή της έγκρισης του αναθεωρημένου Ε.Π. «Απασχόληση και Επαγγελματική Κατάρτιση» (ορ. απόφασης C(2004)5336/16.12.04), στο πλαίσιο του οποίου αποφασίστηκε η συνέχιση της συγχρηματοδότησης της λειτουργίας των εν λόγων δομών για δύο επιπλέον έτη (2004-2006), και
      - στην ολοκλήρωση της διαδικασίας ένταξης των τροποποιημένων Τεχνικών Δελτίων Έργων/Υποέργων που αφορούσαν αυτές τις δομές. Η διαδικασία αυτή (που ήταν απαραίτητη για τη συνέχιση της χρηματοδότησης της λειτουργίας των δομών) περιελάμβανε τη δημοσίευση προκήρυξης προς τους Τελικούς Δικαιούχους των εν λόγων πράξεων (16.11.04 δημοσιεύθηκε η προκήρυξη) για την υποβολή τροποποιημένων Τεχνικών Δελτίων Έργων/Υποέργων ως προς το χρονοδιάγραμμα, τον προϋπολογισμό και το ποσοστό χρηματοδότησης, την αξιολόγηση τους και την έγκριση και ένταξη τους στο Ε.Π. (οι περισσότερες εγκρίσεις στάλθηκαν στους Τελικούς Δικαιούχους στις 07.03.2005).
      Με το υπ. αρ. πρωτ. 161871/18.04.05 έγγραφο η Διεύθυνση Οικονομικού του Υπουργείου Απασχόλησης και Κοινωνικής Προστασίας αιτήθηκε την εγγραφή πράξεων που αφορούν τη χρηματοδότηση της λειτουργίας δομών για τα έτη 2004-2006 στο Πρόγραμμα Δημοσίων Επενδύσεων (ΣΑΕ 034/3 του Υπ. Απασχόλησης και Κοινωνικής Προστασίας).
      Στο Πρόγραμμα Δημοσίων Επενδύσεων του έτους 2005 (ΣΑΕ 034/3) εντάχθηκαν 624 έργα συνολικού προϋπολογισμού 1.568.663.681,36 ευρώ, πιστώσεις 588.784.518,92 ευρώ και εγκεκριμένο όριο πληρωμών ύψους 212.000.000,00 ευρώ για το τρέχον έτος.
      Η κατανομή των πιστώσεων στα επιμέρους έργα, που εμπίπτει στις αρμοδιότητες του Υπουργείου Απασχόλησης και Κοινωνικής Προστασίας, έχει ολοκληρωθεί, ενώ επίσης έχει ολοκληρωθεί και η πίστωση των λογαριασμών των δικαιούχων φορέων από την Τράπεζα της Ελλάδας.
      Μέχρι το τέλος του Ιουλίου αναμένεται η καταβολή των πληρωμών στους Τελικούς Δικαιούχους των δομών (έχουν ήδη ενημερωθεί από τη Δ.Α. του Ε.Π. «Απασχόληση και Επαγγελματική Κατάρτιση» για την υποβολή των απαιτούμενων εγγράφων και την παραλαβή της επιταγής τους).
      Ο Υφυπουργός
      ΧΡΗΣΤΟΣ ΦΩΛΙΑΣ»
6. Στην με αριθμό 41/6-7-2005 ερώτηση του Βουλευτή κ. Γεωργίου Παπαγεωργίου δόθηκε με τον υπ’ αρθ. 1073770/5/27-7-2005 έγγραφο από τον Υφυπουργό Οικονομίας και Οικονομικών η ακόλουθη απάντηση.
      «Σε απάντηση της με αριθμ. πρωτ. 41/6.7.05 ερώτησης που κατέθεσε ο Βουλευτής κ. Γεώργιος Παπαγεωργίου, σχετικά με το ανωτέρω θέμα, σας γνωρίζουμε τα εξής:
      Α. Σύμφωνα με την αρ. 1097689/1312/Α0006/5.12.2002 (ΦΕΚ 1547/Β/11.12.2002) απόφαση του Υπουργού Οικονομίας και Οικονομικών στην Κτηματική Υπηρεσία Ν. Εύβοιας προβλέπονται: 
      - 2 θέσεις του κλάδου ΠΕ Μηχανικών ειδικότητας Αγρονόμων Τοπογράφων και υπηρετούν 2 υπάλληλοι, εκ των οποίων η μία (1) έχει επιλεγεί Προϊσταμένη της Υπηρεσίας και ο δεύτερος βρίσκεται σε εκπαιδευτική άδεια.
      - 1 θέση του κλάδου ΤΕ Μηχανικών ειδικότητας Τοπογραφίας και υπηρετεί 1 υπάλληλος.
      -1 θέση του κλάδου ΔΕ Τεχνικού ειδικότητας Δομικών και υπηρετούν 2 υπάλληλοι (1 μόνιμος και 1 σε προσωρινή θέση ιδιωτικού δικαίου αορίστου χρόνου).
      - 1 θέση του κλάδου ΥΕ Επιμελητών και δεν υπηρετεί υπάλληλος.
      - 1 θέση του κλάδου ΥΕ Προσωπικού Καθαριότητας και δεν υπηρετεί υπάλληλος.
      Επίσης στην ίδια υπηρεσία υπηρετεί και ένας ακόμα υπάλληλος του κλάδου ΤΕ Μηχανικών/ειδικότητας Πολιτικών Δομικών Έργων ή Έργων Υποδομής, ο οποίος είναι αποσπασμένος στο γραφείο του Βουλευτή κ. Γεώργιου Παπαγεωργίου.
      Ακόμη προβλέπονται οκτώ (8) θέσεις εφοριακών υπαλλήλων, ενώ ο ανώτατος αριθμός κάλυψης, όπως αυτός προκύπτει βάσει του άρθρου 10 του ΠΔ 344/95 και ισχύει πανελληνίως (για το έτος 2005 το ποσοστό για τις Κτηματικές Υπηρεσίες είναι 41% επί των οργανικών θέσεων), είναι τρεις (3) υπάλληλοι. Στην άνω Κτηματική Υπηρεσία σήμερα, υπηρετούν οργανικά και πραγματικά τρεις (3) υπάλληλοι.
      Συνεπώς στην Κτηματική Υπηρεσία Ν. Εύβοιας υπάρχει έλλειψη μόνο βοηθητικού προσωπικού (ΥΕ Επιμελητών και ΥΕ Προσωπικού Καθαριότητας), ενώ διαθέτει τεχνικό προσωπικό πέραν της προβλεπόμενης σύνθεσης.
      Β. Με βάση τις υφιστάμενες υπηρεσιακές δυνατότητες, σε συνδυασμό με τις γενικότερες ανάγκες και συνθήκες, δεν είναι δυνατό να ικανοποιηθεί η πρόταση για αναβάθμιση της Κτηματικής Υπηρεσίας Ν. Εύβοιας σε Διεύθυνση. Η πρόταση αυτή θα επανεξεταστεί, αν αλλάξουν οι παραπάνω συνθήκες μελλοντικά.
      Ο Υφυπουργός
      ΑΔΑΜ ΡΕΓΚΟΥΖΑΣ»
      7. Στην με αριθμό 32/6-7-2005 ερώτηση του Βουλευτή κ. Φώτη Κουβέλη δόθηκε με τον υπ’ αρθ. 25537/ΕΥΣ6029/27-7-2005 έγγραφο από τον Υφυπουργό Οικονομίας και Οικονομικών η ακόλουθη απάντηση.
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Η χρηματοδότηση της λειτουργίας βρεφονηπιακών σταθμών από τους ΟΤΑ της χώρας, προβλέπεται τόσο μέσω των Περιφερειακών Επιχειρησιακών Προγραμμάτων, όσο και μέσω του Επιχειρησιακού Προγράμματος «Απασχόληση και Επαγγελματική Κατάρτιση» του Υπ. Απασχόλησης και Κοινωνικής Προστασίας.
      Ειδικότερα, στο πλαίσιο του Περιφερειακού Επιχειρησιακού Προγράμματος της Θεσσαλίας 2000-2006 (Γ΄ ΚΠΣ), χρηματοδοτούνται από το Μέτρο 5.3, δώδεκα (12) Βρεφονηπιακοί Σταθμοί. Σύμφωνα με το ισχύον θεσμικό πλαίσιο που διέπει τη λειτουργία τους (ΚΥΑ 112726 ΦΕΚ 23699/13.12.2004), το μέγιστο χρονικό διάστημα για το οποίο θα ισχύει η συγχρηματοδότηση από το ΕΚΤ για τη λειτουργία της κάθε δομής ορίζεται σε 36 μήνες και ο δικαιούχος φορέας αναλαμβάνει την υποχρέωση να τη λειτουργήσει κατ' ελάχιστoν επί μία διετία μετά τη λήξη της χρηματοδότησης.
      Τα ποσά που έχουν δεσμευτεί μέχρι σήμερα στο πλαίσιο του ΠΕΠ Θεσσαλίας, υπακούουν στους κανόνες χρηματοδότησης των έργων των ΠΕΠ και για τη συγκεκριμένη περίπτωση έχουν προβλεφθεί για το σύνολο της 36μηνης χρηματοδότησης, ενώ οι εκταμιεύσεις πραγματοποιούνται από τον κάθε δικαιούχο φορέα με βάση το προβλεπόμενο σύστημα χρηματορροών σύμφωνα και με τους ρυθμούς απορρόφησης του κάθε φορέα.
      Στο πλαίσιο του Επιχειρησιακού Προγράμματος . «Απασχόληση και Επαγγελματική Κατάρτιση» του Υπουργείου Απασχόλησης (Μ.5.2), χρηματοδοτήθηκε η συνέχιση της λειτουργίας για δύο έτη των Δομών Κοινωνικών Υπηρεσιών και Κοινωνικής Μέριμνας οι οποίες είχαν δημιουργηθεί στο πλαίσιο του Β΄ ΚΠΣ μέσω του Ε.Π. «Συνεχιζόμενη Κατάρτιση και Προώθηση στην Απασχόληση» του Υπ. Εργασίας και Κοινωνικών Ασφαλίσεων.
      Η χρηματοδότηση αυτή για τις περισσότερες δομές ολοκληρώθηκε στα μέσα του προηγούμενου έτους (2004). Η συνέχιση της συγχρηματοδότησης των δομών για δύο επιπλέον έτη (2004-2006) αποφασίστηκε στα τέλη του 2004 με την έγκριση του αναθεωρημένου ΕΠ «Απασχόληση και Επαγγελματική Κατάρτιση». Στο Πρόγραμμα Δημοσίων Επενδύσεων του έτους 2005 (ΣΑΕ 034/3) εντάχθηκαν συνολικά 624 έργα συνολικού π/υ 1.568.663.681,36 ευρώ. Η κατανομή των πιστώσεων στα επιμέρους έργα εμπίπτει στις αρμοδιότητες του Υπουργείου Απασχόλησης και Κοινωνικής Προστασίας.
      Το θέμα της βιωσιμότητας των Δομών συμπεριλαμβανομένων των βρεφονηπιακών σταθμών, αποτελεί αντικείμενο επεξεργασίας από πλευράς της Ειδικής Υπηρεσίας Συντονισμού ΕΚΤ η οποία εκπονεί μελέτη με τίτλο «Μελέτη αξιολόγησης των μέτρων και δράσεων που συμβάλλουν στην συμφιλίωση επαγγελματικής και οικογενειακής ζωής των γυναικών και αποσκοπούν στην ενίσχυση της γυναικείας απασχόλησης, όπως υλοποιούνται στα ΠΕΠ και το ΤΕΠ «Απασχόληση και Επαγγελματική Κατάρτιση». Η μελέτη αξιολογεί τις 1035 δομές Κοινωνικών Υπηρεσιών που λειτουργούν στα ΠΕΠ (μέτρα προώθησης των ίσων ευκαιριών μεταξύ των δύο φύλων) και το σύνολο των 39 νέων δομών που λειτουργούν στο πλαίσιο του ΤΕΠ.
      Επίσης, στο ΠΕΠ Θεσσαλίας έχει ενταχθεί στο πλαίσιο του μέτρου 6.2 της Τεχνικής Βοήθειας του προγράμματος, μελέτη με τίτλο «Διερεύνηση της κατάστασης της Γυναικείας Επιχειρηματικότητας στην Θεσσαλία» η οποία αξιολογεί τη στρατηγική και τις επιπτώσεις των δράσεων Κοινωνικής Μέριμνας αναφορικά με την ενίσχυση της γυναικείας απασχόλησης,
      Για τα υπόλοιπα θέματα της Ερώτησης, περισσότερα στοιχεία θα έχετε από το Υπουργείο Απασχόλησης και Κοινωνικής Προστασίας και το Υπ. Εσωτερικών, Δημόσιας Διοίκησης και Αποκέντρωσης.
      Ο Υφυπουργός
      ΧΡΗΣΤΟΣ ΦΩΛΙΑΣ»
      8. Στην με αριθμό 30/6-7-2005 ερώτηση του Βουλευτή κ. Εμμανουήλ Φραγκιαδουλάκη δόθηκε με τον υπ’ αρθ. ΥΠΠΟ/ΓΡ ΥΦΥΠ ΚΕ/8/28-7-2005 έγγραφο από τον Υφυπουργό Πολιτισμού η ακόλουθη απάντηση.
      «Σε απάντηση της με αριθμ. πρωτοκόλλου 30/6-7-05 ερώτησης του Βουλευτή κ. Μ. Φραγκιαδουλάκη, που αναφέρεται στην Ι. Μονή Αγ. Αικατερίνης Σιναϊτών στο Ηράκλειο, σας πληροφορούμε τα εξής:
      Με την με αρ. πρωτ. ΥΠΠΟ/ΔΑΒΜΜ/29334 π.ε/1233 π.ε/24-3-2003 απόφαση, κατόπιν σχετικής γνωμοδότησης του Τοπικού Συμβουλίου Μνημείων Κρήτης, εγκρίθηκε η μελέτη για τη συντήρηση - αποκατάσταση της Ι. Μονής Αγ. Αικατερίνης Σιναϊτών καθώς και η εκτέλεση σειράς επειγουσών εργασιών.
      Σύμφωνα με την ως άνω εγκριτική απόφαση, η εκτέλεση και η επίβλεψη των εργασιών θα γίνει με δαπάνη της Ιεράς Αρχιεπισκοπής Κρήτης και η εποπτεία θα ανήκει στις αρμόδιες υπηρεσίες του ΥΠΠΟ. Μέχρι σήμερα δεν υπάρχει ενημέρωση σχετικά με την έναρξη των εργασιών.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
     9. Στην με αριθμό 276/12-7-05 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. 556/26-7-05 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
      1. Όπως προκύπτει από το υπ’ αριθμ. πρωτ. 1319/26-7-2005 έγγραφο της Εισαγγελίας Πρωτοδικών Λάρισας, για αναφερόμενες περιπτώσεις μόλυνσης του ποταμού Πηνειού, έχουν σχηματιστεί οι κατωτέρω ποινικές δικογραφίες:
      α) Μετά από καταγγελία ιδιώτη σχηματίστηκε η με Αριθμό Βιβλίου Μηνύσεων (Α.Β.Μ.) Ε05/131 δικογραφία, η οποία βρίσκεται από 6-5-2005 στον αρμόδιο Πταισματοδίκη Ελασσόνας για προκαταρκτική εξέταση.
      β) Αυτεπάγγελτα, μετά από παραγγελία του Εισαγγελέα Εφετών Λάρισας, σχηματίστηκε η με Α.Β.Μ. Α05/491 δικογραφία, η οποία βρίσκεται από 11-4-2005 στον αρμόδιο Πταισματοδίκη Λάρισας για προκαταρκτική εξέταση.
      γ) Αυτεπάγγελτα, μετά από δημοσίευμα εφημερίδας, σχηματίστηκε η με Α.Β.Μ. Δ04/1870 δικογραφία, η οποία μετά το πέρας της προανάκρισης τέθηκε στο Αρχείο Αγνώστων Δραστών.
      δ) Αυτεπάγγελτα, μετά από δημοσίευμα εφημερίδας, σχηματίστηκέ η με Α.Β.Μ. Γ04/3391 δικογραφία, η οποία βρίσκεται από 6-5-2005 στον αρμόδιο Πταισματοδίκη Λάρισας για προκαταρκτική εξέταση.
      ε) Αυτεπάγγελτα, μετά από δημοσίευμα εφημερίδας, σχηματίστηκε η με Α.Β.Μ. Α05/1098 δικογραφία, η οποία βρίσκεται από 3-6-2005 στον αρμόδιο Πταισματοδίκη Τυρνάβου για προκαταρκτική εξέταση.
      2. Παράλληλα, όπως προκύπτει από το υπ’ αριθμ. πρωτ. 843/27-7-2005 έγγραφο της Εισαγγελίας Πρωτοδικών Καρδίτσας, για τα ίδια θέματα έχουν σχηματιστεί οι κατωτέρω ποινικές δικογραφίες:
      α) Αυτεπάγγελτα, μετά από δημοσίευμα εφημερίδας, σχηματίστηκε η με Α.Β.Μ. Α159/2002 δικογραφία, η οποία τέθηκε στο αρχείο, διότι μετά από προκαταρκτική εξέταση δεν προέκυψαν αξιόποινες πράξεις.
      β) Αυτεπάγγελτα, μετά από δημοσίευμα εφημερίδας, σχηματίστηκε η με Α.Β.Μ. Α2458/2003 δικογραφία, η οποία τέθηκε στο αρχείο, διότι μετά από προκαταρκτική εξέταση δεν προέκυψαν αξιόποινες πράξεις.
      γ) Αυτεπάγγελτα, μετά από δημοσίευμα εφημερίδας, σχηματίστηκε η με Α.Β.Μ. Δ04/1042 δικογραφία, η οποία βρίσκεται στον αρμόδιο Πταισματοδίκη Καρδίτσας για προκαταρκτική εξέταση.
      δ) Τέλος, αυτεπάγγελτα, μετά από το συνημμένο στην ερώτηση δημοσίευμα εφημερίδας, σχηματίστηκε η με Α.Β.Μ. Γ05/1255 δικογραφία, η οποία βρίσκεται στον αρμόδιο Πταισματοδίκη Καρδίτσας για προκαταρκτική εξέταση.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      10. Στην με αριθμό 214/11-7-2005 ερώτηση του Βουλευτή κ. Παναγιώτη Ρήγα, δόθηκε με το υπ’ αριθμ. 26234/ΔΕ-5471/27-7-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, σας γνωστοποιούμε ότι στο Πρόγραμμα Δημοσίων Επενδύσεων έχει ενταχθεί από το έτος 2001 το έργο «ΑΠΟΚΑΤΑΣΤΑΣΗ ΖΗΜΙΩΝ ΑΠΟ ΤΗ ΘΕΟΜΗΝΙΑ ΤΗΣ 28.11.2001 ΓΙΑ ΕΡΓΑ ΔΗΜΟΤ. ΟΔΟΠ. ΚΑΙ ΓΙΑ ΥΠΟΔΟΜΕΣ ΥΔΡΕΥΣΗΣ ΚΑΙ ΑΠΟΧ. ΣΤΟ Δ. ΔΡΥΜΑΛΙΑΣ ΝΟΜΟΥ ΝΑΞΟΥ (π.κ.2167003)» με προϋπολογισμό 1.173.881,00 Ευρώ πληρωμές μέχρι 31.12.04 ύψους 455.504,85 Ευρώ και εγκεκριμένες πιστώσεις για το τρέχον έτος ύψους 90.000,00 Ευρώ.
      Η ετήσια χρηματοδότηση του έργου καθορίζεται μετά από πρόταση της Περιφέρειας, η οποία είναι φορέας υλοποίησης, σε συνδυασμό με τους διαθέσιμους πόρους του Προγράμματος Δημοσίων Επενδύσεων.
      Η κατανομή των πιστώσεων στα επιμέρους έργα ανάλογα με την εξέλιξη των εργασιών εμπίπτει στις αρμοδιότητες του φορέα υλοποίησης.
      Ο Υφυπουργός
      ΧΡΗΣΤΟΣ ΦΩΛΙΑΣ»
     11. Στην με αριθμό 99/6-7-05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. Φ. 90022/18562/3807/26-7-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 99/6-7-2005 ερώτηση της Βουλής η οποία κατετέθη από την βουλευτή κα Θεοδώρα Τζάκρη σχετικά με έλλειψη μηχανοργάνωσης, υγειονομικού προσωπικού και ιατρών. διαφόρων ειδικοτήτων στις Μονάδες Υγείας ΙΚΑ-ΕΤΑΜ του Νομού Πέλλας, καθώς και αντικατάσταση ιατροτεχνολογικού εξοπλισμού στις ανωτέρω Μονάδες, σας γνωρίζουμε τα ακόλουθα όπως μας πληροφόρησε το ΙΚΑ-ΕΤΑΜ:
      Α. ΜΗΧΑΝΟΡΓΑΝΩΣΗ
      Το Ολοκληρωμένο Πληροφοριακό Σύστημα του ΙΚΑ (ΟΠΣ - ΙΚΑ) ευρίσκεται σε φάση εξάπλωσης στα Υποκαταστήματα του ΙΚΑ-ΕΤΑΜ από το Φθινόπωρο του 2003. Το έργο της εξάπλωσης του ΟΠΣ - ΙΚΑ είναι πολύπλοκο καθώς περιλαμβάνει δράσεις που εκτελούνται στο σύνολο της γεωγραφικής επικράτειας της χώρας και εκτελείται με χρήση των ανθρώπινων πόρων του Ιδρύματος.
      Συγκεκριμένα, ως σήμερα το ΟΠΣ - ΙΚΑ έχει εγκατασταθεί και λειτουργεί παραγωγικά σε 60 από τα 167 Υποκαταστήματα του ΙΚΑ-ΕΤΑΜ, τα οποία επελέγησαν με βασικό κριτήριο την πληθυσμιακή κάλυψη τόσο σε επίπεδο ασφαλισμένων όσο και σε επίπεδο εργοδοτών. Με την έως τώρα εξάπλωση του ΟΠΣ - ΙΚΑ, έχουν καλυφθεί μεγάλα αστικά κέντρα (Αθήνα, Θεσσαλονίκη, Λάρισα, Πάτρα), περιοχές με σημαντική τουριστική κίνηση (Κέρκυρα, Ρόδος, Κώς), καθώς και πρωτεύουσες νομών και αστικά κέντρα της επαρχίας (Τρίκαλα, Καρδίτσα, Θήβα, Κόρινθος κλπ).
      Με την επιλογή των Υποκαταστημάτων αυτών, κατέστη δυνατό να εξυπηρετείται σήμερα πλέον του 70% των ασφαλισμένων και πλέον του 60% των εργοδοτών από Υποκαταστήματα ενταγμένα στο ΟΠΣ - ΙΚΑ.
      Το Πρόγραμμα Εξάπλωσης του ΟΠΣ - ΙΚΑ εξελίσσεται ομαλά και η ένταξη του Τοπικού Υποκαταστήματος ΙΚΑ - ΕΤΑΜ Έδεσσας έχει προγραμματισθεί, σύμφωνα με το Επιχειρησιακό Σχέδιο Εξάπλωσης (Rollout), για τον Φεβρουάριο 2006.
      Β. ΕΛΛΕΙΨΕΙΣ ΙΑΤΡΙΚΟΥ ΠΡΟΣΩΠΙΚΟΥ
      Όσον αφορά την έλλειψη ιατρικού προσωπικού, στις Μονάδες του Ι.Κ.Α. - Ε.Τ.Α.Μ. Ν. Πέλλας και συγκεκριμένα στη Νομαρχιακή Μονάδα Υγείας Ι.Κ.Α. -Ε.Τ.Α.Μ Έδεσσας, στο Παράρτημα Ι.Κ.Α-Ε.Τ.Α.Μ. Σκύδρας και στην Τοπική Μονάδα Υγείας Ι.Κ.Α-Ε.Τ.Α.Μ. Γιαννιτσών, παρατηρούνται ανάγκες σε ειδικότητες γιατρών.
      Η Διοίκηση του Ιδρύματος μετά την ψήφιση από τη Βουλή διάταξης Νόμου (άρθρο 10 του Ν.3302/2004) για τη ρύθμιση του θέματος των προσλήψεων γιατρών-οδοντιάτρων στο ΙΚΑ-ΕΤΑΜ, και σύμφωνα με την ΔΙΠΠ/Φ.ΕΓΚΡ.7/55/2005 εγκριτική απόφαση που αφορά τη σύναψη συμβάσεων μίσθωσης έργου με (621) γιατρούς και οδοντιάτρους για χρονικό διάστημα είκοσι τεσσάρων (24) μηνών, έχει ξεκινήσει τις διαδικασίες προκειμένου να προβεί στη σύναψη συμβάσεων μίσθωσης έργου με ιατρούς-οδοντιάτρους, για κάλυψη αναγκών παροχής ιατρικών υπηρεσιών, σε όποιες περιοχές διαπιστώνεται έλλειψη, σε όλη την επικράτεια, σε συνδυασμό με τους δικαιούχους περίθαλψης και τις ιδιαιτερότητες της κάθε Μονάδας του, ώστε να καλυφθούν, κατά το δυνατόν, οι ελλείψεις σε ειδικότητες που απαιτούνται για την καλύτερη εξυπηρέτηση των ασφαλισμένων και συνταξιούχων του Ιδρύματος.
      Ήδη έχουν προβλεφθεί για την Τ.Μ.Υ. Ι.Κ.Α. -Ε.Τ.Α.Μ. Γιαννιτσών επιπλέον τέσσερις (4) ειδικότητες ιατρών (οδοντιάτρου, μικροβιολόγου, οφθαλμιάτρου και Ω.Ρ.Λ.). Σημειωτέον δε ότι στην εν λόγω Μονάδα υπηρετούν συνολικά τριάντα τρεις (33) ιατροί και οι οργανικές θέσεις είναι είκοσι πέντε (25).
      Η Διοίκηση του Ι.Κ.Α. - Ε.Τ.Α.Μ. επιθυμεί την άρτια στελέχωση όλων των Μονάδων, όμως εξετάζοντας συνολικά τις ανάγκες σε ιατρικό προσωπικό εστιάζει περισσότερο Μονάδες περιοχών που έχουν βασικές ελλείψεις ειδικοτήτων και πρωταρχικό μέλημά της είναι η στελέχωσή τους, κυρίως σε ειδικότητες που παρουσιάζουν μεγάλη αναμονή και όχι σε ειδικότητες που η αναμονή για τα ραντεβού είναι μηδενική, όπως αυτή του γυναικολόγου στη Ν.Μ.Υ. Ι.Κ.Α. - Ε.Τ.Α.Μ. Έδεσσας, σύμφωνα με σχετικά στατιστικά στοιχεία.
      Γ. ΕΛΛΕΙΨΕΙΣ ΥΓΕΙΟΝΟΜΙΚΟΥ ΠΡΟΣΩΠΙΚΟΥ
      Όσον αφορά την στελέχωση των Μονάδων Υγείας ΙΚΑ-ΕΤΑΜ του Ν. Πέλλας σε υγειονομικό προσωπικό σύμφωνα με τις οργανικές θέσεις και τους υπηρετούντες υγειονομικούς υπαλλήλους σας γνωρίζουμε τα εξής:
      Στην ΤΜΥ ΙΚΑ Γιαννιτσών: σε σύνολο 17 οργανικών θέσεων υπηρετούν 12 υγειονομικοί υπάλληλοι, δηλαδή κάλυψη σε ποσοστό 70,58 %.
      Στην ΝΜΥ ΙΚΑ Έδεσσας: σε σύνολο 22 οργανικών θέσεων υγειονομικών υπαλλήλων υπηρετούν 14, δηλαδή ποσοστό κάλυψης 63,63 %.
      Το Υπουργείο μας, γνωρίζοντας την γενικότερη έλλειψη του Ιδρύματος σε υγειονομικό προσωπικό, στον ενιαίο προγραμματισμό προσλήψεων έτους 2005 για τους Ασφαλιστικούς Οργανισμούς, περιέλαβε και πρόταση για την πλήρωση των κενών οργανικών θέσεων υγειονομικού προσωπικού του ΙΚΑ-ΕΤΑΜ.
      Σε περίπτωση έγκρισης των προσλήψεων αυτών και μετά την ολοκλήρωση της όλης διαδικασίας η Διοίκηση του Ιδρύματος θα φροντίσει για την ενίσχυση των Μονάδων εκείνων, στις οποίες παρατηρείται η μεγαλύτερη έλλειψη υγειονομικού προσωπικού.
      Γ. ΙΑΤΡΟΤΕΧΝΟΛΟΓΙΚΟΣ ΕΞΟΠΛΙΣΜΟΣ
      Α. 1. Στην Έδεσσα λειτουργεί η Νομαρχιακή Μονάδα Υγείας με γιατρούς όλων των βασικών ειδικοτήτων, με βιοπαθολογικό και ακτινοδιαγνωστικό εργαστήριο.
      Τα προαναφερθέντα εργαστήρια είναι πλήρως εξοπλισμένα και συγκεκριμένα: το Βιοπαθολογικό εργαστήριο με αιματολογικό και βιοχημικό αναλυτή και το ακτινοδιαγνωστικό εργαστήριο με μονάδα ακτινογράφησης, ακτινοσκόπησης και σύγχρονο υπερηχογράφο γενικής χρήσης.
      2. Τα λοιπά ιατρεία ειδικοτήτων της Μονάδας είναι πλήρως εξοπλισμένα και κανένα αίτημα της Μονάδας δεν εκκρεμεί.
      Β. 1. Στα Γιαννιτσά όπου λειτουργεί η Τοπική Μονάδα Υγείας το βιοπαθολογικό, το ακτινολογικό εργαστήριο και τα λοιπά ιατρεία ειδικοτήτων της Μονάδας είναι επίσης πλήρως εξοπλισμένα.
      2. Τέλος, το αίτημα της ΤΜΥ ΙΚΑ-ΕΤΑΜ Γιαννιτσών, για προμήθεια υπερηχογράφου γενικής χρήσης, εξετάζεται στα πλαίσια προμήθειας υπερηχογράφων για διάφορες Μονάδες Υγείας του Ιδρύματος.
      Για την κάλυψη όμως των αναγκών των ασφαλισμένων της περιοχής, έχουν συναφθεί συμβάσεις με το Γενικό Νοσοκομείο Γιαννιτσών και με ένα ιδιωτικό εργαστήριο τόσο για απλά υπέρηχα όσο και για τα Triplex
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»)


      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Δικαιοσύνης
      Μόνη συζήτηση επί της αρχής, των άρθρων και του συνόλου του σχεδίου νόμου: «Θέματα εξωτερικών φρουρών». 
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Δημόσιας Τάξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κέντρο Μελετών Ασφάλειας (ΚΕ.ΜΕ.Α.) και άλλες διατάξεις». 
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ ( Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Παιδείας και Θρησκευμάτων
      Μόνη συζήτηση επί της αρχής, των άρθρων και του συνόλου του σχεδίου νόμου: «Διεθνές Πανεπιστήμιο της Ελλάδος και άλλες διατάξεις». 
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ ( Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Πολιτισμού
      Μόνη συζήτηση επί της αρχής, των άρθρων και του συνόλου του σχεδίου νόμου: «Οργανισμός Εθελοντισμού «ΕΡΓΟ ΠΟΛΙΤΩΝ»».
       Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ ( Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Εισερχόμαστε στο νομοσχέδιο του Υπουργείου Δικαιοσύνης.
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Θέματα εξωτερικών φρουρών».
      Η Διάσκεψη των Προέδρων έχει αποφασίσει στη συνεδρίασή της στις 7/7/2005 τη συζήτηση του νομοσχεδίου αυτού σε μία συνεδρίαση. Κατά τη διάρκεια της συνεδριάσεως θα εξετάσουμε το ενδεχόμενο εάν θα χρειαστεί εμβόλιμη συνεδρίαση. 
      Κύριε Υπουργέ, πριν δώσω το λόγο στους εισηγητές, έχετε κάποιες νομοτεχνικές παρατηρήσεις;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, παρακαλώ το λόγο.
      ΠΡΟΕΔΡΟΣ ( Άννα Μπενάκη - Ψαρούδα): Να μην κάνει τις παρατηρήσεις ο κύριος Υπουργός επί του νομοσχεδίου; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τίθενται άλλα θέματα κατά προτεραιότητα και αφορούν την απόφαση της Διάσκεψης των Προέδρων. 
      ΠΡΟΕΔΡΟΣ ( Άννα Μπενάκη - Ψαρούδα): Εντάξει.
      Κύριε Υπουργέ, θα κάνει ο κύριος συνάδελφος κάποιες παρατηρήσεις επί του θέματος της απόφασης της Διάσκεψης των Προέδρων.
      Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, σας ευχαριστώ.
      Πράγματι, η Διάσκεψη των Προέδρων αποφάσισε η συζήτηση του νομοσχεδίου για τους εξωτερικούς φρουρούς να ολοκληρωθεί σε μία συνεδρίαση. Ήδη όμως, όπως είναι γνωστό και σε εσάς και σε όλους τους συναδέλφους, η Κυβέρνηση κατέθεσε σειρά τροπολογιών προκειμένου να συζητηθούν στο Τμήμα. Ορισμένες από αυτές τις τροπολογίες, αναφέρομαι ειδικότερα στην τροπολογία που αφορά την αυτοδιοίκηση των δικαστηρίων και περιλαμβάνει τέσσερα άρθρα, θα μπορούσαν να έχουν το χαρακτήρα ενός αυτόνομου νομοσχεδίου που κατατίθεται ξεχωριστά και συνεπώς θα απαιτούνταν πιο διεξοδική συζήτηση και μεγαλύτερη άνεση χρόνου για τη διατύπωση των επιχειρημάτων από κάθε πλευρά. 
      Δεν είναι όμως μόνο το αυτοδιοίκητο το οποίο σήμερα θίγεται από την τροπολογία την οποία έχει καταθέσει ο κύριος Υπουργός της Δικαιοσύνης. Έχουμε άλλες τρεις τροπολογίες. Η μία αφορά τις τροποποιήσεις των άρθρων 693 και 699 του Κώδικα Πολιτικής Δικονομίας και του ν. 3068/2002, δηλαδή την επέκταση της μη εφαρμογής των αποφάσεων κατά τη διαδικασία των ασφαλιστικών μέτρων και στα νομικά πρόσωπα ιδιωτικού δικαίου και δύο άλλες λιγότερο σημαντικές, που αφορούν τα καταστήματα κράτησης. 
      Τέσσερις τροπολογίες οι οποίες κατετέθησαν την Παρασκευή δεν έχουν συζητηθεί στην κοινοβουλευτική επιτροπή. Και αυτό αποκτά ιδιαίτερη σημασία κύριε Υπουργέ, διότι για τις τροπολογίες αυτές, ιδιαίτερα για την τροπολογία που αφορά το αυτοδιοίκητο της δικαιοσύνης, είχατε προ ολίγων ημερών δεσμευτεί ότι θα υπάρξει άνεση χρόνου για τη συζήτηση κατ’ αρχήν με τους ενδιαφερόμενους φορείς και ασφαλώς στο ελληνικό Κοινοβούλιο. Για ένα τόσο σοβαρό θέμα αντί να έχετε την ευαισθησία να εισηγηθείτε σε χρόνο έγκαιρο, αντί να καταθέσετε την τροπολογία για να τη συζητήσουμε στην κοινοβουλευτική επιτροπή, αιφνιδιάζετε καταθέτοντας την τροπολογία την Παρασκευή, ώστε να συζητήσει, χωρίς προηγούμενη ακρόαση των φορέων, η Βουλή. 
      Εκτός αυτού είναι πολλές φορές, κυρία πρόεδρε, που από την πλευρά της Αξιωματικής Αντιπολίτευσης ετέθη ένα θέμα κοινοβουλευτικής δεοντολογίας. Δεν είναι η πρώτη φορά που το θέτουμε. Και στη Διάσκεψη των Προέδρων και από το Βήμα αυτό και εγώ αλλά και άλλοι συνάδελφοι έχουμε παρατηρήσει ότι δεν είναι δυνατόν να παραβιάζουμε την κοινοβουλευτική δεοντολογία και να οδηγούμαστε σε πυκνούς χρόνους συζήτησης, χωρίς να προσέρχονται οι ενδιαφερόμενοι, στην προκειμένη περίπτωση οι ενώσεις των δικαστών και εισαγγελέων, που όπως όλοι γνωρίζουμε έχουν ριζική διαφωνία για την τροπολογία που αφορά το αυτοδιοίκητο των δικαστηρίων. 
      Το αίτημά μας δεν είναι να αυξηθεί ο αριθμός των συνεδριάσεων, διότι ήδη ελλείπει η ακρόαση των φορέων. Δεν έχει προηγηθεί άνετη συζήτηση, όπως υποσχέθηκε ο Υπουργός και θεωρούμε ότι γι’ αυτούς τους λόγους –και αυτό είναι το αίτημα που διατυπώνουμε σήμερα κυρία Πρόεδρε- τις τέσσερις τροπολογίες που κατέθεσε η Κυβέρνηση πρέπει να τις αποσύρει. Έχει το χρόνο αν θέλει και με τη διαδικασία του επείγοντος να συζητήσουμε. 


      Πάντως εμείς δεν αποδεχόμαστε κάτω απ’ αυτές τις συνθήκες να παραβιάζεται για άλλη μια φορά η κοινοβουλευτική δεοντολογία, να παραβιάζεται η συμφωνία μας ότι δεν θα επανέλθουμε σε πρακτικές που τα τελευταία χρόνια –ιδιαίτερα μετά το 1999-2000- η Βουλή απέρριψε και με τη συμφωνία όλων των κομμάτων καθιερώθηκαν διαδικασίες οι οποίες εξυψώνουν το κύρος του Κοινοβουλίου.
      Με αυτήν την έννοια, κυρία Πρόεδρε, θέλω να κάνω μία δήλωση. Αν η Κυβέρνηση επιμείνει στην απόφασή της, κάτω απ’ αυτές τις συνθήκες που μόλις πριν περιέγραψα, να συζητήσει τις τέσσερις τροπολογίες και κυρίως την τροπολογία που αφορά το αυτοδιοίκητο της δικαιοσύνης, που είναι ένα αυτοτελές νομοσχέδιο, αν δεν αποσύρει τις τέσσερις τροπολογίες, ώστε να μείνουμε στην αρχική απόφαση της Διάσκεψης των Προέδρων, τότε η Αξιωματική Αντιπολίτευση δεν είναι δυνατόν να παραμείνει στην Αίθουσα. Θα παρακαλέσουμε πάρα πολύ να έχουμε την άμεση απάντηση της Κυβέρνησης, για να καθορίσουμε τη στάση μας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ζητήσει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας. 
      Θέλω μόνο να παρατηρήσω ότι στη Διάσκεψη των Προέδρων συνεζητήθη και η πιθανότης να κατατεθούν τροπολογίες και απεφασίσθη να γίνει εμβόλιμη συνεδρίαση. Μάλιστα έγινε συζήτηση για την πιθανότητα κατάθεσης της τροπολογίας του αυτοδιοικήτου των δικαστηρίων. Εδηλώθη ότι αν υπάρξει τέτοια τροπολογία, θα δοθεί άνεση στη συζήτηση, προσθέτοντας εμβόλιμη συνεδρίαση. Αυτά από άποψη Διασκέψεως και Προεδρείου. 
      ΑΠΟΣΤΟΛΟΣ ΣΤΑΥΡΟΥ: Έτσι ακριβώς έγινε, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Επί της ουσίας, βέβαια, των παρατηρήσεών σας το λόγο έχει ο κ. Πολύδωρας. 
      ΒΥΡΩΝ ΠΟΛΥΔΩΡΑΣ: Κυρία Πρόεδρε, θα μου επιτρέψετε να αντιπαρατηρήσω στα όσα είπε ο Κοινοβουλευτικός Εκπρόσωπος του ΠΑΣΟΚ κ. Καστανίδης τα εξής: 
      Πρώτον, με την απόλυτη ερμηνεία για τις τροπολογίες, πώς αυτές θα εισάγονται και σε πόσο χρόνο, ουσιαστικά αυτή η απόλυτη ή σχολαστική ερμηνεία της εισαγωγής των τροπολογιών προς συζήτηση βλάπτει δύο πράγματα του κοινοβουλευτισμού: 
      Το ένα είναι το δικαίωμα της Πλειοψηφίας να νομοθετεί. Αυτό περίπου το περιορίζει η σχολαστική διατύπωση του Κοινοβουλευτικού Εκπροσώπου του ΠΑΣΟΚ Θέλουμε να είμαστε εδώ για λόγο και αντίλογο. Θέλουμε να είμαστε εδώ σε μια ζώσα διαδικασία της Βουλής, με την αυθεντία –με τη συνταγματική σημασία του όρου-  του αντιπροσώπου του λαού και του έθνους. 
      Υπεγράμμισα πάρα πολύ σοβαρά την επίκληση του επιχειρήματος από τον κ. Καστανίδη για την ακρόαση των φορέων όσον αφορά την επίμαχη τροπολογία για το αυτοδιοίκητο. Επειδή η Βουλή και η πρωτοβουλία της Κυβερνήσεως είναι ώριμη για δημόσιο διάλογο επί του θέματος, θα έλεγα ευθαρσώς ότι είναι γνωστές οι θέσεις των φορέων και των δικαστικών ενώσεων και εισαγγελέων και ως εκ τούτου αποτελούν για μας πρώτη ύλη για επεξεργασία του θέματος. Είναι γνωστές οι θέσεις τους, οι αντιρρήσεις τους και η επεξεργασία των θεμάτων. Αυτή η τυπολατρεία, κατά τη γνώμη μου, προσδίδει στην κοινοβουλευτική διαδικασία μια ανελαστικότητα, η οποία εν τέλει υποβαθμίζει το Τμήμα και τη Βουλή. Θέλουμε άποψη, λόγο - αντίλογο εδώ. Θέλουμε λόγο περίπου πρωτογενή, όχι παρακολουθήματα των ενδιαφερομένων ομάδων πιέσεως. Σκεφθείτε τα αυτά, κύριοι συνάδελφοι. 
      Μια τελευταία παρατήρηση, κυρία Πρόεδρε, όσον αφορά το «ο αναμάρτητος πρώτος τον λίθον βαλέτω». Πότε θα γίνει αυτή η καινούργια αφετηρία στις απόλυτες γραμμές που διατυπώνει ο κ. Καστανίδης; Σας λέω ότι όταν θέλουμε ζώσα, δυναμική και ενεργό Βουλή, ποτέ! Αλλιώτικα ας νομοθετεί η Μειοψηφία. Εγώ κράτησα σημειώσεις από τον πρόσφατο κοινοβουλευτικό μας βίο, όσον αφορά το κεφάλαιο των τροπολογιών. 


      Έχω σημειώσει, δηλαδή, και σας υπενθυμίζω ότι στο ν. 3200/2003 για την ίδρυση του Εθνικού Κέντρου Δημόσιας Υγείας εντάχθηκε η υπ’ αριθμόν 1750/218 τροπολογία ως άρθρο 25, που αφορούσε θέματα Γενικής Γραμματείας Δημόσιας Διοίκησης –ήταν επομένως άσχετη- με τέσσερις παραγράφους. Ήταν ογκώδης τροπολογία. Γιατί υπήρξε και το υπονοούμενο ότι έχουμε και υλικό πολύ όσον αφορά τη σπουδή των τροπολογιών. Στον ίδιο νόμο, στον 3200/2003, εντάχθηκε και η υπ’ αριθμόν 1769/217 τροπολογία ως άρθρο 26 για το Γενικό Επιθεωρητή Δημόσιας Διοίκησης, με έξι παραγράφους. Εδώ είναι.
      Κυρία Πρόεδρε, τελειώνω αλλά θέλω να αναφέρω αυτές τις ενδεικτικές, καταλυτικής όμως σημασίας, τροπολογίες ως προηγούμενα, για να δούμε πού βρισκόμαστε. Στο ν. 3212/2003, που αφορούσε την άδεια δόμησης και πολεοδομικές ρυθμίσεις, εντάχθηκαν δεκαέξι τροπολογίες στο άρθρο 13, σε έντεκα παραγράφους. Αυτά και για το ογκώδες και για το άσχετο των τροπολογιών, μετά την ψήφιση του Συντάγματος και του Κανονισμού.
      Το 2003 πάλι, στο ν. 3280 που αφορούσε τα δάση, πέρασε η υπ’ αριθμόν 1915/124 τροπολογία, με έξι παραγράφους. Και στο ν. 3204/2003 που αφορούσε το Εθνικό Σύστημα Υγείας, εντάχθηκε η υπ’ αριθμόν 1864/167 τροπολογία, που αφορούσε το Ίδρυμα Παπαγεωργίου, με έξι σελίδες συνολικό όγκο τροπολογίας.
      Η πρόσφατη μνήμη πρέπει να σας υπαγορεύει επ’ αυτών μια άλλη συμπεριφορά και όχι την καταληκτική συμπεριφορά, κυρία Πρόεδρε, που λέει «εάν δεν πάρετε πίσω, αποχωρούμε». Αυτό είναι εκβίαση πολιτική και ηθική και κοινωνική και κοινοβουλευτική και όπως κάθε εκβιασμός, εκθέτει τον εκβιάζοντα και όχι τον εκβιαζόμενο. Και ζητούμε να αποκρουσθεί αυτή η άποψη και από το Προεδρείο και από την Κυβέρνηση.
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Τώρα θα μας πείτε ότι η τήρηση του Συντάγματος είναι εκβιασμός;
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Πολύδωρα.
      Το λόγο έχει ο Κοινοβουλευτικός Εκπρόσωπος…
      ΕΥΑΓΓΕΛΟΣ ΒΕΝΙΖΕΛΟΣ: Δεν θα σχολιάσετε αυτά που ειπώθηκαν, κυρία Πρόεδρε; Δεν θα σχολιάσετε;
      ΠΡΟΕΔΡΟΣ (Άννα Μπενάκη - Ψαρούδα): Όχι. Θα μιλήσει και ο Κοινοβουλευτικός Εκπρόσωπος του Κομμουνιστικού Κόμματος κ. Σκυλλάκος.
      Ορίστε, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Το επίμαχο θέμα, το οποίο απασχολεί κι εμάς, αφορά την τροπολογία για το αυτοδιοίκητο. Κατά τη δικιά μας άποψη υπάρχει ζήτημα και σε σχέση με το Σύνταγμα και με τον Κανονισμό της Βουλής. Η προηγούμενη ανάλογη παραβίαση του Συντάγματος και του Κανονισμού από το ΠΑΣΟΚ δεν δικαιολογεί να συνεχιστεί σήμερα αυτή η κατάσταση.
      Σας διαβάζω το τι λέει το σχετικό εδάφιο του Συντάγματος στο άρθρο 74, παράγραφος 5: «Προσθήκη ή τροπολογία άσχετη με το κύριο αντικείμενο του νομοσχεδίου ή της πρότασης νόμου δεν εισάγεται για συζήτηση». Και η τροπολογία για το αυτοδιοίκητο δεν έχει καμία σχέση με τους εξωτερικούς φρουρούς.
      Η πρακτική που εφαρμόζει σήμερα η Κυβέρνηση και που εφάρμοζε και παλιότερα το ΠΑΣΟΚ, είναι ότι είναι σχετικές αυτές οι τροπολογίες όταν αφορούν το ίδιο Υπουργείο. Δεν μπορούμε να συνεχίσουμε έτσι, δηλαδή για οτιδήποτε που αφορά το Υπουργείο, ενώ είναι άσχετη στην πραγματικότητα τροπολογία, να καταστρατηγούμε σε αυτήν την Αίθουσα το Σύνταγμα και τον Κανονισμό της Βουλής.
      Γι’ αυτόν, λοιπόν, το λόγο αυτή η τροπολογία και η δεύτερη τουλάχιστον –διότι οι άλλες δύο αφορούν τα καταστήματα φύλαξης- είναι καθαρά άσχετες τροπολογίες και πρέπει να αποσυρθούν. Και πρέπει και το Προεδρείο να παρέμβει σε αυτό το θέμα. Είναι καθαρά άσχετη η τροπολογία.
      Τώρα υπάρχει και ζήτημα επί της ουσίας. Το ότι ετοιμάζεται η Κυβέρνηση να ανατρέψει το «αυτοδιοίκητο», κουβεντιάζεται στις δικαστικές ενώσεις με συγκεντρώσεις, με διαμαρτυρίες, στον Τύπο…
      ΠΡΟΕΔΡΟΣ (Άννα Μπενάκη - Ψαρούδα): Κύριε Σκυλλάκο, μην εισέλθετε επί της ουσίας.
      ΑΝΤΩΝΗΣ ΣΚΥΛΛΑΚΟΣ: Επιτρέψατε επί της ουσίας συζήτηση και στον Κοινοβουλευτικό Εκπρόσωπο του ΠΑΣΟΚ. Ένα λεπτό θα μιλήσω.
      Ερχόμαστε στον Αύγουστο, καλοκαιρινούς μήνες, ερήμην των ενώσεων, ερήμην του Τμήματος –να μην πούμε τη γνώμη μας- και την Παρασκευή καταθέτει η Κυβέρνηση αυτήν την τροπολογία. Είναι απαράδεκτο αυτό το πράγμα! Εάν η Κυβέρνηση επιμείνει στο να συζητήσει αυτά τα ζητήματα, εμείς θα επανεξετάσουμε τη θέση μας σε σχέση με τη συμμετοχή μας ή όχι.
      ΠΡΟΕΔΡΟΣ (Άννα Μπενάκη - Ψαρούδα): Κύριε Λεβέντη, θέλετε το λόγο ως Κοινοβουλευτικός Εκπρόσωπος;
      ΑΘΑΝΑΣΙΟΣ ΛΕΒΕΝΤΗΣ: Εμείς καταγγέλλουμε την όλη μεθόδευση, τον τρόπο που ήρθε αυτή η τροπολογία. Εγώ ήμουν την Παρασκευή μέχρι τις 16.30’ περίπου το απόγευμα στη Βουλή. Δεν υπήρχε καμία πληροφόρηση. 
      Έρχεται με τον τρόπο αυτό και θέτει καίρια θέματα της λειτουργίας της δικαιοσύνης. Μας κάνει εντύπωση, γιατί με αυτόν τον τρόπο και γιατί αυτή η μεθοδολογία και γιατί επιδιώκεται τέλος πάντων, αν θέλετε, και η φαλκίδευση του δικαιώματος των δικαστικών να συνδικαλίζονται; 
      Δεν ξέρω γιατί, κυρία Πρόεδρε, υπάρχει μια αλλεργία, θα έλεγα, προς το συνδικαλισμό συνολικώς και ειδικότερα τομέων, όπως είναι τα σώματα ασφαλείας ή οι δικαστικοί. Γιατί προσπαθεί η Νέα Δημοκρατία με αυτόν τον τρόπο να τα καταπιέσει ή να τα καταργήσει. 
      Εμείς λοιπόν θεωρούμε ότι είναι απαράδεκτο και αντισυνταγματικό να μεθοδεύονται αυτές οι ενέργειες. Τις καταγγέλλουμε και θα τις αντιπαλέψουμε με όλες μας τις δυνάμεις. 
      ΠΡΟΕΔΡΟΣ (Άννα Μπενάκη - Ψαρούδα): Ο κύριος Υπουργός έχει το λόγο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία Πρόεδρε, θα ήθελα κατ’ αρχήν να σημειώσω ότι είναι ανακριβή αυτά τα οποία ισχυρίστηκε ο Κοινοβουλευτικός Εκπρόσωπος της Αξιωματικής Αντιπολίτευσης περί δήθεν αιφνιδιασμού του Τμήματος με την κατάθεση αυτών των τροπολογιών. 
      Το Υπουργείο Δικαιοσύνης είχε προαναγγείλει ήδη από το Φεβρουάριο, στο πλαίσιο των μέτρων που προωθήσαμε για την άμεση καταπολέμηση των φαινομένων της διαφθοράς στο χώρο της δικαιοσύνης, τη σύσταση ειδικής νομοπαρασκευαστικής επιτροπής που θα επεξεργαζόταν και θα πρότεινε τα αναγκαία μέτρα λειτουργικής βελτίωσης του θεσμού της Αυτοδιοίκησης. 
      Οι σχετικές προτάσεις της επιτροπής αυτής παραδόθηκαν στα τέλη Ιουλίου και έγιναν, κύριοι συνάδελφοι, αντικείμενο διεξοδικών δημοσιευμάτων στον Τύπο. Μάλιστα τόσο διεξοδικών, ώστε πριν ακόμα οριστικοποιηθούν οι σχετικές θέσεις της νομοπαρασκευαστικής επιτροπής αναγκάστηκε το Υπουργείο Δικαιοσύνης να παρέμβει διευκρινίζοντας επισήμως ότι δεν πρόκειται να αποδεχθεί πρόταση μελών της επιτροπής για κλήρωση των διοικήσεων των δικαστηρίων. 
      Ακόμα θέλω να σημειώσω ότι πάρα πολλοί δικαστικοί παράγοντες στον τόπο, μεταξύ των οποίων και πρώην πρόεδροι των Ανωτάτων Δικαστηρίων, με δημόσιες δηλώσεις και παρεμβάσεις τους, με συστηματική αρθρογραφία τους, έχουν υπογραμμίσει την άμεση, την αδήριτη ανάγκη μεταβολών στο σύστημα ανάδειξης των διοικήσεων των δικαστηρίων. 
      Θέλω επί της ουσίας να σημειώσω ότι οι όποιες παρεμβάσεις αυτήν την ώρα επιχειρούνται, είναι ηπιότατες παρεμβάσεις, οι οποίες δεν θίγουν ούτε κατά κεραία την ουσία του αυτοδιοίκητου, δηλαδή την εκλογή, παρά το γεγονός ότι όπως όλοι γνωρίζετε υπάρχουν πολλοί από τους ίδιους τους δικαστικούς λειτουργούς, οι οποίοι εισηγούνται επιστροφή στο καθεστώς του διορισμού των διοικούντων τα δικαστήρια από το Ανώτατο Δικαστικό Συμβούλιο, αλλά και άλλες ρυθμίσεις. 
      Είναι επίσης, κύριοι συνάδελφοι, ανακριβή τα περί ελλείμματος διαλόγου. Θέλω να σας πω ότι οι αλλαγές που επιφέρουμε -και που συμπεριλαμβάνονται στην τροπολογία αυτή- αποτελούν προϊόν εργασίας, συνεργασίας των συμμετεχόντων σε αυτήν τη νομοπαρασκευαστική επιτροπή, που δεν είναι άλλοι από: Πρώτον, το Γενικό Γραμματέα του Υπουργείου Δικαιοσύνης. Δεύτερον, τους ορισθέντες από τις ηγεσίες των τριών ανωτάτων δικαστηρίων -αντιπρόεδροι και στις τρεις περιπτώσεις. Επίσης, από τους εκπροσώπους των πέντε δικαστικών ενώσεων.
    Επίσης, από τους εκπροσώπους των δύο μεγαλύτερων Δικηγορικών Συλλόγων της χώρας, Αθηνών και Θεσσαλονίκης, διά των Προέδρων τους. Και ακόμα, από τρεις εγνωσμένου κύρους, αρμόδιους, επαΐοντες καθηγητές της Νομικής Σχολής, του Συνταγματικού Δικαίου, του Διοικητικού Δικαίου και της Διοικητικής Επιστήμης. 
    Δεν πρόκειται, λοιπόν, για επιτροπή την οποία αυθαίρετα το Υπουργείο Δικαιοδύνης σύστησε. Πρόκειται για συμμετοχή περίπου ex officio σημαντικών παραγόντων, η άποψη των οποίων νομίζω ότι ενέχει ιδιαίτερο κύρος. 
    Κατά τεκμήριο, λοιπόν, οι νέες ρυθμίσεις αντανακλούν την επίγνωση και τη βούληση περίπου του συνόλου των φορέων της δικαιοσύνης, αναφορικά με την ανάγκη εξυγίανσης του θεσμού του αυτοδιοίκητου. 
    Ακόμα, είναι ανακριβές, κυρίες και κύριοι συνάδελφοι, ότι τάχα η τροπολογία αυτή είναι άσχετη. Μα, είναι τροπολογία σε νομοσχέδιο του ιδίου του Υπουργείου Δικαιοσύνης και τα θέματα του χώρου…
    (Διαμαρτυρίες από την πτέρυγα του ΠΑΣΟΚ)
      Μη βιάζεστε, κύριοι συνάδελφοι. Ακούστε, παρακαλώ, την επιχειρηματολογία.
    ΜΙΛΤΙΑΔΗΣ ΠΑΠΑΪΩΑΝΝΟΥ: Μα, είναι δυνατόν να ακούμε τέτοια πράγματα; 
    ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, σας παρακαλώ. Ουδείς ενόχλησε τους Κοινοβουλευτικούς Εκπροσώπους. Αφήστε τον Υπουργό να μιλήσει. 
    ΜΙΛΤΙΑΔΗΣ ΠΑΠΑΪΩΑΝΝΟΥ:  Μα, υποτιμά τη νοημοσύνη μας, κυρία Πρόεδρε. 
    Δεν τελειώνει ο Υπουργός να φύγουμε;
    ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ πολύ. Όποιος βιάζεται μπορεί να φύγει από τώρα. Γιατί να τελειώνει, κύριε συνάδελφε; Όλοι μίλησαν με πάσα άνεση. Θα μιλήσει και ο Υπουργός με την άνεση που επιβάλλεται. 
    (Διαμαρτυρίες από την πτέρυγα του ΠΑΣΟΚ)
    ΕΥΑΓΓΕΛΟΣ ΒΕΝΙΖΕΛΟΣ: Να ανακαλέσετε αυτό που είπατε, κυρία Πρόεδρε. Είναι απαράδεκτο αυτό που είπατε. 
    ΠΡΟΕΔΡΟΣ (Άννα Μπενάκη - Ψαρούδα): Αφήστε τα αυτά, κύριε Βενιζέλο. Καλύτερα να επιβάλλετε την τάξη και να μη λένε «τελειώνετε, να φεύγουμε». Αυτό είναι απαράδεκτο. 
    ΜΙΛΤΙΑΔΗΣ ΠΑΠΑΪΩΑΝΝΟΥ:  Πείτε μου μόνο από πού θα φύγω. 
    ΕΥΑΓΓΕΛΟΣ ΒΕΝΙΖΕΛΟΣ:  Αυτό είναι απαράδεκτο και θεσμικό ατόπημα. 
    ΒΥΡΩΝ ΠΟΛΥΔΩΡΑΣ: «Άμα βιάζεστε», είπε η Πρόεδρος. 
    ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριε Υπουργέ, συνεχίστε. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Έλεγα, κυρία Πρόεδρε, ότι τα θέματα του χώρου της δικαιοσύνης είναι αλληλένδετα και συναφή και οπωσδήποτε αυτές οι τροπολογίες έχουν να κάνουν με ύλη, με θέματα του Υπουργείου Δικαιοσύνης. 
    Πρέπει να πω ότι μου φαίνεται τουλάχιστον περίεργη η αντίδραση συναδέλφων της Αξιωματικής Αντιπολίτευσης που διαμαρτύρονται διότι  έρχεται μια τροπολογία της ύλης του Υπουργείου Δικαιοσύνης, όταν, για παράδειγμα, θέλω να σας θυμίσω ότι μόλις πριν από δυόμισι χρόνια υπήρξε σωρεία τροπολογιών που έρχονταν από την τότε κυβέρνηση σε πράγματι απολύτως άσχετα νομοσχέδια. 
    Θέλω απλώς και μόνο να αναφέρω ένα-δύο παραδείγματα, για να βάλουμε τα πράγματα στη θέση τους. 
    Για το ν. 3054/2002 περί της οργάνωσης της αγοράς πετρελαιοειδών και άλλες διατάξεις, θέλετε να ακούσετε τις τροπολογίες του; 
    ΒΥΡΩΝ ΠΟΛΥΔΩΡΑΣ: Ναι. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ήταν «θέματα διδάκτρων σχολείων ιδιωτικής εκπαίδευσης»!
    ΒΥΡΩΝ ΠΟΛΥΔΩΡΑΣ: Στα πετρελαιοειδή! 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): «Ρύθμιση θεμάτων σχετικών με το διορισμό σε θέση διευθυντή ανεξάρτητου ερευνητικού ινστιτούτου»!, «επέκταση του επιδόματος ραδιενέργειας στο προσωπικό της Ελληνικής Επιτροπής Ατομικής Ενέργειας»!
    Και αυτή την ώρα διαμαρτύρεστε διότι το Υπουργείο Δικαιοσύνης, που δεν έχει την πολυτέλεια να απασχολεί το Σώμα συνεχώς με την κατάθεση αλλεπάλληλων νομοσχεδίων, παίρνει την ευκαιρία, με  την αφορμή αυτή και έρχεται σήμερα προτείνοντας συγκεκριμένες λύσεις σε θέματα πλην των εξωτερικών φρουρών των φυλακών που μάλιστα τυγχάνουν της κατ’ αρχήν αποδοχής όλων των φορέων στους οποίους αναφέρθηκα πριν; 
    Και ακόμα, να πω ότι θέλουμε να κερδίσουμε το καινούργιο δικαστικό έτος το οποίο αρχίζει σε λίγες μέρες. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Τότε, κάντε εκλογές το Σεπτέμβριο. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ναι, πράγματι αυτός είναι ακριβώς ο λόγος για τον οποίο φέρνουμε σήμερα τις ρυθμίσεις αυτές στη Βουλή. 
      Ο Κανονισμός, κυρία Πρόεδρε της Βουλής, ρυθμίζει ακριβώς υπό ποίες προϋποθέσεις μπορεί, με πρωτοβουλία της Κυβέρνησης, να υπάρξει η νομοθετική πρωτοβουλία. Είμαστε καθ’ όλα σύννομοι – σύμφωνοι με αυτά τα οποία επιβάλλει και το Σύνταγμα και ο Κανονισμός της Βουλής. Τρεις μέρες νωρίτερα καταθέτουμε σχετικές τροπολογίες, το περιεχόμενο των οποίων γνωρίζετε επί πολύ καιρό τώρα και σας καλούμε να τις συζητήσουμε, όπως προβλέπει η κοινοβουλευτική διαδικασία. Υπάρχει η δυνατότητα με δεύτερη εμβόλιμη συζήτηση να έχουμε άπλετο χρόνο, ώστε να κουβεντιάσουμε όποιες αντιρρήσεις υπάρχουν. Μπορούμε να τις κουβεντιάσουμε και στη σημερινή συνεδρίαση, αλλά και σε ενδεχόμενη εμβόλιμη αυριανή.
      Τελειώνω διαβεβαιώνοντας το Σώμα ότι θεωρούμε αυτές τις τροπολογίες χρήσιμες, τις θεωρούμε αναγκαίες και εμμένουμε στη συζήτησή τους.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μου επιτρέπετε;
      ΠΡΟΕΔΡΟΣ (Άννα Μπενάκη-Ψαρούδα): Αμέσως, κύριε Καστανίδη, αφού πρώτα κάνω δύο ανακοινώσεις. 
      Η μία είναι ότι προς το νεοεκλεγέντα Πατριάρχη Ιεροσολύμων κ. Θεόφιλο απέστειλα συγχαρητήριο μήνυμα εκ μέρους της Βουλής των Ελλήνων, το οποίο κατατίθεται και θα περιληφθεί στα Πρακτικά.
      (Στο σημείο αυτό η Πρόεδρος της Βουλής κ. Άννα Μπενάκη-Ψαρούδα καταθέτει για τα Πρακτικά της Βουλής την προαναφερθείσα επιστολή, η οποία έχει ως εξής:
      «Προς τον νεοεκλεγέντα Πατριάρχη Ιεροσολύμων κ.κ. Θεόφιλo, η Πρόεδρος της Βουλής των Ελλήνων κυρία Άννα Mπενάκη-Ψαρoύδα, με την επανάληψη των εργασιών του Koινoβoυλίoυ, απέστε1λε το ακόλουθο σuγχαρητήριo μήνυμα:
      «Μακαριώτατε,
      Για την oμόφωνη εκλογή Σας ως Πατριάρχου Ιεροσολύμων, ~ επιθυμώ να Σας εκφράσω εκ μέρους τόσον εμού προσωπικώς όσο και των μελών της Βουλής των Ελλήνων τα θερμά συγχαρητήρια και τις ευχές μας για την ευόδωση της υψηλής αποστολής Σας επ’ αγαθώ του Ελληνορθοδόξου Πατριαρχείου Ιεροσολύμων και του δοκιμαζομένου ποιμνίου Σας.
      Μετά την παρελθούσα μακρά και δύσκολη περίοδό για το Πατριαρχείο Ιεροσολύμων και κατά τις κρίσιμες αυτές ώρες για την ειρήνη στην περιoχή επιθυμώ Σας διαβεβαιώσω, Μακαριώτατε, ότι η Βουλή των Ελλήνων στρέφει τη σκέψη της και :εύχεται στα μέλη της Aγιoταφικής Αδελφότητας και σε όλο το. ποίμνιό Σας ευτυχή συνέχιση της ιστορικής τους διαδρομής σε πνεύμα ενότητας και ομοψυχίας».»)
      ΠΡΟΕΔΡΟΣ (Άννα Μπενάκη - Ψαρούδα): Η δεύτερη πρόταση την οποία κάνω, αν αυτό ικανοποιεί την Αντιπολίτευση, είναι να αφιερώσουμε εμβόλιμη συνεδρίαση ειδικά στη συζήτηση της τροπολογίας για την αυτοδιοίκηση των δικαστηρίων, έτσι ώστε να υπάρξει η δυνατότητα πλήρους αντιμετωπίσεως του θέματος.
      ΒΥΡΩΝ ΠΟΛΥΔΩΡΑΣ: Δεκτή, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, ξεκινώ από την τελευταία δική σας πρόταση. Η Αντιπολίτευση λυπάται που δεν μπορεί να συμμεριστεί την πρότασή σας για έναν πολύ απλό λόγο. Αυτό δεν είναι θέμα που απασχολεί μόνο το ελληνικό Κοινοβούλιο. Αφορά σε λειτουργούς της δικαιοσύνης, στους εκπροσώπους της που δεν μπορούν να συμμετάσχουν σ’ αυτήν τη συζήτηση. Άρα, εμμένουμε στην αρχική μας θέση να αποσύρει η Κυβέρνηση τις σχετικές τροπολογίες και να τις επανακαταθέσει με τη μορφή αυτοτελούς νομοσχεδίου.
      Επιτρέψτε μου ορισμένες διευκρινίσεις πριν την τελική μου δήλωση. Όπως μπορεί να διαβεβαιώσει ο παριστάμενος Αντιπρόεδρος της Βουλής, κ. Πετσάλνικος, στη συγκεκριμένη Διάσκεψη των Προέδρων που αναφερθήκατε, κυρία Πρόεδρε, δεν ετέθη κανένα θέμα από εσάς. Από τον κ. Πετσάλνικο ετέθη το ερώτημα, «εάν θα κατατεθούν τροπολογίες γενικώς, τι θα συμβεί»; Η απάντησή σας γενικώς ήταν «βεβαίως, θα κοιτάξουμε να γίνει εμβόλιμη συνεδρίαση». Δεν έγινε καμία απολύτως αναφορά σε συγκεκριμένη τροπολογία, πολύ περισσότερο σε τροπολογία που αφορά το αυτοδιοίκητο της δικαιοσύνης.
      Δεύτερον, σε ό,τι αφορά τις παρατηρήσεις του κ. Πολύδωρα, διαλέξατε, κύριε συνάδελφε, λάθος περίοδο και εσείς και ο Υπουργός Δικαιοσύνης. Μπορεί να διαβεβαιώσει η Πρόεδρος της Βουλής, όπως μπορούν να διαβεβαιώσουν οι κοινοβουλευτικοί σας εκπρόσωποι της περιόδου εκείνης, ότι τουλάχιστον από το 1999 και ύστερα, έχουμε δει πολλές φορές τον πρώην Πρόεδρο της Βουλής να ακυρώνει επιθυμία κυβερνητικών στελεχών να συζητήσουν κατατεθείσες τροπολογίες. 
      ΒΥΡΩΝ ΠΟΛΥΔΩΡΑΣ: Ήταν το 2003.
      ΧΑΡΑΛΑΜΠΟΣ ΚΑΣΤΑΝΙΔΗΣ: Και πάντως, κύριε Πολύδωρα, μπορείτε να ζητήσετε από τον κ. Προκόπη Παυλόπουλο και τον κ. Σιούφα να σας διαβεβαιώσουν ότι στις πλείστες των περιπτώσεων, όσες φορές συνεζητείτο τροπολογία, ακόμη και άσχετη, υπήρχε προηγούμενη συμφωνία στη Διάσκεψη των Προέδρων χωρίς αυθαιρεσία από την πλευρά των κυβερνητικών στελεχών. Αναφέρομαι στην τελευταία περίοδο. 
      ΒΥΡΩΝ ΠΟΛΥΔΩΡΑΣ: Ήμουν και εγώ εδώ. Αντιλέγαμε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μπορείτε να ανατρέξετε και στα σχετικά Πρακτικά των συνεδριάσεων.
      ΒΥΡΩΝ ΠΟΛΥΔΩΡΑΣ: Και στη μνήμη μου.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, υπάρχει όμως ένα θέμα που αφορά την ίδια την Κυβέρνηση και τη στάση της. Ο κύριος Υπουργός της Δικαιοσύνης αναρωτήθηκε, «αφού δεν κάνουμε και πολλά πράγματα διαφορετικά από αυτά που προβλέπονται από το ισχύον νομικό καθεστώς, ποιος ο λόγος να διευρύνουμε τη συζήτηση ή να καταθέσουμε τη σχετική τροπολογία, έστω στην κοινοβουλευτική επιτροπή;».
      Μα, άμα, κύριε Υπουργέ της Δικαιοσύνης, έχετε την εντύπωση ότι δεν επιφέρετε δραματικές αλλαγές στο αυτοδιοίκητο της δικαιοσύνης, το ερώτημα είναι γιατί τόση βιασύνη αφ’ ενός να παρατείνετε τη θητεία των υπηρετούντων προϊσταμένων και αφ’ ετέρου να αλλάξετε, τη λειτουργία του αυτοδιοίκητου; Για ποιο λόγο τέτοια βιασύνη; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σας απήντησα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, δεν απαντήσατε. 
      Επίσης, κυρία Πρόεδρε, τίθεται ένα σοβαρότατο θέμα. Είναι δυνατόν να ισχυρίζεται η κυβέρνηση ότι εξαντλείται η συζήτηση στη νομοπαρασκευαστική επιτροπή, μία επιτροπή που συνέστησε, όπως δικαιούται βεβαίως ο Υπουργός της Δικαιοσύνης; 
      Κύριε Υπουργέ, γνωρίζετε, ότι τόσο η Ένωση Δικαστών και Εισαγγελέων όσο και η Ένωση των Διοικητικών Δικαστών παρέστησαν δι’ εκπροσώπων τους στη νομοπαρασκευαστική επιτροπή μειοψηφούντες. Θα ήταν ένδειξη δημοκρατικής ευαισθησίας, αν σε αυτούς που έχουν διαφορετική άποψη τους παρείχατε τη δυνατότητα, να ακουσθούν, εφ’ όσον βεβαίως καταθέτατε την τροπολογία στην κοινοβουλευτική επιτροπή. Δεν επιδεικνύετε, όμως, αυτήν την ευαισθησία. 
      Πέραν αυτού, εάν θεωρούσατε, κύριε Υπουργέ, ότι ολοκληρώθηκε ο δημοκρατικός διάλογος στα πλαίσια της νομοπαρασκευαστικής επιτροπής και με τη γνωστοποίηση των πορισμάτων της, τότε γιατί προ είκοσι ημερών διαβεβαιώνατε τον ελληνικό λαό σε ανακοινώσεις σας ότι θα υπάρξει περαιτέρω άνετος διάλογος και αντί αυτού αιφνιδιάζετε τη Βουλή με την κατάθεση της τροπολογίας; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν έχω κάνει τέτοια δήλωση. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Έχετε κάνει τέτοια δήλωση, κύριε Υπουργέ. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Να τη διαβάσετε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ξέρω να διαβάζω πολύ καλά και ξέρω τι λέτε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν είναι ακριβές αυτό που λέτε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καλώς. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κακώς, όχι καλώς. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, πολύ κακώς για εσάς, για τη συμπεριφορά σας, διότι είσαστε ο κατεξοχήν Υπουργός που είναι τεταγμένος από το νόμο να προστατεύει θεσμούς και την ορθή λειτουργία τους, όπως είναι η δικαιοσύνη.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αυτό κάνω. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Επίσης, θέλω να σας υπενθυμίσω ότι μόλις σήμερα ο πρόεδρος της Ένωσης Δικαστών και Εισαγγελέων εκφράζει σε ανακοίνωσή του το παράπονο ότι δεν είναι δυνατόν, λόγω των ημερών, ούτε καν να συνέλθει το Διοικητικό Συμβούλιο της Ένωσης, προκειμένου να εκφράσει τις αντιρρήσεις ή τις σκέψεις της. Έτσι εσείς αντιλαμβάνεστε το δημοκρατικό διάλογο;
      Επίσης, δεν αντιλαμβάνεστε ότι με ρυθμίσεις που αφορούν την παρέκταση της χρονικής αρμοδιότητας...
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μέλος της επιτροπής...
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, εγώ δε σας διέκοψα.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ πολύ! Αν θέλετε, μπορείτε στη συνέχεια να λάβετε το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν αντιλαμβάνεστε ότι εκθέτετε μ’ αυτές τις ρυθμίσεις σας και δικαστικούς λειτουργούς; Έτσι προστατεύετε το κύρος των θεσμών και της δικαιοσύνης;
      Κυρία Πρόεδρε, εμείς θέσαμε εξαρχής ένα θέμα, μία προϋπόθεση για την παραμονή μας στην Αίθουσα. Θέλουμε να αποσύρει τις τροπολογίες της η Κυβέρνηση και να τις καταθέσει ως χωριστό νομοσχέδιο για να γίνει πλήρης και άνετη συζήτηση. Η Κυβέρνηση, δυστυχώς, επιμένει. Εμείς καταγγέλλουμε αυτήν την επιμονή της, καταγγέλλουμε την επιλογή της να ακολουθεί διαδικασίες–οπερέτα. Κύριε Υπουργέ, σας δηλώνουμε ότι δεν πρόκειται να σας ακολουθήσουμε στην αντιδημοκρατική μοναξιά σας και στην κατηφόρα ενός δρόμου που οδηγεί, δυστυχώς, στην υποβάθμιση της δημοκρατίας. 
      Με αυτές τις λέξεις, κυρία Πρόεδρε, σας ανακοινώνουμε ότι η Αντιπολίτευση αποχωρεί και δεν θα επιτρέψει και στο μέλλον να υπάρχει παραβίαση της κοινοβουλευτικής δεοντολογίας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κύριος Υπουργός για να απαντήσει πριν αποχωρήσουν οι συνάδελφοι. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία Πρόεδρε, θέλω να σημειώσω ότι ο πρόεδρος της Ένωσης Δικαστών και Εισαγγελέων, στον οποίον μόλις αναφέρθηκε ο Κοινοβουλευτικός Εκπρόσωπος του ΠΑΣΟΚ, συμβαίνει –τι περίεργο!- να είναι ο ίδιος μέλος της νομοπαρασκευαστικής επιτροπής στην οποία αναφέρθηκα. 
      ΒΥΡΩΝ ΠΟΛΥΔΩΡΑΣ: Μη μειοψηφών. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μη, μάλιστα, μειοψηφών. 
      Θέλω απλώς και μόνο να πω ότι η Κυβέρνηση έχει λαϊκή εντολή εξυγίανσης και ριζικής αλλαγής. Αυτό επιτελούμε και στο χώρο της δικαιοσύνης. Το ΠΑΣΟΚ αποχωρεί, εμείς προχωρούμε. 
      (Χειροκροτήματα από την πτέρυγα της Νέας Δημοκρατίας)
      ΒΥΡΩΝ ΠΟΛΥΔΩΡΑΣ: Κυρία Πρόεδρε, θα ήθελα το λόγο.
      ΠΡΟΕΔΡΟΣ (Άννα Μπενάκη - Ψαρούδα): Κύριε Πολύδωρα, το θέμα των τροπολογιών έληξε.
      ΒΥΡΩΝ ΠΟΛΥΔΩΡΑΣ: Όχι, δεν έκλεισε καθόλου. 
      ΠΡΟΕΔΡΟΣ (Άννα Μπενάκη - Ψαρούδα): Θα λάβετε το λόγο κανονικά στη σειρά σας. 
      ΒΥΡΩΝ ΠΟΛΥΔΩΡΑΣ: Το θέμα είναι ορθάνοιχτο και ζητώ την άδειά σας για να εκφέρω δύο σκέψεις. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Πολύδωρα, θα μιλήσετε κανονικά στο δεκαπεντάλεπτό σας.
      ΒΥΡΩΝ ΠΟΛΥΔΩΡΑΣ: Θα ήθελα να μιλήσω τώρα. Θέλω να σημειώσω για όλους τους συναδέλφους και για τα Πρακτικά ότι το ΠΑΣΟΚ επέλεξε τη σκληρή γραμμή. Το έπραξε και στα προηγούμενα νομοθετήματα. Το ΠΑΣΟΚ επέλεξε τη γραμμή της αποχώρησης, αλλά αυτό το καθιστά ως πολιτικό κόμμα ανεύθυνο για την πράξη του.
     Και τούτο για δυο λόγους: Πρώτον διότι είναι, κύριοι συνάδελφοι της λοιπής Αντιπολίτευσης –με όλο το σεβασμό- πολύτιμη η παρατήρηση του Υπουργού της Δικαιοσύνης ότι αυτή η τροπολογία για το αυτοδιοίκητο είναι συνέχεια, είναι απόηχος, είναι μέρος της πολιτικής που πρέπει να εφαρμοστεί και εφαρμόζει η Κυβέρνηση, με τη συμφωνία της κοινωνίας ή με την απαίτηση της κοινωνίας για κάθαρση στη δικαιοσύνη. Επιφυλάσσομαι επειδή έχουμε ακέραιο το σεβασμό μας προς τη δικαιοσύνη και τους λειτουργούς της, την έκφραση προς τα φαινόμενα που παρατηρήθηκαν, για να μην επαναλαμβάνονται στο μέλλον, ότι είναι μέρος της κάθαρσης, ούτως ειπείν, αυτή η τροπολογία. Και πρέπει να κληθεί το ΠΑΣΟΚ, μαζί με την απόφασή του για σκληρή γραμμή, η οποία έχει οικτρό τέλος, να μας πει και την απόφασή του αν εμμένει για καθαρότητα σε όλους τους τομείς του δημόσιου βίου και κατ’ εξοχήν στο χώρο της δικαιοσύνης. 
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
     ΒΥΡΩΝ ΠΟΛΥΔΩΡΑΣ: Σημειώνω μια τελευταία παρατήρησή μου, κυρία Πρόεδρε. Εδώ ήταν –έτσι αποδεικνύεται- προειλημμένη απόφαση, κύριοι συνάδελφοι, ώστε ομίλησαν για άσχετη τροπολογία, όταν υπογράφεται από τον ίδιο τον Υπουργό. Και με το συγκαταβατικό πνεύμα που έχει ο κ. Παπαληγούρας είπε ότι δεν έχει τόση άνεση από το Υπουργείο Δικαιοσύνης να φέρνει κάθε τρεις και λίγο νομοσχέδια στη Βουλή προς συζήτηση. 
     Σημειώνω μάλιστα για την τεχνική των ημερομηνιών, έτσι όπως εκύλησαν,  ότι είχαμε και το μακρύ διάλειμμα για το Δεκαπενταύγουστο που δεν μπορούσε να έρθει πιο νωρίς αυτή η τροπολογία. 
     Υπογραμμίζω και εγώ αυτό που υπογράμμισε και ο κύριος Υπουργός. Επικαλούνται από την ένδεια των επιχειρημάτων τους κάποια δήλωση του κ. Ζήση, του Προέδρου Δικαστών και Εισαγγελέων και μας υπενθυμίζει ο κύριος Υπουργός ότι ήταν μέλος της νομοπαρασκευαστικής επιτροπής μη μειοψηφήσαν. Και εγώ φέρνω μια πληροφορία σε σας, κυρία Πρόεδρε, και στην Αίθουσα ότι δριμείες επιφυλάξεις διατύπωσε ο κ. Ζήσης στην Επιτροπή Θεσμών και Διαφάνειας. Ήταν σοβαρότατες επιφυλάξεις, δεν ξέρω αν κατέληγε να μας πει και τη λύση που προτείνετε με την τροπολογία για τον τρόπο με τον οποίο ανεδεικνύετο η διοίκηση των δικαστηρίων μέσω του παλαιού αυτοδιοικήτου. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Κύριε Πολύδωρα, αυτά θα λεχθούν και κατά τη διάρκεια της συζήτησης. 
     Εισερχόμαστε στη συζήτηση του νομοσχεδίου.
     Ο κύριος Υπουργός έχει το λόγο για να διατυπώσει κάποιες νομοτεχνικές παρατηρήσεις. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ευχαριστώ κυρία Πρόεδρε. 
     Έχω να κάνω τρεις φραστικές βελτιώσεις - προσθήκες τις οποίες και θα καταθέσω στα Πρακτικά. 
     Πριν από το κείμενο της τροπολογίας με την οποία προστέθηκε παράγραφος 3 στο άρθρο 3 του σχεδίου νόμου, προστίθεται η φράση: «Μετά το άρθρο 4 του νομοσχεδίου προστίθεται άρθρο 4ΣΤ ως εξής: Άρθρο 4ΣΤ». 
     Πριν από το κείμενο της τροπολογίας με την οποία προστέθηκαν διατάξεις για τα καταστήματα κράτησης προστίθεται η φράση: «Μετά το άρθρο 4 του νομοσχεδίου προστίθεται άρθρο 4Ζ ως εξής: Άρθρο 4Ζ».
     Στο τέλος του άρθρου 5 του νομοσχεδίου προστίθενται οι λέξεις: «εκτός αν στις επί μέρους διατάξεις του ορίζεται διαφορετικά». 
     (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει για τα Πρακτικά τις προαναφερθείσες προσθήκες οι οποίες έχουν ως εξής:
     «ΠΡΟΣΘΗΚΕΣ – ΦΡΑΣΤΙΚΕΣ ΒΕΛΤΙΩΣΕΙΣ ΣΤΟ ΣΧΕΔΙΟ ΝΟΜΟΥ:
     «ΘΕΜΑΤΑ ΕΞΩΤΕΡΙΚΩΝ ΦΡΟΥΡΩΝ»
1. Πριν από το κείμενο της τροπολογίας με την οποία προστέθηκε παράγραφος 3 στο άρθρο 3 του σχεδίου νόμου προστίθεται η φράση: «Μετά το άρθρο 4 του νομοσχεδίου προστίθεται άρθρο 4ΣΤ ως εξής: Άρθρο 4ΣΤ»
2. Πριν από το κείμενο της τροπολογίας με την οποία προστέθηκαν διατάξεις για τα καταστήματα κράτησης προστίθεται η φράση: «Μετά το άρθρο 4 του νομοσχεδίου προστίθεται άρθρο 4Ζ ως εξής: Άρθρο 4Ζ»
3. Στο τέλος του άρθρου 5 του νομοσχεδίου προστίθενται οι λέξεις: «εκτός αν στις επί μέρους διατάξεις του ορίζεται διαφορετικά»
Αθήνα, 23-08-05
Αναστάσης Παπαληγούρας
Υπουργός Δικαιοσύνης»)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Υπουργέ. 
     Το λόγο έχει ο εισηγητής της Νέας Δημοκρατίας κ. Κωνσταντίνος  Τσιπλάκης. 
     ΚΩΝΣΤΑΝΤΙΝΟΣ ΤΣΙΠΛΑΚΗΣ: Κυρία Πρόεδρε, αγαπητοί συνάδελφοι, μετά τις τοποθετήσεις-διευκρινίσεις επί των τεθέντων κατ’ αρχήν διαδικαστικού χαρακτήρα ζητημάτων, αλλά και κατ’ επέκταση με ουσιαστική αξία, μετά λοιπόν τις τοποθετήσεις - διευκρινίσεις, παρεμβάσεις και του κυρίου Υπουργού της Δικαιοσύνης και του Κοινοβουλευτικού Εκπροσώπου της κυβερνητικής παράταξης θεωρώ εκ περισσού ενδεχόμενα να επιμείνω και εγώ ως εισηγητής επί του συγκεκριμένου νομοσχεδίου.
     Θα έλεγα όμως επιγραμματικά, αν θέλετε ταπεινά, συστηματοποιώντας αυτά τα οποία ακούστηκαν και κυρίως απετέλεσαν τον αντίλογο, την επιχειρηματολογία της κυβερνητικής παράταξης στα όσα ακούστηκαν από πλευράς Αξιωματικής Αντιπολίτευσης, συστηματοποιώντας, λοιπόν, θα έλεγα ότι και εγώ νιώθω πραγματικά ως φυγή από την κοινοβουλευτική δημοκρατική διαδικασία, ως φυγή ακατανόητη και βεβαίως αβάσιμη, ανεπίτρεπτη, απαράδεκτη, μη έχουσα κανένα έρεισμα, τη συμπεριφορά της Αξιωματικής Αντιπολίτευσης, η οποία θα έπρεπε με συγκεκριμένο αντίλογο, όποιες διαφωνίες και αν είχε, είτε διαδικαστικής φύσεως είτε ουσιαστικής φύσεως, να υποστηρίξει τα όσα θεωρεί ότι είναι σωστά και να μην αναδράμει στο παρελθόν και να μη θυμίσει εποχές που θα έλεγα –και καταλήγω- δυστυχώς, δεν αναβάθμισαν την πολιτική ζωή του τόπου και δεν νομίζω να είναι στις συμπεριφορές εκείνες για τις οποίες μπορεί να επαίρεται η τωρινή Αξιωματική Αντιπολίτευση. 
    Αντιλαμβάνομαι πιστεύω ορθά, ότι τελικώς εντοπίζεται η σημερινή κοινοβουλευτική συζήτηση κυρίως στις κατατεθείσες τροπολογίες. Το συζητούμενο νομοσχέδιο, στου οποίου το περιεχόμενο υπάρχουν οι συγκεκριμένες τροπολογίες, επιγράφεται ως νομοσχέδιο που αντιμετωπίζει θέματα εξωτερικών φρουρών. Θα έλεγα επ’ αφορμή και της προηγηθείσης διαδικασίας, για άλλη μια φορά πιστοποιείται, επισημοποιείται τι με το περιεχόμενο του συγκεκριμένου νομοσχεδίου, το οποίο δι’ ελαχίστων θα προσεγγίσω; Ότι η τωρινή Αξιωματική Αντιπολίτευση επανειλημμένως, κατά συρροή, καθ’ υποτροπή όταν νομοθετούσε, εξυπηρετούσε συγκεκριμένες συγκυριακές σκοπιμότητες, δεν προσέγγιζε ολοκληρωμένα, με πληρότητα το θέμα το οποίο ήθελε να ρυθμίσει με ένα νομοσχέδιο. Και το λέω αυτό γιατί; Γιατί η θεσμοθέτηση αυτού του συγκεκριμένου Σώματος, το οποίο εμείς επαναπροσεγγίζουμε για να λύσουμε θέματα τα οποία δεν ελύθησαν στο παρελθόν και ήταν απαραίτητα να προσεγγιστούν και να ρυθμιστούν διότι και εν τοις πράγμασι ανέκυψαν, αλλά και θεωρητικώς ένας εχέφρων, ο οποίος έχει αντικείμενο νομοπαρασκευαστικό και νομοθετικό, έπρεπε να προσεγγίσει. Τι ερχόμαστε λοιπόν για άλλη μια φορά εμείς και κάνουμε σε συνέχεια των παραλείψεων και της ατελούς νομοθετικής συμπεριφοράς της τωρινής Αξιωματικής Αντιπολίτευσης; Ερχόμαστε να αλλάξουμε, να συμπληρώσουμε, να κάνουμε προσθήκες σε ένα νόμο που ψηφίστηκε στο παρελθόν, το ν. 2721/99, ο οποίος ρύθμιζε διάφορα άλλα θέματα πλην του συγκεκριμένου ζητήματος, του ζητήματος των εξωτερικών φρουρών που σε ένα τελειωτικό του κεφάλαιο επεδίωξε να ρυθμίσει και που οι ελάχιστες κατ’ αριθμόν ρυθμίσεις τότε έγεμαν εξουσιοδοτήσεων με την έννοια –και νομίζω ότι είναι αυτονόητο- ότι θέματα τα οποία εξ υπαρχής έπρεπε να είχαν ρυθμιστεί για την εύρυθμη λειτουργία αυτού του συγκεκριμένου Σώματος, δεν ελύοντο και μετατοπίζονταν εις το μέλλον να λυθούν με το περιεχόμενο υπό έκδοσιν υπουργικών αποφάσεων. 
    Δυο ζητήματα κυρίαρχα έπρεπε τότε  με τη θεσμοθέτηση του συγκεκριμένου Σώματος να επιλυθούν και δεν επελύθησαν και παρεπέμφθησαν εις το μέλλον. Και ερχόμαστε τώρα να τα επιλύσουμε κάνοντας και διορθωτικές παρεμβάσεις στο αρχικό κείμενο. 
    Το ένα ζήτημα ήταν του κανονισμού λειτουργίας αυτού του συγκεκριμένου Σώματος, το οποίο έχει ένα συγκεκριμένο αντικείμενο και βεβαίως και το ζήτημα του φέροντος οπλισμού. 
    Και τα δύο ζητήματα επιλύονται με το συγκεκριμένο νομοθέτημα. Και υπάρχει από ό,τι γνωρίζω και ενθυμούμαι και διαρκούσης της συζητήσεως στην κοινοβουλευτική επιτροπή, η συναίνεση και των συγκεκριμένων υπηρετούντων αυτή τη στιγμή στο Σώμα, εξωτερικών φρουρών.
    Νομίζω, λοιπόν, ότι η επιβαλλόμενη παρέμβαση που κάνουμε και η οποία διευρύνει, αν θέλετε, από πλευράς αντικειμενικών αξιολογικών κριτηρίων και τους όρους πρόσληψης των ατόμων που εις το μέλλον θα προσληφθούν στο συγκεκριμένο Σώμα και υπό την έννοια, λοιπόν, αυτή, της διεύρυνσης των αξιολογικών αντικειμενικών κριτηρίων και υπό την έννοια θεσπιζομένων όρων γίνεται ρύθμιση με αυτό το συγκεκριμένο νομοσχέδιο, θεσπιζομένων όρων που αφορούν στην υπηρεσιακή εξέλιξη των υπηρετούντων στο Σώμα, που αφορούν στην απαγόρευση των μετατάξεων, που αφορούν στις μετακινήσεις, που αφορούν στην εκπαίδευση του συγκεκριμένου Σώματος. Αυτές, λοιπόν, οι παρεμβάσεις οι οποίες γίνονται είναι επιβεβλημένες, νομίζω, συναινούντων και των υπηρετούντων αυτή τη στιγμή στο Σώμα που εν τοις πράγμασι έχουν αντιμετωπίσει  ουκ ολίγα προβλήματα. 
    Νομίζω, λοιπόν, ότι αυτές οι παρεμβάσεις δεν χωρούν κανέναν αντίλογο. Και αν δεν κάνω λάθος και στη συζήτηση της κοινοβουλευτικής επιτροπής, πέραν του ζητήματος της συνέντευξης που ετέθη από πλευράς της αποχωρήσασας Αξιωματικής Αντιπολίτευσης, δεν υπήρξε ισχυρός αντίλογος. Αλλά το ζήτημα της συνέντευξης, είναι ένα ζήτημα που ελύθη με νόμο συγκεκριμένο και που νομίζω αυτονόητα οιοδήποτε ζήτημα μεταγενέστερης πρόσληψης τίθεται σε συγκεκριμένα Σώματα, ορθώς και ρητά από το κείμενο του νόμου θεσπίζεται αυτή η δυνατότης να υπάρξει η συνέντευξη η οποία αυτονόητα διευκολύνει την καλύτερη επιλογή των υπό πρόσληψη ατόμων και με την έννοια της πνευματικής δυνατότητος και με την έννοια της φυσικής δυνατότητος. 
    Επομένως, οι ρυθμίσεις που αφορούν υπηρεσιακά ζητήματα, ζητήματα λειτουργικά του συγκεκριμένου Σώματος, είναι απόλυτα σωστές, δεν αντέχουν σε κάποιο σοβαρό αντίλογο και επίσης εκτιμώ ότι είναι απόλυτα σωστές και οι ρυθμίσεις που αφορούν τον φέροντα πλέον υπό συγκεκριμένους όρους και προϋποθέσεις ιδιωτικό οπλισμό των εξωτερικών φρουρών, όταν η τυχόν παραβίαση της χρήσης, της κατοχής της εν γένει φύλαξης τίθεται υπό τους όρους του βασικού νόμου περί οπλοφορίας-οπλοχρησίας, του 3169. 
    Νομίζω ότι οι ρυθμίσεις είναι απόλυτα σωστές. Ως εκ τούτου και ως εισηγητής της πλειοψηφίας, σε συνέχεια της συμπεριφοράς που εξωτερίκευσα και διαρκούσης της συζητήσεως στην κοινοβουλευτική επιτροπή και σήμερα, συμφωνώ για τις συγκεκριμένες ρυθμίσεις. Θα πω επιγραμματικά δύο κουβέντες επί των τροπολογιών που κατετέθησαν. Θεωρώ τουλάχιστον κατ’ αρχήν ότι για τις δύο τροπολογίες –επισημάνθηκε άλλωστε και από πλευράς και το λέω ενδεικτικά, του ΚΚΕ προηγούμενα- δεν νομίζω ότι χρειάζεται ιδιαίτερα βασανιστική κοινοβουλευτική προσέγγιση, μια και η εξουσιοδότηση, με απόφαση δηλαδή  του Υπουργού Δικαιοσύνης, χρονικής παρατάσεως για τακτοποίηση τυπική των υπηρετούντων αυτή τη στιγμή βαθμοφόρων της Ελληνικής Αστυνομίας και άλλων, οι οποίοι αναγκαίως αυτή τη στιγμή υπάρχουν στο Σώμα Εξωτερικών Φρουρών μέχρις ότου υπάρξει προαγωγή στο βαθμό του αρχιφύλακα Β΄ ορισμένων εκ των υπηρετούντων στο Σώμα. Νομίζω, λοιπόν, ότι αυτή η νομοθετική εξουσιοδότηση τυπικής τακτοποίησης των βαθμοφόρων και των άλλων υπηρετούντων συμπραττόντων σε συγκεκριμένες συμπεριφορές, όταν και το προσωπικό των εξωτερικών φρουρών δεν φθάνει, αυτή η τροπολογία από πλευράς οιουδήποτε καλοπίστου, δεν αντέχει σε σοβαρό αντίλογο. Το ίδιο και η τροπολογία η οποία αναφέρεται στην αύξηση της δυναμικότητας των σωφρονιστικών καταστημάτων και στη δυνατότητα στελέχωσης νέων σωφρονιστικών καταστημάτων που πιθανολογείται με βεβαιότητα ότι εντός συγκεκριμένων χρονικών ορίων θα λειτουργήσουν.
    Νομίζω, λοιπόν, ότι και αυτή η τροπολογία είναι απόλυτα επιβεβλημένη, συνδυάζεται μάλιστα και κατά την αιτιολογική έκθεση της τροπολογίας με μία επιχειρηματολογία η οποία θεωρώ αναμφισβήτητα ότι θα διευκολύνει την καλύτερη οργάνωση των σωφρονιστικών καταστημάτων και από πλευράς κατηγοριών φυλακισμένων και από πλευράς απασχόλησης και από πλευράς επανένταξης. Νομίζω ότι είναι διαχρονικά ζητήματα, προσεγγιζόμενα ως ζητήματα που δεν έτυχαν της πρέπουσας αντιμετώπισης από πλευράς της πολιτείας. Θεωρώ, λοιπόν, ότι και αυτή η συγκεκριμένη τροπολογία είναι απόλυτα επιβεβλημένη και σωστή.
Όσον αφορά στην τροπολογία που αναφέρεται στα ασφαλιστικά μέτρα, κατ’ αρχήν οι νομικοί γνωρίζουμε ότι κατά το άρθρο 693 του Κώδικα Πολιτικής Δικονομίας, πραγματικά δεν υφίσταται κατά κανόνα υποχρέωση προσφυγής με τακτικό ένδικο μέσο, όταν έχει προηγηθεί ρύθμιση μιας διαφοράς με ασφαλιστικά μέτρα και τώρα θεσπίζεται αυτή η υποχρέωση. Είναι προφανής η σκοπιμότης και η δικαιολόγηση ότι εμείς θέλουμε λύση διαφορών, να υπάρχει κατά τους όρους της τακτικής δικαιοσύνης, τους όρους της τακτικής διαδικασίας, υπό την έννοια ότι γνωρίζουμε –και κλείνω το θέμα αυτό- ότι στα ασφαλιστικά μέτρα, προκειμένου να αχθεί σε απόφαση το δικαστήριο, στηρίζεται σε πιθανολόγηση, ενώ στις κύριες διαφορές υπάρχει συγκεκριμένη αποδεικτική διαδικασία, συγκεκριμένα προβλεπόμενη από τον Κώδικα Πολιτικής Δικονομίας. 
Θεωρώ, λοιπόν, την τροπολογία στο ζήτημα αυτό απόλυτα σωστή και θεωρώ επίσης απόλυτα σωστό το περιεχόμενο της τροπολογίας το αναφερόμενο στη δυνατότητα αναίρεσης –όχι υποχρέωση αναίρεσης- από τον εισαγγελέα του Αρείου Πάγου αποφάσεων ασφαλιστικών μέτρων, όταν κρίνει ο εισαγγελέας ότι υπάρχει ένα ζήτημα γενικότερου ενδιαφέροντος απτόμενο κυρίως της σοβαρής περιουσίας του ελληνικού δημοσίου που είναι και το κτήμα γενικότερα της ελληνικής κοινωνίας. Άλλωστε, στη δικαιολόγηση της συγκεκριμένης ρύθμισης επισημαίνεται ότι υπήρξε και απόφαση της Ολομέλειας του Αρείου Πάγου υπό συγκεκριμένους όρους στο παρελθόν και προσδίδεται ο χαρακτήρας σ’ αυτήν την αναίρεση, όχι ο χαρακτήρας της αναίρεσης υπέρ του νόμου κατ’ άρθρον τάδε, όπως αναγράφει η τροπολογία, αλλά προσδίδεται άλλος χαρακτήρας, αφού οι συνέπειες εκ της εξελίξεως της διαδικασίας που θα δρομολογηθεί επί της αναιρέσεως είναι συνέπειες που αρμόζουν στους διαδίκους πάλι –για να μην τα επαναφέρω στη μνήμη μας- κατά συγκεκριμένα προσδιοριζόμενα άρθρα.
Όσον αφορά δε στην ταυτότητα του νομικού λόγου, την επέκταση της μη εκτέλεσης κατά νομικών προσώπων λειτουργούντων βέβαια κατά τις αρχές της ιδιωτικής οικονομίας, αλλά ανηκόντων αποκλειστικά –και έχει σημασία- στο ελληνικό δημόσιο, όσον αφορά στη ρύθμιση της μη εκτέλεσης εκτελεστών τίτλων πλην των δικαστικών αποφάσεων, για την ταυτότητα του νομικού λόγου, επιβαλλόταν αυτή η συμπερίληψη των νομικών προσώπων σε συνέχεια της διάταξης του ν. 3301/2004 –αν δεν κάνω λάθος- που περιελάμβανε μόνο τους ΟΤΑ, το ελληνικό δημόσιο και τα νομικά πρόσωπα δημοσίου δικαίου.
Όσον αφορά στο αυτοδιοίκητο των δικαστηρίων, θα πω δύο κουβέντες. Θεωρώ και κατά την αιτιολογική έκθεση της συγκεκριμένης τροπολογίας ότι πραγματικά πρόκειται περί αναμόρφωσης και αναβάθμισης του συγκεκριμένου θεσμού που υπήρξε πανθομολογούμενο ότι στην πράξη δυστυχώς εμποτίστηκε από στρεβλώσεις, συγκεκριμένα αναφερόμενες στην αιτιολογική έκθεση της τροπολογίας και που αυτές οι στρεβλώσεις-αγκυλώσεις από το δικαστικό και νομικό ευρύτερα κόσμο πραγματικά επισημάνθηκαν κατά καιρούς.
Θεωρώ λοιπόν ότι ουσιαστικά δεν παραβιάζεται το αυτοδιοίκητο. Πραγματικά αναδιοργανώνεται και αναβαθμίζεται, όπως είπα στην αρχή. Και λέω ενδεικτικά ότι έχει εξαιρετική σημασία και οι ίδιοι οι δικηγόροι, που γνωρίζουμε ότι είναι συλλειτουργοί της δικαιοσύνης, να έχουν δυνατότητα με τα όργανά τους να ζητούν σύγκληση της ολομέλειας των δικαστηρίων, όπως επίσης να έχουν δυνατότητα προσφυγής κατά αποφάσεων του τριμελούς συμβουλίου διοίκησης, όταν αυτές οι αποφάσεις άπτονται της άσκησης του δικηγορικού λειτουργήματος. 
    Θεωρώ ότι είναι απόλυτα σωστοί οι όροι και οι προϋποθέσεις που τίθενται για να μπορεί κάποιος να έχει την ιδιότητα του υποψηφίου, μεταξύ κυρίως αρχαιοτέρων δικαστών. Διότι έτσι δεν μπορεί να παραβιαστεί η διαβάθμιση που πρέπει να υπάρχει από πλευράς αρχαιότητος. Δυστυχώς υπήρξαν περιπτώσεις που ένας πολύ νεότερος δικαστής είχε υπό τις διοικητικές εντολές του αρχαιότερους δικαστές. Θεωρώ επίσης σωστό τον περιορισμό ότι μπορεί να συμμετέχει στις εκλογές κατά βαθμό δικαιοδοσίας μια φορά ως και τους άλλους όρους- κωλύματα εκλογής υπό την έννοια της υπάρξεως συγκεκριμένων πειθαρχικών ποινών. 
    Θεωρώ, λοιπόν, και καταλήγω, ότι όλες αυτές οι προβλέψεις είναι απόλυτα σωστές. Δεν μπορεί να εκφραστεί σοβαρός αντίλογος. Φοβούμαι για επικοινωνιακούς λόγους… 
    ΠΡΟΕΔΡΟΣ (Άννα Μπενάκη - Ψαρούδα): Ολοκληρώστε, κύριε συνάδελφε.
    ΚΩΝΣΤΑΝΤΙΝΟΣ ΤΣΙΠΛΑΚΗΣ: Οτιδήποτε άλλο λέγεται και μάλιστα κατά παραβίαση και της αληθούς κατάστασης όσον αφορά στις απόψεις που κατά καιρούς εκφράζονται -θεωρώ λοιπόν ότι τέτοιος αντίλογος έτσι εκφράζεται- δεν έχει καμία σχέση με την πραγματικότητα. Εκτιμώ -και το λέω ως εισηγητής της πλειοψηφίας- ότι συνολικά τόσο το νομοσχέδιο όσο και οι τροπολογίες που υπάρχουν εξυπηρετούν τον σκοπό που έχει η Κυβέρνηση διαχρονικά, να εξορθολογήσει κάποια πράγματα και να επιδιώξει στην πράξη σε λογικό χρόνο να εμφυσήσει την εντύπωση ότι με τις αρχές της νομιμότητας και της ηθικής εμείς θεωρούμε ότι πρέπει να λειτουργεί τόσο η πολιτική διαδικασία όσο και ο δημόσιος βίος της χώρας. 
    Σας ευχαριστώ πολύ. 
    ΠΡΟΕΔΡΟΣ (Άννα Μπενάκη- Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Αντώνης Σκυλλάκος. 
    ΑΝΤΩΝΗΣ ΣΚΥΛΛΑΚΟΣ: Όσον αφορά στο νομοσχέδιο, εμείς έχουμε πει ναι στην υπηρεσία εξωτερικών φυλάκων. Όπως και όταν είχε προηγηθεί το προηγούμενο νομοσχέδιο λέμε και τώρα ναι σ’ αυτήν την υπηρεσία, αλλά λέμε όχι στην αστυνομικοποίηση αυτής της υπηρεσίας που προωθείται και ενισχύεται παραπέρα απ’ ό,τι ίσχυε μέχρι σήμερα.
    Επιγραμματικά, η πρόσληψη αυτών που θα είναι εξωτερικοί φύλακες με τη δυνατότητα να δίνονται επιπλέον μόρια και να θεωρούνται προσόντα το ότι ήταν στις ειδικές δυνάμεις ή ήταν οπλίτες πενταετούς θητείας, παραπέμπει σε άλλου είδους προσόντα και όχι σ’ αυτά που θα έπρεπε να έχει μια καθ’ αυτό πολιτική υπηρεσία. Σωστά ο εισηγητής μας τότε είχε πει: «Δεν χρειαζόμαστε ράμπο, πολιτικούς υπαλλήλους χρειαζόμαστε». 
    Τι προστίθεται τώρα; Προστίθενται οι βαθμοί αρχιφύλακας, υπαρχιφύλακας με την ίδια λογική που υπάρχει στην αστυνομία. Εξουσιοδοτείται ο εκάστοτε  Υπουργός να καθορίζει ελεύθερα εν λευκώ τα καθήκοντα, τις υποχρεώσεις, τον οπλισμό, την εκπαίδευση, τα πειθαρχικά μέτρα. Πέρα από το ότι είναι πολύ γενική η εξουσιοδότηση και δεν συμφωνούμε με τέτοιου είδους γενικές εξουδιοδοτήσεις, ο Υπουργός, εφόσον έχουν αυτή την λογική οι κρατούντες, θα προχωρήσει ακόμα παραπέρα σε αστυνομικοποίηση της υπηρεσίας. 
    Η εκπαίδευση επιμένετε να γίνεται εκεί που εκπαιδεύονται οι αστυνομικοί, όταν υπάρχει κενό από τάξη σε τάξη. Αναθέτετε τη μεταγωγή κρατουμένων σ’ αυτήν την υπηρεσία ενώ είναι κρίσιμη και έχουν υπάρξει πολλά παρατράγουδα, διότι χρειάζονται εκπαιδευμένοι άνθρωποι και αυτοί δεν έχουν την αναγκαία εκπαίδευση. Θα έπρεπε η μεταγωγή να είναι στα καθ’ εαυτό αστυνομικά όργανα και να μην την αναθέτουμε σ’ αυτήν την υπηρεσία. 
      Διαφωνούμε λοιπόν μ’ αυτήν τη λογική. Διαφωνούμε, επίσης, με τη δυνατότητα να έχουν ατομικό οπλισμό οι εξωτερικοί φύλακες. Καταλαβαίνουμε ότι αυτό γίνεται επειδή έχουν παλιά όπλα. Αυτά που τους δίνει η υπηρεσία είναι του 1911, του 1914, του 1935. Και τους λέτε: «Αγοράστε και δικό σας όπλο, γιατί δεν κάνουν τα παλιά». Πού είναι, λοιπόν, ο κίνδυνος; Ο κίνδυνος είναι ότι και τη συντήρηση και την εκπαίδευση και όλη την ευθύνη για τον ατομικό οπλισμό θα την έχει ο πολιτικός υπάλληλος. Υπάρχει λοιπόν ένα τεράστιο ζήτημα από άποψη ασφάλειας: να μην έχουμε παρατράγουδα, να μην έχουμε ατυχήματα. Και ξέρουμε τα ατυχήματα που συμβαίνουν με τη χρησιμοποίηση του οπλισμού, τον οποίον παίρνουν στο σπίτι οι αστυνομικοί. Η δικιά μας η άποψη είναι ότι πρέπει ο οπλισμός να είναι καινούριος, επαρκής και να δίνεται σ’ αυτούς μόνο κατά τη διάρκεια της υπηρεσίας.
      Και με τη διαδικασία πρόσληψης έχουμε αντίρρηση. Όπως επί ΠΑΣΟΚ, έτσι κι εσείς έχετε απομακρυνθεί από το ΑΣΕΠ. Η άποψή μας είναι ότι μόνο το ΑΣΕΠ θα πρέπει να είναι αυτή η επιτροπή, η οποία θα εξετάζει τα προσόντα των υποψηφίων να ενταχθούν στον κλάδο, αν και εμείς είχαμε γενικότερες επιφυλάξεις και προχωρήσαμε ακόμη περισσότερο, ζητώντας ολόκληρο καθεστώς που να καθορίζει αντικειμενικά και μετρήσιμα κριτήρια. Εν πάση περιπτώσει, ούτε αυτό το ΑΣΕΠ δεν δέχεστε να το εφαρμόζετε. Ούτε το ΠΑΣΟΚ το εφάρμοζε ούτε εσείς. Διατηρείτε και το δικαίωμα της συνέντευξης για όλο το δημόσιο και ειδικά για εδώ, για να περνάνε τα δικά σας παιδιά.
      Τέλος, παραμένει η διάταξη που και επί ΠΑΣΟΚ υπήρχε, για την οπλοχρησία. Για δύο περιπτώσεις μας ανησυχεί: Πρώτον, όταν υπάρχει κίνδυνος απόδρασης με βία –είναι πολύ γενικό, τι είδους βία;- και δεύτερον, όταν πρόκειται για απελευθέρωση κρατουμένων. Αυτό δεν παραπέμπει μόνο στις φυλακές. Με τις ισχύουσες διατάξεις μπορεί να θεωρηθεί απόδραση με βία ή απελευθέρωση κρατουμένου και η φασαρία που γίνεται και η αντιπαράθεση που γίνεται σε διαδηλώσεις και συγκεντρώσεις. Αυτό είναι που μας ανησυχεί. Για όλους αυτούς τους λόγους εμείς καταψηφίζουμε τον κύριο κορμό του συγκεκριμένου νομοσχεδίου.
      Έρχομαι τώρα στην επίμαχη τροπολογία, που μας έκανε κι εμάς να διαμαρτυρηθούμε.
      Πριν μπω επί της διαδικασίας, να πω ότι οι ενστάσεις μας είναι σε τρία ζητήματα. Είναι ενστάσεις έντονες, που θα μας οδηγήσουν στο να φύγουμε κι εμείς απ’ αυτήν την Αίθουσα, τελειώνοντας την ομιλία μου.
      Πρώτον, συνεχίζετε την πρακτική του ΠΑΣΟΚ να έρχονται άσχετες τροπολογίες σε συγκεκριμένα νομοσχέδια. Υπήρχε τέτοια πρακτική παλαιότερα με το επιχείρημα ότι είναι του αρμόδιου Υπουργείου. Και το επαναλάβατε και σήμερα, ότι δηλαδή θα μπορεί να έρχεται οποιοδήποτε ζήτημα, άσχετο με το κύριο αντικείμενο του νομοσχεδίου, αρκεί το περιεχόμενο της τροπολογίας να ανήκει στο ίδιο Υπουργείο. Παραβιάζετε ευθέως το Σύνταγμα; Για διαβάστε λίγο τις συζητήσεις που κάναμε, όταν αναθεωρούσαμε το Σύνταγμα; Όλοι διαβεβαιώναμε ότι πρέπει να σταματήσει αυτή η κατάσταση. Δυστυχώς όμως συνεχίζεται. Το πρώτο ζήτημα είναι αυτό.
      Το δεύτερο ζήτημα: Υπήρξε διάλογος; Ο διάλογος στη Νομοπαρασκευαστική Επιτροπή μόνο είναι αρκετός, ακόμα και όταν υπάρχουν εκπρόσωποι των δικαστικών ενώσεων; Και άκουσα να λένε ότι απ’ αυτούς τους εκπροσώπους άλλοι καταψήφισαν, άλλοι δεν καταψήφισαν. Αυτό είναι το πρόβλημα; Οι δικαστικές ενώσεις ρωτήθηκαν; Εγώ έχω πάει σε συγκεντρώσεις των δικαστικών ενώσεων, σε συνελεύσεις, που το έχουν σαν θέμα προτεραιότητας. Είναι καθαρή η αντίθεσή τους. Έκαναν συγκεντρώσεις διαμαρτυρίας. Γράφτηκαν άρθρα. Πού είναι ο διάλογος; Δεν θα έπρεπε να τους καλέσουμε στη Βουλή; Και καλά, τους συνδικαλιστικούς φορείς δεν τους λογαριάζετε, που τους αφορά το πρόβλημα. Τους Βουλευτές; Δεν θα έπρεπε εμείς να τα συζητήσουμε αυτά και να ακούσουμε και τους φορείς στην αρμόδια Επιτροπή πριν έρθουμε στο Τμήμα; Υπάρχει λοιπόν αυτό το ζήτημα.
      Και υπάρχει και ένα ουσιαστικότερο ζήτημα. Τι γίνεται μ’ αυτό το καλοκαίρι; Όποια σκληρά μέτρα, που δημιουργούν αντιδράσεις, όπως το ωράριο των καταστημάτων, τη διευθέτηση του χρόνου εργασίας, τις συμπράξεις, θα τα περνάτε το καλοκαίρι; Και τώρα μάλιστα φέρνετε και το αυτοδιοίκητο, Παρασκευή βράδυ για να το συζητήσουμε την Τρίτη. Δεν είναι στάση Κυβέρνησης αυτή. Είναι παραβίαση κάθε έννοιας της Δημοκρατίας και υποβάθμιση του Κοινοβουλίου. Θα έπρεπε το Προεδρείο να σηκώσει το ανάστημά του, τουλάχιστον για τροπολογίες που είναι φανερά αντίθετες και για τις οποίες δεν υπάρχει συναίνεση των κομμάτων, όταν ερωτούνται είτε κατ’ ιδίαν είτε στη Διάσκεψη των Προέδρων, για να έρθουν προς συζήτηση. Υπάρχει καθαρή παραβίαση.
      Τώρα, επί της ουσίας. Γίνεται πραγματικά προσπάθεια ελέγχου της Δικαιοσύνης, όχι μόνο σε αυτό το νομοσχέδιο, αλλά και σε άλλα, όπως και γενικότερα του δημόσιου τομέα, με τις συνεντεύξεις, με το τι γίνεται με τους προϊσταμένους κλπ. Είναι μια γενική συμπεριφορά των δύο κομμάτων, όταν ανεβαίνουν στην Κυβέρνηση, για το πώς θέλουν να ελέγξουν την κατάσταση σε κάθε χώρο. Περιορίζετε το ποιοι θα διοικήσουν το κάθε δικαστήριο σε πολύ λιγότερα πρόσωπα, στους αρχαιότερους –θα σκέφτεστε ίσως ότι σας ευνοεί ο συσχετισμός με τους αρχαιότερους, εάν το περιορίσετε σε αυτούς- αποκλείοντας όχι μόνο αυτούς που έχουν υποπέσει σε κάποιο παράπτωμα και έχουν υποστεί πειθαρχική ποινή –αυτό θα μπορούσε να συζητηθεί- αλλά και τους μη προακτέους, για τους οποίους πολλές φορές υπάρχουν άλλα κριτήρια για να μην προαχθούν. Ακόμα και όταν τον χρειάζεται και τον εκτιμά το Σώμα, ανεξάρτητα με αυτόν που έκανε την έκθεση για το αν θα προαχθεί ή όχι, ανεξάρτητα εάν ο κόσμος τον εμπιστεύεται για τη διοίκηση του συγκεκριμένου δικαστηρίου, εσείς τον κόβετε.
      Το κυριότερο, όμως, δεν είναι αυτό. Το κυριότερο είναι ότι παρεμποδίζονται και δεν μπορούν να είναι υποψήφιοι για να αναλάβουν την αυτοδιοίκηση στην Τριμελή Επιτροπή, ούτε ως Πρόεδροι, ούτε ως μέλη της, όσοι διετέλεσαν μία φορά. Δεν μπορούν από εκεί και πέρα. Μόνο όταν θα γίνουν Εφέτες, όταν θα πάνε σε ανώτερο δικαστήριο. Για ποιο λόγο; Δεν έχετε εμπιστοσύνη στο τι θέλει το Σώμα των Δικαστών;
      Το ακόμα χειρότερο, είναι ότι καθιστάτε ασυμβίβαστο το να είναι κάποιος συνδικαλιστής εκλεγμένος στη διοίκηση, ή να ήταν συνδικαλιστής πριν από λίγο καιρό και να μπορεί να μπει στη διοίκηση. Δηλαδή είναι αδίκημα; Είναι μεμπτό να είσαι συνδικαλιστής; Είναι ακατανόητο! Αυτό παραβιάζει σαφώς τις συνδικαλιστικές ελευθερίες, διότι σου λέει: «κύριε, δεν θα μπορείς να είσαι υποψήφιος για τη διοίκηση, μη βάζεις υποψηφιότητα, να μην εκλεγείς ούτε καν αναπληρωματικός στο συνδικαλιστικό σου όργανο».
      Όλα αυτά την ίδια στιγμή που ενώ στενεύετε τον κύκλο των υποψηφίων για την αυτοδιοίκηση των δικαστηρίων, κάνετε το αντίθετο για τους εισαγγελείς. Εκεί διευρύνετε τον κύκλο. Κατά τη δική μας άποψη, θα έπρεπε και στους εισαγγελείς όλοι να έχουν το δικαίωμα, όπως είχαν και οι δικαστές, να μπορούν να είναι επικεφαλείς. Εκεί το διευρύνετε. Φαίνεται είναι άλλοι οι συσχετισμοί, γι’ αυτό έχετε αντιφατική συμπεριφορά. 
      Με την ευκαιρία να γενικεύσω. Τη Δικαιοσύνη την έχετε κάνει «μπαλάκι» και εσείς και το ΠΑΣΟΚ. Για ποια ανεξαρτησία της Δικαιοσύνης μιλάτε; Και εσείς και το ΠΑΣΟΚ λέγατε ότι όταν θα έρθει το καινούριο Σύνταγμα, δεν θα διορίζεται η ηγεσία της Δικαιοσύνης. Τι πέρασαν; Τα ίδια. Όταν κρίνετε, επιλέγετε τους δικούς σας και εσείς και το ΠΑΣΟΚ. Και μετά μιλάμε για αξιοκρατία, για ανεξαρτησία των δικαστών, των οποίων η πορεία και η εξέλιξη εξαρτάται από αυτούς που επιλέγετε εσείς, και τα δύο κόμματα. Το πρώτο είναι αυτό.
      Το δεύτερο είναι η πρακτική που εφαρμόζετε. Άλλοτε, και ως Νέα Δημοκρατία και ως ΠΑΣΟΚ,  θέλετε να επεμβαίνει η Δικαιοσύνη. Άλλοτε, όταν δεν συμφέρει το ένα κόμμα, να μην επεμβαίνει η Δικαιοσύνη, να μην ανακατεύεται. 
      Για το συγκεκριμένο, να σχολιάσω ότι ήταν υπερώριμο το αίτημα μέσα στο χώρο των δικαστικών σωμάτων να γίνει ένα βήμα και να μπορούν να εκλέγουν μόνα τους τη διοίκηση. 
      Ήταν ένα δημοκρατικό μέτρο που έπρεπε να έχει προχωρήσει από πάρα πολλά χρόνια. Μάλιστα, οι δικαστές ζητούσαν πριν από την αναθεώρηση του Συντάγματος να φτάνει μέχρι και την εκλογή του Προέδρου του Αρείου Πάγου και το αρνηθήκατε -ΠΑΣΟΚ και Νέα Δημοκρατία- στην αναθεώρηση αυτό.
      Το ΠΑΣΟΚ το προχώρησε. Από δημοκρατική ευαισθησία; Έχουμε πολλές επιφυλάξεις αν το έκανε από δημοκρατική ευαισθησία. Εφάρμοσε αυτό το υπερώριμο μέτρο, όπως και τις κυρώσεις, γιατί το διευκόλυνε στην αλλαγή του συσχετισμού των δυνάμεων μέσα στο χώρο, μέσα στα Σώματα, γιατί σε άλλα ζητήματα εφάρμοσε άλλη πολιτική το ΠΑ.ΣΟ.Κ.
      Έρχεστε εσείς, δεν σας συμφέρει αυτή η κατάσταση και κάνετε παρέμβαση. Κάνετε αυτού του είδους την παρέμβαση, στην οποία είμαστε αντίθετοι. Διαμαρτυρόμαστε και επί της διαδικασίας και επί της ουσίας και για να δείξουμε την έντονη διαμαρτυρία μας και για ζητήματα συνταγματικής τάξης θα αποχωρήσουμε από την Αίθουσα, κύριε Υπουργέ, και εμείς. Δεν θα μείνουμε στα άρθρα και στην παραπέρα συζήτηση. 
      (Στο σημείο αυτό οι Βουλευτές του Κομμουνιστικού Κόμματος Ελλάδας αποχωρούν από την Αίθουσα του Κοινοβουλίου)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, έχω δύο ανακοινώσεις προς το Τμήμα.
      Οι Υπουργοί Εξωτερικών, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Δικαιοσύνης, Απασχόλησης και Κοινωνικής Προστασίας και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Συμφωνίας για την ίδρυση και το Καταστατικό του Ευρωπαϊκού Οργανισμού Δημοσίου Δικαίου».
      Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας».
      Παραπέμπονται στις αρμόδιες Διαρκείς Επιτροπές.
      Επίσης, έχω την τιμή να ανακοινώσω στο Τμήμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών»,  μηνυτήρια αναφορά κατά του Υπουργού Εθνικής Άμυνας.
      Το λόγο έχει τώρα ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, τον οποίο διορίζει με δήλωσή του ο Πρόεδρος του Συνασπισμού κ. Αλαβάνος, ο συνάδελφος Βουλευτής κ. Αθανάσιος Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, υπήρξε ένταση στην Αίθουσα και είναι απόλυτα δικαιολογημένη. Συζητάμε κατ’ αρχήν ένα μικρό νομοσχέδιο με λίγα άρθρα για τους εξωτερικούς φρουρούς, μια υπηρεσία για την οποία κατ’ αρχήν αναρωτιέται κανένας: Είναι απαραίτητη; Βεβαίως κανένας δεν θα πει «όχι». Ασφαλώς και είναι απαραίτητο να υπάρχει αυτή η υπηρεσία. 
      Το ερώτημα είναι: Τι ρόλο θα επιτελεί; Θα είναι αστυνομικά τα καθήκοντά της; Θα είναι διεκπεραιωτικά; Θα είναι αστυνομική υπηρεσία; Θα είναι πολιτική υπηρεσία; Εδώ μπερδεύεται το πράγμα και θα έλεγα εσκεμμένα. Εμείς θα τη θέλαμε πολιτική υπηρεσία, να μην αστυνομικοποιούνται αυτές οι υπηρεσίες. Ξέρετε ότι υπάρχει μια εμπειρία όχι και τόσο ευχάριστη από αυτές τις αστυνομικοποιήσεις. Ιδιαίτερα η Αριστερά και από το παρελθόν αλλά και πρόσφατα έχει πάρα πολλά να πει πάνω σε αυτόν τον τομέα.
      Από εκεί και πέρα, για τον τρόπο που θα προσλαμβάνονται αυτοί οι υπάλληλοι, όπως και να τους χαρακτηρίσουμε, υπάρχουν ορισμένα κριτήρια, τα οποία είναι πάρα πολύ λίγα και περιορίζονται στη βαθμολογία που θα έχει το απολυτήριό τους και στην κρίση που θα κάνει κάποια επιτροπή συν κάποια προϋπηρεσία που θα είναι και αυτή αστυνομικού περισσότερο ή στρατιωτικού τύπου. Δεν μας απασχολεί καθόλου σε αυτές τις υπηρεσίες το πώς συμπεριφέρονται οι άνθρωποι αυτοί προς τους πολίτες Αυτήν την ανθρώπινη συμπεριφορά, την ανθρώπινη κατανόηση δεν μας απασχολεί καθόλου να την τονίσουμε, να την επιζητήσουμε και να την καλλιεργήσουμε. 
      Θα δίνουν συνέντευξη. Εδώ υπάρχει ένα μεγάλο κεφάλαιο, στο οποίο εμείς έχουμε εκφράσει την αντίθεσή μας. Όχι ότι απαραιτήτως η συνέντευξη θα είναι κακή, ο τρόπος όμως που λειτουργεί η συνέντευξη στον τόπο μας και οι εμπειρίες που υπάρχουν από το παρελθόν έως τώρα δείχνουν ότι κάθε φορά η κάθε κυβέρνηση θέλει να προωθήσει τους δικούς της ανθρώπους, τα δικά της παιδιά. Δυστυχώς. Δεν θα έπρεπε να υπάρχει αυτή η διάκριση. Δεν θα έπρεπε να υπάρχουν «γαλάζια», «πράσινα» -ή οτιδήποτε άλλο- παιδιά. Αυτό δεν το απέφυγε η Κυβέρνηση. Είχε κάνει χρήση -ίσως και κατάχρηση- το ΠΑΣΟΚ με πράσινες κάρτες και οτιδήποτε άλλο στο παρελθόν.
      Αλλά και η σημερινή Κυβέρνηση όμως ακολουθεί με διάφορες άλλες ατραπούς τον ίδιο δρόμο.
      Η συνέντευξη λοιπόν δεν εμπνέει καμία εμπιστοσύνη γιατί δυστυχώς προδικάζεται το αποτέλεσμα. Δεν θα είναι τα αξιοκρατικά κριτήρια αυτά που θα μετρήσουν. Από τη στιγμή που προσληφθούν θα πρέπει να εκπαιδευτούν. Πιστεύουμε ότι πρέπει να δοθεί περισσότερο βάρος στη θεωρητική εκπαίδευση, στην ανθρώπινη συμπεριφορά και λιγότερο στους άλλους τομείς. Βέβαια, σε αυτήν την υπηρεσία θα πρέπει να οπλοφορούν. Δεν είναι αρκετός αυτός ο οπλισμός που τους δίνει η υπηρεσία;
      Εδώ μου κάνει εντύπωση, κυρίες και κύριοι συνάδελφοι, έτσι όπως τίθεται στο νομοσχέδιο, που λέει «επιτρέπεται να κατέχουν και να φέρουν και ιδιωτικό οπλισμό λόγω της ιδιαίτερης φύσης των καθηκόντων τους». Δηλαδή, είναι διαφορετικά από εκείνα των αστυνομικών; Θα πρέπει και οι αστυνομικοί τότε να φέρουν ιδιωτικό οπλισμό; 
      Πάρα κάτω λέει ότι η αγορά, η συντήρηση, η εκπαίδευση χρήσης του ιδιωτικού οπλισμού βαρύνει τον υπάλληλο. Δηλαδή, χρειάζεται και ειδική εκπαίδευση. Μα, τι είδους οπλισμός θα είναι αυτός; Μπαζούκας θα είναι; Μηδράλιο θα είναι; Δεν μπορώ να το καταλάβω, ότι θα πρέπει να κάνει και ειδική ιδιωτική εκπαίδευση…
      ΒΥΡΩΝ ΠΟΛΥΔΩΡΑΣ: Καλάσνικοφ.
      ΑΘΑΝΑΣΙΟΣ ΛΕΒΕΝΤΗΣ: Δεν ξέρω.
      Αυτά επομένως εμάς μας βρίσκουν κατηγορηματικά αντίθετους. Είναι ανεπίτρεπτα πιστεύουμε και οπωσδήποτε θα δημιουργήσουν προβλήματα και στο μέλλον. Άλλωστε, υπάρχουν πάρα πολλά προηγούμενα κακής χρήσης των όπλων από αστυνομικούς ακόμα και στις συναλλαγές τους τις ιδιωτικές και χρήσεις που εστράφησαν και εναντίον οικείων και εναντίον του ίδιου τους του εαυτού πολλές φορές.
      Επομένως, από αυτήν την άποψη θέλει μεγάλη προσοχή και γι’ αυτό εμείς λέμε όχι. Δεν πιστεύουμε ότι η συνέντευξη πρέπει να υπάρχει. Πρέπει να απαλειφθεί. Εξήγησα τους λόγους.  Ασφαλώς θα πρέπει οπωσδήποτε να απαλειφθεί το θέμα του ατομικού οπλισμού.
      Θα ήταν ευχής έργον να υπάρχουν κριτήρια πιο συγκεκριμένα, αξιοκρατικά και να γίνει η πρόσληψη μέσω του ΑΣΕΠ. Αυτό πιστεύω ότι θα προσέφερε πολύ περισσότερα και ότι δεν θα υπήρχαν προβληματισμοί σαν αυτούς που εξέθεσα.
      Τώρα έρχομαι στο άλλο θέμα που ετέθη εδώ με την επίμαχη τροπολογία. 
      Πιστεύουμε ότι το αυτοδιοίκητο των δικαστηρίων είναι μια δημοκρατική, θεσμική κατάκτηση που στηρίζει τη λειτουργική ανεξαρτησία των δικαστών. Η Κυβέρνηση φαίνεται ότι θέλει να περιορίσει αυτό το αυτοδιοίκητο σχεδιάζοντας αποκλεισμούς και απαγορεύσεις συμμετοχής στη διαδικασία εκλογής των διοικήσεων των μεγάλων δικαστηρίων. Μάλιστα, με τρόπο απαράδεκτο και αντισυνταγματικό απαγορεύει την υποψηφιότητα των δικαστικών λειτουργών για τις θέσεις διοίκησης των δικαστηρίων που είναι τακτικά ή αναπληρωματικά μέλη διοικητικών συμβουλίων σε δικαστικές ενώσεις ή διετέλεσαν μέλη στο αμέσως προηγούμενο διοικητικό συμβούλιο. Το είπα και προηγουμένως: Γιατί τόση αλλεργία για το συνδικαλισμό των δικαστών; Γιατί τόσος φόβος; Γιατί δεν θα πρέπει να έχουν το δικαίωμα και οι άνθρωποι αυτοί να συνδικαλίζονται; Από πού και ως πού θα πρέπει να τους το φαλκιδεύσουμε, να τους το περιορίσουμε, να τους το απαγορεύσουμε στην ουσία αυτό το δικαίωμα; Αυτό είναι κάτι που οπωσδήποτε μας βρίσκει κατηγορηματικά αντίθετους.
      Επίσης, υπάρχει ένα άλλο θέμα εδώ πέρα που μπαίνει με την αρχαιότητα. Να σας το διαβάσω ακριβώς. Λέει: Περιορίζεται ο αριθμός των υποψηφίων για εκλογή στα συμβούλια διοίκησης στους αρχαιότερους προέδρους. Δεν είναι πλέον υποψήφιοι όλοι γενικά οι υπηρετούντες σε κάθε δικαστήριο που έχει αιρετή διοίκηση. Η ρύθμιση αυτή είναι προσφορότερη από την ισχύουσα καθώς έτσι και η αρχαιότητα τηρείται και ο σεβασμός στην ιεραρχία διασφαλίζεται.
      Μα, τι νοοτροπία είναι αυτή; Δηλαδή, αυτήν τη στιγμή έχουμε εκλογές στο Δικηγορικό Σύλλογο, στον Ιατρικό Σύλλογο. Αυτοί που θα πρέπει να επιλεγούν, αυτοί που θα πρέπει να έχουν δικαίωμα να εκλεγούν, θα πρέπει να είναι οι καθηγητές, θα πρέπει να είναι οι γεροντότεροι. Θα κάνουμε δηλαδή ένα είδος γερουσίας σε όλα αυτά τα αιρετά όργανα;


      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μου επιτρέπετε; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Λεβέντη, δέχεστε τη διακοπή;
      ΑΘΑΝΑΣΙΟΣ ΛΕΒΕΝΤΗΣ: Βεβαίως.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υπουργέ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Θέλω να σημειώσω ότι οι περιορισμοί αυτοί δεν αναφέρονται στο συνδικαλιστικό όργανο, δεν αναφέρονται στις ενώσεις, αναφέρονται στις διοικήσεις των δικαστηρίων. Άρα το παράδειγμα που επικαλείσθε είναι εντελώς απρόσφορο. 
      ΑΘΑΝΑΣΙΟΣ ΛΕΒΕΝΤΗΣ: Γιατί θα πρέπει να περιορίζονται μόνο στους αρχαιότερους προέδρους, κύριε Υπουργέ; Αυτό είναι ένα κριτήριο αξιοκρατίας; Νομίζετε ότι μόνο ένας πιο ηλικιωμένος ή ο αρχαιότερος έχει τη δυνατότητα, την ικανότητα να κάνει αυτό το λειτούργημα, να προσφέρει αυτές τις υπηρεσίες; Πιστεύω ότι θα έπρεπε να υπάρχουν άλλα αξιοκρατικά κριτήρια.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Γιατί εκ του νόμου, κύριε συνάδελφε, υπάρχει ιεραρχία στη δικαιοσύνη. Ιδιαίτερα μάλιστα στους εισαγγελικούς λειτουργούς υπάρχουν ρητά προβλεπόμενα από το νόμο, αρχεία.
      ΑΘΑΝΑΣΙΟΣ ΛΕΒΕΝΤΗΣ: Αυτό τότε θα πρέπει να ισχύει και στο στρατό. Και εκεί υπάρχει ιεραρχία, κύριε Υπουργέ, όπως και σε όλους τους άλλους τομείς. Τι θα γίνει τότε; τέλος πάντων, εγώ λέω την άποψή μας, δεν θα προσπαθήσω να σας μεταπείσω σε αυτό. Καταλαβαίνω ότι εδώ οι επιλογές σας έχουν άλλα κριτήρια. Ξέρουμε πολύ καλά τι κρύβεται από πίσω. Ξέρουμε ότι κάθε φορά που έρχεται ένα κόμμα στην εξουσία προσπαθεί να αλώσει όλο τον κρατικό μηχανισμό με διαφόρους τρόπους και θα προσπαθήσει να βρει ανάλογα με το συσχετισμό και ένα νομοθετικό μανδύα για να το περιβάλλει και να φαίνεται πιο πειστικό. Δυστυχώς δεν γίνεται αυτό.
      Εμείς βέβαια καταγγέλλουμε απολύτως τον τρόπο με τον οποίο ήλθε αυτή η τροπολογία. Δεν είναι λογικό σε ένα νομοσχέδιο το οποίο έχει συζητηθεί στην αρμόδια επιτροπή, την τελευταία στιγμή να έρχεται μία τέτοια τροπολογία που θίγει καίρια ζητήματα λειτουργίας της δικαιοσύνης. 
      Εμείς σας καλούμε και αυτήν την ύστατη ώρα, κύριε Υπουργέ, να την αποσύρετε. Εμείς δεν αποχωρήσαμε από την Αίθουσα, αυτό όμως δεν σημαίνει ότι συμφωνούμε ούτε με το περιεχόμενο ούτε πολύ περισσότερο με τη μεθοδολογία που ακολουθήσατε. Την καταδικάζουμε. 
      Βέβαια επί της αρχής καταψηφίζουμε το νομοσχέδιο όπως και τα άρθρα και την τροπολογία που φέρατε. 
      Ελέχθη και από τον κ. Σκυλλάκο ότι όλα τα σοβαρά θέματα περνάνε μέσα στο καλοκαίρι. Αυτή ήταν μία πρακτική που είχε υιοθετήσει το ΠΑΣΟΚ, η Νέα Δημοκρατία την είχε καταδικάσει και όμως την επαναφέρει. Έρχονται σε νομοσχέδια άσχετες τροπολογίες. Επειδή αναφέρεται στο Υπουργείο Δικαιοσύνης δεν σημαίνει ότι η τροπολογία έχει σχέση με τους εξωτερικούς φρουρούς. Αυτό εσείς το καταδικάζατε όταν ήσασταν αντιπολίτευση. Εμείς αυτήν την πρακτική την καταδικάζαμε όταν την εφήρμοζε το ΠΑΣΟΚ, αλλά και τώρα που την εφαρμόζετε εσείς.
      Σας ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Νικόλαος Δένδιας.
      ΝΙΚΟΛΑΟΣ ΔΕΝΔΙΑΣ: Κυρία Πρόεδρε, θα μου επιτρέψετε να πω κατ’ αρχήν ότι μου έκανε ιδιαίτερη εντύπωση και η εσπευσμένη αποχώρηση από την Αίθουσα της Αξιωματικής Αντιπολίτευσης, αλλά και οι τοποθετήσεις των δύο κομμάτων της ελάσσονος Αντιπολίτευσης και του Κομμουνιστικού Κόμματος Ελλάδος και του Συνασπισμού, ο οποίος δεν αποχώρησε.
      Εδώ το κρινόμενο ζήτημα, το ερώτημα στο οποίο οφείλει να απαντήσει η νομοθετική εξουσία απέναντι στην κοινωνία, δεν είναι η απόλυτη δημοκρατικότητα ή η σχετική δημοκρατικότητα  ή ο ρόλος της αρχαιότητας στον τρόπο εκλογής των διοικήσεων των δικαστηρίων. 
      Νομίζω ότι όλοι θυμόμαστε ότι η ελληνική δικαιοσύνη πέρασε ένα διάστημα σημαντικής κρίσεως. Και νομίζω ότι είναι αυτονόητο ότι το πρώτο και μείζον ζητούμενο που με ιδιαίτερη σεμνότητα και με ιδιαίτερα χαμηλούς τόνους ακριβώς λόγω της μεγάλης ευαισθησίας του ζητήματος έθεσε ο κύριος Υπουργός Δικαιοσύνης, ήταν να απαντήσει η Κυβέρνηση, να απαντήσει η Βουλή, να απαντήσει η νομοθετική εξουσία σε όλη αυτήν την κρίση η οποία συνέβη και δεν μπορούμε να αγνοήσουμε. Δεν νομοθετεί σε κενό χρόνο αυτήν τη στιγμή η Βουλή των Ελλήνων. Νομοθετεί μετά από συγκεκριμένα γεγονότα. 
      Αλλά και από την άλλη οφείλω να πω ότι οι ρυθμίσεις αυτές είναι επιτυχείς και αν ακόμη αγνοήσουμε το γενικότερο κλίμα. Δηλαδή οι τροποποιήσεις στα άρθρα 693 και 699 του Κώδικα Πολιτικής Δικονομίας –για να πάρουμε τα πλέον ανώδυνα- είναι τροποποιήσεις στις οποίες θα συμφωνούσε ο οποιοσδήποτε δικηγόρος και ο οποιοσδήποτε αν θέλετε πρωτοετής της Νομικής.
      Υφίσταται θέμα στη διαδικασία των ασφαλιστικών μέτρων και η Κυβέρνηση ορθά το αντιμετωπίζει. Τουλάχιστον αυτό δεν μπορούσε να λεχθεί;  
      Από εκεί και πέρα τώρα, να πάμε –ας μην μπω στα θέματα των εξωτερικών φρουρών, δεδομένου ότι νομίζω ότι ελέχθησαν περίπου όσα έπρεπε να λεχθούν- στο ζήτημα της τροπολογίας που αφορά τον Οργανισμό των Δικαστηρίων και η οποία ξεσήκωσε το μεγαλύτερο θέμα στην Αίθουσα και προκάλεσε την αποχώρηση των δύο κομμάτων.
      Ας ξεκινήσω από τα ομολογουμένως θετικά, τα οποία κανείς δεν μπορεί να αρνηθεί. Πρόκειται για μία ιδιαίτερα φιλοδικηγορική ρύθμιση. Είναι μία ρύθμιση η οποία δίδει ρόλο στους δικηγορικούς συλλόγους κατά τον τρόπο διοικήσεως των δικαστηρίων και νομίζω ότι η τροποποίηση του άρθρου 4α΄ είναι επιτυχέστατη. Νομίζω ότι σ’ αυτό δεν μπορεί να υπάρχει αμφιβολία. 
      Όσον αφορά τα όσα ακούστηκαν για την αρχαιότητα, θα μου επιτρέψετε να πω ότι η αρχαιότητα αποτελεί τίτλο στο χώρο απονομής της δικαιοσύνης. Αποτελεί τίτλο στους δικαστές, αποτελεί τίτλο στους δικηγόρους. Είναι κάτι το οποίο πάντοτε λαμβάνεται υπ’ όψιν και δεν είναι ούτε αντιδημοκρατικό ούτε αντισυνδικαλιστικό. 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Όμως, λέω ξανά και καταλήγω -διότι δεν υπάρχει κανένας λόγος να λέγονται πολλά λόγια για προφανή πράγματα- ότι το μείζον ερώτημα στο οποίο καλείται η Βουλή των Ελλήνων να απαντήσει αυτή τη στιγμή δεν είναι το ερώτημα της απόλυτης κατά το γράμμα δημοκρατικότητας στην εκλογή των διοικήσεων των δικαστηρίων. Είναι η αίσθηση ότι η νομοθετική εξουσία αντιλαμβάνεται ότι χρειάζονται, μικρές ίσως, αλλά σημαντικές διορθωτικές κινήσεις στο χώρο της δικαιοσύνης, κάτι που νομίζω ότι επιτυχέστατα κάνει η Κυβέρνηση με το παρόν νομοθέτημα υπό την έννοια της παρούσης τροπολογίας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Δένδια.
      Το λόγο έχει η κ. Σοφία Βούλτεψη. 
      ΣΟΦΙΑ ΒΟΥΛΤΕΨΗ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, πραγματικά δημιουργήθηκε μία άσχημη ατμόσφαιρα μέσα στην Αίθουσα που σχετίζεται με τις πρόσφατες αποχωρήσεις. 
      Δεν ήταν μέσα στις προθέσεις μου να λάβω το λόγο οπωσδήποτε, αλλά θεωρώ σπουδαίο το γεγονός ότι αυτήν τη στιγμή όλη η Αίθουσα, το Κοινοβούλιο στερήθηκε του δημοκρατικού διαλόγου πάνω σ’ ένα σημαντικό θέμα. 
      Οι αποχωρήσεις είναι εύκολο πράγμα και νομίζω ότι έχουν και μια επικοινωνιακή δυναμική η οποία δύσκολα αντιστρέφεται. Και επειδή η συλλογική μνήμη είναι ασθενής, προφανώς εύκολα θα συγκρατούσε τις πρόσφατες αποχωρήσεις, οπότε ο λαός εύκολα θα μπορούσε να φανταστεί ότι δεν ήταν και τόσο καλή αυτή η ρύθμιση ή ότι δεν χρειαζόταν αυτή η ρύθμιση ή ότι δεν είχε και τόσο κατεπείγοντα χαρακτήρα αυτή η ρύθμιση και λιγότερο θα συζητήσει και θα σκεφτεί τι συνέβαινε πριν λίγο καιρό στη χώρα. Αυτό ήθελα να επισημάνω και το επισήμανε κατ’ αρχήν ο συνάδελφος κ. Δένδιας. 
      Πριν λίγο καιρό στη χώρα τα τηλεοπτικά παράθυρα μονοπωλούσε όλη αυτή η ιστορία με τους Γιοσάκηδες, τους Βαβύληδες, τα παραδικαστικά κυκλώματα και θέλω να θυμίσω σε όσους μας ακούνε αυτήν τη στιγμή ότι τότε αυτό ήταν ένα μείζον ζήτημα. Δηλαδή, τότε επιχειρείτο σκόπιμος διασυρμός και απαξίωση της δικαιοσύνης, με σκοπό να φανεί ότι είναι όλοι το ίδιο και ότι είναι όλοι σάπιοι και τότε ο λαός έλεγε «γιατί δεν κάνετε μία ρύθμιση κατεπειγόντως; Χρειάζεται ρύθμιση». Φάνηκε, λοιπόν, ότι υπήρχε ένα πρόβλημα. 
      Τώρα, λοιπόν έρχεται αυτή η ρύθμιση να συζητηθεί μέσα στο Κοινοβούλιο, έστω και με τη μορφή της τροπολογίας, έστω και με τον τρόπο με τον οποίο έρχεται. Στο κάτω-κάτω της γραφής, πολύ όψιμο αυτό το ενδιαφέρον για την κοινοβουλευτική τάξη, διότι ουσιαστικά ρόλο παίζει η ουσία. Ρόλο παίζει το αν ρυθμίζεται κάτι ή αν δεν ρυθμίζεται, αν συμφωνούν οι δικαστικές ενώσεις ή αν δεν συμφωνούν, αν μπορεί να γίνει διάλογος ή όχι και πολύ περισσότερο που η Πρόεδρος πρότεινε εμβόλιμη συνεδρίαση με μόνη συζήτηση αυτήν την τροπολογία.
      Ουσιαστικά θα ήταν σαν να συζητούσαμε ένα ξεχωριστό νομοσχέδιο. Παρ’ όλα αυτά αυτό που επιχειρήθηκε ήταν να φανεί στο λαό ότι υπήρξε επικοινωνιακά μία αποχώρηση γιατί κάτι στραβό συμβαίνει. Δηλαδή αυτό που προσπαθούν να δείξουν στο λαό είναι ότι δεν χρειαζόταν αυτή η ρύθμιση. Τότε αν δεν χρειαζόταν γιατί ήταν όλοι ή οι περισσότεροι στα τηλεοπτικά παράθυρα πριν από λίγο καιρό και έλεγαν τούτο ή εκείνο και όλη η ελληνική κοινωνία συζητούσε γι’ αυτό. Είναι ένα πρόβλημα και στο κάτω-κάτω της γραφής στα τηλεοπτικά παράθυρα βάζουν όρους; 
      Κύριοι συνάδελφοι, με συγχωρείτε αλλά εγώ δεν μετέχω στη συγκεκριμένη επιτροπή. Άρα δεν είναι πολύ σωστό το επιχείρημα ότι επειδή δεν συζητήθηκε στην επιτροπή δεν πρέπει να συζητηθεί καθόλου και να ακούσουμε και τις απόψεις των συναδέλφων της Αξιωματικής Αντιπολίτευσης και όλης της Αντιπολίτευσης. Πρέπει να κυνηγάμε τις επιτροπές; Εγώ δεν είμαι σ’ αυτήν την επιτροπή αλλά θα ήθελα να ακούσω απόψεις και ενδεχομένως αν γινόταν στην Αίθουσα αυτήν δημοκρατικός διάλογος και να μην υπήρχε αυτό το ιδιότυπο τηλεοπτικό καθεστώς μια και τα συζητάμε όλα άνευ όρων και προϋποθέσεων στα τηλεοπτικά παράθυρα, εδώ όμως πρέπει να ακολουθούμε τους τύπους και την τάξη. Μπορεί και ο Υπουργός Δικαιοσύνης κάποια πράγματα να τα συζητούσε, να τα διαμόρφωνε, να τα άλλαζε χωρίς δημοκρατικό διάλογο. 
      Πάντως νομίζω ότι δεν είναι πολύ σωστό πράγμα τόσο εύκολα να προσπαθούμε να παραπληροφορήσουμε την κοινή γνώμη και από το μείζον να πάμε στο έλασσον και να βρεθούμε να συζητάμε κάτι άλλο εκτός απ’ αυτό που είναι η ουσία. Η ουσία είναι ότι πριν λίγο καιρό μας απασχολούσε ένα ζήτημα που ήταν υπαρκτό. Δεν μπορεί τώρα να μην είναι υπαρκτό και να μη θέλουμε να το συζητήσουμε. Προφανώς υπάρχει κάποιος λόγος εντυπωσιασμού που προσωπικά εμένα με απωθεί γιατί ξέρω πως δεν υπάρχει χειρότερο έγκλημα από την παραπληροφόρηση της κοινής γνώμης.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ζαγορίτης έχει το λόγο.
      ΕΛΕΥΘΕΡΙΟΣ ΖΑΓΟΡΙΤΗΣ: Κύριε Πρόεδρε, νομίζω ότι καλά έκανε το ΠΑΣΟΚ και αποχώρησε από την Αίθουσα έστω και αντιδεοντολογικά και αντικοινοβουλευτικά γιατί όταν δεν έχεις επιχειρήματα και τον τρόπο να υπερασπίσεις την άποψή σου ο δρόμος της φυγής είναι ο εύκολος δρόμος. Ανέμενα από το ΠΑΣΟΚ αυτήν την αποχώρηση δεδομένου ότι σε σχέση με το αυτοδιοίκητο των δικαστηρίων δεν έχει τι να πει και σε κάποια ζητήματα που ίσως υπάρχουν κάποιες άλλες προτάσεις ή αιτιάσεις, τα θεώρησε αμελητέα με αποτέλεσμα να σηκωθούν να φύγουν οι συνάδελφοι του ΠΑΣΟΚ, μέσα στην πολιτική ένδεια που διακρίνει το ΠΑΣΟΚ.
      Το ότι έρχεται με τροπολογία να ρυθμιστεί μία συγκεκριμένη κατάσταση που αφορά τη δικαιοσύνη, τα δικαστήρια δεν είναι κάτι το πρωτοφανές. Μάλιστα όταν αυτή η τροπολογία αφορά θέματα του Υπουργείου Δικαιοσύνης, Στο παρελθόν όταν ήταν κυβέρνηση το ΠΑΣΟΚ μας είχε συνηθίσει, όπως ο Κοινοβουλευτικός Εκπρόσωπος και ο Υπουργός τόνισε να φέρνει τροπολογίες άσχετες ακόμα και με το Υπουργείο που αφορούσε το σχέδιο νόμου. Βέβαια το έκανε αυτό μέχρι και τις παραμονές των εκλογών. Η τροπολογία Πάχτα η οποία έμεινε σαν μελανή σελίδα στην ιστορία της Ελληνικής Βουλής ήταν η τελευταία πράξη πριν από την αποχώρηση του ΠΑΣΟΚ από την εξουσία. 
      Δεν μπορούν λοιπόν να επικαλούνται οι συνάδελφοι της Αξιωματικής Αντιπολίτευσης, δεν αναφέρομαι στην Αριστερά, το γεγονός ότι έρχονται με τροπολογίες να ρυθμιστούν σημαντικά θέματα και επείγοντα γιατί είναι επείγον το ζήτημα της διαφάνειας στη δικαιοσύνη. Είναι επείγουσα υπόθεση η τακτοποίηση των θεμάτων που έχουν να κάνουν με τη λειτουργία των δικαστηρίων, όπως και με λειτουργία θεμάτων που αφορούν τα ασφαλιστικά μέτρα που είναι το θέμα μιας εκ των τροπολογιών. Πραγματικά θέλω να συγχαρώ τον Υπουργό για τη συγκεκριμένη διάταξη που φέρνει γιατί δεν είναι δυνατόν να πηγαίνουμε στα δικαστήρια και να ρυθμίζουμε με προσωρινές αποφάσεις θέματα χωρίς στη συνέχεια να καταθέτουμε τακτικές αγωγές.
     Έρχεται να καλυφθεί ένα κενό το οποίο υπήρχε επί χρόνια ολόκληρα στο χώρο της δικαιοσύνης.
     Επίσης θεωρώ απόλυτα ορθή τη διάταξη η οποία έχει να κάνει με τη δυνατότητα που δίνεται στους δικηγορικούς συλλόγους να ζητούν τη σύγκληση της Ολομέλειας του οικείου δικαστηρίου, για θέματα που άπτονται της άσκησης του δικηγορικού λειτουργήματος. Είναι πραγματικά μια ρύθμιση η οποία έλειπε. Ήταν ένα κενό το οποίο δεν είχε καλυφθεί όλα τα προηγούμενα χρόνια και πραγματικά συγχαίρω τον Υπουργό Δικαιοσύνης και γι’ αυτήν τη ρύθμιση, όπως και για το γεγονός ότι από τούδε και στο εξής οι διοικήσεις των δικαστηρίων θα εκλέγονται κατά μήνα Σεπτέμβριο με την έναρξη δηλαδή του δικαστικού έτους και όχι το Μάρτιο όπου το δικαστικό έτος βρισκόταν στη μέση.
     Θεωρώ λοιπόν ορθό να ξεκινάει η θητεία της νέας διοικήσεως μετά από τις εκλογές οι οποίες θα γίνονται με την έναρξη του νέου δικαστικού έτους, όπως είναι ορθή η διάταξη η οποία καθιστά εκλόγιμους τους αρχαιοτέρους και πιο έμπειρους δικαστές είτε έχουμε να κάνουμε με το Πρωτοδικείο είτε έχουμε να κάνουμε με το Εφετείο. Αυτό έχει να κάνει και με το σεβασμό στην ιεραρχία της δικαιοσύνης η οποία με αυτόν τον τρόπο διασφαλίζεται. Ασφαλώς είναι ορθή και η διάταξη που ανοίγει τον αριθμό των αρχαιοτέρων εισαγγελέων από 5 σε 10 και από 10 σε 15 αντίστοιχα, κάτι που δίνει τη δυνατότητα σε περισσότερους εισαγγελείς να θέτουν εαυτόν στην κρίση των συναδέλφων τους για τη διοίκηση της εισαγγελίας. 
     Σωστή είναι ακόμη η αυστηροποίηση των κωλυμάτων της εκλογής, δεδομένου ότι μετά τα γεγονότα που είχαμε πριν από μερικούς μήνες, θα έπρεπε να παρθούν αρκετά μέτρα σε σχέση με το να μην έχουμε φαινόμενα να διοικούν τα δικαστήρια δικαστές οι οποίοι έχουν προβληματικό μητρώο. 
     Είναι ψέμα ότι δεν κουβεντιάστηκε το θέμα του αυτοδιοίκητου των δικαστηρίων. Όταν συζητούσαμε το νομοσχέδιο, νόμο στη συνέχεια, για τη διαφάνεια στη δικαιοσύνη, αμέσως μετά τα γνωστά περισταστικά τα οποία στιγμάτισαν το χώρο της δικαιοσύνης και για τα οποία έχει ξεκινήσει μια μεγάλη έρευνα, κουβεντιάσαμε για το αυτοδιοίκητο των δικαστηρίων και στην αρμόδια Διαρκή Επιτροπή της Βουλής αλλά και μέσα σε αυτήν την Αίθουσα. Και μάλιστα ο Υπουργός είχε δεσμευθεί με μια μακροσκελή ανακοίνωσή του ότι θα φέρει στους προσεχείς μήνες, όπως και το έκανε, τα θέματα τα οποία θα ρυθμίζουν το αυτοδιοίκητο των δικαστηρίων στο οποίο βεβαίως ορθώς δεν καταργούνται οι εκλογικές διαδικασίες γιατί κάποιοι είχαν την άποψη ότι θα έπρεπε να γίνεται ο ορισμός των διοικήσεων των δικαστηρίων με διορισμό. Ορθώς ο Υπουργός εξακολουθεί να στηρίζει τις εκλογικές διαδικασίες και φέρνει αυτήν την τροπολογία εδώ με την οποία διορθωτικές κινήσεις στην πραγματικότητα γίνονται. Είχε ακουστεί τότε η ιδέα να είναι εφ’ άπαξ η θητεία των διοικήσεων των δικαστηρίων και είναι ορθή αυτή η διάταξη έτσι όπως έρχεται στη Βουλή αν και θα είχα να παρατηρήσω ότι τα αναπληρωματικά μέλη των παλαιών διοικήσεων ίσως θα ήταν λογικό να μην έχουν κώλυμα στο να μετάσχουν στις εκλογές, δεδομένου ότι στο παρελθόν δεν είχαν ασκήσει διοίκηση. 
     Επίσης, θα έλεγα ότι είναι ορθό να υπάρχει κώλυμα μεταξύ των εν ενεργεία συνδικαλιστών, των ανθρώπων που είναι τακτικά μέλη συμβουλίου συνδικαλιστικών οργάνων, αλλά θα θεωρούσα μάλλον προχωρημένη τη διάταξη η οποία απαγορεύει σε αυτούς που υπήρξαν στο παρελθόν μέλη διοικητικών συμβουλίων να έχουν κώλυμα να λάβουν μέρος σε εκλογικές διαδικασίες για τη διοίκηση των δικαστηρίων. Και θεωρώ ότι μπορεί να υπάρχει ένα ζήτημα με την αξιοποίηση των προνομίων και των δυνατοτήτων της προηγούμενης θέσης τους.
      Από την άλλη μεριά όμως υπάρχουν δικαστές οι οποίοι διακρίθηκαν κατά την άσκηση των καθηκόντων τους κατά τη θητεία τους στα συνδικαλιστικά όργανα, δικαστές οι οποίοι έχουν την έξωθεν καλή μαρτυρία και θα μπορούσαμε να τους δώσουμε τη δυνατότητα να αξιοποιήσουν και την εμπειρία τους, αλλά και την εικόνα που έχουν στο Δικαστικό Σώμα του χώρου τους -του Πρωτοδικείου ή του Εφετείου- για να εκλεγούν στη συνέχεια στο όργανο της διοικήσεως του Πρωτοδικείου ή του Εφετείου αντίστοιχα. 
      Ενδεχομένως θα μπορούσαμε να έχουμε κάποιες περιορισμένες διορθώσεις στην τροπολογία αυτή. Και πάλι όμως θέλω να συγχαρώ τον Υπουργό της Δικαιοσύνης για τις διατάξεις που έφερε και για την τακτοποίηση που κάνει στο χώρο της δικαιοσύνης και σε σχέση με τη λειτουργία των διοικήσεων και σε σχέση με τα ζητήματα διαφάνειας που στο παρελθόν μας έχουν ταλαιπωρήσει. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Ζαγορίτη. 
      Δεν υπάρχει άλλος εγγεγραμμένος ομιλητής. Το λόγο έχει ο κύριος Υπουργός. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αγαπητοί συνάδελφοι, φοβούμαι ότι για μια ακόμη φορά το ΠΑΣΟΚ απέδειξε σήμερα την αποστροφή του στο διάλογο και την ουσία και την αθεράπευτη ροπή του στο φθηνό εντυπωσιασμό και τον παρωχημένο λαϊκισμό. 
      Έφυγαν, για να μην ακούσουν. Έφυγαν, γιατί δεν μπορούσαν να συζητήσουν επί της ουσίας. Έφυγαν, γιατί δεν έχουν ούτε επιχειρήματα ούτε πολιτική. Εμείς παραμένουμε. Εμείς συνεχίζουμε. Εμείς υλοποιούμε τη λαϊκή εντολή για μια δικαιοσύνη απαλλαγμένη από τα φαινόμενα διαφθοράς που εκτράφηκαν χρόνια τώρα, για μια δικαιοσύνη γρήγορη στην απονομή της και σεβαστή στην κρίση της. 
      Έρχεται προς ψήφιση, αγαπητοί συνάδελφοι, το νομοσχέδιο για την οργάνωση του Σώματος των εξωτερικών φρουρών των φυλακών. Έρχεται να καλύψει κενά και ελλείψεις που παρέμεναν από το 1999, όταν ιδρύθηκε το Σώμα των εξωτερικών φρουρών. Οι ρυθμίσεις μας που αναφέρονται στη στελέχωση, στην οργάνωση, στη λειτουργία και τον εξοπλισμό των εξωτερικών φρουρών ανταποκρίνονται στα χρόνια αιτήματα του ίδιου του Σώματος των εξωτερικών φρουρών. 
      Όμως, το κύριο ενδιαφέρον της Αίθουσας επικεντρώθηκε στο αυτοδιοίκητο της δικαιοσύνης. Η κατατεθείσα τροπολογία για την αυτοδιοίκηση των δικαστηρίων περιλαμβάνει ένα σύνολο ρυθμίσεων που ανταποκρίνονται στην επείγουσα και τη συνομολογημένη ανάγκη εξυγίανσης και του κρίσιμου αυτού θεσμού της δικαιοσύνης. Είναι γνωστά και διαπιστωμένα απ’ όλους μας στην πράξη τα φαινόμενα εκείνα που συνιστούν –πώς να το πω- παραφθορά της ουσίας του αυτοδιοίκητου –χρησιμοποιώ επιεική έκφραση- και συμβάλλουν στη δημιουργία ενός κλίματος ηθικής και λειτουργικής χαλαρότητας στο δικαστικό χώρο με προφανείς επιπτώσεις και στη ταχύτητα απονομής της δικαιοσύνης και στο κύρος της και στην αξιοπιστία της. 
      Την ανάγκη να γίνουν, επιτέλους, εξυγιαντικές τομές στο θεσμό του αυτοδιοίκητου της δικαιοσύνης θα όφειλε να την αναγνωρίζει και η Αντιπολίτευση. Αντ’ αυτού, όσο τους ακούσαμε, με θεία αφέλεια και επιτηδευμένη αθωότητα στο ρόλο του αυτόκλητου όσο και όψιμου υπερασπιστή της δημοκρατικότητας, το ΠΑΣΟΚ, ως Αντιπολίτευση, ασκεί κριτική λησμονώντας όσα το ίδιο έπραττε ως κυβέρνηση. Ως Αντιπολίτευση διυλίζει τον κώνωπα. Ως κυβέρνηση είχε καταπιεί την κάμηλο.
      Αλλά, αγαπητοί συνάδελφοι, οι απόντες Βουλευτές της Αξιωματικής Αντιπολίτευσης κατ’ αρχάς εαυτούς αδικούν, όταν φωνασκούν για δήθεν αιφνιδιασμό. Όπως ήδη είπα στην προεισαγωγική συζήτηση στην Αίθουσα, είχα προαναγγείλει από τον περασμένο Φεβρουάριο και μάλιστα –ορθώς το σημείωσε ο κ. Δένδιας- στο πλαίσιο ακριβώς των μέτρων που προωθήσαμε για την άμεση καταπολέμηση των φαινομένων της διαφθοράς στη δικαιοσύνη, τη σύσταση της ειδικής νομοπαρασκευαστικής επιτροπής, για την οποία σας μίλησα προηγουμένως.
      Τις προτάσεις αυτής της επιτροπής όλος ο νομικός κόσμος στην πραγματικότητα υιοθετούσε. Γιατί το σύνολο του νομικού κόσμου εκπροσωπείτο στην επιτροπή αυτή, όπως εξήγησα πριν λίγη ώρα. Όλοι οι δικαστικοί παράγοντες προβάλλουν χρόνια τώρα με δημόσιες δηλώσεις τους, με αρθρογραφία, με παρεμβάσεις, την ανάγκη να αναμορφωθεί ο θεσμός του αυτοδιοίκητου.
      Για ποιον, λοιπόν, αιφνιδιασμό μιλούν οι απόντες; Γνωρίζουν καλά και το αντικείμενο, γνωρίζουν καλά και την ανάγκη ακριβώς να επιφέρουμε τις αλλαγές αυτές. Οι διαμαρτυρίες τους δεν υποδηλώνουν άγνοια, υποδηλώνουν απλώς και μόνον στείρα άρνηση κάθε αναγκαίας αλλαγής.
      Και ακόμα θέλω να σημειώσω, συνάδελφοι, ότι δεν περιποιούν τιμή στους φορείς της δικαιοσύνης οι ισχυρισμοί της Αξιωματικής Αντιπολίτευσης περί ελλείμματος διαλόγου για τη διαμόρφωση των προτάσεων των σχετικών με την αναμόρφωση του αυτοδιοίκητου των δικαστηρίων. Όπως εξήγησα, οι αλλαγές αυτές αποτελούν προϊόν συλλογικής δουλειάς και, ως επί το πλείστον περίπου, ομόφωνων προτάσεων αυτού του ευρύτατα αντιπροσωπευτικού και υψηλού επιπέδου οργάνου, αυτής της νομοπαρασκευαστικής επιτροπής. Δεν θα αναφερθώ εκ νέου στη σύνθεσή της, την οποίαν αναλυτικά περιέγραψα πριν.
      Κατά τεκμήριο, λοιπόν –θέλω να συμπεράνω για το σημείο αυτό- οι νέες ρυθμίσεις αντανακλούν και τη συνείδηση, μα και τη βούληση περίπου του συνόλου των φορέων της δικαιοσύνης αναφορικά με την ανάγκη εξυγίανσης του θεσμού του αυτοδιοίκητου, χωρίς όμως να παραβλάπτεται, βεβαίως, η ουσία του. Και η ουσία του είναι οι εκλογές.
      Η πρακτική της προσθήκης άσχετων τροπολογιών σε κατατιθέμενα νομοσχέδια χαρακτήριζε κατ’ εξακολούθηση τις κυβερνήσεις των απόντων συναδέλφων. Δεν ανήκει στη δική μας πρακτική, δεν ανήκει ούτε στη δική μας αντίληψη.
      Αλλά πέρα από τα επιχειρήματα, τα οποία επικαλέστηκα ήδη σε σχέση με το ότι είναι αλληλένδετα με το νομοσχέδιο τα σχετικά ζητήματα των τροπολογιών και ότι ακόμα δεν έχει το Υπουργείο Δικαιοσύνης αυτήν την πολυτέλεια της κατάθεσης αλλεπάλληλων νομοσχεδίων και απασχόλησης της Βουλής με αυτά, θέλω ακόμα να προσθέσω ότι η προσθήκη αυτής της τροπολογίας στο υπό συζήτηση νομοσχέδιο υπαγορεύτηκε και από την ανάγκη –αφ’ ης στιγμής κατέληξε πριν από ένα μήνα η επιτροπή- να ισχύσουν άμεσα οι προβλεπόμενες νέες ρυθμίσεις και μάλιστα πριν από την έναρξη του δικαστικού έτους, που αρχίζει στις 16 Σεπτεμβρίου.
    Ιδιαίτερα η διάταξη για τη σύγκλιση των ολομελειών με πρωτοβουλία των δικηγορικών συλλόγων, ώστε να δρομολογηθεί μία νέα, να πω, εποχή στις σχέσεις των συλλειτουργών της δικαιοσύνης, των δικαστών αφ’ ενός και των δικηγόρων αφ’ ετέρου και η επίλυση των λειτουργικών προβλημάτων της δικαιοσύνης. Και ακόμη, προκειμένου να ισχύσει από το νέο δικαστικό έτος, η υποχρεωτική εναλλαγή των δικαστών στα δικαστήρια όπου λειτουργούν περισσότερα του ενός τμήματα, εφόσον έχουν υπηρετήσει για ικανό χρονικό διάστημα, εφόσον έχουν υπηρετήσει επί τέσσερα χρόνια σε κάποιο τμήμα. 
    Ακόμα θέλω να σημειώσω, αγαπητοί συνάδελφοι, ότι δεν αποτελούν συκοφαντικούς ισχυρισμούς, όπως δήλωσε ο αρμόδιος τομεάρχης του ΠΑΣΟΚ ο κ. Παπαϊωάννου, οι διαπιστώσεις για την ύπαρξη συμπτωμάτων στρέβλωσης του αυτοδιοίκητου και την ανάγκη αναμόρφωσής του. 
    Δεν επιχειρούμε να καταργήσουμε το αυτοδιοίκητο. Επιχειρούμε να αναβαθμίσουμε την αυτοδιοίκηση των δικαστηρίων με την εξάλειψη οπωσδήποτε απαράδεκτων φαινομένων, φαινομένων πελατειακών σχέσεων, κομματικών παρεμβάσεων ή και άλλων προσωπικών συναλλαγών στις διαδικασίες ανάδειξης των διοικήσεων των δικαστηρίων, εκτός πια και αν το ΠΑΣΟΚ θεωρεί συκοφάντη τον απελθόντα Πρόεδρο του Αρείου Πάγου τον κ. Κάππο.
    Ο κ. Κάππος πολύ πρόσφατα τόνιζε, αναφερόμενος στα φαινόμενα διαφθοράς στο δικαστικό χώρο -και διαβάζω κατά λέξη- τα εξής: «Ο θεσμός της αυτοδιοίκησης εξέθρεψε με τις αδυναμίες του τα φαινόμενα αυτά. Η πολιτεία πρέπει να αναλάβει την ευθύνη να αναδιαρθρώσει και να βελτιώσει το σύστημα διοίκησης των δικαστηρίων». Είναι συκοφάντης ο πρώην Πρόεδρος του Αρείου Πάγου, ο κ. Κάππος; 
    Αγαπητοί συνάδελφοι, δεν είναι συκοφαντία, δεν είναι ύβρις το να επισημαίνει κανείς, χωρίς να μασάει τα λόγια του, τα κακώς κείμενα και να αποτολμά να φτάσει το μαχαίρι μέχρι το κόκαλο. Αντίθετα ύβρις είναι να ανέχεσαι και να υποθάλπεις το κλίμα της διαφθοράς. 
    Δεν είναι ακόμα, όπως ακούστηκε ο ισχυρισμός, αντισυνταγματική η ρύθμιση με την οποία αποκλείονται από πρόεδροι και μέλη των τριμελών συμβουλίων διοίκησης, όσοι δικαστικοί λειτουργοί είναι ή ήταν στο πρόσφατο παρελθόν πρόεδροι ή τακτικά μέλη των τριμελών συμβουλίων στον ίδιο βαθμό δικαιοδοσίας.
    Δεν είναι αντισυνταγματική αυτή η ρύθμιση γιατί αναφέρεται μόνο σε χρονικούς περιορισμούς, δηλαδή απαγορεύει την εκλογή για συγκεκριμένο χρονικό διάστημα και ισχύει αντικειμενικά για όλους τους υποψήφιους χωρίς διάκριση, εξυπηρετώντας το σκοπό της διάταξης. 
    Επίσης, ούτε αντιβαίνει στο Σύνταγμα ο περιορισμός της εκλογής σε θέσεις διοίκησης όσων δικαστικών λειτουργών ήταν είτε τακτικά είτε αναπληρωματικά μέλη του Διοικητικού Συμβουλίου Δικαστικών Ενώσεων. Και σ’ αυτή την περίπτωση δεν αποκλείεται γενικώς και απολύτως η εκλογή των συνδικαλιστών σε θέσεις διοίκησης, αλλά αποκλείεται μόνο σε συγκεκριμένες, σε συγκεκριμένες ρητά οριοθετούμενες και χρονικά περιορισμένες περιπτώσεις. 
    Επισημαίνω, άλλωστε, ότι οι θέσεις αυτές έχουν τη σύμφωνη γνώμη -πλην ενός- όλων των μελών της ειδικής νομοπαρασκευαστικής επιτροπής, μεταξύ των οποίων και ο Πρόεδρος του Συμβουλίου της Επικρατείας, του κατ’ εξοχήν, δηλαδή, αρμοδίου θεσμικού οργάνου για θέματα συνταγματικότητας. 
    Αγαπητοί συνάδελφοι, επιτρέψτε μου να σημειώσω με λίγες φράσεις τις παρεμβάσεις που επιχειρούμε στο θέμα του αυτοδιοίκητου, μία προς μία. Πρώτον, τίθενται αυστηρότερα κριτήρια εκλογιμότητας. Οι υποψήφιοι για τη θέση του προέδρου και των μελών του τριμελούς συμβουλίου διοίκησης δεν μπορούν πλέον να είναι όλοι οι δικαστές που υπηρετούν στο οικείο δικαστήριο, αλλά οι δέκα έως είκοσι πέντε αρχαιότεροι, ανάλογα με το μέγεθος του δικαστηρίου.
    Στόχος είναι να αποκατασταθεί ο σεβασμός και η προσήλωση στην έννοια της ιεραρχίας και να εξαλειφθεί το οπωσδήποτε αντιδεοντολογικό φαινόμενο νεότεροι στην ιεραρχία δικαστικοί λειτουργοί να εκλέγονται μέλη των διοικήσεων και να δίνουν εντολές σε αρχαιότερους συναδέλφους τους.
    (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
    Δεύτερον, καθιερώνεται η αρχή της μίας μόνο θητείας σε θέση διοίκησης για κάθε βαθμό δικαιοδοσίας. Απαγορεύεται, δηλαδή, η επανεκλογή των ίδιων προσώπων. Αποτρέπεται, έτσι, η πρακτική της χρησιμοποίησης της θέσης διοίκησης για υπηρεσιακές εξυπηρετήσεις και εξαλείφονται οι συντεχνιακές συμπεριφορές. Δυνατότητα επανεκλογής προβλέπεται μόνον στον επόμενο βαθμό δικαιοδοσίας.
    Τρίτον, καταργούνται τα συγκοινωνούντα δοχεία μεταξύ διοικούντων τα δικαστήρια και συνδικαλιστών δικαστών. Λαμβάνεται πρόνοια, ώστε να μη συμπίπτει η ιδιότητα του υποψήφιου για θέση διοίκησης με εκείνη του συνδικαλιστή στις δικαστικές ενώσεις. Όσοι δικαστικοί λειτουργοί είναι τακτικά ή αναπληρωματικά μέλη του διοικητικού συμβουλίου των δικαστικών ενώσεων –ή ήσαν τακτικά ή αναπληρωματικά μέλη- στο αμέσως προηγούμενο διοικητικό συμβούλιο, δεν μπορούν πλέον να είναι υποψήφιοι για θέσεις διοίκησης των μεγάλων δικαστηρίων της χώρας. 
    Αποτρέπεται, κατ’ αυτόν τον τρόπο, το φαινόμενο της συστηματικής και συνεχούς εναλλαγής των ίδιων προσώπων στις διοικήσεις των δικαστηρίων και των συνδικαλιστικών ενώσεων, με πρόδηλο πειρασμό την αξιοποίηση της μίας θέσης για κατάληψη της άλλης.
    Τέταρτον, θεσμοθετείται ο ενιαίος χρόνος διεξαγωγής εκλογών για όλα τα δικαστήρια –πολιτικά και διοικητικά- και για τις εισαγγελίες που αναδεικνύουν τις διοικήσεις τους με εκλογές. Αυτές θα διενεργούνται από εδώ και στο εξής ανά διετία το τρίτο Σάββατο του μηνός Σεπτεμβρίου, ώστε να συμπίπτουν αυτές οι εκλογές με την έναρξη του δικαστικού έτους. 
    Διασφαλίζεται πλέον έτσι η ομαλοποίηση της λειτουργίας των δικαστικών υπηρεσιών και ακόμα εξασφαλίζεται και η συμμετοχή στην εκλογική διαδικασία όσων υποψηφίων και εκλεκτόρων υπηρετούν πράγματι στα δικαστήρια και τις εισαγγελίες μετά την ολοκλήρωση των προαγωγών και των τοποθετήσεων. Έτσι, εξασφαλίζεται η ευρυθμότερη λειτουργία της δικαιοσύνης.
    Προς τούτο, παρατείνονται μέχρι το Σεπτέμβριο του 2006 οι θητείες των ήδη εκλεγμένων οργάνων διοίκησης στα μεγάλα δικαστήρια της χώρας και τις εισαγγελίες.
    Πέμπτον, εισάγεται η μονοσταυρία για τον πρόεδρο του συμβουλίου και η δισταυρία για τα μέλη κατά τη διαδικασία εκλογής τους, αντί της ισχύουσας μέχρι σήμερα δισταυρίας για την ανάδειξη του προέδρου και τετρασταυρίας για την ανάδειξη των μελών. Όπως αντιλαμβάνεστε, αποτρέπονται έτσι ομαδοποιήσεις και το φαινόμενο της κατευθυνόμενης ψηφοφορίας για τον έλεγχο των διοικήσεων των δικαστηρίων. Αποθαρρύνεται δηλαδή η συναλλαγή και η δημιουργία σχέσεων αλληλεξάρτησης.
    Και έκτον, πολύ σωστά υπογραμμίστηκε με ιδιαίτερη έμφαση από τον κ. Ζαγορίτη ότι για πρώτη φορά θεσμοθετείται η συμμετοχή των δικηγορικών συλλόγων δια του προέδρου ή δια του εκπροσώπου των δικηγορικών συλλόγων, στις συζητήσεις των ολομελειών των δικαστηρίων και των εισαγγελιών για γενικότερα θέματα λειτουργίας της δικαιοσύνης που άπτονται και του δικηγορικού λειτουργήματος.
      Θεσμοθετείτε κατ’ αυτόν τον τρόπο μια στενότερη και ουσιαστικότερη συνεργασία των συνλειτουργούν της δικαιοσύνης, των δικαστών αφ’ ενός και των δικηγόρων αφ’ ετέρου, με στόχο την ταχύτερη και αρμονικότερη επίλυση υφιστάμενων προβλημάτων. Αλλά θα πω ακόμα κάτι. Εισάγεται έτσι ένας οιονεί κοινωνικός έλεγχος στα της λειτουργίας της δικαιοσύνης ευκταίος κοινωνικός έλεγχος.
      Συμπερασματικά, κυρίες και κύριοι συνάδελφοι, με το νομοσχέδιο που συζητούμε συνεχίζουμε μια πολιτική εξυγίανσης, μια πολιτική αναβάθμισης και επιτάχυνσης της δικαιοσύνης. Ρυθμίζουμε χρόνια προβλήματα στις φυλακές με την εξωτερική φρούρησή τους, αντιμετωπίζουμε εκκρεμή οξέα δικονομικά προβλήματα και με τις ρυθμίσεις ιδιαίτερα για το αυτοδιοίκητο, αποβλέπουμε στην εξάλειψη των δυσλειτουργιών, στην εξάλειψη των στρεβλώσεων του συστήματος που συνέβαλαν –κακά τα ψέματα- στη δημιουργία εστιών διαφθοράς στο δικαστικό χώρο.
      Την πολιτική αυτή θα προχωρήσουμε αταλάντευτα, αγαπητοί συνάδελφοι, υλοποιώντας τη λαϊκή εντολή, εντολή εξυγίανσης και ριζικής αλλαγής και στο χώρο της δικαιοσύνης. Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Θέλει κάποιος συνάδελφος να δευτερολογήσει; Ουδείς.
      Κυρίες και κύριοι συνάδελφοι, κηρύσσεται περαιωμένη επί της αρχής του σχεδίου νόμου του Υπουργείου Δικαιοσύνης «Θέματα Εξωτερικών Φρουρών».
      Ερωτάται το Τμήμα: Γίνεται δεκτό το νομοσχέδιο επί της αρχής;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Δικαιοσύνης «Θέματα Εξωτερικών Φρουρών» έγινε δεκτό επί της αρχής ομόφωνα.
      Κυρίες και κύριοι συνάδελφοι, εισερχόμεθα στη συζήτηση των άρθρων. 
      Θέλει κάποιος συνάδελφος να λάβει το λόγο επί του άρθρου 1; Ουδείς.
      Κύριε Υπουργέ, θέλετε να προσθέσετε κάτι επί του άρθρου 1;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί του άρθρου 1. 
      Ερωτάται το Τμήμα: Γίνεται δεκτό το άρθρο 1 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ομόφωνα ως έχει.
      Άρθρο 2
      Θέλει κάποιος συνάδελφος να λάβει το λόγο επί του άρθρου 2; Ουδείς.
      Ο κύριος Υπουργός;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί του άρθρου 2. 
      Ερωτάται το Τμήμα: Γίνεται δεκτό το άρθρο 2 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ομόφωνα ως έχει.
      Άρθρο3
      Θέλει κάποιος συνάδελφος να λάβει το λόγο επί του άρθρου 3; Ουδείς.
      Ο κύριος Υπουργός;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί του άρθρου 3. 
      Ερωτάται το Τμήμα: Γίνεται δεκτό το άρθρο 3 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ομόφωνα ως έχει.
      Άρθρο 4
      Θέλει κάποιος συνάδελφος να λάβει το λόγο επί του άρθρου 4; Ουδείς.
      Ο κύριος Υπουργός;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί του άρθρου 4. 
      Ερωτάται το Τμήμα: Γίνεται δεκτό το άρθρο 4  ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ομόφωνα ως έχει.
      Εισερχόμεθα στη συζήτηση των τροπολογιών.
      Υπάρχει κάποιος συνάδελφος που θέλει να λάβει το λόγο επί των τροπολογιών; Ουδείς.
      Ερωτάται το Τμήμα: Γίνεται δεκτή η τροπολογία με γενικό αριθμό 404 και ειδικό 7, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 404 και ειδικό 7 έγινε δεκτή ομόφωνα όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
      Ερωτάται το Τμήμα: Γίνεται δεκτή η τροπολογία με γενικό αριθμό 405 και ειδικό 8;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 405 και ειδικό 8 έγινε δεκτή ομόφωνα και εντάσσεται στο νομοσχέδιο ως ίδιον άρθρο.
      Ερωτάται το Τμήμα: Γίνεται δεκτή η τροπολογία με γενικό αριθμό 406 και ειδικό 9, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 406 και ειδικό 9 έγινε δεκτή ομόφωνα όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
      Ερωτάται το Τμήμα: Γίνεται δεκτή η τροπολογία με γενικό αριθμό 407 και ειδικό 10;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 407 και ειδικό 10 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Νομίζω ότι το ομόφωνα θα πρέπει να κρατηθεί, διότι μετέχει στη συζήτηση ο κ. Λεβέντης, ο οποίος δήλωσε ότι μειοψηφεί, ότι καταψηφίζει.
      ΠΡΟΕΔΡΕΥΩΝ (Ιωάννης Τραγάκης): Αυτό μπορεί να γραφτεί στα Πρακτικά, κύριε Πολύδωρα, αλλά δεν μπορεί να μπει στην ψηφοφορία, διότι ο κ. Λεβέντης είναι στην Επιτροπή, ειδοποιήθηκε να έρθει, είπε ότι δεν μπορεί να έρθει και επομένως είναι απών. Άρα αυτήν τη στιγμή δεν ψηφίζει και επομένως οι τροπολογίες ψηφίστηκαν ομόφωνα, όπως και τα άρθρα.
      Εισερχόμεθα στην ψήφιση του ακροτελεύτιου άρθρου. 
      Ερωτάται το Τμήμα: Γίνεται δεκτό το ακροτελεύτιο άρθρο, όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό ομοφώνως, όπως τροποποιήθηκε από τον κύριο Υπουργό.
      Συνεπώς το νομοσχέδιο του Υπουργείου Δικαιοσύνης «Θέματα Εξωτερικών Φρουρών» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      Με τη συναίνεση του Τμήματος και ώρα 21.21΄ λύεται η συνεδρίαση για αύριο ημέρα Τετάρτη 24 Αυγούστου 2005 και ώρα 10.30΄ με αντικείμενο εργασιών του Τμήματος Νομοθετική Εργασία, σύμφωνα με την ημερήσια διάταξη που σας έχει διανεμηθεί.
      Η ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ
      


ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΚΑ’

Τρίτη 23 Αυγούστου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί του Κανονισμού, σελ.
3. Ανακοινώνεται συγχαρητήριο μήνυμα εκ μέρους της Βουλής των Ελλήνων προς το νεοεκλεγέντα Πατριάρχη Ιεροσολύμων κ. Θεόφιλο, σελ.
4. Ανακοινώνεται ότι ο Υπουργός Δικαιοσύνης διαβίβασε στη Βουλή μηνυτήρια αναφορά σύμφωνα με το άρθρο 86 του Συντάγματος περί «Ποινικής ευθύνης των Υπουργών» κατά του Υπουργού Εθνικής Άμυνας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Δικαιοσύνης: «Θέματα Εξωτερικών Φρουρών», σελ.
2. Κατάθεση σχεδίων νόμων:
α) Οι Υπουργοί Εξωτερικών, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Δικαιοσύνης, Απασχόλησης και Κοινωνικής Προστασίας και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Συμφωνίας για την ίδρυση και το Καταστατικό του Ευρωπαϊκού Οργανισμού Δημοσίου Δικαίου», σελ.
β) Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας», σελ.

ΟΜΙΛΗΤΕΣ
Α.  Επί του Κανονισμού:
ΚΑΣΤΑΝΙΔΗΣ Χ., σελ.
ΛΕΒΕΝΤΗΣ Α., σελ.
ΠΑΠΑΛΗΓΟΥΡΑΣ Α., σελ.
ΠΟΛΥΔΩΡΑΣ Β., σελ.
ΣΚΥΛΛΑΚΟΣ Α., σελ.

Β. Επί του σχεδίου νόμου του Υπουργείου Δικαιοσύνης:
ΒΟΥΛΤΕΨΗ Σ., σελ.
ΔΕΝΔΙΑΣ Ν., σελ.
ΖΑΓΟΡΙΤΗΣ Ε., σελ.
ΛΕΒΕΝΤΗΣ Α., σελ.
ΠΑΠΑΛΗΓΟΥΡΑΣ Α., σελ.
ΣΚΥΛΛΑΚΟΣ Α., σελ.
ΤΣΙΠΛΑΚΗΣ Κ., σελ.
      



1
ΣΥΝΕΔΡΙΑΣΗ 23-8-05

