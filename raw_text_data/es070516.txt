ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΛ’

Τετάρτη 16 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 8ο Δημοτικό Σχολείο Ηλιούπολης, το 4ο Δημοτικό Σχολείο Αμαρουσίου, την Ελληνική Γαλλική Σχολή, το 9ο Δημοτικό Σχολείο Βόλου, το 1ο Δημοτικό Σχολείο Μουζακίου Καρδίτσας και Δημοτικοί Σύμβουλοι Λεχαινών του Νομού Ηλείας, σελ.
3. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 17 Μαΐου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Εμπορικής Ναυτιλίας: «Συνεταιρισμοί θαλάσσιας αλληλασφάλισης και άλλες διατάξεις αρμοδιότητας Υπουργείου Εμπορικής Ναυτιλίας», σελ.
2. Κατάθεση Εκθέσεων Διαρκών Επιτροπών:
Η Διαρκής Επιτροπή Παραγωγής και Εμπορίου καταθέτει τις Εκθέσεις της στα σχέδια νόμων του Υπουργείου Τουριστικής Ανάπτυξης:
i. «Κύρωση του Πρωτοκόλλου μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας για συνεργασία στον τομέα του τουρισμού», σελ.
ii. «Κύρωση του Μνημονίου Κατανόησης για συνεργασία στο τομέα του τουρισμού μεταξύ του Υπουργείου Τουριστικής Ανάπτυξης της Ελληνικής Δημοκρατίας και του Υπουργείου Τουρισμού και Αθλητισμού του Βασιλείου της Ταϋλάνδης», σελ.
iii. «Κύρωση της Συμφωνίας για συνεργασία στο τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορεάς», σελ.
iv. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής του Πακιστάν για Συνεργασία στον τομέα του Τουρισμού», σελ.
3. Κατάθεση πρότασης νόμου:
Η Πρόεδρος της Κοινοβουλευτικής ομάδας του Κ.Κ.Ε. κ. Α. Παπαρήγα και οι Βουλευτές του Κόμματός της κατέθεσαν πρόταση νόμου: «Διασφάλιση των αποθεματικών των Ασφαλιστικών Ταμείων και διεύρυνση των ασφαλιστικών και συνταξιοδοτικών δικαιωμάτων των εργαζόμενων», σελ.

ΟΜΙΛΗΤΕΣ

Α. Επί Διαδικαστικού Θέματος:
ΚΕΦΑΛΟΓΙΑΝΝΗΣ Ε., σελ.
ΤΡΑΓΑΚΗΣ Ι., σελ.

Β. Επί του σχεδίου νόμου του Υπουργείου Εμπορικής Ναυτιλίας:
ΑΝΩΜΕΡΙΤΗΣ Γ., σελ.
ΒΑΡΒΙΤΣΙΩΤΗΣ Μ., σελ..
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΔΙΑΜΑΝΤΙΔΗΣ Ι., σελ.
ΔΡΑΓΑΣΑΚΗΣ Ι., σελ.
ΚΕΦΑΛΟΓΙΑΝΝΗΣ Ε., σελ.
ΜΑΓΓΙΝΑΣ Β., σελ.
ΜΑΓΚΡΙΩΤΗΣ Ι., σελ.
ΜΑΝΤΟΥΒΑΛΟΣ Π., σελ.
ΠΑΝΤΕΛΑΚΗ Ε., σελ.
ΠΑΠΑΓΕΩΡΓΙΟΥ Α., σελ.
ΠΑΠΟΥΤΣΗΣ Χ., σελ.
ΠΙΤΤΑΣ Ι., σελ.
ΠΛΑΚΙΩΤΑΚΗΣ Ι., σελ.
ΣΓΟΥΡΙΔΗΣ Π., σελ.
ΣΤΡΑΤΑΚΗΣ Ε., σελ.
ΤΡΑΓΑΚΗΣ Ι., σελ.
ΦΛΩΡΙΔΗΣ Γ., σελ.
 
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΛ΄
      Τετάρτη 16 Μαΐου 2007
      
      Αθήνα, σήμερα στις 16 Μαΐου 2007, ημέρα Τετάρτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 15.5.2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚΘ΄ συνεδριάσεώς του, της Τρίτης 15 Μαΐου 2007, σε ό,τι αφορά την ψήφιση στο σύνολό των σχεδίων νόμων:
      1. «Κύρωση της Διεθνούς Σύμβασης για τη ρύθμιση της φαλαινοθηρίας και του Πρωτοκόλλου της».
      2. «Κύρωση της Συμφωνίας συνεργασίας μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας στους τομείς του πολιτισμού, της εκπαίδευσης και της επιστήμης».
      3. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας σχετικά με την ίδρυση Προξενικών Αρχών».
      4. «Ίδρυση Εθνικού Κέντρου Θεάτρου και Χορού».)
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 17 Μαΐου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 534/14-5-2007 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Αγοραστού προς τον Υπουργό Οικονομίας και Οικονομικών, σχετικά με τη χρήση πετρελαίου με μειωμένη τιμή στα αγροτικά μηχανήματα πολλαπλής χρήσης κ.λπ..
      2. Η με αριθμό 533/14-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Σάββα Εμινίδη προς τους  Υπουργούς Οικονομίας και Οικονομικών και Ανάπτυξης, σχετικά με τη λειτουργία της Βιομηχανίας Φωσφορικών Λιπασμάτων Καβάλας κ.λπ..
      3. Η με αριθμό 538/14-5-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την τήρηση των αναγκαίων μέτρων προστασίας της υγείας και ασφάλειας των εργαζομένων στη Δ.Ε.Η. κ.λπ..
      4. Η με αριθμό 551/14-5-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Απασχόλησης και Κοινωνικής Προστασίας, σχετικά με τους ενοικιαζόμενους εργαζόμενους κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 548/14-5-2007 επίκαιρη ερώτηση του Βουλευτή της Νέας Δημοκρατίας κ. Σίμου Κεδίκογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα έργα παράκαμψης Βασιλικού και Αμαρύνθου στην Εύβοια κ.λπ..
      2. Η με αριθμό 535/14-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τον Υπουργό Περιβάλλοντος. Χωροταξίας και Δημοσίων Έργων, σχετικά με την καθυστέρηση απάντλησης του πετρελαίου από το ναυάγιο του SEA DIAMOND κ.λπ..
      3. Η με αριθμό 546/14-5-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εθνικής Άμυνας, σχετικά με τη λειτουργία του εργοστασίου της ΕΛΒΟ κ.λπ..
      4. Η με αριθμό 549/14-5-2007 επίκαιρη ερώτηση της Βουλευτού του  Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Εμπορικής Ναυτιλίας, σχετικά με την καθυστέρηση απάντλησης του πετρελαίου από το ναυάγιο του SEA DIAMOND κ.λπ..
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της
    ΝΟΜΟΘΕΤΙΚΗΣ ΕΡΓΑΣΙΑΣ
    Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Συνεταιρισμοί θαλάσσιας αλληλασφάλισης και άλλες διατάξεις αρμοδιότητας Υπουργείου Εμπορικής Ναυτιλίας (Υ.Ε.Ν.)».
    Το νομοσχέδιο ως γνωστόν ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα του νομοσχεδίου καθώς και οι τροπολογίες ως μία ενότητα. Θα προηγηθούν οι εισηγητές και οι ειδικοί αγορητές, θα ακολουθήσουν οι υπολειπόμενοι έξι ομιλητές επί της αρχής και στη συνέχεια θα μιλήσουν οι τυχόν εγγεγραμμένοι ομιλητές επί των άρθρων.
    Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει Κοινοβουλευτικό Εκπρόσωπο για τη σημερινή συνεδρίαση τον κ. Ιωάννη Δραγασάκη.
    Το λόγο έχει ο εισηγητής της Νέας Δημοκρατίας κ. Πλακιωτάκης.
    ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, υπάρχει ο κατάλογος των ομιλητών.
    ΠΡΟΕΔΡΕΥΩΝ (Γεώργιος Σούρλας): Δεν με παρακολουθήσατε. Η κοινοβουλευτική τάξη είναι αυτή. Θα μιλήσουν πρώτα οι εισηγητές και στη συνέχεια θα μπούμε στον κατάλογο των ομιλητών Βουλευτών, οι οποίοι θα μιλήσουν και επί της αρχής και επί των άρθρων.
    ΙΩΑΝΝΗΣ ΔΙΑΜΑΝΤΙΔΗΣ: Και οι τροπολογίες;
    ΠΡΟΕΔΡΕΥΩΝ (Γεώργιος Σούρλας):  Όλα μαζί, σαν μία ενότητα. Βεβαίως θα δοθεί άνεση χρόνου να μπορείτε να αναπτύξετε τις απόψεις σας.
    Ο κ. Πλακιωτάκης έχει το λόγο.
    ΙΩΑΝΝΗΣ ΠΛΑΚΙΩΤΑΚΗΣ: Ευχαριστώ, κύριε Πρόεδρε.
    Απ’ ό,τι διεφάνη και από τη χθεσινή συζήτηση το παρόν νομοσχέδιο είναι και πρωτοποριακό και σημαντικό.
      Εισάγει νέους θεσμούς, όπως είναι ο θεσμός της θαλάσσιας αλληλασφάλισης, ενώ επιλύει πάγια, διαχρονικά αιτήματα του προσωπικού του Λιμενικού  Σώματος και των Ελλήνων ναυτικών. 
      Στη συζήτηση που έγινε στην αρμόδια Επιτροπή παρουσία των φορέων διαφάνηκε κατ’ αρχήν συμφωνία τόσο από την Πανελλήνια Ναυτική Ομοσπονδία, όσο και από τους εκπροσώπους των συνδικαλιστών, όπως επίσης και από τη χθεσινή συζήτηση διαφάνηκε το γεγονός ότι το παρόν νομοσχέδιο ανοίγει νέους δρόμους, ανοίγει νέες λεωφόρους, όπως είπε χαρακτηριστικά και ο Υπουργός, στον τομέα της εμπορικής ναυτιλίας, εισάγοντας τον πρωτοποριακό θεσμό για τα ελληνικά δεδομένα, το θεσμό της θαλάσσιας αλληλασφάλισης, προσδοκώντας στον Πειραιά, στην Ελλάδα, να λειτουργήσει και σ’ αυτόν τον τομέα ως πρότυπο διεθνές ναυτιλιακό κέντρο.
      Τώρα, περνώντας στη συζήτηση επί των άρθρων, στο άρθρο 1 δίνεται η δυνατότητα λειτουργίας του θεσμού της θαλάσσιας αλληλασφάλισης, να μπορεί δηλαδή να λειτουργήσει και με έδρα τη χώρα μας.  Με αυτόν τον τρόπο καλύπτεται ένα κενό στη νομοθεσία, προς όφελος της ελληνικής ναυτιλίας και της εθνικής μας οικονομίας  γενικότερα, ένας θεσμός που ευελπιστούμε να λειτουργήσει προς όφελος  της οικονομίας μας, προσελκύοντας τεράστιο όγκο ανθρώπινων κεφαλαίων και ασφαλιστικών εταιρειών.
      Το άρθρο 2 αφορά ουσιαστικά ρυθμίσεις προσωπικού Λιμενικού Σώματος, ικανοποιώντας πάγια αιτήματα δεκαετιών, σύμφωνα και με τις απόψεις της Πανελλήνιας Ένωσης Λιμενικών. Σε αυτό το άρθρο θα ήθελα να προσθέσω,  μετά  και τις τελευταίες νομοτεχνικές βελτιώσεις ως προς την αρχαιότητα, ότι διατηρείται η ιεραρχία μέχρι το βαθμό του υποπλοιάρχου, ενώ αλλάζει για τον πλωτάρχη και τον αντιπλοίαρχο. Για το σύστημα των προσλήψεων τα έχουμε πει, δεν μπορεί να θεωρείται αξιοκρατικό ένα σύστημα για τους αξιωματικούς των γραπτών εξετάσεων και να μη μπορεί να θεωρηθεί το ίδιο αξιοκρατικό και για τους λιμενοφύλακες.
      Στο άρθρο 3,  μετά και τις τελευταίες βελτιώσεις, παραμένει  το γραφείο ως γραφείο εσωτερικών υποθέσεων, ενώ όλες οι διατάξεις έγιναν κατά παραγγελία -και πρέπει να το τονίσουμε αυτό-  της Επιτροπής Θεσμών και Διαφάνειας της Βουλής.
      Το άρθρο 4 είναι ένα αίτημα της στρατιωτικής ηγεσίας για τη σύσταση επιχειρησιακού κέντρου στο Λιμενικό Σώμα, ένα όργανο που εκτός από την έρευνα και τη διάσωση που ουσιαστικά ασκείται από το θάλαμο επιχειρήσεων, θα ασχολείται  με όλες τις άλλες δραστηριότητες. 
      Στο άρθρο 5 είναι η σύσταση ομάδας δίωξης ναρκωτικών Λιμενικού Σώματος με σκοπό την αποτελεσματικότερη αντιμετώπιση των εγκλημάτων με ναρκωτικά.
      Το άρθρο 6 είναι η αναβίωση χρονικής προθεσμίας για τον προσδιορισμό των ορίων της ζώνης λιμένα στον Οργανισμό Λιμένων, προκειμένου να αντιμετωπίσουν δυσλειτουργίες που έχουν προκύψει από τον μέχρι σήμερα προσδιορισμό των ορίων τους.
      Στο άρθρο 7 το ποσοστό 2% επί των εισπράξεων εκ πλοηγικών δικαιωμάτων που προβλέπεται υπέρ του κεφαλαίου ανεργίας μειώνεται σε 1%, ενώ οι μόνιμοι υπάλληλοι της Πλοηγικής Υπηρεσίας που δεν ανήκουν στο διοικητικό προσωπικό κι έχουν προσληφθεί  με ειδικότητες οδηγού αυτοκινήτου και μηχανοτεχνίτη υπάγονται στην επικουρική ασφάλιση. Κι επειδή στη συζήτηση που έγινε τόσο στην Ολομέλεια, όσο και στην αρμόδια Επιτροπή διαφάνηκαν κάποιες αντιρρήσεις, θα πρέπει να σημειώσουμε ότι υπάρχουν γνωματεύσεις τόσο του Νομικού Συμβουλίου του Κράτους ότι οι συγκεκριμένοι που έχουν προσφύγει έχουν δίκιο, όσο και πράξη του Ελεγκτικού  Συνεδρίου, στο οποίο προσέφυγαν.
      Στο άρθρο 8, μετά και τις τελευταίες αλλαγές που έγιναν, ουσιαστικά κλείνει το θέμα της δεκάμηνης επάνδρωσης των πλοίων και για τις απειροελάχιστες περιπτώσεις που κάποιοι σκέπτονται να καταργήσουν το δεκάμηνο σε σχέση με τους ναυτεργάτες, δίνει την υποχρέωση στους πλοιοκτήτες να έχουν επανδρωμένο το πλοίο, λειτουργόντας ουσιαστικά ως αντικίνητρο για τις εικονικές βλάβες, κάτι βεβαίως που βρίσκει σύμφωνο και την Πανελλήνια Ναυτική Ομοσπονδία, όπως εκφράστηκε διά του Προέδρου της στην αρμόδια Επιτροπή.
      Το άρθρο 9 αφορά τη διάθεση αγροτικών ιατρών, ένα αίτημα που ικανοποιήθηκε μετά από πάρα πολλά χρόνια με συνεργασία του Υπουργού Εμπορικής Ναυτιλίας με τον αρμόδιο Υπουργό Υγείας. Ενώ στο άρθρο 10 δίνεται η δυνατότητα από το Υ.Ε.Ν. να συνάπτει συμβάσεις με την Ε.Α.Β. για όσο χρονικό διάστημα το δημόσιο κατέχει το 51%. Δίνει δηλαδή τη δυνατότητα στο δημόσιο να συνεργάζεται με το δημόσιο με αποτέλεσμα να μειώνεται ο χρόνος αναμονής διότι σε αρκετές περιπτώσεις για μία απλή αντικατάσταση μηχανής θα πρέπει να περιμένουμε μέχρι και δεκατέσσερις μήνες.
	Το άρθρο 11 είναι ένα τυπικό ξεκαθάρισμα ενώ το άρθρο 12 ουσιαστικά αφορά στα κατώτερα πληρώματα τα οποία αντιμετωπίζουν και τη μεγαλύτερη ανεργία. Αποτελεί ένα κίνητρο για τους πλοιοκτήτες το να προσλάβουν ναυτικούς πέραν της οργανικής σύνθεσης χωρίς να μειώνεται ο μισθός τους. Είναι γεγονός ότι με την εγκριτική πράξη ανάλογα με το τονάζ υποχρεούνται να έχουν ορισμένους Έλληνες στα ποντοπόρα πλοία με ελληνική σημαία. 
	Εμείς λοιπόν για ό,τι προβλέπει η εγκριτική πράξη για τα κατώτερα πληρώματα επιδοτούμε τις ασφαλιστικές εισφορές των κατωτέρων πληρωμάτων χωρίς να μειώνεται ο μισθός τους. Αυτό σημαίνει ότι το κράτος πληρώνει τις ασφαλιστικές εισφορές και ο ναυτικός θα εισπράττει περισσότερο μισθό, ρύθμιση με την οποία συμφωνεί και η Πανελλήνια Ναυτική Ομοσπονδία. 
	Στο άρθρο 13 με την προτεινόμενη διάταξη θεσπίζεται η είσπραξη της εισφοράς επί των ρυμουλκικών δικαιωμάτων υπέρ Ν.Α.Τ. προσαυξημένη κατά 0,22%. 
	Στο άρθρο 14 θεσπίζεται θέση ειδικού συνεργάτη με σύμβαση εργασίας ιδιωτικού δικαίου στο γραφείο του προέδρου του Ν.Α.Τ. με μίνιμουμ προσόντα τα προσόντα του προέδρου του Ν.Α.Τ.. 
	Το άρθρο 15 είναι αρκετά σημαντικό. Διευθετεί ορισμένες δυσκολίες που έχουν παρουσιαστεί ως προς τις ληξιπρόθεσμες οφειλές στο ναυτολόγιο.
	Με το άρθρο 16 ξεκαθαρίζεται ότι ο υπερθεματιστής, δηλαδή, αυτός που θα αγοράσει ένα πλοίο σε πλειστηριασμό επιβαρύνεται ή ευθύνεται για τις οφειλές του πλοίου και τα πρόσθετα πριν από την ημερομηνία του πλειστηριασμού. Για να σας το εξηγήσω καλύτερα, συνήθως οι πλειστηριασμοί σημαίνουν αναγγελίες, ανακοπές, δικαστήρια. Αυτό είναι το σημείο όπου ξεκαθαρίζει το συγκεκριμένο άρθρο όσον αφορά τον υπερθεματιστή, δηλαδή, τον αγοραστή από τον πλειστηριασμό, ότι δεν θα επιβαρυνθεί πλέον μ’ αυτά τα διαδικαστικά έξοδα.
	Στο άρθρο 17 έχουμε το Κ.Α.Ε.Ο. το οποίο έχει να κάνει με τον κίνδυνο για την ασφάλεια των επιβατών αλλά και των οχημάτων. Σε κάθε εισιτήριο που κόβεται για επιβάτη και για όχημα υπάρχει ένα 6,5% που είναι υπέρ αυτού του πόρου που λέγεται Κ.Α.Ε.Ο.. Αυτό που μας επιτρέπεται τώρα είναι να εκμεταλλευθούμε με τον καλύτερο τρόπο αυτόν τον πόρο, δηλαδή το άρθρο αυτό μας δίνει τη δυνατότητα να ασφαλίσουμε αυτόν τον ασφαλιστικό κίνδυνο με διαγωνισμό και βέβαια με τους νόμιμους τρόπους.
	Το άρθρο 18 είναι αναγκαίο για να διευθετήσει μία ανωμαλία που δημιούργησε ένας νόμος του 2000 περί επικουρικής ασφάλισης. Το 2000 ήλθε ο ν. 3075 και αυξήθηκαν οι επικουρικές συντάξεις από 1% σε 1,5%. Εκεί είχαν προϋπολογίσει για το 2003 8.000.000 ευρώ, για το 2004 11.000.000 ευρώ, για το 2006 12.000.000 ευρώ και για τα επόμενα τριάντα χρόνια 1.000.000 ευρώ. 
	Τι συνέβη όμως στην πραγματικότητα; Η αναλογιστική μελέτη του ΝΑΤ έδειξε εντελώς διαφορετικά νούμερα, δαπάνες για το 2006 66.000.000 ευρώ, για το 2007 159.000.000 ευρώ, για το 2008 263.000.000 ευρώ και για το 2015 1.152.000.000 ευρώ. 
	Ήμασταν λοιπόν αναγκασμένοι να πληρώσουμε αυτές τις επικουρικές συντάξεις και επειδή η Ευρωπαϊκή Επιτροπή δεν επιτρέπει να επιδοτούμε επικουρικά ταμεία, η Κυβέρνηση προχώρησε στη συγκεκριμένη διάταξη προκειμένου να αντιμετωπίζει το μείζον αυτό θέμα.
	Το άρθρο 19 αφορά τους ασυρματιστές. Όπως ξέρετε, αυτό το επάγγελμα πλέον δεν υφίσταται και είναι μία δίκαιη τακτοποίηση των συνταξιοδοτικών τους δικαιωμάτων. Πιστεύουμε ότι είναι υποχρέωση της πολιτείας να ορίζει πώς μπορούν αυτοί οι άνθρωποι των οποίων πλέον το επάγγελμα δεν υφίσταται να συνταξιοδοτούνται και αυτή είναι η ρύθμιση του άρθρου 19 παράγραφος 1 και του άρθρου 20.
	Τα άρθρα 21 και 22 αφορούν τον Οίκο Ναύτου και τη διαδικασία που εφαρμόζεται για τις φαρμακευτικές δαπάνες και τις δαπάνες ιατρικής περίθαλψης. 
    Με δυο λόγια και τελειώνοντας μ’ αυτό, κύριε Πρόεδρε, εκτιμώ ότι το παρόν νομοσχέδιο είναι πολύ σημαντικό. Εισάγει νέους θεσμούς, ικανοποιεί πάγια αιτήματα των Ελλήνων ναυτικών και του Λιμενικού Σώματος. Αντιμετωπίζει θέματα που έχουν σχέση με την ενίσχυση της ανταγωνιστικότητας της ελληνικής ναυτιλίας. Με λίγα λόγια είναι ένα πολύ σημαντικό νομοσχέδιο, μια σειρά νομοσχεδίων που θα ακολουθήσουν από την πολιτική ηγεσία του Υπουργείου Εμπορικής Ναυτιλίας. Γι’ αυτό το λόγο υπερψηφίζω και κατ’ άρθρο το σύνολο του νομοσχεδίου. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πλακιωτάκη.
Έχω την τιμή να ανακοινώσω το Σώμα ότι από τα άνω δυτικά θεωρεία παρακολουθούν τη συνεδρίαση αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.»  και στους λοιπούς χώρους του Μεγάρου της Βουλής των Ελλήνων σαράντα οκτώ μαθητές και μαθήτριες και τρεις συνοδοί δάσκαλοι από 8ο Δημοτικό Σχολείο Ηλιούπολης. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
    Έχω την τιμή να ενημερώσω το Σώμα ότι η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμου του Υπουργείου Τουριστικής Ανάπτυξης:
1. «Κύρωση του Πρωτοκόλλου μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας για συνεργασία  στον τομέα του τουρισμού».
2. «Κύρωση του Μνημονίου Κατανόησης για συνεργασία στο τομέα του τουρισμού μεταξύ του Υπουργείου Τουριστικής Ανάπτυξης της Ελληνικής Δημοκρατίας και του Υπουργείου Τουρισμού και Αθλητισμού του Βασιλείου της Ταϋλάνδης».
3. «Κύρωση της Συμφωνίας για συνεργασία στο τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας» και
4. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν για Συνεργασία στο τομέα του Τουρισμού».
     Το λόγο έχει ο εισηγητής του ΠΑ.ΣΟ.Κ., κ. Διαμαντίδης. 
     ΙΩΑΝΝΗΣ ΔΙΑΜΑΝΤΙΔΗΣ: Κυρία και κύριοι  συνάδελφοι, κύριε Πρόεδρε, πριν μπω στη συζήτηση στα άρθρα θα ήθελα να κάνω δύο - τρεις αναφορές σε σχέση μ’ αυτά που είπε ο κύριος Υπουργός χθες και για το νομοθετικό έργο που ετοιμάζει σαν Υπουργείο Ναυτιλίας και ορισμένες άλλες αναφορές που έχουν να κάνουν και με την περιφέρειά μου με τη Δραπετσώνα και το Κερατσίνι. Εκεί όντως υπάρχει μια περιοχή, η πρώην περιοχή των λιπασμάτων, όπου προχωρήσαμε σε ανάπλαση εδώ και πάρα πολλά χρόνια και θα έλεγα ότι αυτήν τη στιγμή αποτελεί το φιλέτο, κύριε Υπουργέ, όχι του Πειραιά, αλλά όλου του Λεκανοπεδίου. 
     Θα ξέρετε ασφαλώς ότι οι τιμές της γης εκεί είναι θα έλεγα πιο υψηλές και από άλλες περιοχές όπως η Βουλιαγμένη για παράδειγμα. Άρα, λοιπόν, εκεί θέλει ιδιαίτερη προσοχή με ποιον τρόπο θα προχωρήσετε σε όποια απόφαση πάρετε. Ήδη το Υ.ΠΕ.ΧΩ.Δ.Ε. πήρε απόφαση για συντελεστή 0,6 όταν η Τοπική Αυτοδιοίκηση ζητάει 0,4. Και είναι ένα θέμα σημαντικό διότι είναι μεγάλη έκταση. Το 0,6 με το 0,4 σημαίνει κάποιες χιλιάδες τετραγωνικά  μέτρα που καταλαβαίνετε τι οικονομικά οφέλη θα δώσουν σ’ αυτούς που αναλάβουν το όποιο έργο εκεί. 
     Και βεβαίως να πω ότι μας κάνατε και μια προτροπή να ψηφίσουμε κάποιες παραγράφους, τα άρθρα όπως ξέρετε ψηφίζονται ή καταψηφίζονται στο σύνολό τους. Αν ένα άρθρο έχει μια θετική διάταξη βεβαίως θα την ψηφίσουμε. Αλλά δεν μπορούμε να πούμε ότι ψηφίζουμε την κάθε παράγραφο κάθε άρθρου. Αυτό το πράγμα δεν μπορεί να γίνει.
     Προχωρώ τώρα στη συζήτηση, στις θέσεις του ΠΑ.ΣΟ.Κ. επί των άρθρων. Στο άρθρο 1 που αφορά στον τίτλο του νομοσχεδίου και είναι το μοναδικό άρθρο που έχει σχέση με το νομοσχέδιο όπως αυτό τιτλοφορείται, δημιουργήσατε ένα θεσμικό πλαίσιο για την ενθάρρυνση της θαλάσσιας αλληλασφάλισης, της επιχειρηματικής δραστηριότητας. Είπα και στην πρωτολογία μου ότι σ’ αυτήν την περίπτωση χρειάζεται αντασφαλιστής του εξωτερικού που δεν έχει όμως λόγο να καλύψει τον εδώ συνεταιρισμό. 
     Έχουν ακουστεί διάφορα πράγματα, ότι υπάρχει ένας ενδιαφερόμενος –φημολογείται αυτό- μια ελληνική εταιρεία που ενδιαφέρεται να μπεις στην αγορά αυτή. Αυτά τα πράγματα θα πρέπει να διευκρινιστούν για να μην θεωρηθεί ότι η οποιαδήποτε ρύθμιση που έρχεται γίνεται για συγκεκριμένους λόγους. Και δεν καταλαβαίνω ποιος είναι ο λόγος που έρχεται ο νόμος αυτός.
      Με το ισχύον νομικό πλαίσιο θα μπορούσαν να λειτουργήσουν οι Συνεταιρισμοί Αλληλασφάλισης, χωρίς όμως να περιλαμβάνονται και τα μεταφερόμενα εμπορεύματα, που δεν είναι δυνατόν να εμπίπτουν στο αντικείμενο της ασφαλιστικής κάλυψης.
      Παρ’ ότι, λοιπόν, οι προτεινόμενες διατάξεις φαίνεται να αποσκοπούν στο να προσδώσουν μεγαλύτερη ευελιξία στην εσωτερική οργάνωση του Οργανισμού, εμείς διαφωνούμε και τις καταψηφίζουμε.
      Το άρθρο 2 αναφέρεται στο προσωπικό του Λιμενικού Σώματος. Πράγματι, υπάρχουν κάποιες θετικές διατάξεις. Τις είπαμε και στην επιτροπή. Τις επικροτήσαμε. Μετά τη συζήτηση και την ακρόαση φορέων, κάνατε και κάποιες τροποποιήσεις. Εμείς, όμως, διαφωνούμε με τη λογική των προσλήψεων, έτσι όπως τις κάνετε. 
      Είπαμε και στη συζήτηση επί της αρχής, ότι υπάρχει ένα συγκεκριμένο σύστημα προσλήψεων στο Λιμενικό, που ψηφίστηκε το 2002, η μοριοδότηση. Εάν πιστεύετε ότι αυτό το σύστημα δεν λειτουργεί, ότι μπορεί να παραβιάζεται, ότι μπορεί να γίνονται διάφορες παρατυπίες και παρεμβάσεις από οποιονδήποτε, είτε αφορά, όπως είπατε εσείς, πολιτικούς, είτε στρατιωτικούς, ακόμα και δημοσιογράφους, αυτό σημαίνει ότι το σύστημα δεν ήταν καλό. 
      Να πείτε, λοιπόν, ότι το αλλάζετε, γιατί το μοριακό αυτό σύστημα δεν είναι σωστό.
      Βεβαίως, υπάρχει και το ερώτημα: Εξετάσεις. Ωραία, εξετάσεις. Ποια θα είναι η φερεγγυότητα των εξετάσεων; Ποιοι θα εξετάσουν ποιους; Με ποιο τρόπο; Όλα αυτά είναι ερωτήματα, που μας οδηγούν στο συμπέρασμα ότι αυτή η αλλαγή υποκρύπτει μία σκοπιμότητα, για να εξυπηρετηθούν συγκεκριμένα άτομα, τα λεγόμενα «γαλάζια παιδιά».
      Αυτά τα πράγματα, όταν μιλάμε και όταν όλοι θέλουμε τη διαφάνεια και την αξιοκρατία στο δημόσιο βίο και στις προσλήψεις, θα πρέπει να είναι ξεκάθαρα. 
      Μέσα, λοιπόν, από αυτήν την τροποποίηση δεν φαίνεται αυτό το πράγμα.
      Στην παράγραφο 8 το ποσοστό του 10%, που βάζετε, κατά την άποψή μου είναι μεγάλο. Βεβαίως και  τα άτομα, τα οποία αποδεδειγμένα βοήθησαν να σωθούν κάποιοι ναυαγοί ή βοήθησαν σε μία δύσκολη στιγμή, να έχουν αυτό το ευεργέτημα, να μπορούν να μπουν στο Λιμενικό Σώμα, εφόσον το θελήσουν. Το 10%, όμως, που βάζετε, είναι πολύ. Διότι αν αυτήν τη στιγμή –και το ξέρετε πολύ καλά- η δύναμη του Λιμενικού πρέπει να είναι δέκα χιλιάδες πεντακόσια άτομα και είναι εξίμισι χιλιάδες άτομα, το 10% σημαίνει χίλια άτομα ή, αν θέλετε, στα τέσσερις χιλιάδες άτομα, που υπολείπονται από το όριο των οργανικών θέσεων, το 10% σημαίνει τετρακόσια άτομα επανδραγαθία. Νομίζω ότι είναι υπερβολικό αυτό το νούμερο και θα στερήσει, ενδεχομένως, θέσεις από άλλους.
      Επίσης, διαφωνούμε απόλυτα με την παράγραφο 13, που θέτει σε διαθεσιμότητα το προσωπικό του Λιμενικού Σώματος, εάν έχει μία ποινή φυλάκισης τριών μηνών. Είπα και στην πρωτολογία μου ότι είναι πολύ εύκολο να μπει σε κάποιον μία ποινή τριών μηνών. Από ένα απλό τροχαίο ατύχημα. Ε, αυτός δεν είναι λόγος να μπει σε διαθεσιμότητα. Πρέπει να το αλλάξετε αυτό. Εάν υπάρχει κακουργηματική πράξη, δεν το συζητάμε, να τεθεί σε διαθεσιμότητα. Τώρα, όμως, για μία πλημμεληματική πράξη, για μία απλή παράβαση του κώδικα ή για ένα απλό τροχαίο με ποινή τριών μηνών, να μπαίνει σε διαθεσιμότητα, είναι πολύ βάρβαρο και θα έλεγα ότι εμπεριέχει το στοιχείο και το χαρακτήρα της δίωξης.
      Στο άρθρο 3 παρέμεινε η μετονομασία –όπως το είχατε ξεκινήσει- του Γραφείου Εσωτερικών Υποθέσεων. Υπήρχε η θέση να γίνει Υπηρεσία Εσωτερικών Υποθέσεων. Παρέμεινε ως έχει και νομίζω ότι δεν υπάρχει θέμα. Απλώς εμείς ζητάμε αυτό το Γραφείο Εσωτερικών Υποθέσεων να λειτουργεί με δημοκρατικό τρόπο, ούτως ώστε να μην υπάρχουν αμφιβολίες και να μην ακούγονται κατά καιρούς διάφορα πράγματα, τα οποία κι εσάς σαν πολιτική ηγεσία του Υπουργείου, αλλά κι εμάς σαν Αντιπολίτευση, μας φέρνουν πολλές φορές σε δύσκολη θέση και τα οποία είναι πράγματα πέρα κι έξω από τη λογική αυτή.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ λίγο ακόμη χρόνο, κύριε Πρόεδρε.
      Άρθρο 4: Είπα και στην πρωτολογία μου ότι το Κέντρο Επιχειρήσεων του Λιμενικού Σώματος είναι εκ του περισσού. Διότι υπάρχει θάλαμος επιχειρήσεων. Αυτό το θάλαμο βεβαίως να τον ενισχύσετε με το καταλληλότερο και το ικανότερο προσωπικό. Αν υπάρχει, όμως, αυτή η πολυδιάσπαση με Κέντρο Επιχειρήσεων, με Κέντρο Άμεσης Δράσης, με όλες αυτές τις επιτελικές ομάδες, που θα στερήσουν κόσμο από μάχιμες υπηρεσίες και μονάδες του Λιμενικού Σώματος, αυτό θα είναι εις βάρος του Σώματος.
      Το άρθρο 5 αφορά τη σύσταση ομάδας δίωξης ναρκωτικών. Κατ’ αρχήν δεν θα έλεγα ότι είναι άσχημο να γίνει αυτό το πράγμα και δεν επιτρέπεται ή δεν επιβάλλεται. Πρέπει όμως να σας πω ότι σε κάθε υπηρεσία του Λιμενικού Σώματος, σε κάθε νησί υπάρχει η αρμοδιότητα οι λιμενικές αρχές να παρεμβαίνουν άμεσα όπου διαπιστώσουν ότι υπάρχει διακίνηση ναρκωτικών ή υπάρχει κάτι που έχει σχέση με τα ναρκωτικά. 
      Άρα, λοιπόν, εδώ πέρα πάλι θα έχουμε μία επιτελική ομάδα, θα στερήσει αξιωματικούς και πιστεύω σε κάθε περίπτωση ότι μπορεί να υπάρξει και μία εμπλοκή σε σχέση με την αμεσότητα που θα έχει ο λιμενικός στο νησί από το να έρθει μία εντολή από το Υπουργείο από εκεί που θα είναι αυτή η ομάδα δίωξης. Νομίζω ότι αυτό θα πρέπει να το επανεξετάσετε. 
      Τα θέματα λιμενικής πολιτικής τα διευκρινίσαμε και στην Επιτροπή. Θα πρέπει να επαναλάβω, κύριε Υπουργέ, ότι θα πρέπει να δείτε ξανά τα Πέραμα και τη ζώνη του Περάματος και νομίζω ότι κάποια στιγμή θα πρέπει να πάρετε την απόφαση να προχωρήσετε και στην χωροθέτηση της ζώνης του Περάματος. 
      Για την πλοηγική υπηρεσία στο άρθρο 7 στην παράγραφο 1 που αφαιρούνται έσοδα από το κεφάλαιο ανεργίας 1% θα ήθελα να σας παρακαλέσω τουλάχιστον να ισχύσει αυτό που ίσχυε και παλαιότερα –μου διαφεύγει αυτή τη στιγμή ο νόμος αλλά θα το βρείτε εσείς- για την ιατροφαρμακευτική περίθαλψη των ατόμων που είναι στη πλοηγική υπηρεσία. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι ρουσφετολογική διάταξη ή δεν είναι; 
      ΙΩΑΝΝΗΣ ΔΙΑΜΑΝΤΙΔΗΣ: Όχι δεν είναι ρουσφετολογική. Ισχύει αυτό το πράγμα. Δεν ξέρω για ποιο λόγο καταργήθηκε. Κακώς κατά την άποψή μου καταργήθηκε. Θα πρέπει να έχουν ιατροφαρμακευτική περίθαλψη. Είναι ρουσφέτι αυτό, να ζητάς να έχει ένας εργαζόμενος ιατροφαρμακευτική περίθαλψη; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κύριε συνάδελφε; 
      ΙΩΑΝΝΗΣ ΔΙΑΜΑΝΤΙΔΗΣ: Παρακαλώ, κύριε Υπουργέ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα πρέπει να συνεννοηθείτε μεταξύ σας. Ή μια διάταξη είναι ρουσφετολογική και πρέπει να ζητάτε να καταργηθεί ή μία διάταξη είναι σωστή και ζητάτε επέκταση των ωφελημάτων…
      ΙΩΑΝΝΗΣ ΔΙΑΜΑΝΤΙΔΗΣ: Σας λέω λοιπόν, ότι δεν είναι ρουσφετολογική διάταξη…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διαλέξτε και πάρτε. 
      Μια και μου επιτρέψατε τη διακοπή θα ήθελα να σας πω το εξής: Αναφέρεστε πάλι στην Αστυνομία, αναφέρεστε πάλι στα θέματα του γραφείου εσωτερικών υποθέσεων. Είπα χθες και στον αγαπητό κ. Κουτσούκο…
      ΙΩΑΝΝΗΣ ΔΙΑΜΑΝΤΙΔΗΣ: Εγώ δέχθηκα, κύριε Υπουργέ, μία παρέμβαση σε αυτό, μη με πάτε τώρα σε άλλα θέματα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …ότι είναι πλήρης αντιγραφή του Προεδρικού Διάταγματος του ΠΑ.ΣΟ.Κ για την Αστυνομία. Διαφωνείτε με την πολιτική του ΠΑ.ΣΟ.Κ για την Αστυνομία; Πείτε το και αυτό. 
      ΙΩΑΝΝΗΣ ΔΙΑΜΑΝΤΙΔΗΣ: Ζητήσατε μία διακοπή για την πλοηγική υπηρεσία και με πάτε αλλού. Εγώ σας λέω  ότι δεν είναι ρουσφετολογικό αυτό που ζητάω. Λέω ό,τι αφορά εργαζόμενους στην πλοηγική υπηρεσία που κακώς κατά την άποψή μου είχαν στερηθεί την ιατροφαρμακευτική περίθαλψη και λέω να τους συμπεριλάβετε. Εάν αυτό εσείς το θεωρείτε ρουσφέτι είναι θέμα δικό σας. Δεν ζητάμε ούτε διορισμό ούτε μία χαριστική πράξη. Ζητάμε να έχουν οι άνθρωποι το στοιχειώδες, την ιατροφαρμακευτική περίθαλψη. 
      Έρχομαι τώρα στο άρθρο 8 που αφορά την παράταση της ακινησίας. Είμαστε αντίθετοι και εξήγησα στη συζήτηση επί της αρχής τους λόγους. Καλώς συμπεριλάβατε αφού δεχθήκατε την πίεση και της Π.Ν.Ο., όσο καιρό είναι σε ακινησία τα πλοία να έχουν το πλήρωμά τους, αλλά αυτό δεν σημαίνει ότι μόνο το πλήρωμα καθορίζει και το κόστος λειτουργίας και τα έξοδα των εταιρειών, διότι είναι το πετρέλαιο, είναι η ασφάλεια, είναι τα  λιμανιάτικα κ.ο.κ.. 
      Βεβαίως εδώ υπάρχει ένα μεγάλο θέμα,  κύριε Υπουργέ, και το επαναλαμβάνω. Αν πέντε ή δέκα πλοία καθίσουν το χειμώνα μέσα στον ντόκο, πώς θα εξυπηρετηθούν οι νησιώτες; Τι θα πείτε στους νησιώτες που δεν θα έχουν το χειμώνα…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν μπορούν να καθίσουν. Εσείς δεν πρέπει να λέτε αυτά τα πράγματα…
      ΙΩΑΝΝΗΣ ΔΙΑΜΑΝΤΙΔΗΣ: Θα μας πείτε ότι τώρα…
      ΠΡΟΕΔΡΕΥΩΝ (Γεώργιος Σούρλας): Κύριε Διαμαντίδη, συντομεύετε παρακαλώ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν μπορούν να καθίσουν. 
      ΙΩΑΝΝΗΣ ΔΙΑΜΑΝΤΙΔΗΣ: Μπορούν και παραμπορούν. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μην διακόπτετε. Μπορείτε να κάνετε παρέμβαση μετά την ομιλία του κ. Διαμαντίδη. 
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, δεν μπορεί να συνεχιστεί αυτό, να διακόπτομαι σε κάθε άρθρο.  
      ΠΡΟΕΔΡΕΥΩΝ (Γεώργιος Σούρλας): Έχετε δίκιο, κύριε Διαμαντίδη.
      Κύριε Υπουργέ,  μπορείτε να κάνετε τρίλεπτη παρέμβαση μετά από κάθε ομιλητή. Μη διακόπτετε τον ομιλητή. 
      Προχωρήστε,  κύριε Διαμαντίδη. 
      ΙΩΑΝΝΗΣ ΔΙΑΜΑΝΤΙΔΗΣ: Εν πάση περιπτώσει, εγώ θα αναφερθώ σ’ αυτό το οποίο φοβάμαι ότι θα το δούμε και αυτό το καλοκαίρι, όπως το βλέπουμε κάθε χρόνο να μην υπάρχουν πλοία για να πάνε στα νησιά και αυτή η διάταξη θα επιδεινώσει μία κακή κατάσταση. 
      Έρχομαι τώρα στο άρθρο 9 για τους γιατρούς. Κάνετε κάτι που σας το είχαμε πει εμείς εδώ και δύο χρόνια, όταν φέρατε τη διάταξη την οποία είχαμε ψηφίσει και σας είπαμε ότι δεν τη φέρνετε με σωστό τρόπο, τη νομοθετείτε πρόχειρα. Και δικαιωθήκαμε, διότι πήγαν οι γιατροί και δεν είχαν καμπίνα, δεν είχαν ιατρικά εργαλεία, δεν είχαν τίποτα. Ήταν ένας γιατρός μέσα σε ένα καράβι χωρίς να μπορεί να κάνει τίποτα, πέρα από μία απλή διάγνωση αν συνέβαινε κάτι. 
      Εδώ, λοιπόν, πρόκειται για προχειρότητα. Και πρέπει να σας πω ότι από τα σαράντα πέντε ακτοπλοϊκά πλοία διορίστηκαν γιατροί σε δεκαεννέα, έμειναν δεκατρείς αυτήν τη στιγμή και πολλοί από αυτούς θέλουν να φύγουν. Είναι ένα θέμα το οποίο θα πρέπει το Υπουργείο Ναυτιλίας να το εξετάσει. 
      Τα άρθρα 10 και 11 δεν είναι κάτι το ιδιαίτερο για τη συντήρηση εναέριων μέσων.
      Στο  άρθρο 12 έχουμε απαλλαγή των πλοιοκτητών για τις εισφορές. Νομίζω –και το είπα και στην πρωτολογία μου- ότι αυτό που κάνετε στην ουσία είναι απαλλαγή. Το είδαμε και στην κρουαζιέρα. Υπάρχει θέμα και συνταγματικής νομιμότητας. Δεν μπορεί να υπάρχουν δύο μέτρα και δύο σταθμά. Δεν μπορεί κάποιοι να μην πληρώνουν τίποτα σε εισφορές. Να μειωθούν; Το καταλαβαίνω. Να δώσετε ένα κίνητρο; Το καταλαβαίνω. Αλλά να μην πληρώνει κανείς τίποτα, αυτό είναι αδιανόητο. 
      Δεύτερον, ανοίγετε το δρόμο στη ναυτολόγηση φυλλαδίων. Θα έρχεται κάποιος, θα σας δίνει το φυλλάδιο, θα το ναυτολογεί η εταιρεία, ο άλλος θα δουλεύει στη στεριά και θα πληρώνετε εισφορές. Θα το δείτε αυτό στην πορεία. Και όταν θα έλθει ο καιρός, θα αρχίσουμε και τον κοινοβουλευτικό μας έλεγχο για να δούμε τι ακριβώς γίνεται. 
      Το άρθρο 14 αναφέρεται στη σύσταση ειδικού συνεργάτη. Θα πω δύο λόγια εδώ πέρα σε σχέση και με την τροπολογία που κατέθεσε ο παριστάμενος Υπουργός Απασχόλησης. 
      Κάνατε έναν ειδικό συνεργάτη που μας θυμίζει αυτό που είχε γίνει και επί κ. Τσιτουρίδη. Είναι ρουσφετολογικό. Εμείς δεν μπορούμε να δεχθούμε τέτοιες διατάξεις και σας προειδοποιήσαμε. Προσέξτε μην το βρείτε μπροστά σας και θα είναι αργά. Όπως είναι αργά τώρα να μαζέψετε όλα αυτά που έγιναν και με τις τροπολογίες που φέρνετε και που επί δύο και πλέον μήνες ταλαιπωρούν την κοινή γνώμη και τους εργαζόμενους και έγινε αιτία για μεγάλα συλλαλητήρια σε όλη την Ελλάδα. 
      Στο άρθρο 15 είναι η ρύθμιση θεμάτων για οφειλές του Ν.Α.Τ. από εισφορές από ναυτολόγιο. Πρέπει να σας πω ότι αυτό ευνοεί σκανδαλωδώς ορισμένους πλοιοκτήτες, διότι, πρώτον, καθυστερεί την εκκαθάριση ναυτολογίου περίπου για έναν χρόνο μέχρι να…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Αντιλαμβάνεστε όμως ότι πάμε για διπλάσιο χρόνο. 
    ΙΩΑΝΝΗΣ ΔΙΑΜΑΝΤΙΔΗΣ: Δεν μπορούμε όμως τόσα άρθρα να τα συζητήσουμε σε τόσο λίγο χρόνο.
    ΠΡΟΕΔΡΕΥΩΝ (Γεώργιος Σούρλας): Εγώ δεν κάνω τίποτε άλλο από το να τηρώ τον Κανονισμό. Και η ανοχή πάνω από διπλάσιο χρόνο εκθέτει το Προεδρείο.
    ΙΩΑΝΝΗΣ ΔΙΑΜΑΝΤΙΔΗΣ: Το καταλαβαίνω, αλλά είκοσι δύο άρθρα και τέσσερεις τροπολογίες, θέλουν κάποιον χρόνο. 
    ΠΡΟΕΔΡΕΥΩΝ (Γεώργιος Σούρλας): ‘Εχετε δίκιο, κύριε Διαμαντίδη, αλλά βλέπετε όμως αυτός είναι ο Κανονισμός. 
    ΙΩΑΝΝΗΣ ΔΙΑΜΑΝΤΙΔΗΣ: Θα προσπαθήσω, κύριε Πρόεδρε, σε τρία λεπτά να τελειώσω.
    ΠΡΟΕΔΡΕΥΩΝ (Γεώργιος Σούρλας): Είναι πολλά τα τρία λεπτά. Σας παρακαλώ, κύριε Διαμαντίδη, πείτε τα επιγραμματικά. Τα έχετε πει και χθες αυτά. 
    ΙΩΑΝΝΗΣ ΔΙΑΜΑΝΤΙΔΗΣ: Καλώς. Θα είμαι σύντομος όσο μπορώ. 
    Επίσης, ο διακανονισμός οφειλών ήταν τρεις μήνες και τώρα προβλέπεται σε είκοσι τέσσερις μήνες, με ό,τι αυτό συνεπάγεται για τους μπαταξήδες.
    Προχωρώ στο άρθρο 17, στη διάθεση κεφαλαίων του Κ.Α.Ε.Ο.. Πέρα από τα λεγόμενα σε ειδική έκθεση, η ουσία είναι ότι προβλέπονται τα κεφάλαια του Κ.Α.Ε.Ο., (Κεφάλαια Ασφάλισης Επιβατών και Οχημάτων), να μπορούν να δοθούν για την πληρωμή των επικουρικών συντάξεων, ενώ τα κεφάλαια αυτά προορίζονται κανονικά για ασφάλιση επιβατών και οχημάτων. 
    Εξάλλου, επίσης δεν διευκρινίζεται στη διάταξη αν ισχύει από εδώ και πέρα ή αν έχει αναδρομική ισχύ. 
    Στη μεταφορά κονδυλίων από το Ν.Α.Τ. πρώτη φορά ενισχύεται ένα επικουρικό, όταν το Ν.Α.Τ. ενισχύεται από τον προϋπολογισμό σε ποσοστό 90%
    Στο άρθρο 20, που έγινε 19, είναι ένα θέμα που το βάζαμε από πολύ καιρό με τους ασυρματιστές. Επιτέλους δικαιωθήκαμε. Καταλάβατε ότι είναι ένα δίκαιο αίτημα των ασυρματιστών και γι’ αυτό ακριβώς εμείς θα το ψηφίσουμε. 
    Υπάρχουν και δύο – τρεις τροπολογίες που έχουν κατατεθεί.
     Η μία αφορά το πολιτικό προσωπικό του Υπουργείου Εμπορικής Ναυτιλίας, όπου εκεί στο Υπουργείο οι εργαζόμενοι έκαναν μία συμφωνία μαζί σας, συζήτησαν και πήραν κάποιες δεσμεύσεις. Δεν υλοποιείται τίποτα σε αυτό το νομοσχέδιο, γι’ αυτό κατέθεσαν μία τροπολογία. Επειδή δεν υπάρχει χρόνος να τη διαβάσω, γιατί λέει αρκετά πράγματα, θέλω να μας πείτε όταν θα πάρετε το λόγο, εάν αυτή την κάνετε δεκτή, ή ποια επί μέρους θέματα της τροπολογίας προτίθεστε να κάνετε δεκτά ή όχι, ούτως ώστε και οι εργαζόμενοι που μας ακούν εδώ πέρα να ξέρουν τι θα κάνουν. 
    ΠΡΟΕΔΡΕΥΩΝ (Γεώργιος Σούρλας): Κύριε Διαμαντίδη, αυτή είναι εκπρόθεσμη τροπολογία. 
    ΙΩΑΝΝΗΣ ΔΙΑΜΑΝΤΙΔΗΣ: Όχι, είναι η ίδια τροπολογία με του κ. Δραγασάκη που είναι εμπρόθεσμη. Απλώς εμένα ήλθε λίγο αργά και δεν πρόλαβα να την καταθέσω. Αλλά εκείνη είναι εμπρόθεσμη, άρα μπορεί να συζητηθεί.
    Τέλος, είναι η τροπολογία που φέρνει ο παριστάμενος Υπουργός Απασχόλησης, ο κ. Μαγγίνας. Είναι μία σημαντική τροπολογία.
    Εμείς λέμε ότι κακώς έρχεται να συζητηθεί σε αυτό το νομοσχέδιο. Δεν έχει καμμία σχέση με το νομοσχέδιο αυτό και δεν έπρεπε να συζητηθεί. Ένα το κρατούμενο. 
    Δεύτερον, αφορά ένα μείζον θέμα, τον κ. Παπαδόπουλο, όχι συγκεκριμένα σαν άτομο αλλά σαν θέση Ειδικού Γραμματέα του Υπουργείου Απασχόλησης στην Γενική Γραμματεία Συντονισμού.
      Όλοι έχουμε γίνει μάρτυρες, κύριε Πρόεδρε, το τελευταίο δίμηνο στο τι συμβαίνει, με αυτό το αλαλούμ που συμβαίνει στα ταμεία, με αυτήν την προκλητική και, θα έλεγα, πρωτόγνωρη απόφαση σε ένα βράδυ, ως διά μαγείας, είκοσι και πλέον πρόεδροι ταμείων να πάρουν μια συγκεκριμένη απόφαση και να επενδύσουν τα κεφάλαια σε αυτό το συγκεκριμένο ομόλογο, το οποίο το ήξεραν πέντε μήνες πριν εκδοθεί. 
      Αυτό για εμάς –το έχουμε πει κατ’ επανάληψη και ο Πρόεδρος μας και όλοι οι Βουλευτές- είναι πρόκληση, είναι μια στημένη διαδικασία για να πέσουν μίζες στην ομάδα του Λονδίνου, σε συγκεκριμένα άτομα. Ο χρόνος δεν μου αρκεί για να τα αναφέρω όλα αυτά τα πράγματα, τα οποία ξέρουμε πάρα πολύ καλά όλοι μας και τα ξέρει και ο ελληνικός λαός.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Διαμαντίδη.
      ΙΩΑΝΝΗΣ ΔΙΑΜΑΝΤΙΔΗΣ: Γι’ αυτόν ακριβώς το λόγο εμείς απευθυνόμαστε στην Κυβέρνηση και σε εσάς, κύριε Πρόεδρε, γιατί και εσείς πρέπει να διασφαλίζετε το Κοινοβούλιο. Δεν έχει καμμία σχέση αυτή η τροπολογία με το Υπουργείο Ναυτιλίας και να μη συζητηθεί. Εάν ο κύριος Υπουργός Απασχόλησης θέλει να τη φέρει, γιατί πιστεύει ότι πρέπει να γίνει, έχει κάθε δικαίωμα, σε ένα δικό του νομοσχέδιο, να τη φέρει, να τη συζητήσουμε διεξοδικά και όχι κάτω από την πίεση του χρόνου μέσα σε μισό λεπτό.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Διαμαντίδη, θα παρακαλέσω, όμως, όσο μπορείτε, να είστε σύντομοι, γιατί δεν μπορεί να είναι διπλάσιος ο χρόνος ομιλίας από αυτόν που προβλέπεται.
      Αυτό, κυρία Παντελάκη, όπως αντιλαμβάνεστε, ισχύει τώρα για εσάς, που έχετε το λόγο.
      Ορίστε, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Ήδη στη συζήτηση επί της αρχής κάναμε αναφορά στα ζητήματα και στα άρθρα εκείνα τα οποία καθορίζουν και εκφράζουν από τη μεριά σας, όπως προανέφερα, ουσιαστικά την εξυπηρέτηση μονομερώς των εφοπλιστών. 
      Ξεκινώ από την καρδιά των προβλημάτων, που είναι το άρθρο 12, οπότε δεν θα κάνω μεγάλη αναφορά στα άρθρα. Κατ’ αρχήν θα πω ότι δεν πήρε υπ’ όψιν του ο Υπουργός, πέρα από τη μεγάλη συζήτηση που έγινε και στην επιτροπή και χθες, δικαιολογημένα αιτήματα της Πανελλήνιας Ομοσπονδίας Ενώσεων Προσωπικού Λιμενικού Σώματος και της Ομοσπονδίας Πολιτικών Υπαλλήλων του Υ.Ε.Ν.. 
      Μάλιστα, κύριε Υπουργέ, είχατε πει στην επιτροπή στον πρόεδρο «Πείτε μας ποια αιτήματα έχετε. Θα κάνω δεκτά αυτά με τα οποία συμφωνείτε και τα άλλα θα τα βγάλω.». Τώρα, επειδή είμαστε στο τέλος, έχουμε καταθέσει συγκεκριμένες προτάσεις. Δεν λέω ότι όλες οι προτάσεις πρέπει να υιοθετηθούν, απλά λέω ότι εμείς τις θεωρούμε δικαιολογημένες. 
      Οι προτάσεις από την Ομοσπονδία του Λιμενικού Σώματος ήταν συγκεκριμένες. Στο άρθρο 2, παράγραφος 2 έμπαιναν τα ζητήματα. Όσον αφορά το άρθρο 2, παράγραφος 8, σχετικά με την απόσυρση της διάταξης για την αρχαιότητα σε βάρος των χιλίων οκτακοσίων πενήντα, εάν δεν κάνω λάθος –δεν είμαι σίγουρη- το κάνατε δεκτό. 
      Κύριε Υπουργέ, πρόκειται για το άρθρο 2, παράγραφος 13, εδάφιο 1, που έχει σχέση με τη γενίκευση της διαθεσιμότητας όπου ήθελαν να προσδιοριστεί μόνο για κακουργήματα και παραβάσεις του νόμου περί ναρκωτικών, για το άρθρο 2, παράγραφος 15, όπου στα πλαίσια της ισονομίας ζήτησαν η διάταξη αυτή να επεκταθεί και στους προερχόμενους από τη Σχολή των Λιμενοφυλάκων και για το άρθρο 3, παράγραφος 5 έως 14, που δίνει αρμοδιότητες μεγαλύτερες και από αυτές της δικαστικής εξουσίας, οι οποίες πιθανώς να επιτρέψουν παραβιάσεις ακόμα και ανθρωπίνων δικαιωμάτων. Πείτε μας, όταν μιλήσετε, από αυτές τις προτάσεις που έχουν φέρει, ποια έχετε κάνει δεκτή και αν όχι γιατί, διότι είναι αδικαιολόγητα τα υπόλοιπα.
      Υπάρχει μία πρόταση. Σε όλο το δημόσιο γίνεται. Εξάλλου και η ΑΔΕΔΥ έχει συμφωνήσει. Εμείς δεν έχουμε συμφωνήσει στο περιεχόμενο των λόγων που έχει συμφωνήσει η Α.Δ.Ε.Δ.Υ., ώστε να υπάρχει Ταμείο Αλληλοβοήθειας Υπαλλήλων στο Υ.Ε.Ν. και σε κάθε δημόσιο ταμείο, γιατί πιστεύουμε ότι αυτό που πρέπει να εξασφαλίζεται σε κάθε δημόσιο υπάλληλο, όχι μόνο του δημοσίου, αλλά και του ιδιωτικού τομέα, είναι περίθαλψη, συνταξιοδότηση, τα πάντα και να μη χρειάζονται αυτά τα Ταμεία Αλληλοβοήθειας. Δεν μιλάω βεβαίως για την αλληλεγγύη που δείχνουν οι υπάλληλοι μεταξύ τους, όταν –ο μη γένοιτο- συμβεί κάτι.
      Εν πάση περιπτώσει, όμως, εγώ έρχομαι αυτήν τη στιγμή στα πλαίσια της δικής σας λογικής. Εφόσον, λοιπόν, υπάρχει παντού, εδώ γιατί αποκλείεται; Είναι δικαιολογημένο που το ζητούν. Γιατί το αποκλείετε; Δεν ξέρω τι δικαιολογία υπάρχει που αποκλείετε το Ταμείο Αλληλοβοήθειας Υπαλλήλων στο Υ.Ε.Ν.. Βεβαίως πρέπει να προβληματιστούν και οι ίδιοι, γιατί δεν είναι μόνο αυτό από τα προβλήματα που τους απασχολούν, είναι και πολλά άλλα, όμως επικεντρώνονται μόνο σε αυτό. 
      Για τα ζητήματα των άλλων ρυθμίσεων του Λιμενικού Σώματος όλη η επιχειρηματολογία σας δεν νομίζω ότι έπεισε κανέναν. Αφήσατε τα πράγματα όπως έχουν. Τόσο απλά!
      Αφού δεν μπορείτε να προχωρήσετε σε πανελλήνιες εξετάσεις και μας φέρατε όλα αυτά τα κολλήματα, εγώ λέω ότι έστω, εάν είναι έτσι, να αφήσετε τα πράγματα όπως έχουν.
      Νομίζω ότι πρέπει να πάρετε θέση για τη διαθεσιμότητα για πειθαρχικούς λόγους. Εμείς το θεωρούμε σοβαρό και πιστεύω ότι δεν θα είναι τόσο το τροχαίο που θα δημιουργήσει το πρόβλημα, γιατί αυτό θα το παρακάμψετε, όσο πιστεύω ότι αυτό που θα δημιουργήσει το πρόβλημα είναι οι συνδικαλιστικοί λόγοι. Δηλαδή θα είναι παράγοντας τρομοκράτησης και χειραγώγησης των υπαλλήλων. Νομίζω ότι πρέπει να πάρετε θέση. Αν δεν πάρετε θέση, είστε εκτεθειμένος. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε μια διακοπή;
      ΕΛΠΙΔΑ ΠΑΝΤΕΛΑΚΗ: Εάν κρατήσει ο Πρόεδρος το χρόνο. 
      ΠΡΟΕΔΡΕΥΩΝ (Γεώργιος Σούρλας): Θα σταματήσω το χρόνο σας, κυρία Παντελάκη.
      Κύριε Υπουργέ, έχετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πάντοτε με την άδεια του Προέδρου, ρωτώ, διότι επιχείρησα να διακόψω τον κ. Διαμαντίδη, ο οποίος δεν μου επέτρεψε τη διακοπή.
      Υπάρχει το π.δ. 22/18-1-1996 (Α’ 15), που στο άρθρο 14 αναφέρεται σε διαθεσιμότητα στην Αστυνομία για λόγους πειθαρχίας και αναφέρει τους λόγους για τους οποίους τίθεται σε διαθεσιμότητα ένα στέλεχος του Υπουργείου Δημόσιας Τάξης. Αντιγράψαμε αυτήν τη διάταξη και τη συμπεριλάβαμε στο νομοσχέδιο. Η πολιτεία πρέπει να έχει μια συνάφεια από τη μια υπηρεσία στην άλλη. Τόσο απλό είναι. Εάν πολιτικά το ΠΑ.ΣΟ.Κ. ή εσείς διαφωνείτε σε αυτήν τη ρύθμιση, μιλήστε επί της ουσίας. Πείτε ότι αυτή η διάταξη είναι πολύ αυστηρή. 
      Όσον αφορά το Γραφείο Εσωτερικών Υποθέσεων, που βεβαίως αφορά και το πολιτικό προσωπικό, διότι στελέχη του πολιτικού προσωπικού και στο Υπουργείο Εμπορικής Ναυτιλίας και στο Υπουργείο Δημοσίας Τάξεως συμμετέχουν στο Γραφείο Εσωτερικών Υποθέσεων, να πείτε ότι διαφωνείτε επί της ουσίας και να το ξανασυζητήσουμε. Όμως, πρέπει να υπάρχει εναρμόνιση των δύο Γραφείων. Γι’ αυτό και τα δύο αυτά Γραφεία εξετάζονται από κοινού από την Επιτροπή Θεσμών και Διαφάνειας και υποχρεούνται κάθε χρόνο να καταθέτουν και ετήσια έκθεση. Είναι τόσο απλό. Όλες οι διατάξεις, στις οποίες αναφέρεστε και εσείς και ο κ. Διαμαντίδης, όπως και για τις προσλήψεις, είναι αντιγραφή από τους νόμους των προηγούμενων κυβερνήσεων.
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, μπορείτε να συνεχίσετε. 
      ΕΛΠΙΔΑ ΠΑΝΤΕΛΑΚΗ: Νομίζω πως το έχω ξεκαθαρίσει ότι συμφωνούμε επί της ουσίας και γι' αυτό που έχει γίνει στα άλλα Σώματα. Υπάρχει, όμως, μια αντίφαση στην οποία δεν μπορείτε να απαντήσετε με το επιχείρημα πως ό,τι γίνεται εκεί θα γίνει και εδώ. Δηλαδή ένα τρακάρισμα, ένα τροχαίο, τον βάζει σε διαθεσιμότητα. Αυτό πρέπει να σας απασχολήσει. Αυτό το ζήτημα θέτουμε αυτήν τη στιγμή. Εάν ξεκαθαριζόταν ότι αφορά κακουργηματικές πράξεις, πράξεις για παράβαση του νόμου περί ναρκωτικών, είναι άλλο θέμα. Όμως, δεν μπορείτε να απαντήσετε στο ζήτημα του όταν υπάρχει μια συκοφαντική δυσφήμιση, αν θα κυνηγηθούν οι συνδικαλιστές. Είναι σαφές αυτό. Η πράξη το δείχνει αυτό το πράγμα. Αυτό το θέμα βάζουμε. Διαφωνούμε επί της ουσίας και λέμε αυτό το πράγμα να αρθεί, να μην υπάρχει. 
      Για την Υπηρεσία Εσωτερικών Υποθέσεων δεν θα ξανακάνω αναφορά τώρα, γιατί ήμουν πολύ αναλυτική στη συζήτηση επί της αρχής. Διαφωνούμε πλήρως με το περιεχόμενό της και με το ρόλο που παίζει. Πρόκειται τελικώς για θωράκιση της αυθαιρεσίας. 
      Για τα ζητήματα που αφορούν το άρθρο 12, δεν θα κάνω αναφορά πάλι στα ίδια θέματα. Νομίζω ότι είναι πάρα πολύ κρίσιμο το άρθρο όχι μόνο με την έννοια ότι λύνει το ζήτημα των εγκριτικών πράξεων. Αυτό είναι δεδομένο και με βάση αυτό νομοθετείτε σήμερα. Εδώ, όμως, υπάρχει ευθύνη και από τη μεριά του ΠΑ.ΣΟ.Κ., το οποίο συμφωνεί σε αυτό. Δεν διαφωνεί σε αυτές τις εγκριτικές πράξεις -διότι και όταν ήταν κυβέρνηση συμφωνούσε και το ίδιο κάνει σήμερα ως Αντιπολίτευση- στο να μειώνεται δηλαδή ο αριθμός των Ελλήνων ναυτικών από τα ποντοπόρα και στη θέση τους να πηγαίνουν χαμηλόμισθοι ναυτεργάτες. Σε αυτό δεν διαφωνεί, εκτός εάν θέλει να πει ότι τώρα, στη σημερινή συνεδρίαση το σκεφθήκαμε. Να το πουν. Μέχρι στιγμής δεν το έχουν πει. 
      Άρα, λοιπόν, εάν συμφωνεί στο κύριο, τι συζητάμε τώρα; Συζητάμε για την επιδότηση ή απαλλαγή των ασφαλιστικών εισφορών; Το θεωρούμε και αυτό κρίσιμο. Τι θα πει επιδότηση ή απαλλαγή σε απλά ελληνικά; Δεν θα πληρώνουν οι εφοπλιστές την ασφαλιστική κάλυψη των ναυτικών. Το ίδιο και οι ναυτικοί δεν θα πληρώνουν. Μα, αυτό δεν πρότεινε και το ΠΑ.ΣΟ.Κ. ακόμα και για την ακτοπλοΐα στην πρόταση νόμου που είχε φέρει για τον Ο.Α.Ε.Ν.; Είχε προτείνει αυτό το πράγμα. 
      Ας είμαστε, λοιπόν, καθαροί. Όταν ενισχύεις τη λογική και την πολιτική της ανταγωνιστικότητας, το ένα φέρνει το άλλο και στο τέλος οι ναυτεργάτες θα βγαίνουν από τα καράβια. Αυτό είναι το δίλημμα: Ή θα είναι στα καράβια με συνθήκες γαλέρας στην πορεία, ή δεν θα είναι καθόλου ελληνικά πληρώματα στα καράβια. Αυτό σημαίνει ανταγωνιστικότητα.
      Γι’ αυτό, λοιπόν, τα επί μέρους ζητήματα τι να τα κουβεντιάσουμε; Διαφωνούμε στο κύριο και αυτό είναι το καθοριστικό. Και το αποτέλεσμα είναι –το δείχνει η πράξη και μετά την τελευταία εγκριτική πράξη- ότι αφαιρούν από τη σύνθεση τους Έλληνες ναυτικούς, για να έχουν ακριβώς την απαλλαγή και μετά και για κάθε ένα ισχύει η πρότασή σας. 
      Δυο-τρία συγκεκριμένα ζητήματα για το Ν.Α.Τ.. Η πρότασή μας είναι συγκεκριμένη. Να καταβληθούν όλες οι εισφορές των εφοπλιστών στο Ν.Α.Τ., να καταβληθούν όλες οι ρυθμίσεις που τους απαλλάσσουν από την καταβολή τους και να καλυφθεί το σύνολο των ελλειμμάτων του Ν.Α.Τ. και των άλλων ασφαλιστικών ταμείων από τον κρατικό προϋπολογισμό, που βεβαίως αυτό δεν σημαίνει ότι δεν τα πληρώνει ο ελληνικός λαός. Ο κρατικός προϋπολογισμός σημαίνει αυτό.
      Εδώ, όμως, υπάρχουν και ζητήματα στο άρθρο 15, σε σχέση με τις οφειλές στο ΝΑΤ από εισφορές εκ ναυτολογίων. Κρίνουμε ότι είναι ευνοϊκές ρυθμίσεις μέχρι στο να τους διευκολύνετε να μην πληρώνουν και να φεύγουν. 
      Για παράδειγμα, στην πρώτη αναφορά τι γίνεται με τις ληξιπρόθεσμες οφειλές και την απαιτητή οφειλή που του έχει επιδοθεί από δικαστικό επιμελητή, εδώ πραγματικά ο οφειλέτης έχει προθεσμία δεκαπέντε ημερών μέχρι να παρουσιαστεί στο Διοικητικό Συμβούλιο του Ν.Α.Τ. και ένα μήνα μέχρι η οφειλή να βεβαιωθεί στο αρμόδιο δημόσιο ταμείο για να γίνει εκτελεστή. Αυτό αποτελεί ένα πρόβλημα.
      Το δεύτερο. Όταν πρόκειται για ληξιπρόθεσμη οφειλή στο δημόσιο ταμείο, σωστά αναφέρεται στο κείμενο. Σωστά απαγορεύεται με απόφαση του Προέδρου του Διοικητικού Συμβουλίου του Ν.Α.Τ. ο απόπλους του πλοίου ή η ακυρότητα μεταβίβασης. Αλλά εμείς θέτουμε εδώ ότι πρέπει να μπει ρητά ότι υποχρεούται να το κάνει αυτό ο πρόεδρος, στην παράγραφο 2 του άρθρου 15.
       Στην παράγραφο 4 του άρθρου 15 σε επείγουσες περιπτώσεις αναφέρει ότι όταν η επιβολή απαγόρευσης απόπλου του πλοίου είναι ιδιαίτερα επαχθής για τον οφειλέτη, ο οποίος αιτείται της ρύθμισής της, ο πρόεδρος του διοικητικού συμβουλίου του Ν.Α.Τ. δύναται να αποφασίσει την προσωρινή αναστολή της επιβολής απαγόρευσης απόπλου του πλοίου, το πολύ για δεκαπέντε μέρες, μέχρις ότου το αίτημα της ρύθμισης αυτού  αντιμετωπιστεί στο διοικητικό συμβούλιο. Ξαναλέω -το είχα πει και στην επιτροπή- εδώ υπάρχει ζήτημα, ότι μπορεί και το καράβι να γίνει καπνός και μέχρι τότε που θα  το συζητήσουμε, να έχει πάει και Αμερική.
      Στο άρθρο 3 παράγραφος 15 στις ρυθμίσεις των οφειλών, έχουμε αλλαγή προς το χειρότερο, σε σχέση με το ν. 1711/1983. Η εξόφληση ήταν σε έξι μήνες σε τρεις δόσεις, δηλαδή μέχρι το επόμενο εξάμηνο που ήταν η επόμενη ανανέωση και τώρα είναι σε είκοσι τέσσερις μήνες.
      Στο άρθρο 5 του άρθρου 15 από την ημέρα που καθίσταται ληξιπρόθεσμα η κάθε είδους οφειλή προς το Ν.Α.Τ., μέχρι την ημέρα που βεβαιώνεται στο δημόσιο ταμείο, επιβάλλεται σε βάρος του οφειλέτη πρόσθετο τέλος, ύψους 1,5% ανά μήνα για περίοδο το πολύ είκοσι τεσσάρων μηνών. Ενώ ήταν 3%, λειτουργούσε κεφαλαιοποιητικά και σε ακολουθούσε μέχρι να πληρώσεις. Αυτό είχε ως αποτέλεσμα να χάνονται χρήματα. Λέω τα παραδείγματα για να αποδείξω στην κυριολεξία αυτό που είπα ότι έχει στόχο να χάσει λεφτά το Ν.Α.Τ., πέρα από αυτά που έχει χάσει μέχρι τώρα.
       Παράγραφος 6 του άρθρου 15. Όταν η υπηρεσία ανακαλύψει ότι οφείλει ο διάδοχος αυτός, απαλλάσσεται από όλα τα πρόσθετα τέλη και αρχίζει να καταβάλλει τέλη μετά την επίδοση του φύλλου εκκαθάρισης στο διάδοχο και αυτό έχει αναδρομικότητα. Έτσι χάνονται τεράστια ποσά από το Ν.Α.Τ.. Βεβαίως οι εικονικές ή οι πραγματικές μεταβιβάσεις ενδεχομένως να αποτελέσουν και κανόνα. 
      Το άρθρο 16, είναι κι αυτό μια ρύθμιση -η απαλλαγή αυτή- ώστε  να χαθούν πάλι χρήματα. 
      Τέλος, ας πω και για δύο άρθρα στα οποία συμφωνούμε. Είναι το άρθρο 19 και το άρθρο 20 που αφορά τους ραδιοτηλεγραφητές. Για το άρθρο 19 -βέβαια δεν έκανα συζήτηση στην επιτροπή, το θέτω όμως τώρα, να το πάρετε υπ’ όψιν σας- για την  αναβάθμιση της σύνταξης στους ασυρματιστές, θα μπορούσε να το δείτε στην πορεία. Είναι και ένα αίτημα να υπάρχει μια γενικότερη αναβάθμιση. Εξάλλου υπάρχει τέτοιο αίτημα. Αφορά είκοσι χιλιάδες ναυτεργάτες, οι οποίοι συνταξιοδοτήθηκαν με βάση τη ναυτολόγησή της, η οποία ήταν πάνω από τα προσόντα τους. Αυτοί πλήρωσαν περισσότερα στο Ν.Α.Τ. απ’ ό,τι πλήρωσαν οι συνταξιούχοι με βάση τα προσόντα τους. Και νομίζω ότι είναι δίκαιο το αίτημα να αποκατασταθεί αυτό και να μπορούν να κάνουν και εκείνοι αναβάθμιση. 
      Δεν μου απαντήσατε στο ζήτημα -τουλάχιστον ξεκαθαρίστε μου για να καταλάβω- σε σχέση με το άρθρο 20, εάν στους ραδιοτηλεγραφητές πάνε και αυτοί που έχουν μετεξελιχθεί σε ανθυποπλοίαρχοι. Πάνε ή δεν πάνε; Εν πάση περιπτώσει, εγώ θέλω να καταλάβω, εάν μπαίνουν τελικά σε αυτήν τη ρύθμιση. Εγώ ζητούσα βέβαια να πάει πιο μπροστά από το ’92. Δεν έγινε δεκτό ούτε αυτό, δεν μου απαντήσετε. Ζητούσαμε να μην πληρώσουν, είπατε ότι δεν γίνεται, λόγω δημοσιονομικών. Έ, πηγαίνετέ το λίγο πιο μπροστά. Εγώ ζητώ να εξαιρεθούν για να  είναι μέσα και οι ανθυποπλοίαρχοι, αυτοί δηλαδή που ήταν ασυρματιστές και τους είχε δώσει τη δυνατότητα ο νόμος να πάνε ανθυποπλοίαρχοι. Μπαίνουν σε αυτήν τη διάταξη ή δεν μπαίνουν; Και αν δεν μπαίνουν, κάντε αυτήν τη ρύθμιση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλετε μία απάντηση σε αυτό; 
      ΕΛΠΙΔΑ ΠΑΝΤΕΛΑΚΗ: Ναι, δεν έχω τίποτα άλλο να πω. Τελείωσα. Θα ήθελα να σας ακούσουμε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Παντελάκη.
      Ο κύριος Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Καταλαβαίνω την αγωνία σας, κυρίως για τις γυναίκες, που μας είχε απασχολήσει και εμάς. Ενώ βεβαίως μπήκαν στη ρύθμιση και απέκτησαν και άλλη ειδικότητα, δεν βρίσκουν εύκολα δουλειά. Να κάνουμε μία τέτοια ρύθμιση για τις γυναίκες μόνο, είναι αντισυνταγματικό. Δεν γίνεται. 
      ΕΛΠΙΔΑ ΠΑΝΤΕΛΑΚΗ: Δεν είναι μόνο γυναίκες, είναι και άνδρες. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το άλλο συνεπάγεται κόστος. Το εξετάζουμε, θα το δούμε σε επόμενο νομοσχέδιο. Δεν μπορώ να σας πω αν θα το κάνουμε ή όχι, αλλά πάντως μας απασχολεί και εμάς αυτό που γνωρίζω ότι απασχολεί και εσάς, η ανεργία των γυναικών οι οποίες ήταν στην κατηγορία των ασυρματιστών και μετά απέκτησαν νέα ειδικότητα μήπως και βρουν δουλειά, από τη στιγμή που καταργήθηκε η ειδικότητα του ασυρματιστή στα πλοία.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του Συνασπισμού κ. Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, πέραν των παρατηρήσεων που ήδη έχω κάνει στα άρθρα επανέρχομαι σε δύο-τρία συγκεκριμένα αιτήματα. Το πρώτο είναι στο άρθρο 2. Η επιστροφή στο σύστημα των εξετάσεων θεωρείται και από τους λιμενικούς ότι μπορεί να είναι πηγή προβλημάτων στο μέλλον και γι’ αυτόν το λόγο ζητούμε την απόσυρσή του και την αντιμετώπιση του προβλήματος με ένα σύστημα πανελλήνιων εξετάσεων, όπως γίνεται με τα άλλα Σώματα Ασφαλείας. 
      Σχετικά με το Γραφείο Εσωτερικών Υποθέσεων που προβλέπεται στο άρθρο 3, θέλουμε εξηγήσεις γιατί να ισχύει αυτό το γραφείο και για το πολιτικό προσωπικό. Από όσο γνωρίζουμε αυτή η υπηρεσία έχει να κάνει με τα ένστολα Σώματα, δεν υπάρχει σε κανένα άλλο πολιτικό Υπουργείο και τα αντίστοιχα θέματα είναι αρμοδιότητα των επιθεωρητών διοίκησης. Γιατί ειδικά στο Υπουργείο Εμπορικής Ναυτιλίας, λοιπόν, θα πρέπει να υπάρξει μία διαφορετική κατάσταση, η οποία έχει γίνει ήδη και στο παρελθόν αιτία πολλών προβλημάτων;
      Τρίτο και σημαντικότερο, κατά την άποψή μας, είναι το θέμα των ασφαλιστικών εισφορών, της απαλλαγής που προβλέπεται για εφοπλιστές και για εργαζόμενους. Θεωρούμε ότι δεν πρέπει να συζητηθεί καθόλου αυτό το θέμα πριν προηγηθεί μία συζήτηση για το Ν.Α.Τ.. 
      Είχα την ευκαιρία χθες να μιλήσω αρκετά. Το πρόβλημα του Ν.Α.Τ. είναι τεράστιο. Η ευθύνη για τη δημιουργία του είναι διαχρονική και διακομματική. Αυτή τη στιγμή το Ν.Α.Τ. ζει στην ουσία με επιχορήγηση του κρατικού προϋπολογισμού σε ποσοστό 88%. 
      Από αυτά που είπατε, κύριε Υπουργέ, χθες επιτείνετε το πρόβλημα το οποίο έθεσα, που αφορά και την εσωτερική του οργάνωση. Ανέφερα ενδεικτικά το πρόβλημα των ισολογισμών. Εσείς είπατε ότι όταν αναλάβατε την Κυβέρνηση το πρόβλημα ήταν ακόμα χειρότερο, αλλά τώρα που συζητάμε γεγονός είναι ότι δεν υπάρχει ισολογισμός, όχι για το 2006 αλλά ούτε και για το 2003. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορώ να σας ανησυχήσω και περισσότερο, αν θέλετε, κύριε Δραγασάκη. 
      ΙΩΑΝΝΗΣ ΔΡΑΓΑΣΑΚΗΣ: Να ανησυχήσετε όχι μόνο εμένα, αλλά και τον ελληνικό λαό, διότι ο λόγος που εγώ επιμένω στο θέμα του Ν.Α.Τ. είναι ότι κάνω μία πολιτική εκτίμηση, η οποία είναι η εξής: Μετά τις εκλογές, ξαφνικά θα αρχίσουμε να ακούμε για την κρίση της κοινωνικής ασφάλισης. Τότε όλος ο ελληνικός λαός θα μάθει για το Ν.Α.Τ. και τα τεράστια ελλείμματά του και θα δημιουργηθεί μία κατάσταση κρίσης, ένα νεφέλωμα ότι εδώ κινδυνεύουν τα πάντα και πρέπει να αρχίσουν να γίνονται περικοπές. Εύχομαι να μη συμβεί αυτό, αλλά είναι τουλάχιστον ένα από τα σενάρια τα οποία εμείς φοβόμαστε ότι θα συμβεί και γι’ αυτό θέλουμε από τώρα να συνειδητοποιηθεί τι συμβαίνει με το Ν.Α.Τ.. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορώ να σας πω κάτι, με την άδεια του Προεδρείου; 
      ΙΩΑΝΝΗΣ ΔΡΑΓΑΣΑΚΗΣ: Πείτε μου ό,τι θέλετε και θα συνεχίσω.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είναι μακριά από την πραγματικότητα η κατάσταση που περιγράφετε και ορθώς ανησυχείτε και ορθώς ανησυχεί και το πολιτικό σύστημα σε σχέση με το Ν.Α.Τ.. Βεβαίως αυτό που θέλω να σας διαβεβαιώσω είναι ότι η Πολιτεία, με τη ρύθμιση η οποία γίνεται στο παρόν νομοσχέδιο, εγγυάται και τις συντάξεις και τα επικουρικά ταμεία και τις επικουρικές συντάξεις των ναυτικών. Γι’ αυτό άλλωστε και τα περισσότερα κόμματα στο ελληνικό Κοινοβούλιο συνηγόρησαν στο να πληρώνονται από τον Ιανουάριο και οι επικουρικές συντάξεις των ναυτικών, ακόμα και όταν δεν υπήρχε νομοθετικό πλαίσιο, το οποίο καλύπτουμε με το παρόν νομοσχέδιο αναδρομικά από τον Ιανουάριο.
      Για να συνηγορήσω σ’ αυτά που λέτε, θα σας πω ότι εμείς έχουμε κάνει μελέτη. Το Ν.Α.Τ. το βρήκαμε σε μια κατάσταση, που κανείς δεν ενδιαφερόταν να βρει τίποτα. Βρήκαμε χαμένους λογαριασμούς 1,5 δισεκατομμυρίου δραχμών. Τότε σε δραχμές τα είχαμε υπολογίσει. 
      Το αναλογιστικό έλλειμμα του Ν.Α.Τ., λοιπόν, κύριε Δραγασάκη, ξεπερνά τα 15.000.000.000 ευρώ.
      ΙΩΑΝΝΗΣ ΔΡΑΓΑΣΑΚΗΣ: Εγώ θα σας κάνω αίτηση κατάθεσης εγγράφων να μου τη δώσετε…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Συμφωνώ απολύτως με την πρότασή σας. Το είπα και στην Επιτροπή Παραγωγής και Εμπορίου σε ειδική συνεδρίαση, να ανοίξουμε το θέμα του Ναυτικού Απομαχικού Ταμείου.
      ΠΡΟΕΔΡΕΥΩΝ (Γεώργιος Σούρλας): Συνεχίστε, λοιπόν, κύριε Δραγασάκη.
      ΙΩΑΝΝΗΣ ΔΡΑΓΑΣΑΚΗΣ: Να κάνουμε, λοιπόν, τη συνεδρίαση, να δούμε τα χρέη του Ν.Α.Τ., ποιοι χρωστούν σήμερα στο Ν.Α.Τ., να δούμε το προσωπικό του Ν.Α.Τ., αν θέλει ενίσχυση, και αρχίστε, ενισχύστε το προσωπικό του Ν.Α.Τ., να μπορεί να συντάσσει ισολογισμούς. Λέω το τελευταίο, αυτονόητο πράγμα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τότε ψηφίστε τη διάταξη για τον ειδικό σύμβουλο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ,  παρακαλώ μη διακόπτετε. Παρακαλώ, όχι άλλες παρεμβάσεις.
      ΙΩΑΝΝΗΣ ΔΡΑΓΑΣΑΚΗΣ: Ο ειδικός σύμβουλος θα μας λύσει το πρόβλημα; 
      Εν πάση περιπτώσει, να δούμε τα χρέη του Ν.Α.Τ., να δούμε την οργάνωσή του, να δούμε τα ελλείμματά του, να δούμε την προοπτική του, να δούμε τις πολιτικές ευθύνες και να δούμε τι γίνεται αυτήν τη στιγμή.
      Τελειώνω με ένα πολύ απλό ερώτημα. Και τότε να φέρετε τις διατάξεις. Όχι να φορτώνουμε καινούργια βάρη πριν δούμε το πρόβλημα. Ρωτάω το εξής απλό: Ένα πλοίο έχει δεκαπέντε ναυτικούς, πέντε Έλληνες και δέκα αλλοδαπούς. Οι αλλοδαποί πληρώνουν καμμία εισφορά; Ασφαλίζονται στο Ν.Α.Τ. οι αλλοδαποί; Γιατί σε ένα εργοστάσιο στη στεριά, αν έχει εκατό Έλληνες και εκατό αλλοδαπούς, οι εκατό αλλοδαποί ασφαλίζονται στο Ι.Κ.Α. ή τουλάχιστον πρέπει να ασφαλίζονται; Και, αν θέλετε, αυτή η  ασφάλιση και η νομιμοποίηση των μεταναστών είναι μια ισχυρή ένεση για το ασφαλιστικό σύστημα.
      Θέλω να πω ότι στο χώρο της ναυτιλίας υπάρχουν τεράστια προβλήματα. Θεωρείται ένας χώρος κράτος εν κράτει. Είναι ενδεικτικό αυτό που ελέχθη και πριν, ότι με το Ν.Α.Τ. δεν συζητάμε. Είναι κάτι άλλο εκτός της κοινωνικής ασφάλισης κ.λπ.. Επομένως εφόσον και ο Υπουργός συμφωνεί ότι το πρόβλημα είναι υπαρκτό, εφόσον συμφωνεί να γίνει μια οργανωμένη συζήτηση για το ΝΑΤ, τότε ας αποσύρει τουλάχιστον το άρθρο 12 και να επανέλθει μετά από μια τέτοια συζήτηση. 
      Θα ολοκληρώσω με την τροπολογία του Υπουργού κ. Μαγγίνα. Οπωσδήποτε είναι σε άσχετο νομοσχέδιο, οπωσδήποτε θα ήταν χρήσιμο, κύριε Υπουργέ, έστω αυτό να ερχόταν με μια άλλη διαδικασία που να επιτρέπει μια συζήτηση, επειδή όμως εμάς μας ενδιαφέρει η ουσία του πράγματος, δεν θα επιμείνω στο διαδικαστικό, παρ’ όλο που υπάρχει. 
      Επειδή είστε και καινούργιος στη θέση, με αφορμή αυτήν την τροπολογία εγώ σας επισημαίνω τα εξής: Πρώτον, απ’ ό,τι φαίνεται δεν έχετε ακόμη πλήρη εικόνα, δηλαδή ποια ταμεία έχουν αγοράσει σύνθετα επενδυτικά προϊόντα, δομημένα ομόλογα. Σας έκανα μια γραπτή ερώτηση και μου στείλατε την απάντηση, η οποία αναφέρεται σε κάποια ταμεία και κάποια ομόλογα που αθροίζονται στο ποσό των 782.000.000 ευρώ. Ο κ. Αλογοσκούφης στην Επιτροπή Οικονομικών μάς είπε ότι τα ταμεία έχουν πάρει δομημένα ομόλογα ύψους 1.250.000.000 ευρώ. Άρα δεν μπορώ να πιστέψω ότι έχετε τα στοιχεία και δεν μου τα δώσατε. Υποθέτω ότι ίσως και το Υπουργείο δεν έχει κάνει πλήρη καταγραφή. Πρέπει να γίνει αυτή η πλήρης καταγραφή.
      Το δεύτερο είναι ότι έχετε συμφωνήσει και εσείς ότι χρειάζεται αποτίμηση. Αυτά τα ειδικά ομόλογα έχουν την ιδιομορφία ότι η τιμή τους μεταβάλλεται ανάλογα με τους διάφορους παράγοντες και συγκυρίες και, επομένως, όταν αγοράζει κανείς ένα ομόλογο με ονομαστική τιμή 100, δεν ξέρει αν είναι 100, 105 ή 90 ή και χαμηλότερα η τιμή του.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Χαρακτηριστικά το ομόλογο που διακινήθηκε μέσω της «J.P.MORGAN», ενώ αγοράστηκε από τα ταμεία 100, η πραγματική του αξία κατά την ώρα της αγοραπωλησίας, απ’ ό,τι φαίνεται, ήταν κάτω από το 85% ή 87%. Άρα πρέπει να γίνει αποτίμηση. 
      Ο διαγωνισμός που έχετε προκηρύξει δεν είναι βέβαιο ότι θα προκαλέσει ενδιαφέρον, διότι πολλές ελεγκτικές εταιρείες έχουν ασυμβίβαστο. 
      Επομένως, ίσως θα ήταν σκόπιμο να κάνετε μία διαβούλευση με τους φορείς και τη Γ.Σ.Ε.Ε. και την Α.Δ.Ε.Δ.Υ. κ.λπ. και να προκύψει και μία άλλη λύση, εάν ο διαγωνισμός δεν αποδώσει, ούτως ώστε να εξασφαλίσουμε ότι σε κάθε περίπτωση θα γίνει αποτίμηση. Εμείς, επειδή θεωρούμε ότι όλοι, όλα τα κόμματα ίσως για διαφορετικούς λόγους θέλουμε να γίνει αποτίμηση, μας ενδιαφέρει αν μπορούμε να συμβάλουμε στο να αντιμετωπιστεί αυτό το πρόβλημα.
      Το τρίτο είναι η αποκατάσταση των ζημιών. Το είχαμε συζητήσει στην Επιτροπή Οικονομικών Υποθέσεων. Το λέω, διότι ενδεχομένως δεν ήσασταν εκεί τότε. Αρχικά ο κ. Αλογοσκούφης, αν δείτε τα Πρακτικά, δεν απέκλεισε, δέχτηκε την ιδέα, ένα ταμείο, εφόσον διαπιστώνει ότι κακώς αγόρασε ένα συγκεκριμένο ομόλογο, να απαλλαγεί απ’ αυτό και να πάρει είτε ομόλογο σταθερού εισοδήματος είτε ρευστά, να αποσυρθεί δηλαδή από τον εκδότη. Διότι εδώ πρέπει να λάβουμε υπ’ όψιν μας ότι τα μισά περίπου ομόλογα είναι του δημοσίου, υπάρχουν αρκετά ομόλογα που είναι τραπεζών. Εν πάση περιπτώσει, υπάρχει το θέμα της αντικατάστασης, της αποκατάστασης των ζημιών. Και δεν αναφέρομαι εδώ στην περίπτωση της απάτης, εκεί που αγοράστηκαν με καπέλο, όπου εδώ μπλέκονται και άλλες δικαστικές ενδεχομένως διαδικασίες. 
      Το τέταρτο σημείο, μια και είστε εδώ να μπορέσετε να μας διαφωτίσετε, είναι το νέο πλαίσιο. Κατανοώ ότι δεν είστε έτοιμος να φέρετε το νέο πλαίσιο διαχείρισης της περιουσίας των ταμείων, αλλά θα ήταν σκόπιμο να ξέρουμε τώρα ποιο είναι το δικό σας χρονοδιάγραμμα και από ποια επιτροπή περιμένετε προτάσεις. Ισχύει η λειτουργία της επιτροπής, που είχε συγκροτηθεί και που δυστυχώς δεν προέβλεπε και τη συμμετοχή των κατάλληλων φορέων; Θα κάνετε άλλη επιτροπή; Έχετε κάποια ένδειξη να μας δώσετε για το χρόνο, πότε δηλαδή θα έρθει ένα νέο πλαίσιο, ούτως ώστε να προστατευθούν τα ταμεία από φαινόμενα σαν αυτά που ζήσαμε; Βέβαια δεν επαναφέρω τη δική μας πολιτική θέση για σύσταση εξεταστικής επιτροπής, αυτό είναι ένα γενικότερο θέμα. Έμεινα σε κάποια θέματα, τα οποία ενδεχομένως έχουν μία πρακτική διάσταση και αφορούν άμεσα το Υπουργείο Απασχόλησης. 
      Τέλος, αφού καταργείτε τη διεύθυνση, κρατάτε τώρα τους συνεργάτες. Μάλιστα, η τροπολογία λέει ότι η σύμβαση των συνεργατών λύεται αυτοδίκαια με την αποχώρηση για οποιονδήποτε λόγο του Υπουργού. Υποθέτω ότι οι υπάλληλοι αυτοί θα προσεύχονται κάθε βράδυ ο κ. Μαγγίνας να μείνει αιωνίως στο Υπουργείο Απασχόλησης! Ας βρεθεί μία άλλη διαδικασία, να μη νιώθουν όμηροι. Δεν τους ξέρω τους ανθρώπους, αλλά να μη νιώθουν όμηροι και ότι είναι τόσο ταυτισμένη η τύχη τους με την τύχη του Υπουργού. Αλλά δεν χρειάζεται να βρεθεί κάποια άλλη απασχόληση. Αν χρειάζονται, ας βρεθεί μια άλλου τύπου εργασιακή σχέση. Δεν μπορώ να πω περισσότερα στις λεπτομέρειες του θέματος, απλώς η διατύπωση αυτή, όπως είναι, «κτυπάει». 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Δραγασάκη.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι ‘Ελληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και δύο συνοδοί δάσκαλοι από το 4ο Δημοτικό Σχολείο Αμαρουσίου.
      Τους καλωσορίζουμε και τους ευχόμαστε καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, ο εισηγητής μας, ο κ. Γιάννης Διαμαντίδης, κατέδειξε με πολύ καθαρό τρόπο τους λόγους για τους οποίους το ΠΑ.ΣΟ.Κ. δεν υποστηρίζει το παρόν νομοσχέδιο, πέρα από ορισμένες θετικές ρυθμίσεις, στις οποίες και ο ίδιος στάθηκε και όλοι μας σταθήκαμε κατά τη διάρκεια της συζήτησης στη Διαρκή Επιτροπή Παραγωγής και Εμπορίου. Πρώτα απ’ όλα επί της αρχής, διότι πρόκειται περί ενός νομοσχεδίου-σκούπα, το οποίο περιλαμβάνει αρκετές χαριστικές και φωτογραφικές διατάξεις, κάτι το οποίο κανονικά και το Προεδρείο της Βουλής θα έπρεπε να επισημάνει προς τον κύριο Υπουργό, αλλά φαίνεται ότι αυτό δεν εμπίπτει στις αρμοδιότητες του Προεδρείου της Βουλής, όπως εκείνο το αντιλαμβάνεται. Και πέραν αυτού, διότι ο κύριος Υπουργός εμφανίζεται ξανά στη Βουλή, επιλέγοντας τον άχαρο ρόλο ενός πολιτικού, ο οποίος ασκεί κυβερνητική εξουσία. 
      Γιατί είναι προφανές ότι είναι άχαρος ο ρόλος για έναν πολιτικό, όταν για να επιδείξει έργο αποδομεί ό,τι βρήκε, ό,τι σωστά οργανώθηκε. Και αυτό γίνεται τα τρία τελευταία χρόνια στο Υπουργείο Εμπορικής Ναυτιλίας. Αφού ολοκλήρωσε την αποδόμηση του ν. 2932 με την απελευθέρωση της ακτοπλοϊας, με όποιες συνέπειες έχει αυτό. Kαι τα τεράστια προβλήματα που δημιουργούνται στις ακτοπλοϊκές συγκοινωνίες, τώρα ο Υπουργός Εμπορικής Ναυτιλίας αναλαμβάνει το θεάρεστο έργο –θεάρεστο κατά τη δική του εκτίμηση- της αποδόμησης του άλλου μεγάλου νομοθετήματος του ν. 3079/2002, σύμφωνα με τον οποίο τροποποιήθηκε και κωδικοποιήθηκε η νομοθεσία για ένα σύγχρονο Λιμενικό Σώμα, σύμφωνα με τις ανάγκες της εποχής. 
      Βεβαίως, η προχειρότητα της προσέγγισης αποδεικνύεται από το γεγονός ότι δεν έκανε καν τον κόπο να μελετήσει τη φιλοσοφία αυτού του νομοθετήματος, του ν. 3079. Ακούμε στην επιτροπή και χθες και σήμερα, διάφορες προσεγγίσεις, οι οποίες πόρρω απέχουν από τις πραγματικές ανάγκες της ελληνικής ναυτιλίας και του σημερινού Λιμενικού Σώματος. Εμφανίζεται δε, η διάταξη περί διαγωνισμών για την ένταξη των λιμενοφυλάκων και των υπαξιωματικών στο Σώμα, ως μια διάταξη, η οποία έρχεται να συμβάλει στην περαιτέρω ενίσχυση του Σώματος, ενώ στην πραγματικότητα αυτό το οποίο κάνει είναι να δίνει μια βαθειά μαχαιριά στην καρδιά ενός νομοθετήματος, που είχε ως στόχο την αναβάθμιση του Λιμενικού Σώματος.
      Εξηγώ γιατί: Πού στηρίζεται όλη η φιλοσοφία του ν. 3079; Σε μια επιλογή. Αναβάθμιση του Λιμενικού Σώματος, Ακαδημία του Λιμενικού Σώματος, κατάταξη και τρόπος εισαγωγής αξιωματικών, υπαξιωματικών και λιμενοφυλάκων με τέτοιον τρόπο που να εγγυάται σε κάθε περίοδο και σε κάθε φάση την ποιότητα των γνώσεων, της προσφοράς, της συμμετοχής στο κοινωνικό και στο οικονομικό γίγνεσθαι της χώρας. Ποια είναι η σύγχρονη ανάγκη μιας χώρας, όπως είναι η Ελλάδα, με τη μεγαλύτερη ακτογραμμή δεκαέξι χιλιάδων χιλιομέτρων χλμ., αντίστοιχης της αφρικανικής ηπείρου; Ποια είναι η ανάγκη μιας χώρας, σαν την Ελλάδα, η οποία είναι παγκόσμια υπερδύναμη στον τομέα της ναυτιλίας; Να έχει Λιμενικό Σώμα και ακτοφυλακή και υποστήριξη του Υπουργείου αντίστοιχη των απαιτήσεων. Δηλαδή, να καλύπτονται τα χωρικά ύδατα. Διότι μην ξεχνάμε ότι η αστυνόμευση των χωρικών υδάτων γίνεται από το Λιμενικό Σώμα και όχι από το Πολεμικό Ναυτικό. 
      Ακόμη να υπάρχει η διασφάλιση της προστασίας του θαλάσσιου περιβάλλοντος και των ακτοπλοϊκών συγκοινωνιών. Να υποστηρίζεται η εμπορική ναυτιλία με την παρακολούθηση των διεθνών εξελίξεων και ιδιαίτερα των ευρωπαϊκών. Και πάνω απ’ όλα, να είναι εγγυημένη η νομιμότητα στις σχέσεις του πολίτη, ιδιαίτερα της νησιωτικής και της παράκτιας Ελλάδας με το Υπουργείο, με τις υπηρεσίες και με τις δημόσιες υπηρεσίες, που έχουν σχέση με την εμπορική ναυτιλία και με την ακτοπλοΐα στο σύνολο των αρμοδιοτήτων τους.
      Γι’ αυτό ακριβώς το λόγο, το Λιμενικό Σώμα δεν χρειάζεται απλά ρωμαλέους ανθρώπους, όπως άκουσα χθες από κάποιον συνάδελφο της πλειοψηφίας. Χρειάζεται ανθρώπους με γνώση, με προσόντα, με πτυχία. Τι έκανε ο ν. 3079; ‘Εδινε αυτήν τη δυνατότητα, με βάση τη μοριοδότηση. Και με τη μοριοδότηση, για λιμενοφύλακες και για υπαξιωματικούς, να συμμετέχουν και πτυχιούχοι πανεπιστημίων. Απορώ, ιδιαίτερα με τους συναδέλφους της Νέας Δημοκρατίας, οι οποίοι εμφανίζονται να αγνοούν τα θέματα. Ο δε κύριος Υπουργός εμφανίζεται συνέχεια και λέει «μα, γιατί δεν κάνετε εξετάσεις για τους αξιωματικούς»; Φυσικά θα υπάρχουν εξετάσεις για τους αξιωματικούς. Απλώς, θέλω να υπενθυμίσω στον κύριο Υπουργό, ότι οι αξιωματικού του Λιμενικού Σώματος είναι πτυχιούχοι των πανεπιστημίων και των πολυτεχνείων της χώρας. Αυτήν την πραγματικότητα οφείλει να τη θυμάται όταν αναφέρεται σε εξετάσεις.
      Οι εξετάσεις, για ποιο λόγο γίνονται; Επειδή οι πτυχιούχοι δικηγόροι, οικονομολόγοι, πολιτικοί επιστήμονες, μηχανικοί, ναυπηγοί, μηχανολόγοι ηλεκτρολόγοι, δίνουν εξετάσεις για να εισέλθουν στο τρίτο έτος της Σχολής Ναυτικών Δοκίμων, προκειμένου να κάνουν το τελευταίο έτος της εκπαίδευσης και μετά να περάσουν στην εν πλω διαδικασία εκπαίδευσης και στη συνέχεια να ενταχθούν στο Σώμα.
      Γι’ αυτό γίνονται οι εξετάσεις. 
      Τις ίδιες, όμως, δυνατότητες έχουν και οι υπαξιωματικοί και οι τροποποιήσεις του ν. 3079/2002 αυτό ακριβώς ήθελαν να δώσουν, πτυχιούχους και στους υπαξιωματικούς –γι’ αυτό διασφαλίστηκε η καριέρα και η εξέλιξη των υπαξιωματικών- όπως και πτυχιούχους στους λιμενοφύλακες. 
      Ανατρέξτε στα στοιχεία και στα αρχεία σας για να διαπιστώσετε ότι οι λιμενοφύλακες, άνδρες και γυναίκες, που υπάρχουν σήμερα και υπηρετούν, είναι είτε φοιτητές των πανεπιστημίων είτε ακόμα και πτυχιούχοι, οι οποίοι επέλεξαν να μπουν στο Σώμα, μέσω αυτής της διαδικασίας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν διαφωνούμε σ' αυτό. 
      ΧΡΗΣΤΟΣ ΠΑΠΟΥΤΣΗΣ: Ναι, ουδείς, όμως, πτυχιούχος πανεπιστημίου πρόκειται να προσέλθει σε διαδικασίες εξετάσεων, τις οποίες εσείς εισάγετε και μάλιστα να πληρώσει και παράβολο, όπως ζητάτε σύμφωνα με το νόμο που φέρνετε. 
      Τι θέλετε να κάνετε, όμως, στην πραγματικότητα;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ξεχωριστές θα είναι οι εξετάσεις αυτές. 
      ΧΡΗΣΤΟΣ ΠΑΠΟΥΤΣΗΣ: Θέλετε να αποτρέψετε τη λειτουργία του Λιμενικού Σώματος, σύμφωνα με τις προδιαγραφές που είχαν δημιουργηθεί στο παρελθόν. Αυτό θέλετε να πράξετε. 
      Και γι’ αυτό το λόγο σας ζητούμε, έστω και τώρα στην Ολομέλεια, να αποσύρετε τη συγκεκριμένη διάταξη. Ενδεχομένως να μην το έχετε αντιληφθεί. Πάντοτε υπάρχει χρόνος για να αναγνωρίσουμε τα λάθη μας. Κάντε το, αποσύρετε τη συγκεκριμένη διάταξη και από εκεί και πέρα μπορούμε να συμφωνήσουμε ότι πράγματι έχετε αντιληφθεί τις σύγχρονες ανάγκες του Λιμενικού Σώματος. 
      Το δεύτερο θέμα που ήθελα να αναφέρω, είναι ότι ναι μεν καλή είναι η διάταξη για την οργάνωση των ομάδων, οι οποίες θα ενισχύσουν τη δίωξη των ναρκωτικών με ειδικές στολές και ειδικές υπηρεσίες, αυτό όμως χρειάζεται και στελέχη, χρειάζεται και ανθρώπους. Η Κυβέρνηση της Νέας Δημοκρατίας τα τρία χρόνια που βρίσκεται στην εξουσία έχει αποδείξει ότι  η επιλογή είναι να μειωθεί ο αριθμός των στελεχών του Λιμενικού Σώματος, των ανδρών και των γυναικών. Δεν έκανε τίποτα απολύτως στο να αυξηθεί ο αριθμός και επιπλέον  εμφανίζει και κάτι άλλο...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα ελάχιστο χρόνο ακόμα. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Αποδεικνύεται ότι ο Υπουργός, ενώ έχει την έγκριση για την πρόσληψη εκατόν πενήντα λιμενοφυλάκων εδώ και αρκετό καιρό από το Υπουργείο Οικονομικών, μαζί με την έγκριση για τους υπαξιωματικούς και τους αξιωματικούς, καθυστερεί και μάλιστα σχεδιασμένα. Γιατί θέλει να περάσει αυτό το νομοσχέδιο, προκειμένου οι προσλήψεις των εκατόν πενήντα λιμενοφυλάκων να γίνουν με τις διαδικασίες των διαγωνισμών και επομένως μέσα από τη διαδικασία της κομματικής παρέμβασης. 
      Και μην ακούσω ξανά αυτά τα οποία λέει συνεχώς ο κύριος Υπουργός ότι «και εσείς κάνατε κομματικές παρεμβάσεις στους διαγωνισμούς». Όχι, γιατί οι διαγωνισμοί δεν υπήρξαν ποτέ με κομματικές παρεμβάσεις. Οι διαγωνισμοί, όμως, για λιμενοφύλακες είναι άλλο πράγμα. Είναι άλλο πράγμα για λιμενοφύλακες, άλλο για υπαξιωματικούς και άλλο για τους πτυχιούχους των πανεπιστημίων και του πολυτεχνείου. Αυτά να τα ξέρουμε και να είμαστε απολύτως σαφείς. Ο στόχος, λοιπόν, είναι να φτιάξετε μια γαλάζια ακτοφυλακή στη βάση της. 
      Επιπλέον, είναι τεράστιο λάθος να εξομοιώνεται το Λιμενικό Σώμα με την Αστυνομία και την Πυροσβεστική. ‘Οχι γιατί δεν τιμώ τη λειτουργία της Αστυνομίας και του Πυροσβεστικού Σώματος, αλλά είναι άλλο πράγμα το Λιμενικό Σώμα, το οποίο, πέραν των άλλων, έχει την υποχρέωση να υποστηρίζει –και οι λιμενοφύλακες και οι υπαξιωματικοί- τις διεθνείς δραστηριότητες της εμπορικής ναυτιλίας, της μεγαλύτερης ναυτιλίας στον κόσμο. 
      Κύριε Πρόεδρε, ελάχιστα δευτερόλεπτα θα χρησιμοποιήσω για να αναφερθώ στη σκανδαλώδη υπόθεση που έρχεται στη συζήτηση της Βουλής μέσα από την τροπολογία του κ. Μαγγίνα, τον οποίο φυσικά καλωσορίζω στα υπουργικά έδρανα, σε αυτήν την άχαρη συζήτηση -επιτρέψτε μου να τη χαρακτηρίσω- σχετικά με την τροποποίηση του Κανονισμού που καταργεί τη θέση του Ειδικού Γραμματέα Διαχείρισης των Ταμείων. 
      Διαβάζω δε την έκθεση του Γενικού Λογιστηρίου του Κράτους, η οποία λέει ότι θα υπάρξει αποτροπή δαπάνης 74.000 ευρώ από την κατάργηση της θέσης. Προσδοκάται, επίσης, και μια άλλη εξοικονόμηση της τάξης των 500.000 ευρώ από την κατάργηση, μετά την αποχώρηση των δώδεκα ειδικών συνεργατών. Δώδεκα ειδικούς συνεργάτες είχε ο κ. Ευγένιος Παπαδόπουλος, προκειμένου να συντονίζει κάθε Τρίτη όλα τα Ταμεία, προκειμένου να προσανατολίσει τις επενδύσεις τους; Είχε δώδεκα ειδικούς συνεργάτες, οι οποίοι θα παραμείνουν υπό τον κ. Γιακουμάτο -απ’ ό,τι αντιλαμβάνομαι- για να συνεχίσουν τον ίδιο συντονισμό; 
      Θεωρώ ότι εδώ εμπαίζεται η Βουλή, διότι μέσα από μια ρύθμιση διαδικαστικού χαρακτήρα που αφορά την εσωτερική οργάνωση του Υπουργείου Κοινωνικών Ασφαλίσεων, στην πραγματικότητα επιχειρείται να αποκρυφτούν οι τεράστιες ευθύνες, οι οποίες αφορούν το Υπουργείο Οικονομίας και Οικονομικών, την Κυβέρνηση, όπως βεβαίως και οι τεράστιες πολιτικές ευθύνες που επέτρεψαν και εξέθρεψαν μια γαλάζια παρέα να χορεύει το «χορό της μίζας», απομυζώντας και καταληστεύοντας τον κόπο και τις αποταμιεύσεις των εργαζομένων όλης της χώρας. 
      Αυτό είναι ένα τεράστιο πολιτικό ζήτημα και καμμία τροποποίηση διοικητικού χαρακτήρα δεν μπορεί να συγκαλύψει. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ο κύριος Υπουργός έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, μία ερώτηση θέλω να κάνω.
      ΠΡΟΕΔΡΕΥΩΝ (Γεώργιος Σούρλας): Αν είναι για τα διαδικαστικά, ναι. 
      ΙΩΑΝΝΗΣ ΔΡΑΓΑΣΑΚΗΣ:  Επειδή έχω καταθέσει μία εμπρόθεσμη τροπολογία για το Ταμείο Αλληλοβοηθείας των Υπαλλήλων θέλω να ρωτήσω αν θα έχουμε χρόνο να τη συζητήσουμε ξεχωριστά ή θα πρέπει ….
      ΠΡΟΕΔΡΕΥΩΝ (Γεώργιος Σούρλας):  Κύριε Δραγασάκη, είχα ανακοινώσει στην αρχή της συνεδρίασης ότι οι τροπολογίες όλες και τα άρθρα θα συζητηθούν ως μία ενότητα. Τώρα, λοιπόν, στη δευτερολογία σας μόνο μπορείτε να αναπτύξετε την τροπολογία σας μια και πρόκειται περί εμπρόθεσμης τροπολογίας. Θα έχετε το χρόνο στη δευτερολογία σας, ως Κοινοβουλευτικός Εκπρόσωπος, να αναφερθείτε σ’ αυτήν την τροπολογία.
      ΙΩΑΝΝΗΣ ΔΡΑΓΑΣΑΚΗΣ:  Ωραία, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Ορίστε, κύριε Υπουργέ, έχετε το λόγο.
      
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, κατ’ αρχάς θέλω να ευχαριστήσω τους συναδέλφους και τον μόλις κατελθόντα από το Βήμα για τα καλά τους λόγια  επί τη  αναλήψει των καθηκόντων μου. 
      Κύριοι συνάδελφοι,  επιχειρείτε να παραβιάσετε ανοικτές θύρες όταν αναφέρεστε στο ότι δεν έχει σχέση η τροπολογία με το συζητούμενο νομοσχέδιο. Με προβλημάτισε και εμένα πολύ, σας βεβαιώνω, είναι, όμως, ο κατ’ επείγον χαρακτήρας να κλείσει τυπικά ένα θέμα, που είχα την ευκαιρία να ανακοινώσω τη δεύτερη ή την τρίτη ημέρα, μετά την ανάληψη των καθηκόντων μου, που επιβάλλει να το φέρω στη Βουλή.  Πέρα από αυτό πρέπει να πω ότι υπάρχουν θέματα προσωπικού, υπάρχουν θέματα οργανωτικά στο συζητούμενο νομοσχέδιο και κατ’ αυτήν την πολύ ελαστική ομολογώ, ευρυτάτη ομολογώ, ερμηνεία θα μπορούσε να επιδειχθεί μία κατανόηση. Αλλά με έχει και εμένα απασχολήσει. Σας το λέω. 
      Ας δούμε, όμως, λίγο τις ειδικές γραμματείες: Το 1986 συστήνεται ειδική γραμματεία στο πλαίσιο της Γενικής Γραμματείας Κοινωνικών Ασφαλίσεων. Καταργείται το 1996. Συστήνεται πάλι στο πλαίσιο της Γενικής Γραμματείας Κοινωνικών Ασφαλίσεων άλλη γραμματεία με παρεμφερείς αρμοδιότητες το 1995. Καταργείται το 2000. Το 1989 συστήνεται ειδική γραμματεία  εποπτείας του διοικητικού τομέα. Καταργείται το 2000. Το 1995 συστήνεται ειδική γραμματεία πάλι με αρμοδιότητες διοικητικής φύσεως. Καταργείται και αυτή το 2000.
      Κυρίες και κύριοι συνάδελφοι, τα αναφέρω αυτά, αλλά δεν θέλω να απομακρυνθώ από το γεγονός ότι δεν απέδωσε τίποτε η καταργουμένη γραμματεία. Δεν είχε ποτέ ενταχθεί στη διοικητική δομή του Υπουργείου και κατέληξε, επειδή δεν υπήρχε τελική υπογραφή στον ειδικό γραμματέα να ασκεί ένα απλό συμβουλευτικό ρόλο. Εγώ κρίνω, έχων την πολιτική ευθύνη του Υπουργείου, ότι δεν χρειάζομαι αυτό το συμβουλευτικό ρόλο και ότι οι υπηρεσίες του Υπουργείου έχουν τη γνώση, έχουν την εμπειρία να διαχειριστούν όλα τα θέματα τα οποία, ας πούμε, είχε στην αρμοδιότητά της η καταργουμένη ειδική γραμματεία. 
      Υπάρχουν δέκα θέσεις αγαπητέ, κύριε Παπουτσή και όχι δώδεκα, οι οποίες συνεχίζουν να υπάρχουν μετά την κατάργηση. 
Αυτές –και εδώ είναι ένα σημείο που ίσως έχει παρερμηνευθεί- έχουν την τύχη που έχουν όλες οι θέσεις μετακλητών και ειδικών συνεργατών, οι οποίες παύουν να ισχύουν κάθε φορά που αποχωρεί ο Υπουργός. Και αυτό είναι αυτό το οποίο διατυπώνω.
      Γιατί τις διατηρώ; Τις διατηρώ, κύριοι συνάδελφοι, διότι ο αριθμός αυτών των ειδικών θέσεων, που παρέχεται σήμερα για τον Υπουργό και για τον Υφυπουργό, δεν είναι αρκετός για την αντιμετώπιση ενός κολοσσιαίου αντικειμένου. Όσοι εκ των συναδέλφων έχετε περάσει, στο πλαίσιο κυβερνητικής σας θητείας, από αυτό το Υπουργείο είμαι βέβαιος ότι θα συνομολογήσετε την ανάγκη να υπάρχουν κάποιοι ειδικοί επιστήμονες, κάποιοι ειδικοί σύμβουλοι για να συμβάλλουν στην προσπάθεια. Σας βεβαιώνω όμως, κύριε Παπουτσή, επειδή το είπατε, ότι δεν θα επιδοθούν στο έργο που εσείς είπατε ότι επιδίδονταν οι όμοιοί τους επί ισχύος της ειδικής γραμματείας. Γι’ αυτό να είστε απολύτως βέβαιος. 
      ΓΕΩΡΓΙΟΣ ΑΝΩΜΕΡΙΤΗΣ: Θα είναι καινούργιοι δηλαδή;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Απολύτως.
       Έρχομαι τώρα, κύριοι συνάδελφοι -επειδή ετέθη από ορισμένους συναδέλφους- στο θέμα τού τι έχει γίνει σ’ αυτό το βραχύ χρονικό διάστημα, επειδή έθεσε μια σειρά ερωτημάτων και ο κ. Δραγασάκης, αλλά κυρίως διότι θεωρώ υποχρέωσή μου με αυτήν την ευκαιρία να ενημερώσω το Σώμα. 
      Κυρίες και κύριοι συνάδελφοι, κατ’ αρχάς άμεσα έγινε προκήρυξη, η οποία δημοσιεύθηκε, για τις θέσεις των προέδρων των Ταμείων. Είμαι στην ευχάριστη θέση να σας πω ότι υπάρχει προσέλευση. Δεν έχει τελειώσει η προθεσμία, αλλά όλα δείχνουν, από τις επαφές που διάφοροι έχουν με την υπηρεσία ότι υπάρχει προσέλευση. 
      Το δεύτερο που έχω να πω είναι ότι προχωράει με τον ταχύτερο δυνατό ρυθμό το έργο της επιτροπής που είχε συσταθεί και η οποία παραμένει η ίδια, για το θεσμικό πλαίσιο της επενδυτικής δραστηριότητας των ταμείων. Χαρακτηριστικά να σας πω ότι ο προκάτοχός μου είχε δώσει μια προθεσμία υποβολής του πορίσματος για το τέλος Ιουνίου του τρέχοντος έτους κι αυτήν την προθεσμία την έχω φέρει στις 20 Μαΐου, τότε να δοθεί το πόρισμα. Και πιστεύω ότι θα δοθεί. 
      Παράλληλα, καταστρώνονται οι πρώτες βασικές γραμμές του σχεδίου νόμου γι’ αυτήν τη δεύτερη φάση του θεσμικού πλαισίου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, ήθελα να παρακαλέσω για την ανοχή σας, να μου δώσετε μερικά λεπτά ακόμη. 
      ΠΡΟΕΔΡΕΥΩΝ (Γεώργιος Σούρλας): Ναι, θα έχετε χρόνο, κύριε Υπουργέ.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Καταστρώνεται το νομοθετικό κείμενο και πιστεύω ότι πολύ σύντομα θα το φέρω ενώπιον της Εθνικής Αντιπροσωπείας.
      Επ’ αυτού του θέματος θέλω μόνο –γιατί δεν είμαι αυτήν τη στιγμή σε θέση να δώσω λεπτομέρειες- να πω μία από τις κατευθυντήριες γραμμές, που θα διακρίνουν αυτό το νέο θεσμικό πλαίσιο επενδυτικής δραστηριότητας των Ταμείων. Σέβομαι απολύτως και θα ενισχύσω την αυτονομία των φορέων κοινωνικής ασφάλισης. Θα έχουν τη δυνατότητα τα Ταμεία, μέσα σ’ ένα δεδομένο θεσμικό πλαίσιο, που θα διασφαλίζει στο μέγιστο δυνατό βαθμό τα αποθεματικά τους, να λαμβάνουν τις αποφάσεις για το πώς και σε τι θα επενδύουν. 
      Όμως αυτή η άνεση και η αυτονομία, κυρίες και κύριοι συνάδελφοι, θα συνοδευθεί και με κάτι άλλο. Θα συνοδευθεί και από την ανάληψη της πραγματικής ευθύνης των αποφάσεών τους. Δεν είναι δυνατόν να λέμε «ομόφωνες αποφάσεις εδώ», «ομόφωνες αποφάσεις εκεί», «αγοράζουμε το τάδε επενδυτικό προϊόν με το μικρότερο ή το μεγαλύτερο ρίσκο» και από την άλλη πλευρά να μην υπάρχει ευθύνη.
      Bεβαίως και όσοι εκ των συνδικαλιστικών εκπροσωπήσεων μετέχουν εις αυτά τα Tαμεία θα έχουν και αυτοί την ευθύνη. Δεν είναι δυνατόν το 2007 άλλος να αποφασίζει –εγώ μιλάω για τον καλοπροαίρετο, μιλάω για τον έντιμο, μιλάω για τον ανεπίληπτο- και άλλος να ευθύνεται. Δεν γίνονται αυτά. Αυτός που θα αποφασίσει, βεβαίως με την κατασφάλιση ενός θεσμικού πλαισίου, που θα του δίνει το τι πρέπει και το τι μπορεί και πώς πρέπει να κινηθεί, αυτός θα έχει και την ευθύνη.
      Επίσης, εζήτησα από τα Tαμεία να υποβληθεί το ταχύτερο δυνατόν και για το 2006 και για προηγούμενα χρόνια –γιατί πολλά Tαμεία δεν το έχουν πράξει- απολογισμός και ισολογισμός της δράσης τους και βεβαίως κατάσταση διά την ακίνητη και την κινητή τους περιουσία, μέσα στην οποία εμπεριέχονται και οι αξίες.
      Τέλος, υπήρχε ένας διαγωνισμός –το έθιξε ο συνάδελφος κ. Δραγασάκης- για να αναδειχτούν από το διαγωνισμό ελεγκτές, για να προβούν στην αποτίμηση των Tαμείων. Εις το διαγωνισμό αυτό προσήλθε μία μόνο εταιρεία. Το διαγωνισμό τον εκήρυξα άκαρπο και τον επανέλαβα. Υπάρχει μία δυσκολία, διότι αυτές οι εταιρείες έχουν πελάτες ή συνεργάζονται με χρηματοπιστωτικούς οργανισμούς, συνεργάζονται με τράπεζες, ανήκουν στον ιδιωτικό χώρο και βεβαίως εκείνοι εκτιμούν αν θα πάρουν ή δεν θα πάρουν μέρος.
      Θέλω πάντως να σας βεβαιώσω ότι θα βρούμε τον τρόπο –να είσθε απολύτως βέβαιοι- και θα κάνουμε αυτήν την αποτίμηση και για την ακίνητη και για την κινητή περιουσία των Tαμείων.
      Κύριε Δραγασάκη, αναφερθήκατε σε διάσταση δύο αριθμών. Ορθή είναι η απάντησή μου, ορθή είναι και η απάντηση του συναδέλφου τoυ Υπουργού Οικονομίας και Οικονομικών του κ. Αλογοσκούφη. Εις το προς εμέ ερώτημα αναφέρεσθε σε ομόλογα του ελληνικού δημοσίου σύνθετα και δομημένα. Το σύνολο γι’ αυτά τα ομόλογα του ελληνικού δημοσίου είναι 782.000.000 ευρώ. Το ποσό του 1.280.000.000 ευρώ που ανέφερε ο κ. Αλογοσκούφης αφορά αυτά, αλλά και τα τραπεζικά ομόλογα. Είναι 498.000.000 ευρώ τα τραπεζικά ομόλογα. Ο  Υπουργός Οικονομίας και Οικονομικών έδωσε μια συνολική εικόνα.
      ΙΩΑΝΝΗΣ ΔΡΑΓΑΣΑΚΗΣ: Καταθέστε τα και αυτά. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Και θέλω να κλείσω λέγοντάς σας –επειδή εθίγη το θέμα- μερικές σκέψεις γύρω από τα ομόλογα.
      Κυρίες και κύριοι συνάδελφοι, οι αποφάσεις γι’ αυτήν την επενδυτική δραστηριότητα των φορέων κοινωνικής ασφάλισης έγινε με αποφάσεις των Ταμείων, τα οποία είχαν, έχουν και θα έχουν την αυτονομία τους και στις συντριπτικές περιπτώσεις –για να μην πω όλες, είναι ίσως μία ή δύο εξαιρέσεις- ήσαν αποφάσεις ομόφωνες.
      Δυστυχώς, το θεσμικό πλαίσιο μέσα στο οποίο εκινούντο ήταν το ολιγότερο χαλαρό έως και διάτρητο και δεν καθόριζε καθόλου όρους και προϋποθέσεις επενδυτικής δραστηριότητας. Κατά συνέπεια, λοιπόν, δεν προφύλασσε τους πόρους των αποθεματικών, τους πόρους των ασφαλισμένων.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Δεν έχουμε διστάσει –και έχει λεχθεί  πρωτίστως από στόματος του ιδίου του κυρίου Πρωθυπουργού- να δεχθούμε ότι μας πήρε τρία χρόνια, για να αντιληφθούμε τα ελαττώματα, τα κενά, τις υστερήσεις αυτού του θεσμικού πλαισίου, το οποίο τώρα –όπως σας είπα- διαμορφώνεται με τις πλέον σύγχρονες κατευθύνσεις, αλλά και τις ασφαλιστικές εκείνες δικλίδες για τα αποθεματικά των ασφαλιστικών φορέων.
    Λυπούμαι να σας πω, διότι δεν θέλω να οξύνω την κατάσταση ότι ποτέ στο παρελθόν σε παρόμοιες περιπτώσεις –είναι πολύ παρεμφερής, εσείς το έχετε πει, η ιστορία του Χρηματιστηρίου- δεν επιχειρήθηκε η αποκάλυψη της αλήθειας και ο επιμερισμός των ευθυνών. Σήμερα η δικαιοσύνη με δύο εισαγγελείς –ως είναι γνωστό προσετέθη και δεύτερος- η Επιτροπή Κεφαλαιαγοράς και η υπό τον κ. Ζορμπά Αρχή ερευνούν όλες τις πτυχές αυτού του θλιβερού φαινομένου διεξοδικά και συστηματικά. Πρέπει να  βεβαιωθείτε ότι τα ευρήματα αυτών των ερευνών θα τα γνωρίσει, θα τα πληροφορηθεί ο ελληνικός λαός και όπου υπάρχουν ευθύνες θα αποδοθούν. 
    Θεωρώ κατώτερο του κοινοβουλευτικού μας διαλόγου να απαντήσω σε συνθήματα, τα οποία ακούστηκαν και χθες, κατά τη διάρκεια των εκδηλώσεων διαμαρτυρίας και υπαινικτικά ή ευθέως έχουν ακουστεί και στην Αίθουσα αυτή. 
    Στη θέση αυτών των συνθημάτων, κυρίες και κύριοι συνάδελφοι, θέλω να απαντήσω, πρώτον, επαναλαμβάνοντας την κατηγορηματική δήλωση του Πρωθυπουργού ότι δεν πρόκειται να χαθεί ούτε 1 ευρώ και, δεύτερον, καλό θα ήταν όσοι έχουν επιδοθεί σ' αυτό το ψηφοθηρικό μικροεμπόριο για τα ομόλογα να γνωρίζουν ότι δεν κερδίζουν τίποτα. Ματαιοπονούν. Η Κυβέρνηση, κυρίες και κύριοι συνάδελφοι, δεν έχει να κρύψει και να φοβηθεί τίποτα. Οτιδήποτε προκύψει από τα ευρήματα των ερευνών θα δοθεί στη δημοσιότητα και θα το πληροφορηθούν όλοι οι Έλληνες. 
    Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
    Το λόγο έχει ο Kοινοβουλευτικός Eκπρόσωπος του ΠΑ.ΣΟ.Κ. κ. Φλωρίδης. 
    ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, ο Υπουργός Απασχόλησης έφερε σήμερα, σ’ ένα τελείως άσχετο με τη συζητούμενη τροπολογία νομοσχέδιο, μία διάταξη με την οποία ζητά τη ψήφιση από τη Βουλή της κατάργησης της περίφημης ειδικής γραμματείας του Υπουργείου. 
    Κύριε Υπουργέ, αυτή την ειδική γραμματεία τη συνέστησε η Κυβέρνησή σας πριν από περίπου ένα χρόνο, παρά την καθολική αντίδραση των κομμάτων της Αντιπολίτευσης, που είχαν προειδοποιήσει τότε την Κυβέρνησή σας ότι εδώ πρόκειται για ένα θεσμό, ο οποίος μόνο δεινά θα επιφέρει. Έρχεται σήμερα ένα χρόνο μετά η Κυβέρνηση και μετά από όλα όσα μεσολάβησαν για να ζητήσει την κατάργηση αυτής της γραμματείας. 
    Το ερώτημα προς την Κυβέρνηση είναι το εξής: Δεν πρέπει η Κυβέρνηση να απολογηθεί στην Εθνική Αντιπροσωπεία και να μας εξηγήσει τους λόγους που οδηγούν στην κατάργηση; Διάβασα την αιτιολογική έκθεση της τροπολογίας και λέτε απλώς «θέλουμε να την καταργήσουμε». Γιατί θέλετε να την καταργήσετε; Τι συνέβη εν τω μεταξύ και θέλετε να την καταργήσετε; Ποια είναι η αρνητική αξιολόγηση και ποιά είναι τα στοιχεία της αρνητικής αξιολόγησης, που έκανε η Κυβέρνηση και τα οποία οδηγούν στην κατάργηση της ειδικής γραμματείας; Τι ρόλο έπαιξε αυτή η ειδική γραμματεία στο τεράστιο σκάνδαλο της λεηλασίας των αποθεματικών των Ταμείων, δηλαδή των αποταμιεύσεων των εργαζομένων; Δεν πρέπει να μας πει η Κυβέρνηση γιατί κατήργησε το Υφυπουργείο Κοινωνικών Ασφαλίσεων και στη θέση του έβαλε αυτήν την ειδική γραμματεία; 
    Εδώ, όμως, έχουμε και κάτι άλλο. Καταργείτε τη γραμματεία και παραμένει η δομή της. Δηλαδή, φεύγει ο ειδικός γραμματέας και παραμένουν οι δώδεκα μετακλητοί. 
      Σας είπε ο κ. Παπουτσής μιλώντας προηγουμένως ότι όλοι αυτοί κάθε Τρίτη έκαναν φροντιστήριο στις διοικήσεις των Ταμείων για την αγορά των δομημένων ομολόγων. Μας υποσχεθήκατε εδώ ότι αυτό δεν θα συνεχίσουν να το κάνουν πια.
      Δεν περίμενα μεγαλύτερη ομολογία πάνω στη βαρύτατη κατηγορία, που σας απηύθυνε ο κ. Παπουτσής δικαίως, από το ότι αυτοί έκαναν αυτήν τη δουλειά και ότι τώρα δεν θα την κάνουν. Και ο προκάτοχός σας είχε πει εδώ στη Βουλή πολλά τότε ότι αυτή η ειδική γραμματεία είναι απαραίτητη, διότι θα συντονίσει τα Ταμεία. Πού να φανταστεί βέβαια ο ελληνικός λαός ότι ο συντονισμός θα ήταν αυτού του είδους, δηλαδή ότι ο συντονισμός δεν θα κατέτεινε στην προστασία των αποταμιεύσεων των εργαζομένων, αλλά θα ήταν μέρος ενός ευρύτερου σχεδίου που εκπονήθηκε στο Υπουργείο Οικονομίας και Οικονομικών για τη λεηλασία των αποθεματικών; 
      Και αυτές τις μέρες ζούμε ένα πρωτοφανές θέμα. Υπάρχει μια εταιρεία, της οποίας αφαιρέθηκε η άδεια από την Επιτροπή Κεφαλαιαγοράς, η «ΑΚΡΟΠΟΛΙΣ» χρηματιστηριακή, η οποία εξέδωσε μια ανακοίνωση με την οποία απειλεί ευθέως τον Πρωθυπουργό ότι κάτι έχει στα χέρια της. 
      Τι έχει η «ΑΚΡΟΠΟΛΙΣ» που δεν ξέρει ο ελληνικός λαός; Μάλιστα, έχει τη δυνατότητα η «ΑΚΡΟΠΟΛΙΣ» να απευθύνεται με δημόσιες καταχωρίσεις στον Τύπο προς τον Πρωθυπουργό για το ζήτημα αυτό, λέγοντάς του ότι έχει παραπληροφορηθεί. Στην πραγματικότητα του λέει: «Αυτά που είπατε, κύριε Πρωθυπουργέ, δεν είναι έτσι και εμείς» -οι Πρινιωτάκηδες- «ξέρουμε πώς είναι». Αποσιωπητικά παρακάτω. «Εμείς» -οι Πρινιωτάκηδες- «κάποια στιγμή ενδεχομένως να πούμε πού πήγαν οι βαλίτσες». Και εννοεί οι διαπιστωμένες από τον κ. Ζορμπά βαλίτσες. Τον 21ο αιώνα, τον αιώνα των ηλεκτρονικών συναλλαγών και της καταγραφής των πάντων, έχουμε διακίνηση εκατομμυρίων ευρώ με βαλίτσες. Γιατί άραγε βαλίτσες; Τι εμπόδιζε αυτούς τους εκλεκτούς κυρίους να δώσουν μια εντολή στην τράπεζα να πάνε τα χρήματα, εν πάση περιπτώσει σε όσους ήθελαν να πάνε, μέσω της κίνησης των τραπεζικών λογαριασμών για να είναι καταγεγραμμένες οι διαδρομές; Γιατί χρειάστηκε να βρουν βαλίτσες;
      Κύριε Υπουργέ, γι’ αυτά βεβαίως δεν μπορείτε να απολογηθείτε εσείς, γιατί τώρα αναλάβατε και δεν είναι λογικό να θέλουμε να φορτωθείτε ό,τι έχει συμβεί μέχρι τώρα. Αυτήν τη στιγμή, όμως, είστε μέλος της Κυβέρνησης και η Κυβέρνηση, ως Κυβέρνηση, οφείλει να μας δώσει μια απάντηση. 
      Ο  Υπουργός Οικονομίας και Οικονομικών, ο οποίος πανηγυρίζει για τη δήθεν έξοδο της ελληνικής οικονομίας από την επιτήρηση, καλά θα κάνει να καταθέσει επιτέλους στη Βουλή όλες τις συμβάσεις για την έκδοση των δομημένων ομολόγων. Γιατί δεν τις καταθέτει; Τι θέλει να κρύψει; Τι φοβάται; Είναι δυνατόν σε καθεστώς δημοκρατίας, επ’ άπειρον, να παραμείνουν κρυφά ζητήματα, τα οποία αφορούν τη λειτουργία της ίδιας της δημοκρατίας, τη διαχείριση του δημοσίου χρήματος και κυρίως τη διαχείριση των αποταμιεύσεων, που οι εργαζόμενοι εμπιστεύθηκαν στο κράτος; Φαντάζομαι πως δεν συμφωνείτε ότι υπάρχει αυτή η δυνατότητα.
      Μπορεί η Κυβέρνηση να μας απαντήσει, γιατί παραμένει ο κ. Τσουπίδης, ο εκλεκτός του κ. Αλογοσκούφη, στο Ταχυδρομικό Ταμιευτήριο; Ο κ. Τσουπίδης έχει δηλώσει ότι είναι συνεργάτης και σύμβουλος του κ. Παπαμαρκάκη της «NORTH ASSET MANAGEMENT», η οποία αποδεδειγμένα πια διαπραγματεύεται τις τελευταίες μέρες με την Κυβέρνηση την επιστροφή των βαλιτσών, διότι η «NORTH ASSET ΜΑΝΑGEMENT» σε δεκαπέντε λεπτά της ώρας έβγαλε 20.000.000 ευρώ από το περίφημο κρυφό ομόλογο των 280.000.000 ευρώ. είκοσι εκατομμύρια ευρώ! 
      Ο κ. Τσουπίδης είναι συνεργάτης του κ. Παπαμαρκάκη, όπως ο ίδιος δήλωσε. Το Ταχυδρομικό Ταμιευτήριο, του οποίου προΐσταται, είναι υπό αποκρατικοποίηση και οι διάφοροι Παπαμαρκάκηδες προφανώς θα θέλουν να συμμετάσχουν σε αυτήν την ιστορία. Είναι δυνατόν να παραμένει αυτός ακόμη εκεί; Ποιον κρατάει ο Τσουπίδης; Ποιος κρατάει ποιον τελικά σε αυτές τις απίστευτες διαδρομές του μαύρου χρήματος με κρατικά ομόλογα;
      Κύριε Υπουργέ, το θεσμικό πλαίσιο έφταιξε για τη λεηλασία; Αυτό το θεσμικό πλαίσιο, το οποίο εγκαθιδρύθηκε το 1994 οδήγησε τα αποθεματικά των Ταμείων, από 3.000.000.000 ευρώ που ήταν τότε, σε 26.000.000.000 ευρώ το 2004.
    Κι αυτό έγινε μ’ αυτό το πλαίσιο, με τη δυνατότητα που έδωσε, ώστε πρώτον, να πάνε οι άτοκες καταθέσεις των ταμείων σε ειδικό καταθετικό λογαριασμό και έτσι, το 1.000.000.000 ευρώ που ήταν οι καταθέσεις τους το 1994, μετατράπηκε σε 15.000.000.000 ευρώ το 2004. Και αυτό, μόνο σε ειδικό καταθετικό λογαριασμό. Δημιούργησε, λοιπόν, το ΠΑ.ΣΟ.Κ. με ειδική νομοθετική ρύθμιση τη δυνατότητα να πάνε σε ειδικό καταθετικό λογαριασμό κι αυτό το 1.000.000.000 ευρώ έγινε 15.000.000.000 ευρώ. Όλο το υπόλοιπο τμήμα, και εκείνο αυξήθηκε μ’ έναν εκπληκτικό τρόπο. 
    Σας απαντήσαμε εδώ και για την περίφημη αλχημεία που πήγε να κάνει η Κυβέρνησή σας στο θέμα της μετοχικής σύνθεσης του κεφαλαίου των ταμείων. Τα ταμεία επένδυσαν την περίοδο από το 1994 και μετά σε βαριά χαρτιά, σε blue chips. Η αξία των μετοχών των ταμείων το 1999 ήταν 5.200.000.000 ευρώ. Με τη χρηματιστηριακή πτώση αυτές οι ίδιες οι μετοχές πράγματι έχασαν το ποσό των 3.200.000.000 ευρώ. Όμως, αυτές οι μετοχές παρέμειναν στα ταμεία και με τη χρηματιστηριακή άνοδο, που ακολουθεί την άνοδο όλων των χρηματιστηρίων του κόσμου, αυτές οι μετοχές σήμερα –οι ίδιες μετοχές παρακαλώ- έχουν αξία 6.000.000.000 ευρώ.
    Γιατί, λοιπόν, η Κυβέρνηση επεχείρησε αυτήν την απάτη τη λογιστική; Για να πείσει τον κόσμο ότι την περίοδο εκείνη τα ταμεία έχασαν λεφτά; Τα ταμεία δεν έχασαν ούτε 1 ευρώ. Αντίθετα, εκείνη η περιουσία που έφθασε στην κορύφωσή της και ήταν 5.200.000.000 ευρώ το 1999, είναι σήμερα 6.000.000.000 ευρώ, με τις ίδιες μετοχές. Και τούτο, γιατί τα ταμεία δεν επένδυσαν σε μετοχές «φούσκες». Τα ταμεία επένδυσαν σε μετοχές βαριές, όπως της Εθνικής Τράπεζας, του Ο.Π.Α.Π., των Ελληνικών Πετρελαίων και έτσι σήμερα απολαμβάνουν αυτό το γεγονός. Άρα, λοιπόν, μπορείτε να μας πείτε γιατί η Κυβέρνηση και ο ίδιος ο Πρωθυπουργός χρειάστηκε να μετέλθουν τόσα ψέματα για να πουν ότι κάτι περίεργο έγινε την εποχή εκείνη; 
    Άρα, λοιπόν, κύριε Υπουργέ, δεν ήταν το θεσμικό πλαίσιο που δημιούργησε το οποιοδήποτε πρόβλημα στα αποθεματικά των ταμείων. Το θεσμικό πλαίσιο που δημιουργήθηκε, οδήγησε στο δεκαπλασιασμό της περιουσίας των ταμείων μέσα σε μια δεκαετία. Εγώ δεν ξέρω άλλος στην Ελλάδα να έχει καταφέρει, ένας απλός άνθρωπος, ο καλύτερος νοικοκύρης, να δεκαπλασιάσει τα χρήματά του. Άρα, λοιπόν, όλη αυτή η καταφυγή στην αλλαγή του θεσμικού πλαισίου είναι προφάσεις εν αμαρτίαις. Το σκάνδαλο προέκυψε, επειδή η ίδια η Κυβέρνηση αποφάσισε να το φτιάξει. 
    Τα ταμεία, κύριε Υπουργέ, δεν αγόρασαν ομόλογα από τη λαϊκή. Δεν βγήκαν παγανιά οι διοικήσεις στο δρόμο, ώστε όποιο έβρισκαν μπροστά που να έχει ομόλογα, να τα αγόραζαν. Τα ταμεία αγόρασαν ομόλογα, που τα «προξένεψαν» οι διάφοροι Πρινιωτάκηδες- ακούσαμε και τα ηχητικά ντοκουμέντα στην εκπομπή του κ. Χατζηνικολάου- τρεις μήνες πριν εκδοθούν και μάλιστα περιέγραφαν με εκπληκτική ακρίβεια το ομόλογο που εξέδωσε το Υπουργείο Οικονομικών τρεις μήνες μετά. Άρα, λοιπόν, τα ομόλογα αυτά τα ταμεία τα βρήκαν στην αγορά γενικώς; Όχι, βέβαια. Αυτά τα ομόλογα εκδόθηκαν από το Υπουργείο Οικονομικών για πρώτη φορά στην Ελλάδα με τέτοια χαρακτηριστικά, προκειμένου να πάνε στα ταμεία. Και στη διαδρομή, κάποιοι έβγαλαν πολλά εκατομμύρια ευρώ. 
    Έχουμε υπολογίσει εδώ στη Βουλή -και δεν πήραμε απάντηση- ότι σε πρώτη εκτίμηση οι μίζες πιθανόν να ανέρχονται σε 210.000.000 ευρώ. Κάποιοι λένε ότι είναι 300.000.000 ευρώ, από το σύνολο αυτής της διακίνησης, γιατί τόσες είναι οι απώλειες των ομολόγων, των οποίων η δομή δεν δίδεται σε αξιολογητές, για να δούμε πόσο ακριβώς έχασαν τα ταμεία και έτσι καταφεύγουμε εμείς πράγματι σε σοβαρούς αξιολογητές για να μας  πουν τι συμβαίνει. 
    Σας διαφεύγει το γεγονός ότι η «MORGAN STANLEY» έκανε προσφορά για να αγοράσει όλα τα δομημένα στο 60% της αξίας τους; Η «MORGAN STANLEY» εκτιμά ότι αυτά τα σάπια προϊόντα που πούλησε το Υπουργείο Οικονομικών στα ταμεία, έχουν σήμερα το 60% της αξίας την οποία πλήρωσαν τα ταμεία για να τα αγοράσουν. Σας διαφεύγει αυτό; 
    Άρα, λοιπόν, αγαπητέ μου Υπουργέ -για να τελειώσω και επαναλαμβάνω ότι όσα λέω δεν αφορούν εσάς, δεν μπορεί να αφορούν εσάς, ως πρόσωπο, αλλά σας αφορούν με την έννοια ότι εδώ εκπροσωπείτε την Κυβέρνηση- η Κυβέρνηση οφείλει να δώσει απαντήσεις και μάλιστα πολύ συγκεκριμένες.
Οφείλει να δώσει απαντήσεις, σχετικά με το τι ακριβώς ήταν αυτή η μηχανή που στήθηκε, γιατί στήθηκε, πού πήγαν τα λεφτά και πώς θα γυρίσουν τα λεφτά. Και πρέπει να σας πω ότι είναι εξαιρετικά αξιοθρήνητο το θέαμα μιας Κυβέρνησης, που αυτήν τη στιγμή διαπραγματεύεται υπό τα όμματα της διεθνούς οικονομικής γνώμης την επιστροφή των βαλιτσών. Είναι απίστευτο το θέαμα! Εγώ δεν ξέρω κυβέρνηση στην Ευρώπη που να διαπραγματεύεται –με ποιους;- σκοτεινά, αδιαφανώς να επιστρέψουν οι βαλίτσες. 
      Ξέρετε εσείς καμία τέτοια κυβέρνηση πουθενά; Ούτε καν στις πλέον απαξιωμένες χώρες του κόσμου δεν υπάρχουν αυτού του είδους τα φαινόμενα.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Στη Σιέρα Λεόνε. 
      ΓΕΩΡΓΙΟΣ ΦΛΩΡΙΔΗΣ: Επομένως, αφήστε την καταφυγή σε δήθεν θεσμικές μεταβολές. Έχετε υπ' όψιν σας  ότι το πιο σκληρό σύστημα, που το έχει η Αμερική, δεν στάθηκε ικανό να αποτρέψει τα μεγάλα σκάνδαλα της «ENRON» και τόσων άλλων εκεί, με αποτέλεσμα να χαθούν περιουσίες εκατοντάδων χιλιάδων ανθρώπων και, κυρίως, να χαθούν οι ασφαλιστικές τους εισφορές που ήταν στην εταιρεία.
      Άρα, λοιπόν, το θέμα δεν ήταν εκεί. Αν θέλετε, θα σας θυμίσω μία φράση του γεννήτορα της παράταξής σας, του Κωνσταντίνου Καραμανλή. Αγαπητέ μου Υπουργέ, αυτό που χρειάζεται στους πολιτικούς, είναι καθαρό μυαλό και ραμμένες τσέπες. Αυτό είπε ο Κωνσταντίνος Καραμανλής. Όλα τα υπόλοιπα, λοιπόν, είναι προφάσεις εν αμαρτίαις.
      ΑΝΔΡΕΑΣ ΛΥΚΟΥΡΕΝΤΖΟΣ: Αυτοί είμαστε ακόμα.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, σας παρακαλώ.
      Ολοκληρώστε, κύριε Φλωρίδη, σας παρακαλώ.
      ΓΕΩΡΓΙΟΣ ΦΛΩΡΙΔΗΣ: Χαίρομαι που αισθανθήκατε την ανάγκη να το πείτε αγαπητέ συνάδελφε, αλλά δυστυχώς …
      ΑΝΔΡΕΑΣ ΛΥΚΟΥΡΕΝΤΖΟΣ: Το πιστεύουμε, κύριε συνάδελφε.
      ΓΕΩΡΓΙΟΣ ΦΛΩΡΙΔΗΣ: Θα ήθελα να το πιστέψω και εγώ. Όμως, μέχρι η Κυβέρνηση να δώσει εξηγήσεις για το πού πήγαν οι βαλίτσες με τα 200.000.000 ή τα 300.000.000 ευρώ, υπάρχει ζήτημα. Και μέχρι να σταματήσουν οι χρηματιστηριακές και οι Πρινιωτάκηδες να απειλούν ευθέως τον Πρωθυπουργό, υπάρχει ζήτημα. Και η Κυβέρνηση, επαναλαμβάνω, δεν μπορεί να κρύβεται. Η Κυβέρνηση θα δώσει απαντήσεις. Θα χρειαστεί, όμως, να δώσει απαντήσεις δυστυχώς ως αντιπολίτευση. Και θα δώσει απαντήσεις στην εξεταστική επιτροπή που θα κάνουμε εμείς ως Κυβέρνηση, για να μην μπορέσετε να κρύψετε τίποτα. Μην έχετε καμμία αμφιβολία γι’ αυτό. 
      Ο χρόνος τελειώνει, η κλεψύδρα έχει τελειώσει και, βεβαίως, ο ελληνικός λαός καλείται να αποφανθεί, στην τελική του κρίση, έχοντας υπ' όψιν του ότι αυτό που συνέβη, δείχνει μ’ έναν πολύ καθαρό τρόπο την αντίληψη που έχουν κάποιοι σ’ αυτήν την παράταξη που κυβερνά, ότι το κράτος είναι ιδιοκτησία και η δημόσια περιουσία μέσο προσωπικού πλουτισμού στελεχών.
      Σ' αυτό θα απαντήσει ο λαός και μην έχετε καμμία αμφιβολία, κύριε Υπουργέ, σχετικά με το ποια θα είναι η απάντησή του. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Πρόεδρε, θα ήθελα να κάνω μία σύντομη παρέμβαση.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο για να κάνετε μία παρέμβαση.
      ΙΩΑΝΝΗΣ ΔΡΑΓΑΣΑΚΗΣ: Και εμείς, κυρία Πρόεδρε, θέλουμε να αναφερθούμε στο θέμα.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Θα ήθελα να δώσω μερικές σύντομες απαντήσεις, κύριοι συνάδελφοι.
      Αγαπητέ κύριε Φλωρίδη, έχετε αντίρρηση για τη συζήτηση αυτής της τροπολογίας, αλλά καταναλώσατε δεκατέσσερα λεπτά αναφερόμενος σε θέματα άσχετα και με το νομοσχέδιο που συζητάμε και το οποίο ας πούμε ότι είναι αυτό που έπρεπε να σας απασχολήσει, αλλά θα σας έλεγα και σε θέματα άσχετα με την τροπολογία. 
      Θα ήθελα να πω, όμως, πάλι ότι καμμία δομή δεν παραμένει από την ειδική γραμματεία, η οποία καταργείται, όπως επίσης κανένα πρόσωπο που υπηρετούσε, δεν παραμένει. Έχω ήδη υπογράψει τη λύση των συμβάσεων όλων όσοι υπηρετούσαν. Οι θέσεις παραμένουν.
      ΓΕΩΡΓΙΟΣ ΦΛΩΡΙΔΗΣ: Γιατί, κύριε Υπουργέ;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Τώρα, τα της εταιρείας «ΑΚΡΟΠΟΛΙΣ», έχουν απαντηθεί και δεν θέλω να μπω στη συζήτηση μαζί σας γι’ αυτά τα περί βαλιτσών κ.λπ.. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν υπάρχουν βαλίτσες; 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Τα αντιπαρέρχομαι, διότι αυτά, κύριε Φλωρίδη, δεν αποτελούν επιχειρηματολογία. Αυτά είναι αυτό που ήδη σας είπα, «μικροεμπόριο ψηφοθηρίας», που δεν σας προσφέρει και τίποτα. 
      Όμως, μια και μιλάτε για την «ΑΚΡΟΠΟΛΙΣ», να σας πω ότι από το 1998 αυτή η χρηματιστηριακή συναλλάσσεται με ασφαλιστικά ταμεία και έχει κάνει αγοραπωλησίες ομολόγων. Οι περισσότερες δε από αυτές τις συναλλαγές –επειδή γνωρίζετε τα θέματα- ήταν περίπου δύο μονάδες κάτω από την Η.Δ.Α.Τ. της ημέρας που γινόταν η συναλλαγή. Και για το λόγο αυτό, κύριε Φλωρίδη, για τις απώλειες αυτές των ταμείων, έχει διαταχθεί και διεξάγεται εισαγγελική έρευνα. Μη βιάζεστε, λοιπόν. Περιμένετε! 
      Όμως, θα σας θυμίσω και κάτι άλλο. Το 2001 η δική σας κυβέρνηση δόμησε το πιο σύνθετο και πιο ακριβό ομόλογο (-μαμούθ), για να αποκρύψει τότε 2,5% από το δημόσιο χρέος. Γι’ αυτό το ομόλογο οι Έλληνες πολίτες, όλοι οι Έλληνες, πληρώνουν 400.000.000 ευρώ το χρόνο. Και αυτό θα συνεχίσουν να το κάνουν μέχρι το 2019. Αυτή ήταν η πολιτική σας! 
      Και όσον αφορά την περιουσία των ταμείων, η περιουσία τους μειώθηκε κατά 13,4% το διάστημα 1999-2002, γεγονός που σημαίνει ότι χάθηκαν συνολικά 1,6 δισεκατομμύρια ευρώ. Το 2005, η περιουσία των ταμείων ήταν 29.000.000  ευρώ, έναντι 22.000.000.000 ευρώ που ήταν το 2003. Και σύμφωνα με τις σημερινές εκτιμήσεις, η περιουσία αυτή υπερβαίνει τα 31.000.000.000 ευρώ. Να είστε, λοιπόν, πιο προσεκτικός, αγαπητέ κύριε συνάδελφε, διότι οι ανακρίβειες χάριν των εντυπώσεων δεν βοηθάνε σε τίποτα. 
      Τέλος, όσον αφορά το ποιος θα είναι στην κυβέρνηση και ποιος στην αντιπολίτευση μετά τις εκλογές, αφήστε να το αποφασίσουν οι Ελληνίδες και οι Έλληνες. Καταλαβαίνω ότι δεν έχετε ούτε αγωνία ούτε δυσκολία. Ξέρετε ποια θα είναι η θέση σας. Να συνεχίσετε το σημερινό σας ρόλο.
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΦΛΩΡΙΔΗΣ: Κυρία Πρόεδρε, θα ήθελα το λόγο για ένα λεπτό. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Φλωρίδη, έχουν ζητήσει το λόγο οι Κοινοβουλευτικοί Εκπρόσωποι. Θα σας δώσω το λόγο μόνο για ένα λεπτό. 
      ΓΕΩΡΓΙΟΣ ΦΛΩΡΙΔΗΣ: Δεν θέλω παραπάνω, κυρία Πρόεδρε. Άλλωστε, όπως ξέρετε, εγώ δεν χρησιμοποίησα ούτε το χρόνο της χθεσινής μου δεκαπεντάλεπτης ομιλίας. Δεν ταλαιπώρησα το Σώμα. 
      Κύριε Υπουργέ, αυτούς τους δώδεκα, που με τόσο στόμφο λέτε ότι απολύσατε, γιατί τους απολύσατε; Δικοί σας άνθρωποι είναι. Τι έκαναν αυτοί οι άνθρωποι και τους απολύσατε; Χρειαζόμαστε μία απάντηση εδώ. Γιατί απολύσατε συλλήβδην και τους δώδεκα; 
      Το δεύτερο θέμα είναι το εξής. Πρέπει να σας πω ότι αυτόν τον πίνακα τον οποίο έχετε εδώ εσείς για τις συναλλαγές της «ΑΚΡΟΠΟΛΙΣ» -η οποία «ΑΚΡΟΠΟΛΙΣ» εγκαλεί τον Πρωθυπουργό δημοσίως και δεν μας ενδιαφέρει αυτή η αντιπαράθεση της «ΑΚΡΟΠΟΛΙΣ» με τον Πρωθυπουργό- τον κατέθεσε και ο κ. Τσιτουρίδης στη Βουλή, αλλά απ’ ό,τι φάνηκε, δεν τον «έσωσε». 
      Το τρίτο είναι το εξής. Πρέπει να πληροφορηθείτε ότι αυτή η σύμβαση στην οποία αναφέρεστε ως ομόλογο –παρακαλώ πολύ, αισθάνομαι βέβαια ότι έχετε παρασυρθεί από τον ίδιο τον Πρωθυπουργό, ο οποίος έκανε το ίδιο εδώ στη Βουλή- είναι κανονική σύμβαση δανεισμού. Ήταν δε τόσο κακή αυτή η σύμβαση δανεισμού, που είπατε ότι ισχύει μέχρι το 2019, ώστε ο κ. Καραμανλής και ο κ. Αλογοσκούφης την παρέτειναν –και μάλιστα με δυσμενέστερους όρους για το δημόσιο- μέχρι το 2037. 
      ΠΑΝΑΓΙΩΤΗΣ ΣΓΟΥΡΙΔΗΣ: Το 2005…
      ΓΕΩΡΓΙΟΣ ΦΛΩΡΙΔΗΣ: Πώς γίνεται μία τόσο κακή σύμβαση, που ισχύει μέχρι το 2019, να την πάτε μέχρι το 2037; 
      ΠΑΝΑΓΙΩΤΗΣ ΣΓΟΥΡΙΔΗΣ: Και είναι και swap! 
      ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, είμαστε πολύ προσεκτικοί σ’ αυτά που λέμε εδώ πέρα. Και εγώ εκτιμώ πάρα πολύ το γεγονός ότι είστε ένας από τους πολύ σοβαρούς πολιτικούς που διαθέτει ο τόπος. Εγώ αισθάνομαι ότι έχετε μία βαριά κληρονομιά την οποία θέλετε να αποτινάξετε.
      Όμως, οφείλω να υπενθυμίσω ότι αυτή η κληρονομιά, την οποία αισθάνεστε ως επαφή, προέρχεται από την Κυβέρνησή σας, από τους προκατόχους σας. Είναι η κληρονομιά που σας έδωσε με τα ίδια του τα χέρια ο Πρωθυπουργός. 
      Ευχαριστώ, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Δημοκρατίας κ. Βαρβιτσιώτης. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, η συζήτηση δεν εξελίσσεται σε τίποτα άλλο, παρά σε μία αναπαραγωγή ειδήσεων και παραπληροφοριών, που έχουν κατακλύσει όλο το τελευταίο διάστημα όχι μόνο τις εφημερίδες και τα ραδιόφωνα, αλλά πολλές φορές «έχουν βάλει λόγια» σε πολιτικά στελέχη, που θα έπρεπε να είναι πολύ πιο συνετά σ’ αυτά που λένε, με τον τρόπο που τα λένε και,  βεβαίως, με τις ευθύνες που επωμίζονται, όταν τα λένε. 
      Γιατί εδώ παρακολουθήσαμε πριν από λίγο ένα καταπληκτικό θέατρο από τον Κοινοβουλευτικό Εκπρόσωπο του ΠΑ.ΣΟ.Κ., αλλά θέατρο παραλόγου. Τι προσπάθησε να μας πει; Προσπάθησε να μας μιλήσει για την εξήγηση, αν θέλετε, του σκανδάλου των ομολόγων, για την οποία η Κυβέρνηση έχει αναλάβει την ευθύνη να αποκαλύψει και να διαφωτίσει. Είναι αυτή που το ανέσυρε στο φως της δημοσιότητας και είναι αυτή που θα στείλει τους υπαιτίους στις αρμόδιες δικαστικές αρχές. Τι προσπάθησε να μας πει; Ότι απ’ αυτά τα 280.000.000 ευρώ πληρώθηκαν 210.000.000 ευρώ σε μίζες. 
      Σας έχω προειδοποιήσει πάρα πολλές φορές ότι τα στοιχεία που σας δίνουν τα υπόγεια της Χαριλάου Τρικούπη δεν ανταποκρίνονται σε καμμία πραγματικότητα, είτε αναφέρονται σε εκλογικά αποτελέσματα είτε αναφέρονται σε οποιοδήποτε άλλο οικονομικό μέγεθος. 
      Το πόσο δεν ανταποκρίνονται στην πραγματικότητα, φαίνεται από τη σημερινή επιτυχία της Κυβέρνησης. Εσείς οι ίδιοι πριν από λίγο καιρό μας κατηγορήσατε ότι δεν υπάρχει περίπτωση να αρθεί το καθεστώς της επιτήρησης και ότι θα υπάρχει μεγάλη ασυμφωνία μεταξύ των δημοσίων οικονομικών και αυτών που επιβεβαιώνει η Ευρωπαϊκή Ένωση. 
      Σήμερα το Κολλέγιο των Επιτρόπων αίρει το καθεστώς της επιτήρησης. Και αυτό που δεν λέτε τόσο καιρό γι’ αυτό το συγκεκριμένο γεγονός, είναι πως δεν ήταν μόνο η Ελλάδα σε καθεστώς επιτήρησης. Οκτώ χώρες της Ευρωπαϊκής Ένωσης βρίσκονται σε καθεστώς επιτήρησης και απ’ αυτό το καθεστώς έφυγαν μόνο δύο: η Γερμανία και εμείς. Αυτή είναι η μεγάλη επιτυχία και εκεί είναι που τα νούμερα πραγματικά συμφωνούν, και τα ελληνικά και τα ευρωπαϊκά. Τα μόνα νούμερα που διαφωνούν, είναι τα νούμερα της Χαριλάου Τρικούπη, τα νούμερα του ΠΑ.ΣΟ.Κ., γιατί θέλετε να τα βλέπετε με το δικό σας τρόπο, όπως θέλετε. 
      Τι μας λέτε; Μας λέτε ότι έχει γίνει μια τεράστια λογιστική απάτη σε όλα
τα ταμεία. Προσπαθείτε να μας πείτε ότι φτιάχτηκε μια μηχανή εξακοσίων ανθρώπων, που ομόφωνα αποφάσισαν σε δεκατέσσερα διαφορετικά ταμεία, μεταξύ των οποίων πάρα πολλοί εκπρόσωποι της Π.Α.Σ.Κ.Ε., μαζί με τέσσερις ή πέντε διαφορετικές τράπεζες, μαζί με τρεις χρηματιστηριακές εταιρείες, μαζί με πολιτικές ηγεσίες και στελέχη δύο Υπουργείων μέσα σε διάστημα δύο ετών, να γίνει τι; Να αγοραστούν ομόλογα; Καλά έκαναν και αγοράστηκαν ομόλογα. Καλά έκαναν και μπήκαν τέτοιου είδους ομόλογα σε ταμεία. 
	Αυτό, όμως, που δεν μπορείτε -και δεν υπάρχει καμιά περίπτωση να «κολλήσει» σε καμία συνείδηση- είναι το ότι έγινε όλο αυτό, για να δημιουργηθεί μαύρο πολιτικό χρήμα, το οποίο εισέρρευσε στις τσέπες κάποιων.  Αυτό το οποίο συνέβη σ’ ένα ή δύο ταμεία, που σήμερα διερευνά η αρμόδια ελεγκτική αρχή, δεν σημαίνει ότι η οποιαδήποτε αγορά δομημένου ομολόγου καλύπτεται από μία διαφανή προμήθεια, από μία κακή μίζα. 
	Αυτό το οποίο κάνετε λάθος, γιατί μεθαύριο θα έρθει το ίδιο το ΠΑ.ΣΟ.Κ., όποτε γίνει αυτό –φιλοδοξείτε ότι θα είναι στις επόμενες εκλογές, ενώ εγώ πιστεύω ότι θα είναι μετά από πολλές εκλογές- ή θα έρθει η μοίρα κάποιας άλλης κυβέρνησης να διαχειριστεί τα δημόσια οικονομικά ή ένας άλλος Υπουργός Οικονομικών θα αναγκαστεί να εκδώσει ένα τέτοιου είδους προϊόν, για το οποίο το ελληνικό δημόσιο με ευεργετικούς όρους δανείζεται χρήματα και τότε και θα έχετε κατασυκοφαντήσει το προϊόν και δεν θα βρίσκετε αγοραστές. 
      Κυρίες και κύριοι συνάδελφοι, η γενίκευση σε τέτοιο βαθμό της κατηγορίας και βεβαίως η δημιουργία εντυπωσιασμού με τεράστια ποσά, όπως αυτό το ποσό που ανέφερε πριν από λίγο ο κ. Φλωρίδης των 210.000.000 ευρώ ως μίζα ομολόγων, νομίζω ότι το μόνο που κάνει, είναι να πλήττει την αξιοπιστία της χώρας, τη στιγμή που πάει και δανείζεται. 
      Και γιατί δανείζεται η χώρα; Δανείζεται για ένα και μοναδικό λόγο: Γιατί κυβερνήσεις ανεύθυνες, κυβερνήσεις δικές σας, οδήγησαν το δημόσιο χρέος στο να εκτοξευθεί σ’ αυτά τα ύψη. Γιατί χρειάζονται για τοκοχρεολύσια ετησίως 34.000.000.000 ευρώ, πολύ περισσότερα από το Δ΄ Κοινοτικό Πλαίσιο Στήριξης. Γιατί φθάσατε τα δημόσια οικονομικά σ’ ένα απύθμενο χάλι. Γιατί τα ίδια τα ταμεία, για τα οποία σήμερα συζητάμε –και δεν είχατε την τόλμη να το θέσετε το θέμα- όπως το Ν.Α.Τ., κάθε χρόνο έχουν έλλειμα πάνω από 1.000.000.000 ευρώ, για να καλύψουν τις ανάγκες τους. Γιατί φορτώσατε και  στα ταμεία, αλλά και στο δημόσιο, πάρα πολλές δαπάνες οι οποίες δεν χρειαζόντουσαν και δεν εξυπηρετούν τον Έλληνα πολίτη. 
      Και σ’ αυτήν την προσπάθεια να φτιάξουμε τα δημόσια οικονομικά, ακόμη και μέσα από ένα σωστό και εύρυθμο δανεισμό, εσείς σήμερα ερχόσαστε και χρησιμοποιείτε επιχειρήματα καλποθηρικά, μόνο και μόνο κοιτάζοντας την επόμενη κάλπη, τα οποία όμως δεν σας φέρνουν κανένα αποτέλεσμα, όπως φαίνεται τουλάχιστον από τις δημοσκοπήσεις. 
      Βεβαίως, δεν έχετε να πείτε τίποτε για την ουσία όλων των παρεμβάσεων που γίνονται σ’ αυτό το νομοσχέδιο. Γιατί τι θα μπορέσετε να πείτε; Ότι φτιάχνουμε σήμερα για πρώτη φορά στην Ελλάδα το νομοθετικό πλαίσιο για να λειτουργήσει το ελληνικό «P&I CLUB», ο οργανισμός αλληλασφάλισης, παρ’ ότι ο προηγούμενος Πρωθυπουργός ήταν Βουλευτής του Πειραιά και έλεγε ότι ήθελε να κάνει τον Πειραιά ναυτιλιακό κέντρο; Ότι για πρώτη φορά λύνουμε προβλήματα που μας κληροδότησαν οι κακοί χειρισμοί σας σε όλα τα θέματα που έχουν να κάνουν είτε με το Λιμενικό Σώμα είτε με τους ασφαλιστικούς οργανισμούς στο Υπουργείο Εμπορικής Ναυτιλίας; 
      Άκουσα πριν από λίγο πρώην Υπουργό Εμπορικής Ναυτιλίας, να λέει πόσο κακές είναι οι διατάξεις που περνάμε για το Λιμενικό Σώμα και ότι το Λιμενικό Σώμα θα πρέπει να έχει πτυχιούχους λιμενοφύλακες κ.ο.κ.. Μα, ξεχάσατε ότι ανοίξατε τις πύλες του Λιμενικού Σώματος και της Σχολής των Αξιωματικών του Λιμενικού Σώματος σε ανθρώπους που δεν έχουν άμεση συνάφεια με το αντικείμενο; Και από εκεί που το Λιμενικό Σώμα χρειάζεται αποφοίτους οικονομικών σχολών, νομικών σχολών, σχολών πολιτικών επιστημών, του πολυτεχνείου κ.λ.π., εσείς βάλατε μέσα φιλολόγους, ηθοποιούς, ανθρώπους οι οποίοι δεν έχουν σχέση. Ανοίξατε τις πόρτες σε οποιονδήποτε, σε απόφοιτο Αγγλικής Φιλολογίας, σε απόφοιτο Ιστορίας του Θεάτρου, για να γίνει αξιωματικός του Λιμενικού Σώματος. Μα, δεν είναι αυτός ο σκοπός. Υπάρχουν άλλοι κλάδοι στους οποίους μπορούν να χρησιμοποιηθούν και να αξιοποιήσουν τις γνώσεις τους. Λύνουμε προβλήματα στα οποία εθελοτυφλούσατε χρόνια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε θα μου επιτρέψετε να υπερβώ και εγώ το χρόνο μου, απαντώντας σε πολλά από τα θέματα που έθεσαν οι συνάδελφοι πριν από λίγο. 
      Υπάρχει το θέμα των ασυρματιστών. Το 1999 σταμάτησαν να υπάρχουν  ασυρματιστές. Και από το 1999, φθάνουμε στο 2007, για να λύσουμε το συνταξιοδοτικό τους πρόβλημα; Πόσα νομοσχέδια του Υπουργείου Εμπορικής Ναυτιλίας, πόσοι διαφορετικοί Υπουργοί κυβερνήσεων του ΠΑ.ΣΟ.Κ. πέρασαν από αυτήν την Αίθουσα, υποσχέθηκαν λύση και δεν έκαναν τίποτε; Σ’ αυτούς τους ανθρώπους δεν θα απολογηθείτε κάποια στιγμή;
       Δεν έχετε να απολογηθείτε απέναντι στους χιλιάδες Έλληνες ναυτικούς για τα χρέη και την εγκατάλειψη του Ν.Α.Τ.; Για το ότι δεν έχετε καταφέρει να λύσετε τόσα χρόνια το θέμα της περιουσίας του Ν.Α.Τ. και του Οίκου του Ναύτου, του νοσοκομείου, της μεγάλης έκτασης, της μεγάλης περιουσίας που έχει το Ναυτικό Νοσοκομείο στα Μελίσσια, δεν είσαστε υπόλογοι; 
      Και ερχόσαστε σήμερα να ζητήσετε ευθύνες; Γιατί; Γιατί μία Κυβέρνηση που υπηρετεί τη διαφάνεια, ακόμη και σε περιπτώσεις ανθρώπων που έχουν διοριστεί από αυτήν, κάνει όλες τις ενδεδειγμένες ενέργειες για να φέρει στο φως της δικαιοσύνης και της δημοσιότητας ενδεχόμενα άνομες πράξεις; 
Διότι αυτό κάνουμε. Και θα γίνετε εσείς τιμητές της κάθαρσης ή τιμητές της συνέπειας ή τιμητές της χρηστής διαχείρισης; Εσείς που όχι μόνο δημιουργήσατε τα χρέη, αλλά δημιουργήσατε και ένα καθεστώς, το οποίο σε πάρα πολλά επίπεδα όχι μόνο δεν μπορούσε να φέρει αποτέλεσμα, αλλά δυστυχώς ήταν καταδυναστευτικό και για τον ίδιο τον πολίτη.
     Κυρίες και κύριοι συνάδελφοι, με τη σημερινή σας φυγή σε άλλα θέματα, πέραν του νομοσχεδίου, δείχνετε ένα πράγμα: Αδυνατείτε να ορθώσετε έναν ουσιαστικό αντιπολιτευτικό λόγο για τα πεπραγμένα αυτής της Κυβέρνησης,  τα οποία εμείς θα τα πάμε, θα τα παρουσιάσουμε στον ελληνικό λαό, θα διεκδικήσουμε την ψήφο του και θα πάρουμε την επανεκλογή, για να συνεχίσουμε αυτό το έργο.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι ‘Ελληνες στη Διασπορά, 15ος-21ος  αι.» καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και τρεις συνοδοί καθηγητές από την Ελληνική Γαλλική Σχολή.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
       Ομοίως τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση  της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι ‘Ελληνες στη Διασπορά, 15ος-21ος  αι.»καθώς και στους λοιπούς χώρους του Μεγάρου της Βουλής των Ελλήνων, επτά δημοτικοί σύμβουλοι των Λεχαινών του Νομού Ηλείας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, τόση ώρα ακούμε αυτήν τη συζήτηση με αφορμή το σκάνδαλο με τα ομόλογα και προσπαθώ να συνοψίσω τι μάθαμε και εμείς και ο ελληνικός λαός.
      Κατά τον κ. Μαγγίνα, τα πράγματα σήμερα είναι καλά και επί ΠΑ.ΣΟ.Κ. τα ταμεία έχασαν τα λεφτά τους. Για τον κ. Φλωρίδη επί ΠΑ.ΣΟ.Κ. τα πράγματα ήταν πολύ καλά, η περιουσία των ταμείων αυξήθηκε, τα ταμεία αγόραζαν μόνο καλές μετοχές και καθόλου «φούσκες» και σήμερα τα ταμεία έχουν χάσει τα λεφτά τους.
      Γιατί δεν δέχονται και οι δύο να γίνει εξεταστική επιτροπή; Δηλαδή, τι συμπέρασμα μπορεί να βγάλει ο κόσμος; Ο ένας το εμφανίζει μαύρο, ο άλλος άσπρο. Για το ΠΑ.ΣΟ.Κ. όλα είναι μαύρα σήμερα, για τη Νέα Δημοκρατία όλα ήταν μαύρα χθες. Ο σκεπτόμενος ιδίως πολίτης, ο πολίτης που θέλει να μάθει την αλήθεια, ανεξάρτητα σε ποιο κόμμα βρίσκεται, είναι δυνατόν να βρει άκρη μέσα από μια τέτοια αντιπαράθεση; Και όταν μάλιστα όλα όσα λέγονται είναι ανακριβή; 
      Αυτό που λένε και οι μεν και οι δε «περιουσία των ταμείων», κυρία Πρόεδρε, περιλαμβάνει τις εισφορές των ταμείων. Δηλαδή αν σ’ ένα ταμείο, όπως είναι το Τ.Σ.Μ.Ε.Δ.Ε. των μηχανικών, το Τ.Σ.Α.Υ. των υγειονομικών, οι εισφορές είναι περισσότερες απ’ αυτές που πληρώνει το ταμείο για τις συντάξεις, τότε αυξάνεται η περιουσία του ταμείου, ανεξάρτητα αν αξιοποιεί καλά ή όχι καλά την περιουσία του.
      Επομένως, για να βρει κανείς άκρη σε τέτοια θέματα, θα πρέπει να είναι ειλικρινής, θα πρέπει να είναι ακριβής, να πει ποια είναι η περιουσία του ταμείου, τι προέρχεται από αύξηση εισφορών, τι προέρχεται από αξιοποίηση περιουσίας κ.ο.κ. Θέλω, λοιπόν, να πω ότι εδώ δίνεται μια μάχη εντυπώσεων ενόψει των εκλογών και όχι μόνο, η οποία μάχη φοβάμαι ότι αντί να αποκαλύπτει την αλήθεια, τη συγκαλύπτει.
     Η πρότασή μας –το επαναλαμβάνω- απλή, καθαρή, είναι ότι αφού αφορά πολύ περισσότερο εδώ έχουμε και ένα θέμα ηθικής τάξης –δεν είναι μόνο καλή ή κακή διαχείριση, είναι και σκανδαλώδης διαχείριση τουλάχιστον σε κάποιες περιπτώσεις που έχουν δει το φως της δημοσιότητας- πρέπει να γίνει μια εξεταστική επιτροπή και να διαλευκανθεί το θέμα στο βαθμό που μπορεί να διαλευκανθεί. Δεν είναι πανάκεια η εξεταστική επιτροπή, αλλά αν δεν γίνει και τίποτα, σημαίνει ότι θέλουν να κουκουλώσουν το πρόβλημα.
     Σε ό,τι αφορά την ουσία του θέματος, θέλω να αναφερθώ σ’ αυτό που είπε ο κ. Μαγγίνας, ότι έφταιγε το θεσμικό πλαίσιο. Βεβαίως το θεσμικό πλαίσιο είχε προβλήματα. Αλλά το θεσμικό πλαίσιο δεν προέβλεπε δομημένα ομόλογα. 
Το θεσμικό πλαίσιο προέβλεπε είτε μετοχές, όπου τα ταμεία μπορούσαν να αγοράσουν μέχρι 23%, είτε ομόλογα κλασσικά, κοινά, σταθερού επιτοκίου, μέχρι 77%. Από τη στιγμή που κυκλοφόρησε  το Υπουργείο Οικονομικών το δομημένο ομόλογο, από εκεί αρχίζουν οι πολιτικές ευθύνες της Κυβέρνησης. 
      Τέλος, επειδή χαρακτήρισε ο κύριος Υπουργός θλιβερό το φαινόμενο των ομολόγων, επιτρέψτε μου να πω ότι αυτό είναι θλιβερό επεισόδιο ενός θλιβερού φαινομένου. Τα αποθεματικά των ταμείων, δυστυχώς, επί μισό αιώνα με διάφορους τρόπους ληστεύονται: Στην αρχή, διότι έμπαιναν στην τράπεζα χωρίς τόκο ή με αρνητικό επιτόκιο, μετά ήλθε η λαίλαπα του Χρηματιστηρίου, όπου σπρώχτηκαν τα ταμεία να βάλουν χρήματα για να ενισχυθεί το Χρηματιστήριο -και ορισμένοι το ξεχνούν σήμερα- και ήλθε τώρα η τρίτη φάση με τα περιβόητα αυτά δομημένα ομόλογα. Ακριβώς και γι’ αυτό το Κοινοβούλιο μπορεί και πρέπει να παίξει ένα ρόλο για να γίνει γνωστό όλο αυτό το πρόβλημα και κυρίως για να βρεθεί τρόπος να επιστραφούν τα χρήματα αυτά στα ταμεία.
      Τελειώνω, κυρία Πρόεδρε, με το νομοσχέδιο και ειδικά με την τροπολογία που έχω καταθέσει εμπρόθεσμα, που αφορά τη δημιουργία ενός ταμείου αλληλοβοήθειας των υπαλλήλων εμπορικής ναυτιλίας. Επισημαίνω αυτό που θεωρώ ουσιώδες. Με το ν. 3345/2005 θεσπίστηκαν τέτοια ταμεία σε όλα σχεδόν τα Υπουργεία, όπως Υπουργείο Εσωτερικών, Υπουργείο Παιδείας, Οικονομικών κ.λ.π., αλλά εξαιρέθηκε  το Υπουργείο Εμπορικής Ναυτιλίας.  Αυτήν την τροπολογία, που την έχουν ήδη επεξεργαστεί οι εργαζόμενοι,  τη θεωρώ πλήρη. Άλλωστε, πρόκειται για την ψήφιση επί της αρχής της, διότι στο τέλος η τροπολογία λέει ότι ο Υπουργός σε διάλογο με τους εργαζόμενους θα καθορίσει  τις λεπτομέρειες του ταμείου. 
      Ζητούμε την επί της αρχής αποδοχή αυτής της τροπολογίας, ούτε ώστε και οι εργαζόμενοι του Υπουργείου Εμπορικής Ναυτιλίας να συγκροτήσουν το δικό τους ταμείο, το οποίο μπορεί να βοηθήσει σε κάποιες πτυχές της κοινωνικής ασφάλισης. Άλλωστε, από την όλη συζήτηση προέκυψε ότι δεν μπορεί να υπάρξει αντίρρηση επί της αρχής. Αν η αντίρρηση προέρχεται από το Υπουργείο Οικονομίας και Οικονομικών θα το θεωρούσα σκανδαλώδες, ένα νομοσχέδιο που προβλέπει τόσο χαριστικές πράξεις για εφοπλιστές κλπ, να μην προχωράει στη μικρή επιβάρυνση την οποία συνεπάγεται η δημιουργία αυτού του ταμείου. 
      Για τους λόγους αυτούς ζητούμε την αποδοχή και την υπερψήφιση αυτής της τροπολογίας.
      ΠΡΟΕΔΡΟΣ ( Άννα Μπενάκη-Ψαρούδα):  Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ:  Ευχαριστώ, κυρία Πρόεδρε.
      Οι τελευταίες εξελίξεις, σχετικά με τα αποθεματικά των ασφαλιστικών ταμείων, αναδεικνύουν τις σοβαρές ευθύνες διαχρονικά και του ΠΑ.ΣΟ.Κ. και της Νέας Δημοκρατίας. Ομολογώ ότι έκανε μία φιλότιμη προσπάθεια ο Υπουργός κ. Μαγγίνας να συμψηφίσει τις δικές του ευθύνες και της Κυβέρνησής του απέναντι στην προηγούμενη κυβέρνηση του ΠΑ.ΣΟ.Κ.. Εμείς ζητάμε από τον ελληνικό λαό ακριβώς να γυρίσει την πλάτη και να τιμωρήσει τα δύο κόμματα γι’ αυτόν το συμψηφισμό. 
      Εδώ είναι συγκεκριμένα τα πράγματα: Αν θα δοθούν τα χρήματα και πώς θα διερευνηθούν για τα δύο, για τα τρία, για τα πέντε, για τα δέκα χρόνια. Καταληστεύονται τα ταμεία τα τελευταία πενήντα, εξήντα χρόνια και γι’ αυτήν τη ληστεία ακριβώς πρέπει να αναλάβουν και την ευθύνη.  Δεν μπορεί να λυθεί το θέμα μέσα στο Κοινοβούλιο, με την έννοια ότι ο συσχετισμός αυτός ενισχύει και συγκαλύπτει αυτήν την πολιτική. Πρέπει να λυθεί στους δρόμους, πρέπει  να λυθεί με άλλους συσχετισμούς, με κίνημα ανεβασμένο, αν θέλουμε να διασφαλιστούν  τα αποθετικά των ταμείων και για το μέλλον, αλλά και να αναζητηθούν ζητήματα που έχουν σχέση με την κοινωνική ασφάλιση και τη διασφάλιση των δικαιωμάτων στην πορεία. Γιατί η μία περίπτωση είναι η διαχείριση των αποθεματικών και η άλλη περίπτωση είναι το ζήτημα της κοινωνικής ασφάλισης. Και το ΠΑ.ΣΟ.Κ. και η Νέα Δημοκρατία από κοινού όλα αυτά τα χρόνια, και ιδιαίτερα μετά τη Μεταπολίτευση, έχουν ψηφίσει νόμους που έχουν αυξήσει τα όρια ηλικίας, έχουν μειώσει τις συντάξεις, φοροαπαλλάσσουν εφοπλιστές και βιομηχάνους από τις ασφαλιστικές εισφορές. Η μαύρη εργασία,  η μερική απασχόληση, όλα αυτά, αδειάζουν τα ταμεία και δεν τα γεμίζουν για να δημιουργούν αποθεματικά. Άρα, είναι πολύ σοβαρό το ζήτημα τα επόμενα χρόνια και το ποια κυβέρνηση θα είναι αυτή που θα αναδειχθεί. Γι’ αυτό, να μην μπαίνει στα διλήμματα ο κόσμος για το αν θα είναι ισχυρή ή ανίσχυρη η επόμενη κυβέρνηση.
Αυτό το δίλημμα που πρέπει να βάλει μπροστά του, είναι ότι πρέπει η επόμενη κυβέρνηση, να είναι όσο το δυνατόν πιο ανίσχυρη, όποια και αν είναι, ή από το ΠΑ.ΣΟ.Κ. ή από τη Νέα Δημοκρατία, και να είναι ισχυρό το λαϊκό κίνημα. Είναι εγγύηση το Κομμουνιστικό Κόμμα, γιατί έχει την άλλη πρόταση σ’ αυτό το θέμα και για τα ασφαλιστικά ζητήματα.
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Θα ήθελα να ανακοινώσω κάτι τελευταίο. Αυτήν τη στιγμή παρουσιάζει η Γενική Γραμματέας του Κόμματός μας Αλέκα Παπαρήγα σε συνέντευξη Τύπου, την πρόταση του Κομμουνιστικού Κόμματος Ελλάδας για τη διασφάλιση των αποθεματικών των ασφαλιστικών ταμείων και για τη διερεύνηση των ασφαλιστικών συνταξιοδοτικών δικαιωμάτων των εργαζομένων. Δίνεται τώρα στη δημοσιότητα. Εμείς θα το φέρουμε στη Βουλή και θα καλέσουμε όλα τα κόμματα, να πάρουν θέση και να το στηρίξουν, αλλά πιο πολύ θα το αναδείξουμε μέσα από την πάλη του κόσμου, να στηρίξει αυτήν την πολιτική, γιατί οι επόμενες γενιές δεν θα μπορούν καν να μιλάνε ούτε για ασφαλιστικό σύστημα ούτε για συνταξιοδοτικό σύστημα. 
      Αυτό είναι το θέμα και πρέπει να βγουν σημαντικά πολιτικά συμπεράσματα από όλους.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Το λόγο έχει ο κ. Μαντούβαλος.
      ΠΕΤΡΟΣ ΜΑΝΤΟΥΒΑΛΟΣ: Κυρίες και κύριοι συνάδελφοι, πρόκειται για μια συνηθισμένη διαδικασία για το Κοινοβούλιο. Ο Υπουργός κ. Μαγγίνας, αναλαμβάνοντας τα καθήκοντά του, φέρνει σε συζήτηση στη Βουλή, ενώ συζητείται ένα άλλο νομοσχέδιο του Υπουργείου Εμπορικής Ναυτιλίας, κάποιες τροποποιήσεις, με την κατάργηση αυτής της γραμματείας, που δεν πιστεύω να υπάρχει κάποιος συνάδελφός μας, να υπάρχει κάποιος Έλληνας, που με ηρεμία και θετικό τρόπο να αποδέχεται. 
      Μα και κατ’ εξαίρεση να ερχόταν, για να συζητηθεί αυτό το νομοσχέδιο που φέρνει ο κ. Μαγγίνας, ναι θα έπρεπε να πούμε. Λύνει ένα θέμα, λύνει μια εκκρεμότητα, για την οποία είχε μπει μεγάλο ερωτηματικό και διευκολύνει τη λειτουργία του Υπουργείου του με την απόλυτη τακτική της διαφάνειας, της σοβαρότητας, αλλά και της επίλυσης κάποιων θεμάτων που υπήρχαν. Γι’ αυτό και είναι βέβαιο ότι πρέπει να το ψηφίσουμε, γι’ αυτό και το αποδεχόμαστε και φυσικά το ψηφίζω και το στηρίζω και εγώ.
      Για να έρθω στο νομοσχέδιο του Υπουργείου Εμπορικής Ναυτιλίας που συζητάμε, ο αγαπητός μας συνάδελφος κ. Παπουτσής είπε μια κουβέντα, την οποία δεν ξέρω, εάν θα έπρεπε να σκεφθεί λίγο περισσότερο. Είπε «Αποδομήσατε, κύριε Υπουργέ, ό,τι κάναμε». Και στη συνέχεια άρχισε να κάνει μια δριμύτατη επίθεση, γιατί δεν προσλαμβάνουμε τα εκατόν πενήντα άτομα –αυτή είναι η αγωνία του- και γιατί δεν γίνονται οι εξετάσεις με διαφάνεια. 
      Κύριε Κεφαλογιάννη, θα πρέπει να σας θυμίσω ότι πριν από καιρό, όταν ο κ. Ανωμερίτης και ο κ. Παπουτσής διοίκησαν το Υπουργείο, είχαν έρθει στον Πειραιά και τρόμαξαν να χωρέσουν στο Στάδιο Ειρήνης και Φιλίας οι λιμενοφύλακες και οι λιμενοφυλακίνες που ορκιζόντουσαν και οι οποίοι μπήκαν με τη σέσουλα με, δεν ξέρω πόσο, διαφανή ή όχι στοιχεία και κριτήρια. Γέμισαν ένα στάδιο και τώρα σας εγκαλούν και σας λένε «Αποδομήσατε ό,τι κάναμε». 
      Άριστα πράττετε, κύριε Κεφαλογιάννη, και άριστα πράττει αυτή η Κυβέρνηση στη διαδρομή των μεταρρυθμίσεων, του σοβαρού πολιτικού λόγου, της διαφάνειας, της εντιμότητας, αλλά και των εξετάσεων. Καλά κάνατε και βάλατε τις εξετάσεις. Μπορείτε να πείτε –το λέω για τους συναδέλφους μας- ότι και στο Πυροσβεστικό Σώμα και στην Αστυνομία, ίσχυσαν και ισχύουν οι πανελλήνιες. Τι κακό κάνει τώρα το Υπουργείο που βάζει και εξετάσεις; Θεατρολόγους βάλατε, κομμωτάς βάλατε, ένα σωρό άλλες άσχετες ειδικότητες βάλατε και γεμίσατε το Στάδιο Ειρήνης και Φιλίας και εγκαλείτε αυτήν την Κυβέρνηση αυτήν τη στιγμή. Θα έλεγα ότι είναι λάθος και λάθος που θέλει ιδιαίτερη προσοχή, όταν το αναπτύσσετε. 
      Σε ρότα ανάπτυξης το Υπουργείο Εμπορικής Ναυτιλίας. Δεν το λέω εγώ, το λένε οι φορείς που συμφώνησαν, συστοιχήθηκαν και ενίσχυσαν αυτό το νομοσχέδιο που έρχεται σήμερα. Είναι σε ρότα ανάπτυξης η πορεία αυτού του οικονομικού Υπουργείου της Ναυτιλίας, που είναι τροφοδότης της οικονομικής ζωής της πατρίδας μας. 
      Δύο παρατηρήσεις κωδικοποιημένες θα κάνω, κύριε Πρόεδρε. 
      Κύριε Υπουργέ, καταθέσαμε μια αιτιολογική έκθεση, τροπολογία και προσθήκη σ’ αυτό το νομοσχέδιο με συναδέλφους μου, που αφορά τους αντιπλοιάρχους των παραγωγικών Σχολών Δοκίμων Υπαξιωματικών του Λιμενικού Σώματος, οι οποίοι αποστρατεύθηκαν πριν από την ισχύ του ν. 2935/2001, ώστε στα τριάντα δύο έτη συνολικής υπηρεσίας στο Λιμενικό, να συνυπολογίζεται και ο χρόνος του λιμενοφύλακα και να λαμβάνουν εξ ολοκλήρου τμηματικά τη σύνταξη του βαθμού του πλοιάρχου και άνω, να προάγονται για ένα μήνα στο βαθμό του πλοιάρχου και να αποστρατεύονται με το βαθμό αυτό.
      Πληροφορήθηκα από τους συνεργάτες σας και από εσάς ότι αυτό ήδη έχει προωθηθεί στο Υπουργείο Οικονομικών, γίνεται αποδεκτό από εσάς είναι πολύ χρήσιμο και τακτοποιεί μία μικρή αταξία, την οποία ένα πολύ μεγάλο κομμάτι των εργαζομένων για χρόνια ένστολων στο Λιμενικό Σώμα και την αποδέχεται και τη δικαιούται. Άρα, λοιπόν, υπάρχει μόνο αυτή η μικρή εκκρεμότητα στο Υπουργείο Οικονομικών, που είμαι βέβαιος ότι θα λύσετε.
       Και κάτι ακόμα, ένα δεύτερο κομμάτι που αφορά την παράγραφο 9 του άρθρου 17 του Κώδικα Προσωπικού Λιμενικού Σώματος, που ήδη το τροποποιήσατε και το αλλάξατε για τους αξιωματικούς, που ανεξάρτητα από την αξιότητα που αποκτούν, εντάσσονται σύμφωνα με τα οικεία στην επετηρίδα τους και έχουν μεταξύ τους γενική σειρά αρχαιότητας. Το πήγατε μέχρι το βαθμό του πλωτάρχη. Στην αρχή δεν περιλαμβανόταν.
       Στην πράξη θα παρατηρηθεί ένα φαινόμενο και το είδατε: Ο σημαιοφόρος, ο υποπλοίαρχος του Λιμενικού Σώματος της Σχολής Ναυτικών Δοκίμων με μία ημέρα πραγματική θητεία υπηρεσίας στο Λιμενικό Σώμα, θα είναι αρχαιότερος από ένα σημαιοφόρο του Λιμενικού Σώματος -παράδειγμα φέρνω- που προέρχεται από τους υπαξιωματικούς με δεκαεπτά έτη πραγματικής υπηρεσίας.  Αυτή είναι μια αταξία
      Πληροφορήθηκα ότι ρυθμίστηκε μέχρι το βαθμό του πλοιάρχου. Διότι θα πρέπει να γνωρίζετε –και το γνωρίζετε- ότι ως λιμενάρχες, υπολιμενάρχες, διοικητές, υποδιοικητές λιμενικών τμημάτων, λιμενοσταθμάρχες σε ειδικές υπηρεσίες, σε μονάδες ειδικών υπηρεσιών είναι αξιωματικοί με χρόνια θητείας από τη Σχολή Υπαξιωματικών. Αν είναι δυνατόν –και πιστεύω ότι είναι δυνατόν και μπορείτε να το κάνετε- από την αλλαγή που έγινε μέχρι το βαθμό του πλοιάρχου, να προβλέπεται να γίνει μέχρι το βαθμό του αντιπλοιάρχου. Άλλωστε πλην του Πολεμικού Ναυτικού ούτε στο Στρατό ούτε στην Αεροπορία ούτε πουθενά δεν ισχύει. Νομίζω ότι μπορούμε να το κάνουμε να λειτουργήσει. 
      Αυτά τα δύο θα ήθελα να τοποθετήσω ως τροποποιήσεις και να σας παρακαλέσω να ολοκληρωθεί η πορεία τους. 
      Θα μείνω λίγο σ’ αυτό που ελέχθη, στην πορεία της ανάπτυξης στο Υπουργείο Εμπορικής Ναυτιλίας. Και δεν είναι λόγος δικός μου. Οι φορείς έχουν δεχθεί αυτό το νομοσχέδιο και πρέπει να το γνωρίζουν οι συνάδελφοι. Δεν μπορώ να καταλάβω, γιατί κάποιοι υπερθεματίζουν και γίνονται υπερβολικοί, σε βαθμό που κανείς δεν το αντιλαμβάνεται; Παντού υπάρχει ένας θετικός απόηχος. Γιατί δεν συμφωνείτε σ’ ένα νομοσχέδιο, που και οι φορείς συστοιχούνται; 
      Η ΠΟΕΠΣ επίσης για το άρθρο 2 αναφέρει ότι επιλύονται θέματα είκοσι ετών και πλέον. Δεν είναι καιρός, λοιπόν, να βρούμε και τομείς, στους οποίους θα πρέπει να συστοιχηθούμε και να έχουμε κοινή πορεία; 
      Η Π.Ν.Ο. συμφωνεί για την επιδότηση των ασφαλιστικών εισφορών των ασφαλισμένων και στην ποντοπόρο ναυτιλία. Σύστοιχη η Π.Ν.Ο. εδώ. 
      Επίσης η Π.Ν.Ο. λέει, ότι λύεται κατά τρόπο απόλυτο η επάνδρωση των ελληνικών ναυτικών στα πλοία της ακτοπλοΐας, με αποτέλεσμα οι ναυτικοί μας να εργάζονται –πράγμα που ζητάμε όλοι- και δεύτερον τα πλοία μας να πηγαίνουν μέχρι και το τελευταίο νησί με τακτική διαδρομή.
       Η ανάδειξη του Πειραιά σε διεθνές ναυτιλιακό κέντρο, το Εκθεσιακό Κέντρο του Ο.Λ.Π. στο Παλατάκι σε εβδομήντα στρέμματα, η ανάπτυξη της παραλιακής περιοχής, όπως είπε και ο κ. Διαμαντίδης, της Δραπετσώνας και του Κερατσινίου σε έκταση εξακοσίων πενήντα περίπου στρεμμάτων, το νέο ιδιόκτητο κτήριο σαράντα δύο χιλιάδων περίπου τετραγωνικών μέτρων με συνολικό κόστος 30.000.000 ευρώ από το Ταμείο Παρακαταθηκών και Δανείων, που κλείνει μία μεγάλη τρύπα, του να πληρώνουμε ισόποσο ενοίκιο κάθε χρόνο, το Υπουργείο Εμπορικής Ναυτιλίας με πλέον ένα όμορφο ιδιόκτητο κτήριο του, οι επενδύσεις στους ελληνικούς λιμένες, νέος σταθμός για κρουαζιέρες, οι γιατροί στα πλοία που αμφισβητήθηκε και το θέλαμε τόσο πολύ, η αναβάθμιση των ακτοπλοϊκών συγκοινωνιών, το δίκτυο των υδροπλάνων και όλα αυτά, δείχνουν ότι όχι μόνο το Υπουργείο Εμπορικής Ναυτιλίας βρίσκεται σε ρότα ανάπτυξης, αλλά σε ρότα σωστού προσανατολισμού βρίσκεται και η Κυβέρνηση των μεταρρυθμίσεων του Κώστα Καραμανλή. Γι’ αυτό και ψηφίζω αυτό το νομοσχέδιο. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
	Κύριε Υπουργέ, ο κ. Μαντούβαλος και αρκετοί συνάδελφοι έθεσαν θέματα δύο τροπολογιών. Θα ήθελα να τις δείτε με προσοχή μέχρι να τις ψηφίσουμε, γιατί ενημερώνω το Σώμα ότι θα ολοκληρωθεί ο κατάλογος των ομιλητών –είναι οκτώ ομιλητές- και θα ψηφίσουμε και τα άρθρα και τις τροπολογίες σήμερα.
	Το λόγο έχει ο συνάδελφος κ. Παπαγεωργίου.
	ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
	Κυρίες και κύριοι συνάδελφοι, αυτό που κάνει η Κυβέρνηση αναφορικά με το χειρισμό του θέματος των δομημένων ομολόγων, είναι τραγικό λάθος. Έφτασε στο σημείο να ενοχοποιεί μία πρακτική η οποία είναι συστηματικό στοιχείο της διαχείρισης των χρηματοοικονομικών, τη μετατροπή δηλαδή των δανείων από ένα νόμισμα σε κάποιο άλλο. 
      Υπάρχουν δάνεια του ελληνικού δημοσίου των νοικοκυριών των τραπεζών και των επιχειρήσεων, τα οποία συνάπτονται με ένα συγκεκριμένο νόμισμα, το γιέν για παράδειγμα. Εάν υπάρχει πρόβλεψη ότι θα υπάρξουν υποτιμήσεις ή ανατιμήσεις, είναι ευχής έργο να κάνει swap που λένε, να κάνει μεταβολή, να επιλέξει ένα άλλο νόμισμα. Αυτό η σημερινή Κυβέρνηση το κάνει συστηματικά και καλά κάνει και γινόταν και στο παρελθόν. Κατά ποια έννοια, λοιπόν μία πρακτική επωφελής για το δημόσιο και τη βελτίωση των δημοσίων οικονομικών ενοχοποιείται, ταυτίζεται και συμψηφίζεται μ’ ένα ένοχο προϊόν όπως είναι το δομημένο ομόλογο; 
	Επίσης προσπαθεί να συμψηφίσει τις συναλλαγές στα δομημένα ομόλογα των χρηματιστηριακών εταιρειών και της «ΑKΡΟΠΟΛΙΣ» με απλά ομόλογα σταθερής απόδοσης. Λέει, λοιπόν, ότι και τότε πουλούσε η «ΑΚΡΟΠΟΛΙΣ» ομόλογα όπως τα ομόλογα εκείνα ήταν σταθερής απόδοσης, ήταν καθαρά ομόλογα. Εάν υπάρχει, όπως υπονόησε ο κ. Μαγγίνας, πρόβλημα με αγοραπωλησίες πάνω ή κάτω από τα μάξιμουμ και τα μίνιμουμ που θέτει η αγορά του Η.Δ.Α.Τ,, όντως υπάρχει πρόβλημα και όσοι το έκαναν, όσοι δηλαδή δεν πήγαιναν να ψωνίσουν από την αγορά του Η.Δ.Α.Τ. και πήγαν και ψώνισαν από τη «μαύρη» αγορά, για να το πάρουν φθηνότερο και το πούλησαν στα ταμεία, βεβαίως ελέγχονται και θα πρέπει να ελεγχθούν. Κανένας σ’ αυτήν την Αίθουσα δεν μπορεί να μη συναινέσει με μία διαδικασία ελέγχου.
	Έρχομαι στο νομοσχέδιο. Κύριε Υπουργέ. Νομίζω ότι νομοθετείτε για μία ακόμα φορά με αποσπασματικό και πρόχειρο τρόπο. Απόδειξη όλων αυτών που σας καταμαρτυρούμε, είναι το γεγονός ότι για παράδειγμα φέρνετε μία ρύθμιση για τους γιατρούς των πλοίων, με την οποία σας είπαμε ότι, βεβαίως, συμφωνούμε. Είναι ανάγκη να υπάρχουν γιατροί στα πλοία. ‘Οταν όμως ψηφίζατε πριν από έξι μήνες το προηγούμενο νομοσχέδιο, σας είχαμε πει ότι δεν υπάρχουν υποδομές, δεν υπάρχουν καμπίνες, δεν υπάρχουν προϋποθέσεις, δεν υπάρχουν «εργαλεία». Το να πάτε να πάρετε έναν αγροτικό γιατρό από τη Λακωνία και να τον πάτε σε μία γραμμή, είναι μια επιλογή αλλά υπήρχαν προϋποθέσεις για εργασία και προσφορά; Τότε, λοιπόν, δεν μας ακούγατε, ίσως επειδή η Κυβέρνηση διακατέχεται όχι από σεμνότητα και ταπεινότητα αλλά από έναν υπερβολικό εγωισμό και απορρίπτει κάθε πρόταση της Αντιπολίτευσης.
	Έρχεστε, λοιπόν, μετά από έξι μήνες και νομοθετείτε. Λέω λοιπόν: Αυτός ο αποσπασματικός τρόπος, αυτός ο πρόχειρος τρόπος, αυτός ο εγωιστικός τρόπος με τον οποίο νομοθετείτε, δεν παράγει αποτελέσματα, γι’ αυτό κάθε λίγο και λιγάκι αλλάζετε και τροποποιείτε ψηφίσματα και νόμους, που είχατε ψηφίσει πριν από λίγο καιρό.
	Κύριε Υπουργέ, χρησιμοποιείτε τον τίτλο «Συνεταιρισμοί αλληλασφάλισης» σαν όχημα για να συσκοτίσετε όλο τον άλλο κορμό του νομοθετήματος και αυτό είναι λάθος γιατί και καλές πλευρές και καλά άρθρα, τα καλύπτουν οι άλλες ρυθμίσεις που κάνετε, τα συσκοτίζουν και δεν τα αναδεικνύουν.
	Κύριε Υπουργέ, έχω ασχοληθεί μ’ αυτόν το χώρο και των ασφαλειών και των συνεταιρισμών. Επικαλείσθε το ν. 2190/1920. Πρέπει να σας πω ότι ο πιο μεγάλης αντοχής νόμος στο σύγχρονο ελληνικό κράτος, ψηφίστηκε την περίοδο του Βενιζέλου. Είναι ο ν. 2190/1920, ο νόμος για τους συνεταιρισμούς. Τον επικαλείσθε και λέτε ότι σ’ αυτόν, θα στηριχθεί ο συνεταιρισμός αλληλασφάλισης, ωστόσο τον «πετσοκόβετε» και αυτόν, για παράδειγμα σε μία διάταξή του που λέει ότι μπορούν να ψηφίσουν με εξουσιοδοτήσεις. Δηλαδή ένας πρόεδρος μπορεί να μαζεύει τα χαρτιά και να ψηφίζει. Δεν ισχύουν αυτά στον ν. 2190/1920 και στους συνεταιρισμούς.
	Κύριε Υπουργέ, χρειαζόταν να κάνετε ολόκληρο άρθρο, για να περιγράψετε το καταστατικό ενός συνεταιρισμού σ’ ένα νόμο για τους συνεταιρισμούς αλληλασφάλισης; Απλή αναφορά άμα κάνατε, θα ίσχυε αυτός ο σοφός νόμος του Βενιζέλου, ο  ν. 2190/1920.
    Δεν χρειάζεται δηλαδή, σ’ ένα νόμο, να βάζουμε το καταστατικό ενός συνεταιρισμού. 
    Το δεύτερο που θέλω να σας πω γι’ αυτό, κύριε Υπουργέ, είναι ότι δεν θα λειτουργήσει. Έχουν διαμορφωθεί οι αγορές των ασφαλειών. Είναι οι «LΙOYDS», και άλλες συγκεκριμένες. Δεν θα λειτουργήσει. Γι’ αυτό ισχυρίζομαι ότι το χρησιμοποιείτε σαν όχημα για να περάσετε όλες τις άλλες διατάξεις καλές και κακές. Και μένω στις κακές. 
    Κύριε Υπουργέ, καταργείτε το σύστημα πρόσληψης και εξέλιξης των στελεχών στο Λιμενικό Σώμα. Γιατί δεν κάνετε αυτό που είναι απλό και που έκανε και το ΠΑ.ΣΟ.Κ. στο Σώμα της Αστυνομίας: Πανελλαδικές εξετάσεις κατά την εισαγωγή και πανελλαδικές εξετάσεις για την εξέλιξη των αστυνομικών. Τι πιο απλό, δηλαδή, γι να αρθεί η καχυποψία που έχουμε και που έχει το πολιτικό σύστημα. Όταν αναλαμβάνετε εσείς, λέμε «τα γαλάζια παιδιά» και λέτε εσείς «τα πράσινα». Δεν μπορούμε να ξεφύγουμε απ’ αυτήν τη μέγγενη της δυσπιστίας και της αμφισβήτησης. Λέτε, λοιπόν, «καταργώ ένα σύστημα μορίων και το αντικαθιστώ με ένα σύστημα διαγωνισμών» το οποίο δεν περιγράφετε ποιο είναι. Δεν μπορούμε να εξουσιοδοτήσουμε εν λευκώ μια Κυβέρνηση, η οποία μας έχει αποδείξει τελευταία ότι χειρίζεται τον δημόσιο τομέα σαν λάφυρο και ότι η κομματικοκρατία και το ρουσφέτι είναι στην ημερήσια διάταξη. 
    Κύριε Υπουργέ -επίσης σας επεσήμαναν πάρα πολλοί συνάδελφοι. Γιατί τόση σκληρότητα στην διαθεσιμότητα των αξιωματικών ή των ανδρών κα των γυναικών, όσον αφορά στα μικρά λάθη που μπορεί να διαπράξουν και να ταυτίζονται αυτά με μεγάλα αδικήματα; Σας είπαμε ότι θα πρέπει να τα διαχωρίσετε. Για απλά αδικήματα τίθεται σε διαθεσιμότητα ένας λιμενικός; Να τεθεί σε διαθεσιμότητα για σοβαρά αδικήματα. Ποινικοποιείτε κατά  τη γνώμη μας μ’ αυτήν τη διάταξη τη λειτουργία του Λιμενικού Σώματος. Να τίθεται σε διαθεσιμότητα μόνο για κακουργηματικής πράξης και υφής αδικήματα. 
    Υπάρχει, επίσης, μια επιφύλαξη γενικότερη στις δυο ρυθμίσεις που φέρατε για το κέντρο επιχειρήσεων, όπως και για τη δημιουργία Σώματος Δίωξης Ναρκωτικών στην περιφέρεια. Θεωρούμε, χωρίς να διαφωνούμε εξ υπαρχής, ότι στο μεν πρώτο, υπάρχει ο επιχειρησιακός θάλαμος και μπορεί να εξυπηρετήσει τις ανάγκες. Θα δημιουργήσει σύγχυση αυτή η ρύθμιση και αυτή η υποδομή. Και ως προς το δεύτερο: ωραία, να νομοθετήσουμε την μονάδα για τη δίωξη του εγκλήματος των ναρκωτικών κ.α. Έχουμε στελεχιακό δυναμικό; Εδώ λέτε καθημερινά και πολύ σωστά ότι έχουμε έλλειψη προσωπικού. Δεύτερο: έχουμε εκπαιδευμένο προσωπικό; Ή θα νομοθετήσουμε για μια ακόμα φορά εν κενώ, χωρίς ουσία και αποτέλεσμα; 
    Το ζήτημα της παράτασης ακινησίας. Υπάρχει κίνδυνος πολλοί να το αξιοποιήσουν αυτό το άρθρο σε αρνητική κατεύθυνση και σε σχέση ιδιαίτερα με την ακτοπλοΐα. Το ζήτημα, της απαλλαγής της πλοιοκτησίας και ιδιαίτερα της ποντοπόρου από τις εισφορές. Θεωρώ ότι είναι πάρα πολύ μεγάλο λάθος. Σε μια ευνομούμενη πολιτεία, σ’ ένα κοινωνικοασφαλιστικό σύστημα το οποίο έχει σοβαρά προβλήματα και συμφωνούμε όλοι σ’ αυτό, δεν μπορεί να έρχεται η Κυβέρνηση και να λέει απαλλάσσω τον πλοιοκτήτη. Ιδιαίτερα αυτό απευθύνεται προς την ποντοπόρο ναυτιλία. Και είναι σκανδαλώδης η εύνοια σε περίοδο, επαναλαμβάνω, κρίσης των ασφαλιστικών ταμείων. 
    Γιατί επίσης, κύριε Υπουργέ, δεν μπορείτε σε μια απλή διάταξη, να περιγράψετε τα προσόντα αυτού,  που θα προσλάβετε σαν σύμβουλο; Περιγράψτε για να το ψηφίσουμε. Εμείς δεν λέμε ότι δεν χρειάζεται σύμβουλο η διοίκηση, αλλά περιγράψτε τα στοιχειώδη προσόντα για την πρόσληψη.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, με συγχωρείτε, αλλά αυτά έχουν απαντηθεί και στην επιτροπή. Θέλετε να σας πω…
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Όχι, κύριε Υπουργέ. Αν έχουν απαντηθεί, έχουν απαντηθεί. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μου επιτρέπετε; 
    ΠΡΟΕΔΡΕΥΩΝ (Ιωάννης Τραγάκης): Παρακαλώ.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ο σύμβουλος θα έχει τα προσόντα του προέδρου του Ν.Α.Τ.. 
    Ως προς τα άλλα που με ρωτάτε για το τι γίνεται με τα θέματα του νέου αυτού θεσμού, που υπάρχει στο νομοσχέδιο στο άρθρο 4, είναι εισήγηση της ιεραρχίας. Ήθελε η ιεραρχία να έχει ένα ειδικό Σώμα για όλα τα άλλα θέματα εκτός απ’ αυτά που αναφέρετε και τα οποία χειρίζεται ο θάλαμος επιχειρήσεων. 
    ΠΡΟΕΔΡΕΥΩΝ (Ιωάννης Τραγάκης): Ωραία, ωραία. 
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Η εκτίμηση όλων όμως είναι ότι ισχύει και εδώ αυτό που ισχύει στη χώρα μας και στο πολιτικό σύστημα. Όταν δεν μπορούμε να δώσουμε λύση σ’ ένα πρόβλημα, φτιάχνουμε μια επιτροπή. Φτιάχνουμε ένα καινούργιο κέντρο. Θα υπάρχει σύγχυση. Απλώς το επισημαίνουμε. Και οι προηγούμενοι συνάδελφοι υπουργοί του ΠΑ.ΣΟ.Κ. το επεσήμαναν αλλά και άλλοι παράγοντες του λιμενικού χώρου. 
    Και τελειώνω, κύριε Υπουργέ, με την παρατήρηση που σας έκαναν πάρα πολλοί συνάδελφοι. Δεν μπορεί τα κεφάλαια –αναφέρομαι στο Κ.Ε.Α.Ν.- που αφορούν στους επιβάτες και το πλοίο να μεταφέρονται σε άλλους σκοπούς, δηλαδή την επικούρηση. 
      Η επικούρηση είναι όντως ένα σοβαρό ζήτημα και πρέπει να λυθεί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η ενίσχυση των επικουριών ή της επικούρησης γενικότερα.
      Ο σκοπός, όμως, αυτών…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΑΘΑΝΑΣΙΟΣ  ΠΑΠΑΓΕΩΡΓΙΟΥ: …είναι για την ασφάλεια των επιβατών και των πλοίων.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ:  Ευχαριστώ, κύριε Πρόεδρε.
      Κύριε Υπουργέ, τις τελευταίες εβδομάδες η Κυβέρνηση νομοθετεί σε κίνηση slow motion. Φέρνει νομοθετήματα για τη δημιουργία ιδρυμάτων, καλύπτει δύο συνεδριάσεις της Βουλής για θέματα, τα οποία θα μπορούσαν να είναι τροπολογία σ’ ένα άλλο νομοσχέδιο ή που με κοινή υπουργική απόφαση, θα ήταν καλύτερα να είχε δώσει λύσεις. 
      Το συζητούμενο νομοσχέδιο, βεβαίως, έχει μερικές θετικές και σημαντικές διατάξεις, αλλά του αφιερώνετε τρεις ημέρες.
      Όλα αυτά τα συγκρίνω με κρίσιμα νομοθετήματα του προηγούμενου εξαμήνου. Και χαρακτηριστικά αναφέρω το νέο αναπτυξιακό νόμο –σημειώνω ότι ακόμα δεν έχει τεθεί σε λειτουργία, διότι δεν έχουν υπογραφεί οι κοινές υπουργικές αποφάσεις και η χώρα εδώ και έξι μήνες είναι χωρίς αναπτυξιακό νόμο και ιδιαίτερα η περιφέρεια το γνωρίζει και υποφέρει- τον οποίο ψηφίσατε ως τροπολογία τα μεσάνυχτα σε άσχετο νομοσχέδιο.
      Αν, λοιπόν, τα συγκρίνουμε αυτά, θα καταλάβουμε δύο πράγματα.
      Πρώτον, ότι η Κυβέρνηση τα σημαντικά και τα κρίσιμα θέματα τα περνά μεσάνυχτα, για να μην αντιλαμβάνεται ο ελληνικός λαός τι ακριβώς έγινε, για να μην αφήνει περιθώριο ευρύτερων συζητήσεων.
      Δεύτερον, το τελευταίο διάστημα δεν εργάζεται, δεν παράγει έργο -είναι σε πλήρη παραλυσία- είτε λόγω ανικανότητας είτε λόγω επιλογής. Η παραγωγή έργου, όπως έχει πει πολλές φορές ο Πρωθυπουργός, δημιουργεί και δυσαρέσκειες και πολιτικό κόστος.
      Αυτό ακριβώς θέλει να αποφύγει η Κυβέρνηση, γιατί το μυαλό της είναι –και του Πρωθυπουργού και όλων των Υπουργών και δημόσια το δηλώνουν και προσπαθούν να το οργανώσουν και ως θέμα της πολιτικής επικαιρότητας- στις πρόωρες εκλογές. Το μυαλό σας, δηλαδή, είναι πώς θα οργανώσετε την επικοινωνιακή σας πολιτική, πώς θα παγιδέψετε την κοινή γνώμη, για να διατηρηθείτε στην εξουσία και όχι φυσικά για να λύσετε προβλήματα του τόπου, προβλήματα των πολιτών.
      Αυτή είναι η αλήθεια και η πραγματικότητα. Και με το συζητούμενο νομοσχέδιο περιτράνως αποκαλύπτεται.
      Τώρα για το νομοσχέδιο και τα θετικά αναφέρθηκε ο εισηγητής μας και άλλοι συνάδελφοι. Θα ήθελα κι εγώ να τονίσω τρία σημεία.
      Το πρώτο είναι το θέμα των προσλήψεων. Κύριε Υπουργέ, είτε το θέλετε είτε όχι -όσα κι αν ισχυρίζεστε διά των λόγων σας- προσθέτει ακόμα έναν κρίκο στην αλυσίδα της αδιαφάνειας, που από την πρώτη μέρα που αναλάβατε τη διακυβέρνηση της χώρας, έχετε οργανώσει. 
      Γνωρίζουμε ότι οι πιέσεις της εκλογικής σας βάσης είναι μεγάλες. Γνωρίζουμε ότι οι ουρές των «γαλάζιων» παιδιών στα υπουργικά και στα βουλευτικά γραφεία της κυβερνητικής πλειοψηφίας είναι μεγάλες και πιεστικές. Γνωρίζουμε ότι έχετε κάνει πάρα πολλές προσπάθειες, για να τους ικανοποιήσετε, με αδιαφανείς διαδικασίες, παραβιάζοντας το Α.Σ.Ε.Π., είτε με νομοθετήματα είτε παρανομώντας και παρατύπως. Είναι γεγονός, όμως, ότι η ανεργία είναι μεγάλη και αυτή, ανεξάρτητα από το πολιτικό χρώμα των οικογενειών των παιδιών, αγκαλιάζει όλη την ελληνική νεολαία και όχι μόνο.
      Μόνο η μεγάλη ανάπτυξη, μόνο μια ανάπτυξη της ελληνικής περιφέρειας, μια ανταγωνιστική και παραγωγική οικονομία, μια εξωστρεφής οικονομία, μπορεί να δημιουργήσει θέσεις απασχόλησης. 
      Το κράτος στο παρελθόν μπορεί να ήταν ο υποδοχέας και αυτός που εκτόνωνε την πίεση της ανεργίας. Δεν μπορεί, όμως, να είναι σήμερα, πολύ περισσότερο έτσι όπως το διαχειρίζεστε εσείς.
      Η κατάργηση, λοιπόν, του υφιστάμενου -επαρκέστατου, όπως όλοι έχουν αποδεχθεί- συστήματος προσλήψεων στο Λιμενικό Σώμα και η αντικατάστασή του από εξετάσεις, δημιουργεί και πάλι υποψίες. Διότι στο θέμα των προσλήψεων, έχετε πλέον ένα βίο τριών ετών καθόλου καθαρό.
      Έτσι, λοιπόν, υπάρχουν δύο ερωτήματα, τα οποία πρέπει να τα απαντήσετε. 
      Πρώτον: Σ’ αυτές τις εξετάσεις θα διασφαλίζεται το απόρρητο του εξεταζόμενου ή θα είναι γνωστό το ονοματεπώνυμο και η ταυτότητά του;
      Δεύτερον: Θα υπάρχει κι εδώ η προφορική συνέντευξη με το υψηλό ποσοστό μοριοδότησης, δηλαδή η κομματική συνέντευξη, που σ’ άλλες περιπτώσεις και σ’ άλλα Υπουργεία -όπως στο Υπουργείο Άμυνας- οδήγησε στη γελοιοποίηση του Υπουργείου και της Κυβέρνησης, αλλά και όλου του πολιτικού συστήματος απέναντι στην ελληνική κοινωνία;
      Είναι δύο ερωτήματα που πρέπει να τα απαντήσετε στοιχειωδώς, εάν θέλετε να τεκμηριώσετε το αξιόπιστο της πρότασής σας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν μου επιτρέπετε μία διακοπή, θέλω να πω ότι δεν υπάρχει συνέντευξη στις εξετάσεις του Λιμενικού Σώματος. Αυτό πρέπει να γίνει σαφές. 
      ΙΩΑΝΝΗΣ ΜΑΓΚΡΙΩΤΗΣ: Εγώ ρώτησα, εάν θα υπάρχει το απόρρητο του εξεταζόμενου. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν υπάρχει συνέντευξη. 
      ΙΩΑΝΝΗΣ ΜΑΓΚΡΙΩΤΗΣ: Εγώ ρώτησα δύο πράγματα, αν θα υπάρχει το απόρρητο του εξεταζόμενου και η συνέντευξη. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ό,τι προβλέπει η νομοθεσία και του ΠΑ.ΣΟ.Κ για τους λιμενικούς. 
      ΙΩΑΝΝΗΣ ΜΑΓΚΡΙΩΤΗΣ: Δεν καταλαβαίνω, όμως, γιατί δεν δεσμεύεστε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ό,τι προβλέπει, κύριε Μαγκριώτη, ο Κώδικας που ψήφισε το ΠΑ.ΣΟ.Κ. το 2002 για τις εξετάσεις των αξιωματικών, δεσμεύομαι ότι θα ισχύει για τους λιμενοφύλακες. 
      ΙΩΑΝΝΗΣ ΜΑΓΚΡΙΩΤΗΣ: Εκεί, λοιπόν, υπάρχει το απόρρητο; 
      ΠΡΟΕΔΡΕΥΩΝ (Ιωάννης Τραγάκης): Είναι σαφής η δέσμευση και την επανέλαβε και χθες ο Υπουργός. 
      ΙΩΑΝΝΗΣ ΜΑΓΚΡΙΩΤΗΣ: Εσείς είστε Υπουργός, κύριε Κεφαλογιάννη. Η μη δέσμευσή σας δείχνει τη μεθόδευση, στην οποία οδηγείστε. Αυτή είναι η πραγματικότητα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μεθόδευση με νόμους του ΠΑ.ΣΟ.Κ.. Ωραίοι είστε!
      ΙΩΑΝΝΗΣ ΜΑΓΚΡΙΩΤΗΣ: Κύριε Κεφαλογιάννη, απαντήστε συγκεκριμένα, γιατί σας ερωτώ συγκεκριμένα. Για το θέμα της συνέντευξης απαντάτε, στο άλλο δεν απαντάτε. 
      ΞΕΝΟΦΩΝ ΒΕΡΓΙΝΗΣ: Εννοείται ότι θα διασφαλιστεί το απόρρητο. 
      ΙΩΑΝΝΗΣ ΜΑΓΚΡΙΩΤΗΣ: Νομίζω ότι αυτοί που μας ακούν, βγάζουν τα συμπεράσματά τους. 
      Κύριοι συνάδελφοι της Νέας Δημοκρατίας, ξέρω ότι έχετε πολύ μεγάλη πίεση στα πολιτικά σας γραφεία, έτσι όμως δεν την εκτονώνετε. Κακή υπηρεσία προσφέρετε και στους δικούς σας ψηφοφόρους, πολύ δε περισσότερο στην κοινωνία στο πολιτικό σύστημα, αλλά και στο Λιμενικό Σώμα. 
      Έρχομαι τώρα στο θέμα της ιεραρχίας. Εγώ κατανοώ, πράγματι, ότι υπάρχει μία διαφοροποίηση ανάμεσα στους αξιωματικούς και στους υπαξιωματικούς. Θα έλεγα, όμως, ότι ανοίγετε πάρα πολύ την ψαλίδα ανάμεσα στις δύο αυτές κατηγορίες εις βάρος του τμήματος των υπαξιωματικών και θα είναι καλό να βρείτε μία καλύτερη ισορροπία. 
      Όσον αφορά για το Κ.Ε.Π.Υ.Κ., το Κέντρο Επιχειρήσεων, θα ήθελα να πω, κύριε Υπουργέ, ότι, δόξα τω Θεώ, υποδομές έχει. Άλλωστε, εσείς είπατε με τις σημερινές υποδομές, το Λιμενικό Σώμα ανταποκρίθηκε επαρκέστατα στο τελευταίο ναυάγιο του «SEA DIAMOND» και συνεπώς, με το να προσθέτετε νέες επιτελικές θέσεις, νέες θέσεις πρόσθετης ευθύνης, νέα εσωτερική δομή και γραφειοκρατία στις ήδη υπάρχουσες, χωρίς να καταργείτε άλλες, νομίζω ότι προβλήματα θα δημιουργήσετε και το κόστος θα ανεβάσετε. 
      Κύριε Υπουργέ, θα ήθελα να τονίσω κάτι, επειδή μιλάμε για την ακτοπλοΐα. Προχθές όλοι οι φορείς της Θεσσαλονίκης και φορείς που οι επικεφαλής των πρόσκεινται στην παράταξή σας, όπως ο Δήμαρχος Θεσσαλονίκης, όλες οι παρατάξεις, το επαγγελματικό επιμελητήριο, αγανακτισμένοι και για τον αεροπορικό και για τον ακτοπλοϊκό αποκλεισμό της Θεσσαλονίκης, σας είπαν να κοιτάξετε την κινητροδότηση για τη γραμμή της Θεσσαλονίκης και τις συνδέσεις της με τα νησιά και την υπόλοιπη Ελλάδα. Κοιτάξτε όλα τα σαπιοκάραβα, γιατί πάνω από τριάντα επτά ετών καράβια δρομολογούνται από τους επιχειρηματίες σ’ αυτήν τη γραμμή. Υπάρχει που υπάρχει το πρόβλημα δημιουργείτε κι εσείς πρόσθετα αντικίνητρα. Υπάρχει, λοιπόν, μέγα θέμα και πρέπει να το δείτε. 
      Κύριε Πρόεδρε, θα ήθελα να πω για την τροπολογία του Υπουργείου Απασχόλησης. Αν δεν κάνω λάθος, αυτή η τροπολογία ήταν να συζητηθεί ξεχωριστά. Δεν καταλαβαίνω για ποιο λόγο ενσωματώνεται στο νομοσχέδιο και συζητείται ενιαία, γιατί είναι μία πολύ σημαντική τροπολογία. Άλλωστε, κλονίζεται η Κυβέρνηση, η πολιτική ζωή της χώρας, η αξιοπιστία του πολιτικού συστήματος εδώ και δύο μήνες από αυτήν τη διάταξη, από την ειδική γραμματεία και την ειδική αποστολή, που της είχαν χρεώσει το Υπουργείο Απασχόλησης και η Κυβέρνηση, συνολικά, το προηγούμενο διάστημα. Η έννοια της πολιτικής ευθύνης έχει πάρει οριστικά διαζύγιο ή μάλλον η Κυβέρνηση έχει πάρει διαζύγιο με την έννοια της πολιτικής ευθύνης. Τουλάχιστον, όμως, οφείλετε μία συγγνώμη για τους πανηγυρικούς, που εκφώνησε εδώ ο προηγούμενος Υπουργός Απασχόλησης, όταν νομοθετούσε αυτήν την ειδική γραμματεία. Μία συγγνώμη. Πείτε «κάναμε λάθος». Καταργείτε το θεσμό, το οικοδόμημα, κρατάτε όμως το υλικό. Γιατί το υλικό των δώδεκα μετακλητών, φαίνεται ότι σας ενδιαφέρει πάρα πολύ. 
      Είπε ο κ. Μαγγίνας ότι ο Πρωθυπουργός έκανε αυτοκριτική. Πράγματι μας έκανε τρία χρόνια να καταλάβουμε τη χαλαρότητα του συστήματος. Ο κ. Τσιτουρίδης, όταν πέρασε απ’ αυτήν την Αίθουσα –και γραπτώς έχει κατατεθεί το έγγραφο του Υπουργείου Απασχόλησης- το έβρισκε επαρκέστατο. Τώρα, ή είναι χαλαρό ή ήταν επαρκέστατο. Πάντως σε κάθε περίπτωση, βρήκαν τον τρόπο οι διοικήσεις των ταμείων να το παραβιάσουν με τρόπο αντιδεοντολογικό. Αυτή είναι η πραγματικότητα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Εμπορικής Ναυτιλίας κ. Κεφαλογιάννης για τρία λεπτά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για πολύ λιγότερο, κύριε Πρόεδρε. 
      Κοιτάξτε, τα πράγματα θα είναι καθαρά και σαφή στην Εθνική Αντιπροσωπεία. Αναφέρεστε στο απόρρητο, κύριε Μαγκριώτη. Η λέξη απόρρητο δεν υπάρχει στον Κώδικα Προσωπικού του Λιμενικού Σώματος. Είναι αυτονόητο ότι θα υπάρχει το απόρρητο των εξετάσεων, κατά τον ίδιο τρόπο που υπάρχει και στις πανελλαδικές εξετάσεις, εκτός εάν το ΠΑ.ΣΟ.Κ. μετά από είκοσι χρόνια διακυβέρνησης, αμφισβητεί το απόρρητο των εισαγωγικών εξετάσεων του Υπουργείου Παιδείας, ακριβώς με τον ίδιο τρόπο. Με τον ίδιο τρόπο –υποθέτω- ότι γίνονταν οι εξετάσεις όλα αυτά τα χρόνια και στο Λιμενικό Σώμα. Με τον ίδιο τρόπο έγιναν οι εξετάσεις επί ΠΑ.ΣΟ.Κ. των αξιωματικών του Λιμενικού Σώματος, με τον ίδιο τρόπο έγιναν επί των ημερών μας και με τον ίδιο τρόπο θα γίνουν. Άρα διασφαλίζεται και το απόρρητο. Δεν χρειάζεται να συζητούμε εδώ τα αυτονόητα.
      Επίσης -σας το ξαναλέω- δεν υπάρχει συνέντευξη. Αφού, λοιπόν, δεν υπάρχει συνέντευξη και διασφαλίζεται το απόρρητο, εσείς θα τηρήσετε την υπόσχεσή σας να ψηφίσετε τη διάταξη, μιας και τα συνδικαλιστικά όργανα της ΠΟΕΠΛΣ -όπου κάναμε χθες ολόκληρη συζήτηση ότι πήραν από τα δικά σας τα γραφεία την πρόσκληση, για να έρθουν στην Επιτροπή Θεσμών και Διαφάνειας, άρα δεν είναι και τόσο φιλικά προσκείμενοι με τη δική μας παράταξη- λένε ότι σωστά μπήκαν οι διατάξεις του άρθρου 2 και σας δίνω και εσάς συγκεκριμένες εξηγήσεις σ’ αυτά που ρωτήσατε;
      Όσον αφορά τη Θεσσαλονίκη. Κυρίες και κύριοι συνάδελφοι, είναι η πρώτη φορά που η πολιτεία επιδοτεί δρομολόγια από τη Θεσσαλονίκη και μάλιστα επιδοτεί δυο δρομολόγια. Τώρα βρήκαμε άλλο γαϊτανάκι. Γιατί τα πλοία που ήρθαν δεν είναι νεότευκτα. Μακάρι να ήταν νεότευκτα. Εμείς έχουμε λάβει μέριμνα να υπογράφονται δωδεκαετείς συμβάσεις δημόσιας υπηρεσίας για πλοία νεότευκτα ή κάτω από οκτώ ετών, για να δρομολογούνται με δωδεκαετή συμβόλαια στα δρομολόγια που εμείς επιδοτούμε. Βρείτε εσείς κάποιον με ένα νέο πλοίο, είτε που θα το κατασκευάσει, είτε είναι η Τοπική Αυτοδιοίκηση, είτε δεν είναι, ή που ενδιαφέρεται να κάνει το δρομολόγιο, να το δρομολογήσουμε.
       Όταν όμως, κύριε Μαγκριώτη, πέρυσι το πιο σύγχρονο πλοίο της ακτοπλοΐας το «Αίολος Κεντέρης» είχε δρομολογηθεί από τη Θεσσαλονίκη, εσείς μου κάνατε ερώτηση στο Υπουργείο Εμπορικής Ναυτιλίας -εσείς προσωπικά- και μου λέγατε ότι αυτό το πλοίο που είναι το πιο σύγχρονο της ελληνικής ακτοπλοΐας, κινείται με ταχύτητα 40 μιλίων και οι κάτοικοι της Σιθωνίας έχουν πρόβλημα με τον κυματισμό. Και μας πιέζατε να εξαντλήσουμε όλη την αυστηρότητα. Την εξαντλήσαμε. Βάζαμε πρόστιμο στο δρομολόγιο 100.000 ευρώ. Έφυγε το πλοίο και τώρα πηγαίνει στο Ρέθυμνο. Δεν μπορείτε απο τη  μια να λέτε το ένα και από τη άλλη να λέτε το άλλο.
      ΙΩΑΝΝΗΣ ΜΑΓΚΡΙΩΤΗΣ: Το ένα, δεν αποκλείει το άλλο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το Υπουργείο Εμπορικής Ναυτιλίας έκανε το καθήκον του. Επιδότησε για πρώτη φορά δρομολόγια από τη Θεσσαλονίκη και είμαστε ανοικτοί. Μακάρι! Κόψαμε αυτά τα δρομολόγια από άλλες περιοχές που δεν μπορούν να εξυπηρετηθούν, όπως η νησιωτική Ελλάδα, με άλλο μέσο, εκτός του πλοίου, όντως, γιατί πιστεύουμε ότι πρέπει να ενισχυθεί η Θεσσαλονίκη, ως πύλη εισόδου από τα Βαλκάνια και να μην χρειάζεται όλοι αυτοί οι άνθρωποι να κατεβαίνουν στον Άγιο Κωνσταντίνο για τις Σποράδες ή στον Πειραιά για τις Κυκλάδες και τα Δωδεκάνησα. Χρειάζεται, λοιπόν, μια συνεννόηση. Εμείς είμαστε ανοικτοί στους φορείς, επιθυμούμε τη συνεργασία και όπου μπορούμε εμείς από την μεριά μας να ενισχύσουμε και οικονομικά με την επιδότηση συγκεκριμένων δρομολογίων, θα το κάνουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θα ήθελα να ανακοινώσω προς το Σώμα ότι η Πρόεδρος της Κοινοβουλευτικής ομάδας του Κ.Κ.Ε κ. Αλέκα Παπαρήγα και οι Βουλευτές του Κόμματός της κατέθεσαν πρόταση νόμου: «Διασφάλιση των αποθεματικών των Ασφαλιστικών Ταμείων και διεύρυνση των ασφαλιστικών και συνταξιοδοτικών δικαιωμάτων των εργαζομένων».
      Παραπέμπεται στην αρμόδια Διαρκή Επιτροπή.
      Το λόγο έχει ο συνάδελφος  κ. Βεργίνης.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, έχουμε καιρό τώρα που ακούμε συνεχώς τα ίδια πράγματα. Όποιο νομοσχέδιο και αν συζητείται, πρέπει να «κολλήσουν» τα ομόλογα, πρέπει να «κολλήσουν» και όλα τα πασοκικά συνθήματα. Όσο πλησιάζουν οι εκλογές φαίνεται ότι ανησυχούν οι κύριοι συνάδελφοι για το αποτέλεσμα και συνεπώς, πρέπει να γίνει αυτή η αναφορά. Διαφορετικά δεν γίνεται.
      Δεν μπορώ να καταλάβω όμως ένα πράγμα, κύριοι συνάδελφοι. Πως είναι δυνατόν να μην υπολογίζετε την απώλεια των μετοχών τις οποίες αγοράσατε –που είναι πολύ πιο επικίνδυνοι τίτλοι από τα ομόλογα- και υπολογίζετε την απώλεια των ομολόγων; Δηλαδή, δύο μέτρα και δύο σταθμά. Δεν γνωρίζετε όλοι σας ότι τελικά οι τίτλοι μόνο όταν ρευστοποιηθούν μπορούν να υπολογιστούν ως σταθερές αξίες; Διαφορετικά, δεν υπάρχει. Όσο οι μετοχές παραμένουν, κάθε μέρα αλλάζουν, μέσω του Χρηματιστηρίου και συνεπώς οι αξίες συνεχώς μεταβάλλονται. Το ίδιο και τα ομόλογα. 
      ΙΩΑΝΝΗΣ ΜΑΓΚΡΙΩΤΗΣ: Κι εσείς αυτό κάνατε τόσα χρόνια…
      ΞΕΝΟΦΩΝ ΒΕΡΓΙΝΗΣ: Ναι, αλλά όπως παραδέχεστε και αποδέχεστε για τις μετοχές και επομένως ορθώς, θα έλεγα, δεν δέχεστε τα 3.000.000.000 ευρώ, όπως το λέτε, δεν μπορείτε κατά τον ίδιο τρόπο να κατηγορείτε για τα ομόλογα πριν αυτά ρευστοποιηθούν. Όσο κρατηθούν, λοιπόν, αυτά και αν αναβαθμιστεί η αξία τους, τι θα λέγατε τότε; Αυτά για ό,τι αναφέρατε στα ομόλογα.
      Σε ό,τι αφορά τώρα το νομοσχέδιο, πραγματικά όταν δεν έρχεται κανένα νομοσχέδιο λέτε ότι η Κυβέρνηση δεν φέρνει νομοσχέδια. Όταν έρχονται τα νομοσχέδια, λέτε γιατί φέρνετε νομοσχέδια. Επί του προκειμένου, το Υπουργείο Εμπορικής Ναυτιλίας, πράγματι, μας έχει φέρει αρκετά νομοσχέδια και θα έλεγα –αυτό είναι προς τιμήν σας, κύριε Υπουργέ- γιατί τα νομοσχέδια τα οποία φέρνετε –αν θέλουμε όλοι μας να τα αξιολογήσουμε- είναι συμπληρωματικά και ορθώς το κάνετε. Διότι, κύριοι συνάδελφοι, θέλουμε έναν Πειραιά αξιόμαχο και αξιόλογο, ως λιμένα. Εσείς τον θέλετε; Θέλουμε απλά να έχουμε έναν λιμένα όπου θα γίνεται η επιβίβαση και αποβίβαση επιβατών ή απλά να γίνεται η φόρτωση και η εκφόρτωση εμπορευμάτων; Αυτό το σύγχρονο λιμάνι θέλετε εσείς; Δεν θα πρέπει, λοιπόν, ένας λιμένας, που αποτελεί έναν οργανισμό, μία σύγχρονη επιχείρηση, να πρέπει να διαθέτει τις δυνατότητες αξιοποίησης όλων των ευκαιριών.
      Ορθώς, κύριε Υπουργέ, φέρνετε αυτό το νομοσχέδιο, γιατί με αυτόν τον τρόπο, επιτέλους, συμπληρώνετε τις δυνατότητες στο λιμάνι να προσφέρει όλες τις υπηρεσίες. Το δε επιχείρημά σας, κύριοι συνάδελφοι της Αξιωματικής Αντιπολίτευσης, ότι τάχα υπάρχουν ξένοι οίκοι για τη λεγόμενη ναυτασφάλιση κ.λπ., δεν είναι σωστό και βεβαίως είναι μάλλον πολύ χλιαρό, για να μην πω κάτι άλλο. Γιατί; Διότι, εφ’ όσον δεν υπάρχει το σχετικό νομοθετικό πλαίσιο, πως θέλετε να αναπτυχθούν τέτοιες παρόμοιες ελληνικές υπηρεσίες; Δεν χρειάζεται, λοιπόν, να υπάρξει πρώτα το νομοθετικό πλαίσιο και εν συνεχεία να δούμε εάν πράγματι αναπτυχθούν; Και γιατί υποτιμάτε, επιτέλους, τις ελληνικές υπηρεσίες; Γιατί υποτιμάτε την ικανότητα των Ελλήνων όχι απλά να δημιουργούν, αλλά και να αναπτύσσουν και να προσφέρουν τέτοιες υπηρεσίες; Αναμφισβήτητα, οι ξένοι οίκοι έχουν αναπτυχθεί διεθνώς, είναι διεθνώς αναγνωρισμένοι, αλλά νομίζω ότι πρέπει να δώσουμε, αν μη τι άλλο, τη νομοθετική δυνατότητα να αναπτυχθούν παρόμοιες ελληνικές υπηρεσίες. 
      Κύριε Υπουργέ, ένα λιμάνι χρειάζεται και τραπεζικές υπηρεσίες, χρειάζεται και ασφαλίσεις και αντασφαλίσεις και αστικές ευθύνες. Μόνο έτσι μπορεί πράγματι να δώσουμε τη δυνατότητα στον Πειραιά να αναπτυχθεί σε ένα σύγχρονο λιμάνι διεθνούς κύρους. 
      Τέλος, θεωρώ ότι κύριοι συνάδελφοι της Αντιπολίτευσης, το έχετε παρακάνει με το γεγονός ότι στο κάθε τι που έρχεται για συζήτηση βλέπετε μόνο αρνητικά σημεία. Τίποτε θετικό δεν υπάρχει επιτέλους, να ακούσουμε; Αυτά είναι τα θετικά, εκείνα είναι τα αρνητικά. Πράγματι, στο νομοσχέδιο αυτό δεν συμφωνείτε ότι η ίδρυση και η λειτουργία συνεταιρισμών θαλάσσιας αλληλασφάλισης δίνει τη δυνατότητα την οποία ανέπτυξα λίγο πριν; Δηλαδή, τι θέλετε; Να έχουμε ασφάλιση που να αναφέρεται μόνο σε ατυχήματα και σε ασθένειες, σε πληρώματα και σε πρόσωπα και απλά σε θέματα αστικής ευθύνης; Δεν πρέπει λοιπόν, να υπάρχει, όπως είπα και πριν, η αλληλασφάλιση θαλασσίων δυνατοτήτων, η οποία είναι απόλυτα αναγκαία; 
      Δεύτερον, είναι δυνατόν πράγματι να θεωρούμε ότι αυτό το νομοσχέδιο δεν έτυχε της αποδοχής όλων; Κύριοι συνάδελφοι, δεν ήσασταν παρόντες στην Επιτροπή Παραγωγής και Εμπορίου, όπου έγινε εξονυχιστική συζήτηση; Όλες οι τάξεις των ενδιαφερομένων, κύριε Υπουργέ, - νομίζω ήμασταν παρόντες όλοι- έκαναν αποδεκτό το νομοσχέδιο. Ακόμη και σε ερωτήσεις που έκανα εγώ προσωπικά στον Πρόεδρο των εργαζομένων της Π.Ν.Ο. –τον κ. Χαλά, αν δεν κάνω λάθος- απάντησε ότι είναι θετικότατος απέναντι στις ρυθμίσεις. Πηγαίνετε και εναντίον των εργαζομένων; Προς τι, λοιπόν, αυτό το μένος πράγματι, για κάθε τι καινούργιο που έρχεται και το οποίο –επαναλαμβάνω- είναι αναγκαίο συμπλήρωμα της προηγούμενης νομοθετικής ρύθμισης που έφερε ο κύριος Υπουργός με άλλα νομοσχέδια; Αυτά, για το πρώτο μέρος.
      Στο δεύτερο μέρος, στα άρθρα 2 έως 5, ρυθμίζονται πράγματι θέματα του Κώδικα Προσωπικού Λιμενικού Σώματος, που είναι εντελώς αναγκαία, κύριοι συνάδελφοι. Ένα νομοσχέδιο δεν είναι ανάγκη να φέρνει μόνο καινοτομίες, αλλά πρέπει να φέρνει και συμπληρώσεις και κυρίως να εκσυγχρονίζει το υπάρχον θεσμικό πλαίσιο. Αυτό δεν μπορείτε να το αγνοείτε. Και δυσκολίες διαχείρισης ή ακόμη και κυβερνητικής διοικητικής –αν θέλετε- μέριμνας, πρέπει επίσης να θεραπεύονται με τα νέα νομοσχέδια. Διότι, πράγματι, οι αξιωματικοί του Λιμενικού Σώματος, με απευθείας κατάταξη, αναλαμβάνουν υποχρέωση εξαετούς αντί δεκαετούς παραμονής στο Σώμα. Δεν είναι μία διάταξη που είναι πράγματι ορθή; Πως στα άλλα Σώματα, αν θέλετε και στο Στρατό, είναι υποχρεωμένοι να παραμένουν μόνο για έξι χρόνια και όχι για δέκα; Γιατί αυτή η εξαίρεση στο Λιμενικό Σώμα; Το ίδιο ισχύει και για άλλα σημαντικά σημεία που περιέχει το νομοσχέδιο. 
      Εκείνο που θέλω πράγματι ιδιαιτέρως να πω, είναι το εξής: Συστήνεται Κέντρο Επιχειρήσεων Λιμενικού Σώματος. Κύριοι συνάδελφοι, είστε εναντίον αυτού;	 Δηλαδή, είστε εναντίον της αποστολής, που είναι η διεύθυνση, η παρακολούθηση και ο συντονισμός επιχειρήσεων μεγάλης κλίμακας με τη χρήση της υποδομής των διαθεσίμων μέσων και του προσωπικού του Λιμενικού Σώματος; Είστε εναντίον της σύστασης περιφερειακής ομάδας δίωξης ναρκωτικών Λιμενικού Σώματος; Για όνομα του Θεού! Δεν γνωρίζετε ότι έχουμε πράγματι σημαντική αύξηση συμπτωμάτων, αλλά και ατυχημάτων και δυστυχημάτων, θα έλεγα, λόγω ανάπτυξης της εμπορίας των ναρκωτικών;
      Κύριε Υπουργέ, πρέπει να σας συγχαρώ γι’ αυτό, γιατί είμαι από τη Λευκάδα και έξω από τη Λευκάδα, στα διεθνή ύδατα γίνεται το μεγαλύτερο εμπόριο ναρκωτικών. Τι θα κάνουμε εκεί χωρίς τη δυνατότητα να καταπολεμήσουμε αυτήν τη δυστυχία, αυτήν τη μάστιγα όχι μόνο του σήμερα, αλλά και του αύριο; Πρέπει, κύριε Υπουργέ, όχι μόνο να κάνετε αυτό το Σώμα, αλλά και να το στελεχώσετε αμέσως με αξιόμαχα και εξειδικευμένα στελέχη. Τότε θα δώσετε πράγματι, όχι απλώς ανακούφιση, αλλά αυτό που απαιτεί ο σημερινός άνθρωπος, η σημερινή κοινωνία.
      Επίσης, θέλω να σας πω ότι στη Λευκάδα –το ανέφερε ο κύριος Υπουργός και θα ήθελα εδώ να το ακούσει ο κύριος Παπουτσής- το Λιμεναρχείο έχει τριάντα τέσσερις οργανικές θέσεις και υπηρετούν μόνο οι εικοσιτέσσερις. Μείον 30%.  Το Λιμεναρχείο Νυδρίου έχει είκοσι τρεις οργανικές θέσεις και υπηρετούν μόνο έντεκα. Δηλαδή, πάνω από 52% έλλειμμα. Στο Λιμεναρχείο Λευκάδας υπηρετεί μόνον ένας αξιωματικός. Ούτε στο Λιμεναρχείο Νυδρίου υπάρχει αξιωματικός. Δεν υπάρχει ούτε υπαξιωματικός. Επίσης, έχουμε μόνο μία μοτοσικλέτα και παράλληλα έχουμε ένα σκάφος, το οποίο είναι «παλαιάς κοπής», θα έλεγα. Ε, δεν μπορούμε με αυτά τα μέσα να κυνηγήσουμε ούτε το παρεμπόριο ναρκωτικών αλλά ούτε βεβαίως και το λαθρεμπόριο. Θα πρέπει, ειλικρινά, κύριε Υπουργέ, να επικαλεστώ την προσοχή σας και το αμέριστο ενδιαφέρον το οποίο δείχνετε πράγματι, και για τη Λευκάδα και θα σας παρακαλέσω να κοιτάξετε μετά προσοχής αυτό το θέμα.
      Τελειώνοντας, θα ήθελα να σας πω ότι αυτό το ωραίο που κάνει ο κύριος Υπουργός, να δίνει τη δυνατότητα να προσλαμβάνονται στο Λιμενικό Σώμα άνθρωποι οι οποίοι δίνουν τη ζωή τους για να σώσουν συνανθρώπους, δεν θα πρέπει να το επαινέσουμε; Επικαλέστηκε συνάδελφος ότι είναι δυνατόν να παραβιαστεί από πλευράς κριτηρίων και πιστοποίησης του ανδραγαθήματος. Ε, δεν  νομίζω ότι θα φτάσουμε σε εξευτελισμό, να θεωρούμε ανδραγάθημα ένα σύμπτωμα, ίσως από το γεγονός ότι κάποιος έδωσε χέρι βοηθείας. Θέλω να πιστεύω ότι και σε αυτά τα θέματα θα μπουν κριτήρια, κύριε Υπουργέ, καταξιωμένα …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε μία παρέμβαση, κύριε Πρόεδρε;  
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχουν μπει κριτήρια σε αυτό το θέμα. Πρέπει να συντονίζει ο Θάλαμος Επιχειρήσεων του Υπουργείου Εμπορικής Ναυτιλίας, την έρευνα και διάσωση, που είναι ο ανώτατος βαθμός κινητοποίησης του Λιμενικού Σώματος. Όχι επειδή κάποιος θα καταθέσει μια μαρτυρία ότι «έσωσα κάποιον» και με οποιαδήποτε αδιαφανή κριτήρια θα προσλαμβάνεται στο Λιμενικό Σώμα. Αλίμονο!
      ΞΕΝΟΦΩΝ ΒΕΡΓΙΝΗΣ: Χαίρομαι ιδιαίτερα, κύριε Υπουργέ, που κάνετε αυτήν τη διευκρίνιση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το βασικό κριτήριο είναι να έχει ενεργοποιηθεί ο θάλαμος επιχειρήσεων του Υπουργείου Εμπορικής Ναυτιλίας και αυτός να συντονίζει την έρευνα και διάσωση. Τότε μόνο προσλαμβάνονται. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα παρακαλούσα να απαντούσατε συνολικά, αφού μπορείτε να το κάνετε αυτό. Και εσείς, κύριε συνάδελφε, ολοκληρώστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το 10%, κύριε Πρόεδρε, επειδή έγινε πολύς λόγος, μπαίνει για έναν απλό λόγο. Αν έχουμε ένα ναυάγιο, όπως αυτό, που ατύχησαν να έχουν οι προκάτοχοί μου στο «ΣΑΜΙΝΑ» και άνθρωποι διακινδύνευσαν τη ζωή τους –και έχουμε και το φαινόμενο κάποιοι να έχασαν και τη ζωή τους και είναι είκοσι, τριάντα, πενήντα ή εκατό άνθρωποι, θα πούμε δηλαδή ότι αυτούς τους ανθρώπους δεν τους προσλαμβάνουμε στο Λιμενικό Σώμα, αφού αποδεδειγμένα διακινδύνευσαν για να σώσουν ανθρώπινες ζωές, επειδή θεωρεί η Αντιπολίτευση ότι είναι μεγάλο το ποσό του 10%; Στην αστυνομία δεν υπάρχει κανένα ποσοστό και ορθώς δεν υπάρχει. 
      ΠΡΟΕΔΡΕΥΩΝ (Ιωάννης Τραγάκης): Ωραία, κύριε συνάδελφε, ολοκληρώστε παρακαλώ, γιατί έχετε υπερβεί το χρόνο σας. 
      ΞΕΝΟΦΩΝ ΒΕΡΓΙΝΗΣ: Τελειώνω, κύριε Πρόεδρε.
      Θεωρώ ότι το νέο αυτό πλαίσιο θα συμβάλλει σημαντικά στην ενδυνάμωση και τον εκσυγχρονισμό όλων των φορέων που συνδράμουν την ελληνική ναυτιλία και παράλληλα θα βελτιώσει τις αδυναμίες της ισχύουσας νομοθεσίας. Για τους λόγους αυτούς ψηφίζω υπέρ της εφαρμογής του και θεωρώ ότι όλοι οι συνάδελφοι πρέπει να ψηφίσουμε με συντριπτική πλειοψηφία, αν όχι ομόφωνα. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Πίττας.
      ΙΩΑΝΝΗΣ ΠΙΤΤΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι,  ως μνημείο πολιτικής υποκρισίας μπορούν να χαρακτηριστούν οι θέσεις της Αξιωματικής Αντιπολίτευσης στο συγκεκριμένο νομοσχέδιο και θα ήταν, κύριε Βεργίνη, «ευχής έργον» η Αξιωματική Αντιπολίτευση να είχε την πολιτική δύναμη να ψηφίσει τις θετικές προτάσεις που ακούστηκαν στην Επιτροπή. Διαπιστώνουμε σε σχέση με την Κοινοβουλευτική Επιτροπή Παραγωγής και Εμπορίου και την Ολομέλεια, πραγματικά θέσεις διαφορετικές, όχι ξεκάθαρες. Άλλες οι θέσεις του κυρίου Εισηγητή και  άλλες θέσεις ακούστηκαν από τους άλλους ομιλητές και μάλιστα από τον πρώην Υπουργό Εμπορικής Ναυτιλίας τον κ. Παπουτσή, που μίλησαν και οι δύο για χαριστικές διατάξεις του νομοσχεδίου, για να εξευμενιστούν οι πλοιοκτήτες, και για αποδόμηση του Λιμενικού Σώματος. 
      Αποδόμηση του Λιμενικού Σώματος προκύπτει από το γεγονός ότι έχουμε κάλυψη του 40% της δύναμης των λιμενοφυλάκων στη Χίο, ενώ έχουμε υπερκάλυψη στη Μακεδονία και στην Πελοπόννησο. Αυτό αποτελεί αποτέλεσμα των δικών σας πολιτικών, με την εφαρμογή του προεδρικού διατάγματος, να έχουμε αλλού πολλούς και όχι χρειαζούμενους και αλλού να έχουμε τεράστιες ελλείψεις, μιας που οι λιμενοφύλακες κάνουν πολύ καλά το έργο τους στο Λιμενικό Σώμα και φυλάσσουν πραγματικά τα θαλάσσια σύνορα. Θαλάσσια σύνορα όμως είναι η Μυτιλήνη, η Χίος και η Δωδεκάνησος. Δεν είναι ούτε η Πελοπόννησος ούτε η Μακεδονία. 
      Σήμερα, κυρίες και κύριοι συνάδελφοι, με το συζητούμενο νομοσχέδιο «Συνεταιρισμοί θαλάσσιας αλληλασφάλισης και άλλες διατάξεις», που είναι αρμοδιότητας του Υπουργείου Εμπορικής Ναυτιλίας αφ’ ενός καλύπτονται πάγιες ανάγκες που αφορούν αρμοδιότητες του Υπουργείου Εμπορικής Ναυτιλίας, αφ’ ετέρου ενισχύονται οι δεσμοί της εμπορικής ναυτιλίας  με την εθνική οικονομία, με την κάλυψη κενών και αναγκών που παρουσιάζονται. 
      Τι έχει το σημερινό νομοσχέδιο; Αποτελείται από τέσσερα μέρη. Το πρώτο είναι η θαλάσσια αλληλασφάλιση. Και στην κοινοβουλευτική Επιτροπή, εκτός από τη θέση του κ. Ανωμερίτη, ότι δεν χρειάζεται ενδεχομένως κάποια νομοθετική ρύθμιση, διότι υπάρχει ένα πλαίσιο, δεν υπήρξε κάποια άλλη αντίδραση, δεν υπήρξε κάποια άλλη άρνηση από τα άλλα μέλη της κοινοβουλευτικής επιτροπής. Το ζητούμενο είναι ότι μέχρι σήμερα η θαλάσσια αλληλασφάλιση σαν επιχειρηματική δραστηριότητα βρίσκεται στα χέρια αλλοδαπών εταιρειών και ο βασικός λόγος είναι η έλλειψη νομοθετικού πλαισίου.
      Δεν μπορώ να καταλάβω γιατί -ενώ δίνεται τώρα η δυνατότητα να υπάρξει μία νομοθετική ρύθμιση και να ασφαλίζονται οι εργαζόμενοι, να συνασπίζονται σε ενώσεις, να ασφαλίζουν μέρος των κινδύνων και να αναλαμβάνουν συγκεκριμένη αναλογία για να καλύψουν από κοινού ζημιές που υφίσταται ο καθένας από αυτούς και συνήθως οι ζημιές αυτές δεν προβλέπονται, δεν έχουν επαρκή κάλυψη στην ασφαλιστική αγορά- μέχρι τώρα η έλλειψη σαφούς νομοθετικού πλαισίου, απαγορεύει, εμποδίζει να ιδρυθούν τέτοιες ενώσεις στην Ελλάδα. Θα μπορούσε η Ελλάδα να γίνει έδρα τέτοιων ενώσεων και είναι καλό και για την εμπορική ναυτιλία, αλλά είναι καλό και για την εθνική μας οικονομία.
      Στο δεύτερο μέρος ρυθμίζονται θέματα προσλήψεων στο Λιμενικό Σώμα. Ακούστηκε και προηγουμένως για τη δυνατότητα πρόσληψης συζύγων ανδρών ή γυναικών ή και τέκνων στη θέση αυτών οι οποίοι τραυματίστηκαν ή ασθένησαν κατά την εκτέλεση διατεταγμένης υπηρεσίας, όπως επίσης να εισάγονται χωρίς εξετάσεις στη Σχολή Λιμενοφυλάκων άτομα που συμμετείχαν σε επιχειρήσεις για τη διάσωση ατόμων που κινδύνευσαν στη θάλασσα, σαν μία ανταμοιβή και μία επιβράβευση από την πολιτεία για την πράξη εκείνη για την οποία διακρίθηκαν.
      Ρυθμίζονται επίσης θέματα προσωπικού του Λιμενικού Σώματος, σχετικά με τη βελτίωση της βαθμολογικής τους εξέλιξης. Είναι πραγματικά περίεργο να έρχονται οι φορείς. Ήρθε η ομοσπονδία των ενώσεων των εργαζομένων στο Λιμενικό Σώμα και είπε ότι συμφωνούν με το άρθρο 2 παράγραφος 9, συμφωνούν με την παράγραφο 10, σε κάποια σημεία όμως διαφωνούν και θα ήθελαν να αποσυρθεί η παράγραφος 8 του άρθρου 2, η οποία σύμφωνα με μία ρύθμιση, την οποία απεδέχθη ο Υπουργός Γεωργίας βελτιώθηκε. Από εκεί και πέρα, μιλάνε συνάδελφοι του ΠΑ.ΣΟ.Κ. για αποδόμηση του Λιμενικού Σώματος. Οι εργαζόμενοι, οι λιμενικοί συμφωνούν, εσείς διαφωνείτε. Αυτό πραγματικά είναι αξιοπερίεργο. 
      Κύριε Υπουργέ, θα ήθελα να παρακαλέσω για κάτι. Δεδομένου ότι το Λιμενικό Σώμα, για να ανταποκριθεί ακόμα περισσότερο στο έργο του, σίγουρα πρέπει να βασίζεται στις γνώσεις και στον επαγγελματισμό και ο επαγγελματισμός οικοδομείται με την εκπαίδευση, την επιμόρφωση, τη μετεκπαίδευση του προσωπικού, θα πρότεινα για την άνοδο του μορφωτικού επιπέδου των στελεχών. Να γίνει ανάλογη ρύθμιση με αυτήν των υπαξιωματικών και για τους πτυχιούχους λιμενοφύλακες με πτυχία Α.Ε.Ι. και Τ.Ε.Ι., δηλαδή οι πτυχιούχοι λιμενοφύλακες να συμπεριλαμβάνονται στην ίδια επετηρίδα με τους υπαξιωματικούς του Λιμενικού Σώματος της παραγωγικής σχολής, καθώς επίσης λιμενοφύλακες οι οποίοι είναι κάτοχοι μεταπτυχιακού τύπου να προάγονται στον επόμενο βαθμό με παραμονή ενός έτους λιγότερου απ’ ό,τι προβλέπεται στον Κανονισμό.
      Στο τρίτο μέρος του νομοσχεδίου ρυθμίζονται θέματα Γενικής Γραμματείας Λιμένων και στο τέταρτο τρία μεγάλης σημασίας θέματα. Πρώτο θέμα είναι η παράταση ετήσιας ακινησίας για ακτοπλοϊκά πλοία. Ειδικότερα, ρυθμίζεται το ζήτημα της υπέρβασης του χρονικού διαστήματος ακινησίας των ακτοπλοϊκών πλοίων κατά τη διάρκεια επισκευών, όταν αυτή οφείλεται σε λόγους ανωτέρας βίας. Το δεύτερο μεγάλο θέμα είναι η επιδότηση των ασφαλιστικών εισφορών στο Ν.Α.Τ. για όλους τους ναυτολογημένους Έλληνες ναυτικούς σε θέσεις κατωτέρου πληρώματος, όταν αυτή προβλέπεται και δεν θα παρακρατείται από τη μισθοδοσία τους. Επίσης, επιδοτείται η ασφαλιστική εισφορά και των πλοιοκτητών, για όσους όμως Έλληνες ναυτικούς υπηρετούν πέραν αυτών που προβλέπει η σύνθεση. Με τη ρύθμιση ουσιαστικά υπάρχει ένα κίνητρο για τη βελτίωση της ανταγωνιστικότητας του υπό ελληνική σημαία πλοίου για να προσελκυθούν πλοία στο ελληνικό νηολόγιο. Είπε ο κ. Δραγασάκης στην κοινοβουλευτική επιτροπή ότι αυτό μπορεί να αποτελέσει τάση κινδύνου και για άλλες κατηγορίες. Μα, η βαριά μας βιομηχανία είναι η ναυτιλία. Εάν δεν δώσουμε το κίνητρο αυτό, πώς είναι δυνατόν να έχουμε καλύτερα αποτελέσματα; Τώρα, από εκεί και πέρα, ποιες είναι οι χαριστικές πράξεις και οτιδήποτε τέτοιο, ειλικρινά δεν μπορώ να το καταλάβω. Εάν δεν υπήρχε αυτό, τότε θα κατηγορούσατε την Κυβέρνηση για την ανεργία των ναυτικών, ότι υπάρχουν άνεργοι ναυτικοί. Δίνει δυνατότητες και κίνητρα. Από εκεί και πέρα, η Κυβέρνηση κάνει χαριστικές πράξεις ή τόσα άλλα. 
      Αλλά αυτό που έχει σημασία, κυρίες και κύριοι συνάδελφοι, είναι ότι υπάρχει μία διγλωσσία στην Αξιωματική Αντιπολίτευση, υπάρχει μία έλλειψη πολιτικής δύναμης να αναγνωρίσει πραγματικά τις σωστές ρυθμίσεις οι οποίες γίνονται.
      Έτσι, βρίσκει διάφορα επιχειρήματα. Αντί να λέγεται η υπηρεσία, κέντρο επιχειρήσεων, να λέγεται υπηρεσία, γιατί να λέγεται θάλαμος επιχειρήσεων κ.ο.κ.. Νομίζω ότι αυτά δεν είναι σωστά. Πρέπει να έχετε την πολιτική δύναμη, εκείνα τα οποία έχετε νομοθετήσει, εκείνα για τα οποία εσείς έχετε ετοιμάσει προσχέδια νόμων και νόμους να μην τα αυτοαναιρείτε, αλλά να έχετε την ψυχική δύναμη να επικροτείτε και να ψηφίζετε ρυθμίσεις που είναι προς το συμφέρον των Ελλήνων ναυτικών και της εμπορικής ναυτιλίας.
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, γίνεται γνωστό στο Σώμα ότι από τα Άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων 22 μαθητές και μαθήτριες από το 9ο Δημοτικό Σχολείο Βόλου συνοδευόμενοι από τέσσερις διδασκάλους τους. 
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, παρακολουθώ από το πρωί τη συνεδρίαση και για μία ακόμη φορά μένω έκπληκτος. Και οι δύο Υπουργοί και οι συνάδελφοι της κυβερνητικής πτέρυγας σήμερα επιβεβαιώνουν ότι τρία χρόνια μετά από την ανάληψη της εξουσίας από τη Νέα Δημοκρατία δεν μπορούν να απαλλαγούν από το σύνδρομο της Αντιπολίτευσης. Αντί να υπερασπίσουν το έργο τους αντιπολιτεύονται το ΠΑ.ΣΟ.Κ.  για την κυβερνητική του θητεία. Σήμερα έφθασαν να αντιπολιτεύονται και τις απόψεις των Βουλευτών του ΠΑ.ΣΟ.Κ., σε σχέση με αυτό το νομοσχέδιο.
      Δεν απαλλαγήκατε; Αγγαρεία κάνατε, κύριε Υπουργέ, όπως είπε ο κ. Πολύδωρας; «Ποινήν εκτίετε»; Θα φροντίσουμε να σας απαλλάξει από την αγγαρεία ο ελληνικός λαός. Θα σας βάλει στα έδρανα της Αντιπολίτευσης στα οποία έχετε θητεύσει για πολλά χρόνια. Γιατί απ’ αυτή τη θητεία δείχνετε ότι δεν έχετε διδαχθεί, χρειάζεσθε ακόμα εκπαίδευση.
      Φέρατε μία άσχετη τροπολογία. Δεν θα επεκταθώ σ’ αυτό, γιατί είναι ολοφάνερα άσχετη με το νομοσχέδιο. Αφορά την κατάργηση της ειδικής γραμματείας, με αφορμή το σκάνδαλο των ομολόγων. Ήταν στην καρδιά του σκανδάλου αυτή η γραμματεία και ο επικεφαλής της. Και μας εγκαλείτε, γιατί σήμερα αναφερόμαστε στα ομόλογα! Για όνομα του Θεού! Έρχεται ο κ. Μαγγίνας και αντί να μας εξηγήσει πως θα πέσει άπλετο φως σ’ αυτό το μεγάλο σκάνδαλο, έτσι ώστε να καταλογισθούν οι ευθύνες έρχεται πάλι να βρει καταφύγιο και άλλοθι σε δήθεν κενά του θεσμικού πλαισίου ή σε πράξεις και παραλείψεις του παρελθόντος. 
      Οι πολιτικές ευθύνες γι’ αυτό το μεγάλο σκάνδαλο, γι’ αυτή τη στημένη μηχανή ανήκουν στην Κυβέρνηση. Σχεδιάστηκε η λεηλασία των αποθεματικών των ταμείων στο επιτελείο του Υπουργείου Εθνικής Οικονομίας και εκτελέστηκε μέσω του Υπουργείου Απασχόλησης. Σ’ αυτό το μεγάλο σκάνδαλο δεν μπορείτε να αποσείσετε τις ευθύνες σας. Δεν έφταιγε το θεσμικό πλαίσιο, κύριε Υπουργέ. Τουναντίον, το υπάρχον θεσμικό πλαίσιο παραβιάστηκε από σας και μπόρεσε να γίνει αυτό το μεγάλο σκάνδαλο. Και πως παραβιάστηκε; Παραβιάστηκε νόμος της δικής σας Κυβέρνησης παραδείγματος χάριν του άρθρου 13, του ν. 3371 που όριζε ότι όταν εκδίδει τίτλους ομολόγων το δημόσιο οφείλει να ενημερώσει όλους τους επενδυτές, άρα και τον αδύνατο εν προκειμένω κρίκο, τα δημόσια ταμεία. 
      Από τα ταμεία, με ευθύνη της Ειδικής Γραμματείας παραβιάστηκε η πράξη του διοικητή της Τραπέζης της Ελλάδος του 2002. Και σήμερα έρχεστε και μας λέτε για άλλοθι ότι θα συμπληρώσετε το θεσμικό πλαίσιο. Ο κ. Μαγγίνας λείπει τώρα από την Αίθουσα. Θα ήθελα να του πω κάτι. Τον εκτιμώ ιδιαίτερα σε προσωπικό επίπεδο και καταλαβαίνω ότι χωρίς να έχει προσωπικά εν προκειμένω ο ίδιος ευθύνες αναλαμβάνει το βάρος να στηρίξει τα πεπραγμένα. Όμως, δεν πρέπει να εκτίθεται. Γιατί, τον άκουσα σήμερα να επαναλαμβάνει αυτά τα έωλα επιχειρήματα που έχουν ξαναειπωθεί στη Βουλή και έχουν διαψευστεί με στοιχεία. Τον είδα να χρησιμοποιεί την επιχειρηματολογία η οποία είναι ξεπερασμένη, δεν στέκει από τα στοιχεία που έρχονται συνεχώς στο φως.
    Ένα δρόμο έχει η Κυβέρνηση αν θέλει να λέγεται υπεύθυνη Κυβέρνηση. Να αναλάβει τις πολιτικές ευθύνες, να ρίξει άπλετο φως και να φροντίσει να επιστραφούν τα χρήματα, τα κλεμμένα και χαμένα, στα ασφαλιστικά ταμεία. 
    Και τώρα έρχομαι στα άρθρα του νομοσχεδίου, κύριε Πρόεδρε. Κύριε  Υπουργέ, στην ομιλία μου επί της αρχής υπέβαλα ορισμένα ερωτήματα. 
    Κύριε Υπουργέ, βλέπω τη πλάτη σας. Καλώς κάθεστε εκεί, αλλά προσέξτε. 
    ΙΩΑΝΝΗΣ ΔΙΑΜΑΝΤΙΔΗΣ: Είναι από την ίδια περιφέρεια. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Ξέρετε ότι δεν κινδυνεύετε. Δεν φυλάτε τα νώτα σας από το ΠΑ.ΣΟ.Κ.. Περισσότερο κινδυνεύετε μέσα στην παράταξη. Με τον εμφύλιο πόλεμο που έχει ανοίξει στη δική σας παράταξη! 
    ΠΡΟΕΔΡΕΥΩΝ (Ιωάννης Τραγάκης): Άλλα λόγια να αγαπιόμαστε! Σας παρακαλώ, στο νομοσχέδιο. 
    ΗΛΙΑΣ ΦΩΤΙΑΔΗΣ: Κύριε Γείτονα, κύριε Υπουργέ, εσείς, ένας εξαιρετικός κοινοβουλευτικός, τι θέλετε να μας πείτε, ότι έχουμε εμφύλιο πόλεμο;
    ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε συνάδελφε, μην διακόπτετε! 
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Φωτιάδη. 
    ΗΛΙΑΣ ΦΩΤΙΑΔΗΣ: Σας αγαπάμε, σας εκτιμάμε, αλλά όχι και έτσι! 
    ΚΩΝΣΤΑΝΤΙΝΟΣ ΓΕΙΤΟΝΑΣ: Να μη θυμίσω τι είχε πει ο Υπουργός Εμπορικής Ναυτιλίας για την Κυβέρνηση. 
    Μη με προκαλείτε, κύριε Φωτιάδη. Δεν θέλω να πάω σ’ αυτά... 
    Έρχομαι στα άρθρα του νομοσχεδίου, αν με αφήσετε.
    ΗΛΙΑΣ ΦΩΤΙΑΔΗΣ: (Δεν ακούστηκε).
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι, ηρεμία. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, είπα στον κύριο Υπουργό ότι χθες υπέβαλα ορισμένα ερωτήματα στην ομιλία μου επί της αρχής. Όμως δεν πήρα απάντηση. Σήμερα, στο λίγο χρόνο που έχω, επανέρχομαι σε ορισμένα άρθρα. 
    Στο άρθρο 3, κύριε Υπουργέ...
    Κύριε Υπουργέ, δεν μιλώ για τους συνεργάτες σας, αλλά για σας. Συγκεντρωθείτε… 
    ΠΡΟΕΔΡΕΥΩΝ (Ιωάννης Τραγάκης): Ίσα-ίσα, κύριε Γείτονα, ήρθε απέναντι, για να σας προσέχει καλύτερα απ’ ό,τι πλαγίως.  
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αναγνωρίζω ότι έχει εκτόπισμα ο κ. Ανωμερίτης, αλλά το εκτόπισμά του είναι πολιτικό. 
    ΠΡΟΕΔΡΕΥΩΝ (Ιωάννης Τραγάκης): Ηρεμήστε, κύριοι συνάδελφοι. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Για το γραφείο Εσωτερικών Υποθέσεων και τις διατάξεις που φέρνετε. Η ίδρυση αυτού του γραφείου, όπως και της υπηρεσίας Εσωτερικών Υποθέσεων στην Αστυνομία, αλλά και γενικά των σωμάτων επιθεωρητών και του Γενικού Επιθεωρητού δημόσιας διοίκησης –για να μην το ξεχνάμε- ήταν στο πλαίσιο θεσμικής θωράκισης της χώρας, που έγινε επί των Κυβερνήσεων του ΠΑ.ΣΟ.Κ., για την αντιμετώπιση της διαφθοράς. Όμως, όλοι αυτοί οι θεσμοί θα αποδώσουν έργο, αν τους διευκολύνουμε να κάνουν τη δουλειά τους στην πράξη. 
    Εγώ διάβασα, κύριε Υπουργέ, την πρόσφατη έκθεση που υπέβαλε το Γραφείο Εσωτερικών Υποθέσεων του Λιμενικού Σώματος στην Επιτροπή Θεσμών και Διαφάνειας της Βουλής ως είχε υποχρέωση από το νόμο. Είδα ότι πράγματι μερικές από τις τροποποιήσεις που φέρατε είναι προτάσεις του Σώματος Εσωτερικών Υποθέσεων. Δεν είναι όμως οι ρυθμίσεις που απαντούν σε καυτά ζητήματα που έχει θέσει το γραφείο αυτό όσον αφορά την επαρκή στελέχωση, τα θέματα στέγασης, τα θέματα εξοπλισμού...
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν θέλει νόμο αυτό. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, αλλά εγώ θα περίμενα, κύριε Υπουργέ, να απαντήσετε πώς σκοπεύετε να εξασφαλίσετε την απρόσκοπτη λειτουργία αυτού του γραφείου, τώρα υπηρεσίας. Δεν έχω καμμία αντίρρηση στην αναβάθμισή της σε υπηρεσία. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το αλλάξαμε, το κάναμε Γραφείο. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Το ξανακάνατε γραφείο; Γιατί; 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το κάναμε πάλι Γραφείο, μετά από αίτηση των κομμάτων της Αντιπολίτευσης. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ δεν θα είχα καμμία αντίρρηση να γίνει υπηρεσία. Εν πάση περιπτώσει ο διευθυντής περνάει από ακρόαση στη Βουλή. Αυτό δεν άλλαξε, έτσι δεν είναι; 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Επομένως, αυτό που θα πρέπει να δούμε όσον αφορά την υπηρεσία ή το γραφείο –ή όπως θέλετε πέστε το- είναι δύο πράγματα. 
    Το ένα είναι ο συντονισμός με τις άλλες υπηρεσίες και ιδιαίτερα με το γενικό επιθεωρητή. Το δεύτερο είναι, όπως είπα, η διασφάλιση των οργανωτικών και άλλων προϋποθέσεων με πρώτο το προσωπικό -διότι έχει έλλειμμα σε προσωπικό, του ανατίθενται μάλιστα και νέες ευθύνες- αν θέλουμε να έχει πραγματικά αποτέλεσμα. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ένα λεπτό, κύριε Πρόεδρε. 
    Δεν έχω χρόνο να επεκταθώ. Ήθελα να θέσω και ορισμένα άλλα ζητήματα. Χρειάζεται πραγματικά και θα άξιζε να γίνει, ύστερα από μία εμπειρία χρόνων –το γραφείο αυτό έγινε με το νόμο του 2001, στην Αστυνομία έχει γίνει από το 1998- μία γενική αξιολόγηση όλων αυτών των θεσμών εσωτερικού ελέγχου και συζήτηση για τη βελτίωση του συντονισμού τους, έτσι ώστε να επιτύχουμε καλύτερα αποτελέσματα στη μάχη κατά της διαφθοράς. 
    Τελειώνω, κύριε Πρόεδρε, σε μισό λεπτό, κάνοντας μία μόνο αναφορά στο άρθρο 5 το σχετικό με το θέμα καταπολέμησης των ναρκωτικών. Αναφέρομαι στην ίδρυση των ομάδων. 
      Δεν πήρα απάντηση, κύριε Υπουργέ –και δεν ξέρω αν μπορείτε να μου τη δώσετε σήμερα. Ρώτησα αν εξεδόθη το Προεδρικό Διάταγμα που προβλέπονταν στον σχετικό νόμο του κώδικα για τα ναρκωτικά. Προβλεπόταν μεικτή ομάδα συντονισμού των δράσεων των υπηρεσιών δίωξης. Και θυμίζω ότι έχουμε πολλές. Την Υπηρεσία Δίωξης για τα Ναρκωτικά στην Αστυνομία, το Λιμενικό, τα τελωνεία, την ΥΠ.Ε.Ε.. Προβλέπονταν λοιπόν από τον Κώδικα περί ναρκωτικών…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, ήταν πρωτοβουλία του Υπουργείου Δικαιοσύνης αυτό το προεδρικό διάταγμα;
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Υπουργέ, μη διακόπτετε. Και εσείς, κύριε Γείτονα, ολοκληρώστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Και αυτό γιατί πέρα από την ενίσχυση των μονάδων καταστολής –και εν προκειμένω όπως σας είπα εφόσον εξασφαλίσετε τις προϋποθέσεις στελέχωσης εγώ θα συμφωνούσα για τις ομάδες που προτιμώ να είναι τμήματα- υπάρχει το θέμα του συντονισμού όλων των σχετικών υπηρεσιών. Και εν προκειμένω αν δεν εξεδόθη αυτό το διάταγμα, πραγματικά η Κυβέρνηση έχει μεγάλη ευθύνη. Και έστω και αν δεν είστε ο επισπεύδων, είστε ένας, όπως προσδιορίζει ο νόμος, από τους συνυπογράφοντες και πρέπει να αναλάβετε πρωτοβουλία, ούτως ώστε να εκδοθεί αυτό το διάταγμα. Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριοι συνάδελφοι, παίρνω το λόγο για να μιλήσω γι’ αυτήν την περίφημη τροπολογία με την οποία η Κυβέρνηση καταργεί την ειδική γραμματεία συντονισμού φορέων του Υπουργείου Απασχόλησης. Πρόκειται, αναμφίβολα, για την «κηδεία» αυτής της ειδικής γραμματείας αλλά λυπάμαι κύριε Υπουργέ της Εμπορικής Ναυτιλίας, που ο συνάδελφός σας αρμόδιος Υπουργός αποχώρησε πριν ολοκληρωθεί η τελετή και κατ’ ανάγκην απευθύνομαι σε εσάς, γνωρίζοντας ότι η ευθύνη της Κυβέρνησης είναι συλλογική. 
      Με αυτήν την «κηδεία», κύριοι συνάδελφοι, συντελείται βεβαίως και η «κηδεία» της πολιτικής αξιοπιστίας αυτής της Κυβέρνησης που έχει αποθάνει μετά του σκανδάλου των ταμείων αφού είχε ήδη λαβωθεί πολύ σοβαρά από τους «κουμπάρους», από τους «Χούπηδες», τους «βασικούς μετόχους» και άλλα πολλά.
      Καταργείται, λοιπόν, με τρεις σειρές τροπολογία αυτή η ειδική γραμματεία και εδώ γεννώνται ερωτήματα. Ο Πρωθυπουργός είναι υπεύθυνος για τη δομή της Κυβέρνησης και των Υπουργείων, τις βασικές δομές. Ο Πρωθυπουργός είχε μιλήσει για λιτό και ευέλικτο σχήμα. ‘Εχουν δημιουργηθεί άπειρες ειδικές γραμματείες. Μας είπε εδώ ο κ. Μαγγίνας, ο Υπουργός Απασχόλησης, ότι κάποιες ειδικές γραμματείες είχαν γίνει και επί ΠΑ.ΣΟ.Κ. Πράγματι. Αλλά ερωτώ τον κύριο Υπουργό: Υπάρχει ειδική γραμματεία, που να έχει γίνει οποτεδήποτε στα χρονικά αυτής της χώρας ή οιασδήποτε ευνομούμενης δημοκρατικής χώρας, η οποία να μη συνδέεται με τον υπηρεσιακό μηχανισμό του Υπουργείου; Και το είχαμε καταγγείλει τότε στη Βουλή, όταν ο προηγούμενος Υπουργός, ο κ. Τσιτουρίδης, είχε φέρει την ειδική γραμματεία για να τοποθετήσει, όπως φάνηκε μετά, τον εκλεκτό του και εκλεκτό του Πρωθυπουργού κ. Ευγένιο Παπαδόπουλο, διότι θυμίζω κύριοι συνάδελφοι ότι φέρει την υπογραφή του Πρωθυπουργού ο διορισμός του κυρίου Ευγένιου Παπαδόπουλου. Τώρα, τι έγιναν οι πολιτικές ευθύνες και αν έμειναν μόνον στον κ. Τσιτουρίδη, αυτό θα το πει ο λαός στις εκλογές.
      Αυτή, λοιπόν, την ειδική γραμματεία η οποία συνεστήθη και μπήκε εκεί ο ευνοούμενος του κ. Τσιτουρίδη και του κυρίου Πρωθυπουργού, ο κ. Παπαδόπουλος, ο οποίος ενεπλάκη και στο σκάνδαλο των «κουμπάρων», πριν από το σκάνδαλο των ταμείων, τη «θάβουμε» σήμερα απ’ ότι κατάλαβα, σε άσχετο νομοσχέδιο μάλιστα –γι’ αυτό ζητήσαμε να μη συζητηθεί- χωρίς να έχουν αποδοθεί οι πολιτικές ευθύνες και χωρίς να έχουν ερωτηθεί οι υπηρεσιακοί παράγοντες του Υπουργείου. Τους ρώτησε ο Υπουργός Απασχόλησης τι βίωναν τόσο καιρό; Ερωτώντο καθόλου για τα θέματα των ασφαλιστικών ταμείων, για τα αποθεματικά και τα άλλα, για τους άλλους εποπτευόμενους φορείς; Τι βίωναν οι γενικοί γραμματείς οι οποίοι είχαν και ευθύνη, για τις υπηρεσίες διορισθέντες  δε και τι είδε ο ελληνικός λαός; 
      Ο ελληνικός λαός είδε ότι ήρθε μια ειδική γραμματεία –διοικητικό παράδοξο διεθνές- και τον κύριο Υπουργό από ετούτο εδώ το Βήμα της Βουλής να απαντά τότε σε εμάς, στην Αξιωματική Αντιπολίτευση, ότι αυτή είναι μια πολύ χρήσιμη γραμματεία, ότι θα συμβάλει πάρα πολύ στο έργο του Υπουργείου για τον εκσυγχρονισμό των φορέων κοινωνικής ασφάλισης και άλλα πολλά.
Και ψηφίστηκε λίγους μήνες μετά την ανάληψη των ευθυνών στο Υπουργείο από τον κ. Τσιτουρίδη.
      Και τι συνέβη μετά, κύριοι συνάδελφοι; Βεβαίως μετά «έσκασε» το μεγάλο σκάνδαλο των «κουμπάρων» με τους κυρίους Πανάγους, τα κυκλώματα ΜΕΒΓΑΛ, το τηλέφωνο που είχε λάβει ο κ. Ευγένιος Παπαδόπουλος. Τότε ο αρμόδιος Κοινοβουλευτικός Τομέας του ΠΑ.ΣΟ.Κ. είχε καταθέσει και επερώτηση αλλά και μία ερώτηση και αίτηση κατάθεσης εγγράφων, στην οποία είχαμε ζητήσει να μας κατατεθούν εκτός των άλλων, πέραν των εγγράφων, και οι αρμοδιότητες αυτής της αιωρούμενης ειδικής γραμματείας η οποία, όπως φαίνεται, ήταν ειδική γραμματεία η οποία συγκροτούσε τον πρώτο πυλώνα του σκανδάλου, γιατί τον άλλο πυλώνα τον συγκροτούσε βεβαίως το Υπουργείο Οικονομίας. 
      Ρωτήσαμε λοιπόν τότε τον Υπουργό και ζητήσαμε εγγράφως να μας καταθέσει όλα τα στοιχεία. Και τι μας κατέθεσε; Ο κύριος Υπουργός απουσιάζει, βλέπω. Μιλώ στους συνεργάτες του Υπουργείου Εμπορικής Ναυτιλίας. Πολύ ωραία!
      ΠΡΟΕΔΡΕΥΩΝ (Ιωάννης Τραγάκης): Κυρία συνάδελφε, ζήτησε την άδεια για δύο λεπτά να απουσιάσει. Ορίστε, νάτος ο Υπουργός. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εντάξει. Είναι πολύ σοβαρό το θέμα. Αναγνωρίζω ότι δεν πέφτει στον κ. Κεφαλογιάννη προσωπικά, αλλά κάποιος από την Κυβέρνηση πρέπει να ακούσει. 
      Τότε λοιπόν εδέησε να μας απαντήσει ο κ. Τσιτουρίδης, λέγοντας δε το εξής φοβερό. Διαβάζω μέσα από την απάντηση, την οποία και θα καταθέσω: «Έτσι, με τρόπο σαφή, θεσμικό και διαφανή συγκροτήθηκε ένα αναβαθμισμένο, επιτελικό και συντονιστικό κλιμάκιο» -αυτή είναι η Ειδική Γραμματεία, κύριοι συνάδελφοι, ακούσατε ακούσατε!- «με σημαντική χρησιμότητα στην κατεύθυνση εξορθολογισμού των δαπανών, στην αποφυγή αποσπασματικών και αποκλινουσών δράσεων». Άρα ομολογεί ο κύριος Υπουργός -ο προηγούμενος- ότι αυτό έγινε για να συντονίσει. Να συντονίσει όμως τι; Τις αγορές ομολόγων, δομημένων ομολόγων, «αμαρτωλών» ομολόγων, που υπέκλεψαν τα χρήματα των εργαζομένων, των ασφαλισμένων, των συνταξιούχων! 
      Και περαιτέρω, στην απάντησή του μας καταθέτει μόνον τρία βιογραφικά, δύο ειδικών συνεργατών δευτεροβάθμιας εκπαίδευσης, όπως μας λέει, κι ενός ειδικού συνεργάτη πανεπιστημιακής εκπαίδευσης, οι οποίοι στελεχώνουν την Ειδική Γραμματεία. 
      Επανήλθαμε με νέα ερώτηση διότι δεν καλυφθήκαμε. Δεν λάβαμε απάντηση. 
      Καταθέτω τα βιογραφικά και την απάντηση του τότε Υπουργού στα Πρακτικά της Βουλής και παρακαλώ τον Υπουργό, παρακαλώ την Κυβέρνηση να μας καταθέσει αυτά τα βιογραφικά των δώδεκα ή δέκα, που απέλυσε ο κ. Μαγγίνας, όπως μας είπε πριν λίγο. Ποιοι είναι; Τι δουλειά έκαναν; Για ποιους λόγους δεν του κάνει κανείς απ’ αυτούς; Δικοί του άνθρωποι, δικοί τους άνθρωποι ήταν, όπως και ο κ. Σημαιοφορίδης και οι Πρινιωτάκηδες και όλοι αυτοί. Παιδιά της Νέας Δημοκρατίας είναι. Και αυτοί οι διορισθέντες κάποιου ήταν. Καταθέστε λοιπόν τα βιογραφικά! Τι φοβόσαστε; Καταθέστε τα! 
      (Στο σημείο αυτό η Βουλευτής κ. Παρασκευή Χριστοφιλοπούλου                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεύτερον, καλούμε τον κύριο Υπουργό να καταθέσει όλες τις διοικητικές  πράξεις κι όλα τα έγγραφα που έχει εκδώσει αυτή η Ειδική Γραμματεία. Διότι, κύριε Υπουργέ, πείτε στο συνάδελφό σας, που ανέλαβε μόλις τώρα και βεβαίως ο ίδιος δεν πρόλαβε να έχει προσωπική ευθύνη, ότι ποτέ ο προηγούμενος συνάδελφός του δεν μας κατέθεσε τον πλήρη φάκελο, έτσι όπως τον ζητήσαμε με νέα ερώτησή μας, διότι δεν καλυφθήκαμε απ’ αυτά που κατέθεσε πριν λίγο στη Βουλή. 
      Άρα υπήρχε σχέδιο συγκάλυψης. Υπήρχε σχέδιο στα σκοτάδια και νύχτα αυτή η ειδική γραμματεία να συντονίζει το έργο που είχε αναλάβει, που δεν ήταν άλλο παρά ο συντονισμός των διοικητών των Ταμείων δια του φροντιστηρίου κάθε Τρίτη. Και μας είπε ο κ. Μαγγίνας εδώ, γιατί τον άκουσα προσωπικά και πολύ προσεκτικά, ότι θα διατηρήσει –λέει- τις δώδεκα θέσεις διότι αυτές είναι απαραίτητες στο μεγάλο φόρτο του Υπουργείου. Βεβαίως, ξέρουμε ότι η πρακτική αυτής της Κυβέρνησης του λιτού και ευέλικτου κράτους είναι να διορίζει, να διορίζει, να διορίζει. Πώς να τις παύσει αυτές τις θέσεις και μάλιστα προεκλογικά; 
      Όμως επικαλέστηκε ο κύριος Υπουργός –και ολοκληρώνω σ’ ένα λεπτό, κύριε Πρόεδρε- και προηγούμενους συναδέλφους που είχαν περάσει από το Υπουργείο αυτό. Και πρέπει να σας πω ότι τα γεγονότα μιλούν από μόνα τους. Υπήρχαν χ θέσεις, όταν αναλάβατε την διακυβέρνηση, στο Υπουργείο Απασχόλησης. 
Γιατί οι προηγούμενοι Υπουργοί, πριν από τους Υπουργούς της Νέας Δημοκρατίας, δεν ένιωσαν την ανάγκη να δημιουργήσουν όλες αυτές τις ομάδες συμβούλων και παρασυμβούλων; 
      Και όπως σας είπε ο κ. Φλωρίδης, ο Κοινοβουλευτικός μας Εκπρόσωπος, πριν από λίγο, απογειώθηκε η περιουσία των ταμείων το διάστημα από το 1994 έως το 2004 και τα «τάχα μου» λεφτά, που τάχα μου χάθηκαν στο Χρηματιστήριο από πέντε δισεκατομμύρια, σήμερα είναι έξι δισεκατομμύρια, γιατί είχαν επενδυθεί σε σοβαρές μετοχές και τα ομόλογα που αποτελούσαν το 77% της περιουσίας των ταμείων ήταν σε σταθερής απόδοσης ομόλογα πραγματικά και όχι σε ομόλογα–«μαϊμούδες».
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Θα πρέπει, λοιπόν, να ζητήσετε συγνώμη –τελειώνω, κύριε Πρόεδρε- από τη Βουλή των Ελλήνων και τον ελληνικό λαό γι’ αυτή την κοροϊδία. Φέρνετε γραμματείες εδώ στη Βουλή και τις ψηφίζετε λέγοντας ότι «θα συντονίσουν» και σήμερα τις «κηδεύετε» και δεν λέτε ούτε συγνώμη! Ούτε συγνώμη!
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Ανωμερίτη, έχετε το λόγο. 
      ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, θα σταθώ λίγο στο άρθρο 1 γιατί έχουν ειπωθεί πολλά, αλλά πρέπει να τα ξεκαθαρίσουμε. Εγώ δεν είπα ποτέ αν είναι κακή ή καλή η διατύπωση του άρθρου 1. Επιχειρηματολόγησα στη Διαρκή Επιτροπή Παραγωγής και Εμπορίου και εδώ με δύο επιχειρήματα. 
      Πρώτον, νομοθετικά, κατά την άποψή μου, στο άρθρο 1 σημείο δ΄ του ν. 551/70 προβλέπονται τα P&I Clubs και φυσικά στο άρθρο 3 δίνεται η δυνατότητα, αν θέλει κάποιος να εξειδικεύσει, να το κάνει με Κοινή Υπουργική Απόφαση των Υπουργών –Εμπορίου, έλεγε τότε ο νόμος- Ανάπτυξης –σήμερα- και Εμπορικής Ναυτιλίας. 
      Αυτό που λέει η Επιστημονική Επιτροπή –και είναι σωστό- είναι πως με το άρθρο 1 δεν δημιουργείται νέος τύπος εταιρείας, πολύ περισσότερο διότι με το άρθρο 1, όπως εισάγεται, ισχύουν οι διατάξεις του ν. 400/70, του ν. 1667/86 κ.λπ.. 
      Εγώ, όμως, δεν στάθηκα στο νομοθετικό. Δικαίωμα του Υπουργού είναι να το φέρει με την άλφα ή τη βήτα διάταξη. Εμείς παλαιότερα, όταν μας το έφερναν, οι υπηρεσίες είχαν αντιρρήσεις, η αγορά είχε αντιρρήσεις και δεν το περνούσαμε. Εγώ στέκομαι ουσιαστικά σ' αυτό το θέμα και απαντώ για όλες τις γνωστές φράσεις περί μεταρρυθμίσεων, περί βαθιάς τομής του άρθρου 1, ότι αλλάζουν πολλά, ότι θα έρθουν δισεκατομμύρια στον Πειραιά, νέες εταιρείες, χιλιάδες εργαζόμενοι κ.λπ., κ.λπ.. 
      Δεν πρόκειται, κυρίες και κύριοι συνάδελφοι, να δημιουργηθεί κανένα P&I Club στον Πειραιά. Ο διεθνής καταμερισμός, όπως είπα και χθες, έχει γίνει. Η παντοδυναμία της ελληνικής ναυτιλίας δεν πρόκειται να κλειστεί στα στενά όρια του Πειραιά. Και όταν αναφέρθηκα σε παλιές μου ιδιότητες, όπως αυτή του Γενικού Γραμματέα των Ελληνικών Ασφαλιστικών Εταιρειών, του μέλους της εκτελεστικής επιτροπής της Ένωσης Ελληνικών Τραπεζών κ.λπ., δεν το έκανα για να περιαυτολογήσω. Το έκανα για να πω ότι όλα αυτά, τα οποία ισχυρίζομαι εγώ δεν έχουν σχέση με το ότι πέρασα κάποτε ως Υπουργός από το Υπουργείο Εμπορικής Ναυτιλίας, οι απόψεις μου έχουν σχέση και με άλλες μου ιδιότητες. 
      Θα γίνω πιο σαφής. Πώς δραστηριοποιείται και ενδυναμώνεται η ελληνική ναυτιλία; Πρώτα απ’ όλα, γιατί οι Έλληνες εφοπλιστές, οι ελληνικές ναυτιλιακές εταιρείες έχουν την εμπιστοσύνη των δανειστών τους και οι δανειστές τους είναι το διεθνές τραπεζικό σύστημα. Οι Έλληνες εφοπλιστές είναι γνωστοί, ως κορυφαίοι μάνατζερ στο χώρο των θαλασσίων μεταφορών, είναι φερέγγυοι και γι’ αυτό είναι μεγάλοι. 
      Είναι χαρακτηριστικό ότι από το είκοσι επτά δισεκατομμύρια δολάρια των νέων παραγγελιών, τα είκοσι πέντε δισεκατομμύρια δολάρια είναι δάνεια του διεθνούς τραπεζικού συστήματος. Και πιστεύετε ότι αυτό το διεθνές τραπεζικό σύστημα θα δεχθεί την εγγύηση ενός P&I Club στα Λεμονάδικα ή στην Αγία Ελεούσα; 
      Κοιτάξτε, το τραπεζικό σύστημα έτσι δουλεύει διεθνώς. Το ξέρετε και εσείς, το ξέρουν όλοι οι πολίτες, όταν πάνε να αγοράσουν ένα σπίτι, ένα αυτοκίνητο, ένα μηχάνημα, μια επιχείρηση. Θα ασφαλιστούν στην ασφαλιστική εταιρεία της τράπεζας! Αυτό λέω ουσιαστικά: Ότι όλοι αυτοί που δανείζουν με δισεκατομμύρια ευρώ τους Έλληνες εφοπλιστές δεν θα δεχθούν, επειδή κάποιος δικηγόρος της Ακτής Μιαούλη ή τεχνοκράτης ή οποιοσδήποτε θελήσει να κάνει ένα P&I Club   στον Πειραιά, να πάνε οι Έλληνες εφοπλιστές που δανείζονται από το διεθνές πιστωτικό σύστημα να εγγράφουν μέλη αυτού του P&I Club. 
      Ο Πειραιάς είναι ένα διεθνές ναυτιλιακό κέντρο εδώ και δεκαετίες. Αυτό που πρέπει να κάνουμε εμείς χωρίς μεγαλοϊδέες –γιατί ο μεγαλοϊδεατισμός δεν  ωφέλησε ποτέ τον τόπο- είναι να βελτιώσουμε τις υποδομές στον Πειραιά. Διότι εγώ απορώ με όλο τον καυγά που γίνεται ακόμη και για το εμπορικό λιμάνι του Πειραιά. Μα, το εμπορικό λιμάνι του Πειραιά είναι τελειωμένο χωρίς διεθνείς δρόμους, χωρίς τρένα, χωρίς περαιτέρω χώρους ανάπτυξης. Είναι ένα ολοκληρωμένο προϊόν. Αντίθετα ο Οργανισμός Λιμένος Θεσσαλονίκης έχει τεράστιες δυνατότητες. Αντί να ψάχνουμε, λοιπόν, στο Τυμπάκι ή αλλού διεθνή λιμάνια για να τα αναπτύξουμε ας διαθέσουμε τα χρήματα από την Τράπεζα Επενδύσεων στον Ο.Λ.Θ. για να κάνουμε επιτέλους ένα διεθνές διαμετακομιστικό κέντρο. 
      Εγώ πιστεύω ότι αυτός είναι και ο λόγος, που ούτε η Ένωση Ελλήνων Εφοπλιστών, ούτε το Ναυτικό Επιμελητήριο ούτε κανείς από τους χώρους των εφοπλιστών βγήκαν να επιχειρηματολογήσουν δυναμικά υπέρ αυτής της διάταξης. 
      Η άποψή μου –και την έχω πει πριν από χρόνια σ’ ένα συνέδριο στον Πειραιά ήμασταν μαζί με τον Μιλτιάδη Βαρβιτσιώτη, και μιλούσαμε για το City του Λονδίνου- είναι απλή. Εφόσον είμαστε μεγάλοι και παντοδύναμοι, πρέπει να είμαστε στις διεθνείς αγορές, όχι να κλειστούμε στον Πειραιά. Πρέπει να είμαστε εκεί στις αγορές για το κύρος μας, την επιβολή μας, την επιρροή μας.  Οι μεγάλοι και παντοδύναμοι δεν κλείνονται στα στενά σύνορα μιας περιοχής. Πιστεύω ότι θα συνεχίσουμε να είμαστε πρωτοπόροι στο διεθνή στίβο, αρκεί να μην σκεφτόμαστε με μεγάλες ιδέες και κυρίως να μην δίνουμε ελπίδες ότι θα γίνει κάτι ανατρεπτικό, μεταρρυθμιστικό και σημαντικό με την ψήφιση ενός άρθρου. 
      Έρχομαι τώρα στα υπόλοιπα άρθρα με δυο λόγια. 
      Εγώ στηρίζω τις παρατηρήσεις που υπέβαλε η Πανελλήνια Ομοσπονδία Ενώσεων του Λιμενικού Σώματος, όπως και την τροπολογία που έχει κατατεθεί από το πολιτικό προσωπικό του ΥΕΝ και την οποία, όπως μας λένε, την έχει κατ’ αρχήν δεχθεί ο Υπουργός και πρέπει να την αποδεχθεί και σήμερα, εφόσον έχει κατατεθεί εμπρόθεσμα μία τέτοια τροπολογία. 
      Πιστεύω όμως ότι, όπως υπάρχουν θετικές διατάξεις στο άρθρο 2, υπάρχουν και αρνητικές. Σας άκουσα προηγουμένως, κύριε Υπουργέ, που είπατε ότι πράγματι η πρόσληψη άνευ εξετάσεων των ειδικών κατηγοριών στο Λιμενικό θα γίνεται μόνο όταν υπάρχει ανάμιξη του ΕΣΚΕΔ. Αν αυτό το διαβεβαιώνετε –και έτσι είναι- τότε η φράση της διάσωσης κινδυνευόντων στη ξηρά, τι νόημα έχει; Παρεμβαίνει το ΕΣΚΕΔ αν κάποιος πέσει από το ντόκι στην θάλασσα και πάει κάποιος και τον σώσει; Το λέω σαν ανθυποπερίπτωση, που θα μπορούσε να αφαιρεθεί για να ενισχυθεί ο ισχυρισμός σας. 
      Για το άρθρο 18 έχω μιλήσει. «Ναι» στην ανταγωνιστικότητα, «όχι» στην πλήρη απαλλαγή. Δημιουργούνται εικονικοί ναυτικοί, θα ενεργοποιηθούν ανενεργά ναυτικά φυλλάδια και φυσικά κάθε διασύνδεση φορολογική ή ασφαλιστική ή οποιαδήποτε θα πρέπει να γίνεται με τους όρους και τα κριτήρια ενίσχυσης της ποιοτικής ναυτιλίας και όχι εν λευκώ.
      Για τα άρθρα 19 και 20 είναι γνωστό ότι συμφωνούμε και χαίρομαι που περνάνε αυτές οι διατάξεις μετά από χρόνια, που τις έχουμε και εμείς υποβάλει.
      Επίσης, στο άρθρο 10, ενώ φαίνεται ορθή η επιλογή, θέλω να κοιτάξετε την έκθεση της Επιστημονικής Επιτροπής, γιατί φαίνεται ότι ενέχει κινδύνους. Διότι σας λέει η Επιστημονική Επιτροπή ότι, ναι μεν να γίνεται το σέρβις των ελικοπτέρων στην Ε.Α.Β., αλλά για να γίνει αυτό πρέπει τα ελικόπτερα ή τα αεροσκάφη SAR να θεωρηθούν πολεμικό προϊόν και εκεί έχουμε εμπλοκή. Πιστεύω ότι θα πρέπει αυτό να τύχει της προσοχής σας, γιατί μία σωστή κατεύθυνση μπορεί να δημιουργήσει μεγάλα προβλήματα σε όλο αυτό που ονομάζουμε «έρευνα και διάσωση».
      Τέλος, κυρίες και κύριοι συνάδελφοι, εμείς δεν ήρθαμε, τόσο στη διαρκή επιτροπή όσο και εδώ, για να απορρίπτουμε συλλήβδην τα νομοσχέδια της Κυβέρνησης. Η Κυβέρνηση, όμως, δεν βοηθάει καθόλου στην κατεύθυνση του να κάνει κανείς δεκτή κάποια διάταξη. Πιστεύουμε ότι όλα τα νομοσχέδια, όχι το σημερινό, έρχονται με μεγάλες ελλείψεις και μεγάλα ελαττώματα και μην αναζητείτε στην αρνητική μας ψήφο ευθύνες ή φανατισμούς μιας αντιπολίτευσης. Αναζητείστε τις ευθύνες στην προχειρότητα των διατάξεων που εσείς σχεδιάζετε και νομοθετείτε. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορώ να πω μια φράση μόνο, κύριε Πρόεδρε; 
      ΠΡΟΕΔΡΕΥΩΝ (Ιωάννης Τραγάκης): Η μια φράση φέρνει πολλές. Ας μιλήσει ο κ. Σγουρίδης και ο κ. Στρατάκης πρώτα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μα, δικαιούμαι εκ του Κανονισμού μια παρέμβαση. 
      ΠΡΟΕΔΡΕΥΩΝ (Ιωάννης Τραγάκης): Πολλές παρεμβάσεις δικαιούστε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ό,τι μου επιτρέπει ο Κανονισμός, κύριε Πρόεδρε, με την άδειά σας. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Ανωμερίτη, δεν θα καταχραστώ της καλοσύνης του Προεδρείου. Αναφερθήκατε στο άρθρο 2 παράγραφος 5 και με ρωτήσατε, γιατί δεν διαγράφουμε τη φράση «ή τους χερσαίους χώρους αρμοδιότητας του Λιμενικού Σώματος». 
      Εγώ δεν έχω αντίρρηση να το διαγράψουμε, αν επιμένετε. Θέλω, όμως, να σας ενημερώσω ότι η αναφορά γίνεται για τους Οργανισμούς Λιμένος. Παραδείγματος χάριν, στο Ηράκλειο της Κρήτης τη δική σας εποχή, δημιουργήθηκε ένα πρόβλημα με ένα πλοίο της ακτοπλοΐας των Μινωικών Γραμμών, και δεν υπήρχε σκάλα στο λιμάνι του Ηρακλείου για να βγουν μέσα από το συγκεκριμένο πλοίο δυόμιση χιλιάδες άνθρωποι. Αν κάποιοι, λοιπόν, άνθρωποι, κινδυνεύοντας μέσα στη λιμενική ζώνη, αναλάμβαναν πρωτοβουλίες τέτοιες που να βοηθήσουν στη διάσωση αυτών των ανθρώπων πρέπει να τους εξαιρέσουμε;
      Εγώ, λοιπόν, επιμένω ότι πρέπει να υπάρχει αυτό, αλλά αν η Βουλή έχει άλλη άποψη να το εξαιρέσουμε. Είναι γι’ αυτούς τους συγκεκριμένους και γι’ αυτό η διάταξη λέει «ή στους χερσαίους χώρους αρμοδιότητας του Υπουργείου Εμπορικής Ναυτιλίας». Την ευθύνη του συντονισμού γι’ αυτό το συγκεκριμένο περιστατικό την είχε ο Θάλαμος Επιχειρήσεων του Υπουργείου Εμπορικής Ναυτιλίας. Σε αυτές, λοιπόν, τις περιπτώσεις αναφερόμαστε. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Σας ευχαριστώ, κύριε Πρόεδρε.
      Δυστυχώς, κύριε Υπουργέ, το νομοσχέδιο αυτό επικαλύφθηκε από την τροπολογία του Υπουργείου Απασχόλησης και Κοινωνικής Προστασίας. Επειδή, όμως, θεωρώ μείζον το θέμα της αξιοκρατίας, δεν θα αναφερθώ στα υπόλοιπα άρθρα του νομοσχεδίου τα οποία έθιξα στην κατ’ αρχήν συζήτηση και στην πρωτολογία μου. Θα επιμείνω, όμως, στο θέμα της αξιοκρατίας για την πρόσληψη των νέων λιμενοφυλάκων και κατ’ επέκταση και των νέων πυροσβεστών. Και αν πούμε ότι υπάρχει μια συνέχεια στην Κυβέρνηση, ας εισακουστεί αυτή η πρόταση και στον Υπουργό Δημόσιας Τάξης, τον κ. Πολύδωρα. 
      Ποια είναι η επιχειρηματολογία την οποία εκφράζετε μέχρι τώρα για το θέμα της αξιοκρατίας; Λέτε: «Το ΠΑ.ΣΟ.Κ. ως Κυβέρνηση για τους αξιωματικούς είχε το σύστημα των εξετάσεων. Και αφού οι εξετάσεις ήταν αντικειμενικές, όπως εσείς, το ΠΑ.ΣΟ.Κ. ισχυρίζεστε, γιατί να μην είναι αντικειμενικές και αυτές οι εξετάσεις που θα γίνονται στους νέους λιμενοφύλακες;» 
      Εδώ έχω να σας απαντήσω το εξής, κύριε Υπουργέ. Άλλο αξιωματικός, όπου πτυχιούχοι, δικηγόροι, διπλωματούχοι μηχανικοί, μηχανολόγοι, ναυπηγοί δίνουν εξετάσεις για να εμπλουτίσουν, αν θέλετε, το Σώμα των αξιωματικών του λιμενικού και άλλο η πρόσληψη των νέων ανθρώπων, των νέων παιδιών, που κανονικά θα πρέπει να γίνεται με ένα σύστημα που να είναι το ίδιο για όλους. 
      Εν τοιαύτη περιπτώσει, γιατί δεν δέχεστε τη φράση την οποία σας πρότεινε ο κοινοβουλευτικός μας εκπρόσωπος ότι οι εξετάσεις αυτές θα διενεργούνται υπό την αιγίδα του ΑΣΕΠ; Διότι το ΑΣΕΠ έχει, αν θέλετε, κατοχυρωθεί ως ένας αξιόπιστος οργανισμός πιστοποίησης και εγγύησης. 
      Ε, λοιπόν, βάλτε τη φράση σε αυτές τις εξετάσεις ότι θα διενεργούνται υπό την αιγίδα του ΑΣΕΠ. 
      Όμως και πάλι θα έλεγα ότι είναι προτιμότερο να προχωρήσουμε στις πανελλήνιες εξετάσεις για την εισαγωγή των νέων λιμενοφυλάκων και των νέων πυροσβεστών, αφού πρώτα υπάρξει ο προγραμματισμός αναπλήρωσης σε κάθε Υπουργείο –δηλαδή πόσοι λιμενοφύλακες χρειάζονται ετησίως ή πόσοι πυροσβέστες- και αυτό να μπαίνει μέσα στις πανελλήνιες εξετάσεις.
      Επιχειρηματολογήσατε λέγοντας «μα, οι σχολές των λιμενοφυλάκων είναι εξάμηνες, άντε επτάμηνες» και δεν μπορούν να ενταχθούν στις ανώτερες και ανώτατες σχολές για πανελλήνιες εξετάσεις. Το ίδιο ίσχυε και για τις σχολές αστυφυλάκων. Πριν, ο κ. Παπαθεμελής –σήμερα ανεξάρτητος Βουλευτής με την παράταξή σας- ως Υπουργός Δημόσιας Τάξης τις ενέταξε στις πανελλήνιες εξετάσεις και αμέσως μετετράπησαν σε τριετούς φοίτησης και έγιναν ανώτερες, έγιναν ακαδημίες. Και τα παιδιά τα οποία εισέρχονται εκεί, ξέρουν πολύ καλά ότι μπήκαν με το σπαθί τους. 
      Έτσι, λοιπόν, θα έλεγα –και αυτήν την πρότασή μου την είχα κάνει και σε άλλες περιπτώσεις συζητώντας νομοσχέδια του Υπουργείου σας- ότι τα θέματα της παιδείας θα πρέπει να υπάγονται στο Υπουργείο Παιδείας και η εξειδίκευση να ανήκει στο εκάστοτε Υπουργείο. Να υπάρχουν δηλαδή οι γενικές εξετάσεις, να υπάρχει ο χρόνος φοίτησης και η εξειδίκευση να γίνεται από το Υπουργείο Εμπορικής Ναυτιλίας ή το Υπουργείο Δημόσιας Τάξης ή οποιοδήποτε άλλο υπουργείο έχει ενστόλους.
      Έρχομαι τώρα στην τροπολογία του Υπουργού Απασχόλησης και Κοινωνικής Προστασίας. Επειδή χρόνια θητεύω σ’ αυτήν εδώ την Αίθουσα, από την εμπειρία μου παρατήρησα κάτι, το οποίο θα το αναφέρω. Όσο συζητιόταν η τροπολογία, ο Υπουργός Εμπορικής Ναυτιλίας διακριτικά ήταν εκτός Αιθούσης. 
      Διακριτικά ήσασταν εκτός Αιθούσης, κύριε Υπουργέ. Μόλις τελείωσε η συζήτηση της τροπολογίας εισήλθατε και καλά κάνατε, γιατί πίσω από αυτήν την τροπολογία κρύβεται μία απύθμενου βάθους διαπλοκή. Κάτι «μυρίζει», όταν χρηματιστηριακή εταιρεία, η οποία έχει κλείσει από την Επιτροπή Κεφαλαιαγοράς, εγκαλεί τον Πρωθυπουργό και υπάρχουν μισόλογα. Αυτό δεν έχει ξανασυμβεί. Δεν έχει συμβεί ξανά χρηματιστηριακή εταιρεία να εγκαλεί τον Πρωθυπουργό της χώρας. Εγώ δεν αισθάνομαι υπερήφανος γι’ αυτό. Πραγματικά, δεν αισθάνομαι υπερήφανος. 
      Δυστυχώς για την Κυβέρνησή σας δεν θα κλείσει αυτό το θέμα με την κατάργηση της θέσης του Ειδικού Γραμματέα στο Υπουργείο Απασχόλησης και Κοινωνικής Προστασίας. Ξεκίνησε με το κλείσιμο μιας άλλης θέσης, αυτής του Υφυπουργού Απασχόλησης, ο οποίος θεωρήθηκε ότι δεν χρειάζεται να υπάρχει προκειμένου για μικρότερο και ευέλικτο σχήμα. Η θέση αυτή του Υφυπουργού καταργήθηκε και τοποθετήσατε στη θέση του Ειδικό Γραμματέα. 
      Όμως, εντός ολίγου –παρ’ όλο που εμείς ως Αντιπολίτευση σας είχαμε κρίνει για τη δημιουργία αυτής της θέσης- έρχεστε να την καταργήσετε μετά από όλη αυτήν την ιστορία των σκανδάλων με τα δομημένα ομόλογα. Και είπα ότι δεν θα κλείσει αυτή η υπόθεση, διότι θα πρέπει ο ελληνικός λαός να ξέρει πού πήγαν οι προμήθειες, αυτές που μαζεύτηκαν σε ρευστό. Και ήταν τόσα πολλά τα ρευστά, που χρειάστηκε εντολή του Διοικητή της Εθνικής Τράπεζας, για να μπορέσουν να τα πάρουν σε βαλίτσες, στην εποχή που τα χρήματα κινούνται μέσω του ηλεκτρονικού συστήματος. 
      Αν είναι δυνατόν τόσο μεγάλες προμήθειες να παίρνονται σε ψιλά και σε ρευστά!
    Ομολογώ ότι όταν άκουσα τον κ. Μαγγίνα, είδα ότι ήταν τελείως απολογητικός. «Η κατά Μαγγίνα ομολογία για τα ομόλογα». Είπε ότι ήταν συμβουλευτικός ο ρόλος του Ειδικού Γραμματέα. Αν ήταν συμβουλευτικός ο ρόλος του, κύριε Υπουργέ, ποιος έπαιρνε τις αποφάσεις; Άρα, τις έπαιρνε κάποιος που ήταν μέσα στην Κυβέρνηση και δεν νομίζω να σταματάει το θέμα απλώς στην αποπομπή του κ. Τσιτουρίδη.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τέλος πάντων, εμείς θεωρούμε ότι αυτή η τροπολογία είναι μία τροπολογία ομολογίας για τα ομόλογα. Ο κ. Ευγένιος Παπαδόπουλος απελύθη, αλλά οι δώδεκα θέσεις των συμβούλων παραμένουν. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Το λόγο έχει ο συνάδελφος κ. Στρατάκης για προτασσόμενη δευτερολογία για τέσσερα λεπτά.
    ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
    Κύριε Υπουργέ, δεν θα αναφερθώ σε λεπτομέρειες, μια και ο χρόνος είναι περιορισμένος. Θέλω να θίξω μόνο δύο, τρία σημεία και να αναφερθώ ιδιαίτερα στο άρθρο 2 που αφορά ουσιαστικά την κατάργηση της αξιοκρατίας. 
    Θεωρώ ότι υπάρχει δόλος στην όλη υπόθεση και θα σας εξηγήσω γιατί. Το 2003, το Σώμα των Λιμενικών που παραλάβατε αριθμούσε επτά χιλιάδες οκτακόσια πενήντα άτομα. Σήμερα, έχουν μειωθεί στις επτά χιλιάδες και μέχρι το τέλος του χρόνου προβλέπεται να μείνουν εξίμισι χιλιάδες, τη στιγμή που θα έπρεπε, με τα δεδομένα τουλάχιστον που υπάρχουν, οι λιμενικοί να είναι δέκα χιλιάδες εκατόν πενήντα έξι. Αυτό στην πράξη σημαίνει ότι τα χρόνια που πέρασαν, δεν προχωρήσατε μεθοδευμένα στην κάλυψη αυτών των κενών θέσεων, γιατί ίσως είχατε σκοπό να φέρετε σήμερα αυτή εδώ τη διαδικασία και ενδεχομένως θα ισχυριστείτε ότι το κάνατε γιατί υπήρχαν δημοσιονομικοί λόγοι, ότι το Υπουργείο Εθνικής Οικονομίας και Οικονομικών δεν σας επέτρεπε να προχωρήσετε κ.λπ.. 
    Όμως, είδαμε ότι αυτό το πράγμα δεν ίσχυσε σε άλλα Σώματα. Άρα, λοιπόν, ενδεχομένως –και το λέω γιατί πραγματικά θέλω να σας προφυλάξω- το κάνατε γιατί θέλατε μετά την αλλαγή της διαδικασίας επιλογής, των εξετάσεων δηλαδή, να προχωρήσετε στην πρόσληψη κάποιου επιπλέον προσωπικού.
    Κύριε Υπουργέ, θεωρώ ότι οι πανελλήνιες εξετάσεις είναι ένα αξιοκρατικό σύστημα. Για τα άλλα δε ζητήματα που κατά καιρούς μπαίνουν σε σχέση με τη διαδικασία ικανών ανθρώπων, νομίζω ότι και μέσα απ’ αυτό το σύστημα έχετε τη δυνατότητα να επιλέξετε πράγματι τους καταλληλότερους.
    Θα ήθελα, λοιπόν, να πω ότι πρέπει αυτή η παράγραφος του συγκεκριμένου άρθρου να αποσυρθεί. Θεωρώ ότι είναι πάρα πολύ σημαντικό και πρέπει κάποια στιγμή σε όλες τις περιπτώσεις να προχωρήσουμε με αξιοκρατικά κριτήρια, ιδιαίτερα σε ευαίσθητες θέσεις, όπως είναι αυτές των λιμενικών.
    Όσον αφορά την κατάργηση της αρχαιότητας, βάλατε ως όριο το βαθμό του πλωτάρχου και το λέω περιληπτικά γιατί δεν υπάρχει χρόνος. Θεωρώ ότι και εκεί πρέπει να το αλλάξετε, τουλάχιστον να πάει από το βαθμό του αντιπλοιάρχου και πάνω.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αντιπλοιάρχου! 
    ΠΡΟΕΔΡΕΥΩΝ (Ιωάννης Τραγάκης): Αντιπλοιάρχου! Συμφωνούν όλοι σ’ αυτό. 
    ΕΜΜΑΝΟΥΗΛ ΣΤΡΑΤΑΚΗΣ: Αντιπλοιάρχου. Διότι δεν θα υπάρχει η δυνατότητα να καλύψετε θέσεις στην περιφέρεια που δεν θέλει να πάει κανείς και αν βάλετε αυτήν τη διαδικασία, θα δημιουργήσετε τεράστια προβλήματα καταργώντας την αρχαιότητα από το βαθμό αυτό και πάνω. 
    Θέλω να πω κάτι για την παράγραφο 13 του άρθρου 2. Εκεί προσαρμόζετε τον κανονισμό του προσωπικού και εντάσσετε τη διαδικασία ακόμη και για τρίμηνη φυλάκιση, να υπάρχει διαθεσιμότητα και όλα αυτά τα οποία αναφέρονται στο άρθρο. Ξεχνάτε όμως ή δεν το ξεχνάτε -δεν ξέρω εάν αυτό γίνεται σκόπιμα- ότι το Λιμενικό Σώμα διέπεται από το Στρατιωτικό Ποινικό Κώδικα και είναι εντελώς διαφορετική η διαδικασία …
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό το κρατάω για το μέλλον. 
    ΕΜΜΑΝΟΥΗΛ ΣΤΡΑΤΑΚΗΣ: …προβλέπεται εντελώς διαφορετική διαδικασία. 
    Εμείς δεν λέμε να αλλάξει αυτό, να το αποσύρετε. Ενδεχομένως αυτό το σημείο να είναι σωστό. Θέλουμε, όμως, να προσδιοριστούν τα αδικήματα, διότι διαφορετικά θα δημιουργηθούν τεράστια προβλήματα, κάτι που πρέπει να λάβετε υπ’ όψιν σας. Δηλαδή, για ένα τροχαίο που μπορεί να συμβεί στον οποιονδήποτε, πρέπει να βάζετε τον λιμενικό σε διαθεσιμότητα; Νομίζω ότι είναι ένα ζήτημα που πρέπει να σας απασχολήσει. 
    Όσον αφορά το άρθρο 21 και τα θέματα της ιατροφαρμακευτικής περίθαλψης, θα πρέπει να προσδιοριστούν με σαφήνεια οι φορείς και όχι να αφήνετε κάθε φορά το Διοικητικό Συμβούλιο του Οίκου Ναύτου να αποφασίζει πώς θα εξυπηρετούνται οι απόμαχοι ναυτικοί της περιφέρειας, όπου δεν υπάρχουν γραφεία του Οίκου Ναύτου.
    Και δύο κουβέντες για την τροπολογία. Θεωρώ ότι πραγματικά αυτό δείχνει την υποχρέωση που έχει η Κυβέρνηση να αλλάξει τα συστήματα, όπως τουλάχιστον ήθελε να τα προχωρήσει. Όμως, δεν το κάνει πλήρως, γιατί υπάρχουν δεσμεύσεις, γιατί υπάρχουν εκδουλεύσεις ή εν πάση περιπτώσει, υπάρχει ο φόβος της Κυβέρνησης ότι αν αλλάξει και πάει προς το παλαιό καθεστώς, όπως ήταν, ενδεχομένως κάποιοι να μιλήσουν, να πουν πράγματα τα οποία δεν πρέπει να ακουστούν, γιατί βέβαια έχουμε διαπιστώσει ότι ο βασικός στόχος της Κυβέρνησης το τελευταίο διάστημα είναι πώς θα αποσιωπήσει το όλο θέμα. 

      Εμείς σας λέμε: «Βγάλτε και τους δώδεκα ειδικούς συνεργάτες». Να μην ισχύσει αυτό που λένε, ότι δηλαδή οι Υπουργοί φεύγουν, αλλά οι «κουμπάροι» μένουν. Γιατί θα έρθουν οι εκλογές και θα διωχθούν όλοι μαζί –και το ξέρετε πάρα πολύ καλά- αν συνεχιστεί αυτή η διαδικασία. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για οκτώ λεπτά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, βεβαίως συζητούμε νομοσχέδιο του Υπουργείου Εμπορικής Ναυτιλίας. Αυτό δεν μας δίνει το δικαίωμα να ταξιδεύουμε με σημαία ευκαιρίας. Πολλές από τις τοποθετήσεις των συναδέλφων της Αντιπολίτευσης είναι τοποθετήσεις που έχουν ως άξονα της στάσης τους αυτήν την τακτική, δηλαδή τη σημαία ευκαιρίας. 
      Εμείς στην Κρήτη έχουμε άριστη συνεργασία μεταξύ των κοινοβουλευτικών εκπροσώπων όλων των Κομμάτων και γι’ αυτό είμαι ιδιαίτερα υπερήφανος που και εγώ συμμετέχω σε αυτήν την προσπάθεια που από κοινού έχουμε ξεκινήσει εδώ και πολλά χρόνια, από την εποχή των Κυβερνήσεων του ΠΑ.ΣΟ.Κ., για να βοηθήσουμε να καλυφθούν τα τεράστια αναπτυξιακά ελλείμματα που υπάρχουν στην Κρήτη. 
      Όμως, αγαπητέ μου κύριε Μανώλη Στρατάκη, συνάδελφέ μου από το Ηράκλειο, δεν μπορεί τη μια μέρα όλοι οι συνάδελφοι Βουλευτές της Κρήτης και ιδιαιτέρως του Ηρακλείου να μου καταθέτουν ερωτήσεις γιατί στο Ηράκλειο έχουμε  Λιμενάρχη ο οποίος προέρχεται εξ υπαξιωματικών ή και στα Χανιά και την άλλη μέρα να έρχεστε εδώ και να μου λέτε γιατί αυτή η ρύθμιση δεν γίνεται μέχρι το επίπεδο του Αντιπλοιάρχου και όχι του Πλωτάρχη.
ΠΡΟΕΔΡΕΥΩΝ (Ιωάννης Τραγάκης): Τι τις θέλατε τις επίκαιρες;
      ΕΜΜΑΝΟΥΗΛ KEΦAΛOΓlANNHΣ (Υπουργός Εμπορικής Ναυτιλίας): Διότι, αν κυρίες και κύριοι συνάδελφοι, υπάρχει αυτή η ρύθμιση η οποία γίνεται με πρόταση της ιεραρχίας και η οποία έχει μια ανησυχία, ότι στο τέλος σε κανένα Λιμεναρχείο της χώρας και λόγω των εξαιρέσεων οι οποίες δίνονται σε στελέχη του Υπουργείου Εμπορικής Ναυτιλίας, είτε γιατί έχουν μια ειδικότητα σε νέες τεχνολογίες είτε γιατί είναι απαραίτητες οι συγκεκριμένες ειδικές Υπηρεσίες είτε γιατί τα αναβαθμισμένα στελέχη του Υπουργείου Εμπορικής Ναυτιλίας –συμφωνώ με τους προκατόχους μου, και με τον κ. Ανωμερίτη και με τον κ. Παπουτσή- έχουν και διεθνή ρόλο να παίξουν, επιτυγχάνουν -και είμαστε υπερήφανοι γι' αυτό- σε διαγωνισμούς στα διεθνή φόρα.
      Είμαστε υπερήφανοι που ο Γενικός Γραμματέας του Διεθνούς Ναυτιλιακού Οργανισμού είναι Έλληνας. Είμαστε υπερήφανοι που στελέχη του Λιμενικού Σώματος εχουν πετύχει και στα διεθνή φόρα. Εγώ είμαι ιδιαίτερα ευτυχής που ο κ. Πετρόπουλος, Υπασπιστής του προηγούμενου Υπουργού κ. Πασχαλίδη, τον οποίο είχα και εγώ Υπασπιστή για παραπάνω από οκτώ μήνες, πέτυχε σε διεθνή διαγωνισμό.
	Μάλιστα στο Υπουργείο Εμπορικής Ναυτιλίας υπήρχε το εξής αστείο. Ο δεύτερος κάτω από τον Υπασπιστή κ. Πετρόπουλο μου είπε: «Κύριε Υπουργέ, εγώ για άλλη δουλειά είχα έρθει εδώ. Εσείς πρέπει να με διώξετε. Πρέπει να φύγω.»
      Του λέω, λοιπόν, το εξής: «Όχι Και εσύ θα κάτσεις ένα οκτάμηνο για τιμωρία! Αν κάτι γίνεται λάθος, να το πεις εκεί που πρέπει να το πεις, σε αυτούς που σε είχαν διορίσει προηγουμένως και σε μένα, για να το διορθώσουμε» .
	Είμαστε, λοιπόν, υπερήφανοι για τα στελέχη του Λιμενικού Σώματος, αλλά μην με κατηγορείτε από τη μια μεριά ότι όλα τα Λιμεναρχεία επανδρώνονται από αξιωματικούς εξ υπαξιωματικών και την άλλη μέρα να μου λέτε γιατί δεν κάνω δεκτά αιτήματα για τα οποία σας πιέζουν -και ενδεχομένως έχουν και δίκιο από την πλευρά τους- τα συνδικαλιστικά στελέχη του Υπουργείου Εμπορικής Ναυτιλίας.
ΠΡΟΕΔΡΕΥΩΝ (Ιωάννης Τραγάκης): Ας μην το γενικεύσουμε τώρα!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επειδή όντως είχαν κάποιο δίκιο, έγινε μια συνάντηση με τη στρατιωτική ηγεσία του Υπουργείου, με τον Αρχηγό, τoυς Υπαρχηγούς και τους εκπροσώπους των συνδικαλιστικών φορέων και βρήκαμε μια συμβιβαστική λύση. Έτσι λειτουργεί η δημοκρατία. Αυτή η συμβιβαστική λύση είναι να τους έχουμε στο επίπεδο των Πλωταρχών.
      ΠΡΟΕΔΡΕΥΩΝ (Ιωάννης Τραγάκης): Ε, βάλτε τους στο επίπεδο Αντιπλοιάρχων, για να τελειώνουμε, κύριε Υπουργέ! Το ζητούν όλοι!
      ΕΜΜΑΝΟΥΗΛ KEΦAΛOΓlANNHΣ (Υπουργός Εμπορικής Ναυτιλίας): Κυρίες και κύριοι συνάδελφοι, δεν ήθελα να ασχοληθώ με το θέμα των ομολόγων. Νομίζω ότι με επάρκεια και πληρότητα απάντησε από του Βήματος της Βουλής ο, αγαπητός συνάδελφος, κ. Μαγγίνας.
      Παρακολούθησα τη συνεδρίαση μαζί με άλλους συναδέλφους -και με Βουλευτές του δικού σας κόμματoς και με τον Ανδρέα Καραγκούνη και με το Σίμο Κεδίκογλου και με άλλους Βουλευτές- από το Εντευκτήριο των Βουλευτών. Μπορώ να σας πω και για την πρωτολογία και για τη δευτερολογία και του Κoινοβoυλευτικού Επρoσώπoυ σας κ. Φλωρίδη και του Υπουργού. Ξέρω ότι απάντησε με πληρότητα. Όμως, δεν ήθελα να μπω σ΄αυτήν τη συζήτηση.
      Αλλά, κυρίες και κύριοι συνάδελφοι, εσείς εγκαλείτε τη Νέα Δημοκρατία γι’ αυτό το θέμα; Εσείς; Και «εγώ θα κάνω βουτιά» στο παρελθόν. Επειδή πολλοί μας κατηγορούν και λένε, μα είσαστε Κυβέρνηση τώρα, με το παρελθόν θα ασχολείστε;	Το παρελθόν του καθενός και του κάθε κόμματος είναι οδηγός για την πορεία του στο μέλλον. Και βεβαίως, θα σας λέμε τα έργα και τις ημέρες των κυβερνήσεων του ΠΑ.ΣΟ.Κ.. 
      Εσείς μιλάτε; Εσείς μιλάτε, κυρίες και κύριοι συνάδελφοι της Αξιωματικής Αντιπολίτευσης, που το 1993 πέντε μέρες μετά τις εκλογές, από τα πρώτα νομοθετήματα τα οποία φέρατε στο Εθνικό Κοινοβούλιο το Δεκέμβριο του 1993 είναι να κάνετε το κακούργημα για παραλείψεις περί την Υπηρεσία πλημμέλημα και να παραγράφεται σε τέσσερα χρόνια; 
      Εσείς μιλάτε; Εσείς μιλάτε που το έγκλημα του Χρηματιστηρίου το παραγράψατε στα τέσσερα χρόνια  για να αποσείσετε από πάνω σας τις πολιτικές ευθύνες, πριν δηλαδή γίνουν οι εκλογές;
      Εσείς μιλάτε για τα ομόλογα, όταν τις ημέρες σας χάθηκαν παραπάνω από 4.000.000.000 ευρώ από τα ομόλογα, δομημένα και μη και σήμερα όταν έχουμε πλεόνασμα 2,8 δισεκατομμυρίων ευρώ από τη διαχείριση της σημερινής Κυβέρνησης, είναι τέσσερις διαφορετικές αρχές οι οποίες ψάχνουν πού έγιναν παρατυπίες για να καταλογίσουν τις ευθύνες; Μας συγκρίνετε με τα έργα και τις ημέρες σας; 
      Εσείς μιλάτε για το Χρηματιστήριο που καταστράφηκε ενάμισι εκατομμύριο κόσμος, έχασε τις περιουσίες του, μπήκαν τα σπίτια του σε πλειστηριασμό, έγινε η μεγαλύτερη αναδιανομή εισοδήματος σε βάρος των πολλών και υπέρ των ολίγων φίλων σας και έχετε και το θράσος -θα μου επιτρέψετε την έκφραση, κύριε Πρόεδρε- να μιλάτε σ’ αυτήν την Αίθουσα; 
      Όλα θα ανοίξουν και για τα ομόλογα και για τα δομημένα και μη. Να είστε σίγουροι γι’ αυτό. Και θα ακουστούν και ποιοι τα κάνανε και πώς τα κάνανε. Και ο ελληνικός λαός έχει καταλογίσει τις ευθύνες. 
      Επειδή σας αρέσει να βάλετε ένα τέρμα στις εκλογές για ό,τι κάνατε είκοσι χρόνια, ε όχι, θα σας τα λέμε, τουλάχιστον, μέχρι το 2014 για να τα ακούτε, να τα θυμάστε και εσείς, να τα θυμάται και ο ελληνικός λαός!
      Κυρίες και κύριοι συνάδελφοι, αναφέρθηκε ο κ. Ανωμερίτης, ένας από τους τελευταίους ομιλητές, για τα θέματα της αντασφάλισης, στο άρθρο 1 του νομοσχεδίου. Χθες είχα την ευκαιρία για εικοσιπέντε λεπτά να σας αναπτύξω ποια είναι τα ωφελήματα για την Εθνική Οικονομία, για τη Ναυτιλία, για την ευρύτερη περιοχή του Πειραιά. 
      Λυπούμαι που επιμένετε στη θεωρία της μικρής και εντίμου Ελλάδος. Εμείς την Ελλάδα τη θέλουμε μεγάλη, την Ελληνική Ναυτιλία τη θεωρούμε πρωτοπόρα στα θέματα της εμπορικής ναυτιλίας. Και γι’ αυτό εσείς δεν πρέπει να είστε υπερήφανοι, γιατί όπως φαίνεται και από τις δικές σας τοποθετήσεις, υποχωρήσατε σε πιέσεις ασφαλιστικών εταιρειών της ημεδαπής και δεν κάνατε δεκτή τη διάταξη που για πολλά χρόνια απ’ ό,τι εσείς λέτε σας είχε εισηγηθεί η Υπηρεσία, για να δημιουργηθούν αυτοί οι αλληλασφαλιστικοί οργανισμοί και παραπέμπατε σε ένα χουντικό νόμο του 1970, ο οποίος τι έλεγε; Σας τον διάβασα, να μην σας τον ξαναδιαβάσω. Έλεγε ότι η αλληλασφάλιση  στον τομέα της ναυτιλίας πρέπει να γίνεται μέσω οικοδομικών ή αγροτικών συνεταιρισμών. Ε, μας ακούει ο ελληνικός λαός και βγάζει τα συμπεράσματά του. Για ποια δραστηριότητα μιλάτε; Για μία δραστηριότητα που είναι δεκάδων, εκατοντάδων δισεκατομμυρίων ευρώ. 
      Κύριε Πρόεδρε, θα καταθέσω ένα έγγραφο για τα Πρακτικά για να καταλάβετε πόσο σημαντικός είναι αυτός ο θεσμός. Είπα και στη χθεσινή μου ομιλία ότι δύο στους τρεις, τους οποίους κάποιος συναντά στον Πειραιά είναι εκπρόσωποι ναυτιλιακών γραφείων, οι οποίοι καρπούνται προς όφελος ξένων χωρών, μεταξύ των οποίων και του Λουξεμβούργου και της Αυστρίας και άλλων χωρών που δεν έχουν καν θάλασσα, αυτά τα δισεκατομμύρια των  υπηρεσιών, που για κάθε ευρώ που δημιουργείται στη θάλασσα, υπάρχουν 6 ευρώ στη στεριά.
     Θα σας καταθέσω έγγραφο του UK P&I CLUB που φαίνεται ότι μόνο στον Πειραιά υπάρχουν, αγαπητοί συνάδελφοι, δώδεκα γραφεία που απασχολούνται ναυπηγοί, μηχανικοί, εμπειρογνώμονες, δικηγόροι, λογιστές, βοηθητικό προσωπικό.
     (Στο σημείο αυτό ο Υπουργός Εμπορικής Ναυτιλίας κ. Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Εμείς λέμε ότι αφού στον Πειραιά δουλεύουν έντεκα χιλιάδες άνθρωποι στην εξωτερική οικονομία που δημιουργείται γύρω από τη ναυτιλία, γιατί να μην έχουμε τη φιλοδοξία να δουλεύουν τριάντα χιλιάδες; Γιατί να μην έχουμε τη φιλοδοξία από τα 4.000.000.000 των ασφαλίσεων να έρθουν κάποια στην Ελλάδα; Γιατί να μην έχουμε τη φιλοδοξία τα εκατοντάδες δισεκατομμύρια που διακινούνται στον τομέα αυτών των υπηρεσιών να έρθουν στην Ελλάδα, πολύ περισσότερο όταν σας είπα και χθες ότι σε πολλά απ’ αυτά τα P&I CLUB οι διευθύνοντες σύμβουλοι, οι πρόεδροι, η πλειοψηφία των διοικητικών συμβουλίων είναι Έλληνες; Μα, είναι δυνατόν εσείς να ισχυρίζεστε αυτό το πράγμα; Εκτός αν στο αντιπολιτευτικό πάθος κρύβεστε πίσω από το δάκτυλό σας. Δηλαδή κοροϊδεύετε τον εαυτό σας. Αυτή είναι η πραγματικότητα, κύριοι συνάδελφοι. 
     Εμείς είμαστε περήφανοι γι’ αυτόν το θεσμό. Πιστεύουμε ότι θα φέρει ωφελήματα στην εθνική οικονομία. Σε τελευταία ανάλυση είναι ένα νομοσχέδιο. Σας πειράζει που είχαμε το θάρρος κόντρα στα συγκεκριμένα ασφαλιστικά συμφέροντα της Ελλάδας να προχωρήσουμε με αυτήν τη διάταξη; Εσείς υπερασπίζεστε αυτά τα συμφέροντα της Ελλάδας; Να  μας το πείτε. Εάν όχι, ψηφίστε τη διάταξη.
     Κυρίες και κύριοι συνάδελφοι, έρχομαι στις άλλες διατάξεις του νομοσχεδίου. Νομίζω ότι εκτίθεστε –και λυπάμαι που το λέω- όταν όλοι οι φορείς -οι ενώσεις των Λιμενικών, των Λιμενοφυλάκων και των Αξιωματικών- στην Επιτροπή Παραγωγής και Εμπορίου συνηγορούν με τις διατάξεις του νομοσχεδίου. Σας ανέφερα μερικά στη χθεσινή μου ομιλία. Καταθέτω και για τα Πρακτικά για να ενημερωθείτε, την ανακοίνωση που έβγαλαν, όπου αναφέρουν ότι τα θέματα αυτά για πρώτη φορά λύνονται μετά από είκοσι χρόνια.
     (Στο σημείο αυτό ο Υπουργός Εμπορικής Ναυτιλίας κ. Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Όταν σας το λένε, λοιπόν, οι εκπρόσωποι των φορέων, εσείς γιατί δεν ψηφίζετε το άρθρο 2; Και γιατί δεν το ψηφίζετε όταν δόθηκαν εξηγήσεις και στον κ. Μαγκριώτη, ο οποίος έθεσε ορισμένα σωστά ερωτήματα; Σου λέει, κύριε θα υπάρχει συνέντευξη; Η απάντηση είναι όχι. Σου λέει, κύριε διασφαλίζεται το απόρρητο; Η απάντηση είναι ναι. Όπως γίνεται στις πανελλήνιες εξετάσεις. Όπως γίνεται με το δικό σας νόμο για τα θέματα των εξετάσεων του προσωπικού των Αξιωματικών του Λιμενικού Σώματος. 
     Δεν μπορώ να καταλάβω, κυρίες και κύριοι συνάδελφοι, γιατί δεν ψηφίζετε αυτή τη διάταξη. Αν δεν την ψηφίζετε γιατί παραδείγματος χάριν, αναφέρεται  στις προαγωγές των λιμενοφυλάκων, οι οποίες γίνονται τρία χρόνια πριν, δεν έχετε δικαιολογία. 
     Πιστεύω λοιπόν, ότι και το άρθρο 2 πρέπει να το ψηφίσετε. Εκτός κι αν η διαθεσιμότητα είναι το θέμα που σας οδηγεί να μην το ψηφίσετε.
     Κύριοι συνάδελφοι, ξέρετε τι ψηφίζατε στο Ελληνικό Κοινοβούλιο; Εσείς οι ίδιοι ως Βουλευτές του ΠΑ.ΣΟ.Κ. ξέρατε τι ψηφίζατε; Διότι αν δεν ξέρατε, μην εγκαλείτε εμάς για διατάξεις που φέρνουμε εδώ. Το προεδρικό διάταγμα 22/18.1.1996 «διαθεσιμότητα για λόγους πειθαρχίας» είναι αυτό το οποίο περιλαμβάνει και η δική μας διάταξη. Πες ότι δεν ήσασταν Βουλευτές το 1996 και δεν το είχατε καταλάβει. Στις 9 Ιανουαρίου 2004 δεν ήσασταν Βουλευτές; Δεν ήταν λίγες μέρες πριν από τις εκλογές; Εσείς οι ίδιοι δεν βγάλατε το προεδρικό διάταγμα 3/9.1.2004; Το οποίο ξέρετε τι γράφει; «Άρθρο 8. Σε διαθεσιμότητα δύναται να τίθενται οι αστυνομικοί για ποινικό αδίκημα, για το οποίο απειλείται ποινική φυλάκιση τριών μηνών».
     Εάν πείτε ότι κάναμε λάθος, εμείς είμαστε ανοιχτοί να το συζητήσουμε.
Αν όμως αυτή είναι η πραγματικότητα που δύο φορές νομοθέτησε η δική σας κυβέρνηση, γιατί δεν το ψηφίζετε; Από αντιπολιτευτική στείρα τακτική, από άγνοια των νομοθετημάτων τα οποία ψήφισε η δική σας κυβέρνηση, ή γιατί ψάχνετε να βρείτε μία αφορμή  με την πολιτική του «στρίβειν δια του αρραβώνος», για να μην ψηφίσετε ένα νομοσχέδιο, το οποίο πρέπει να ψηφίσετε, όπως λένε και οι φορείς; 
      Εσωτερικές υποθέσεις, Γραφείο Εσωτερικών Υποθέσεων. Για να δείτε πώς πολιτεύεται αυτή η Κυβέρνηση -σε διαφορετική ρότα από τη δική σας κυβέρνηση- τι κάναμε εμείς. Διατηρήσαμε τον άριστο αξιωματικό που είχε διορίσει η προηγούμενη κυβέρνηση, τον κ. Σαλίβερο, ως Διευθυντή του Γραφείου Εσωτερικών υποθέσεων. Για να καταλάβετε πολλές φορές πώς εκτίθεστε, ο κ. Ανωμερίτης –εμένα μου αρέσει να μιλώ με τα ονόματά τους- μου έχει καταθέσει ερώτηση –δεν ξέρω αν είναι ο ίδιος που διόρισε τον κ. Σαλίβερο-  και με ρωτά πώς διορίστηκε ο κ. Σαλίβερος υπεύθυνος ενός άλλου νευραλγικού τομέα που είναι ο τομέας προσωπικού και γιατί τον διορίσαμε να κάνει την ανάκριση για το ναυάγιο του «Sea Diamond», όταν είναι διορισμένος από τη δική σας Κυβέρνηση στο πιο ευαίσθητο κομμάτι των εσωτερικών υποθέσεων που ήταν καμάρι –και ορθώς ήταν καμάρι- των νομοθετικών πρωτοβουλιών των προηγούμενων κυβερνήσεων. Και μάλιστα η Βουλή είχε ψηφίσει και επί των κυβερνήσεων του ΠΑ.ΣΟ.Κ. ομόφωνα το διορισμό του στο Γραφείο Εσωτερικών Υποθέσεων. Κι όταν ο παριστάμενος Υπουργός Εμπορικής Ναυτιλίας πρότεινε τον ίδιο αξιωματικό να αναλάβει την ίδια θέση, τη θέση του Γραφείου Εσωτερικών Υποθέσεων,  όλα τα κόμματα συνηγόρησαν να παραμείνει σ΄ αυτήν τη θέση.
      ΕΛΠΙΔΑ  ΠΑΝΤΕΛΑΚΗ:  Εμείς ψηφίζαμε «λευκό» στα ονόματα.
      ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός  Εμπορικής Ναυτιλίας):  Δεν ακούστηκε εκείνη την ημέρα, μπορεί να το εννοούσατε. 
      Αλλά σας λέω ότι και τον επόμενο –και είναι μία καλή παράδοση-  τον κ. Φλωράκη πάλι ομόφωνα η Βουλή τον διόρισε στο Γραφείο Εσωτερικών Υποθέσεων. Και βεβαίως, επειδή κι εμείς έχουμε μία αγωνία, όπως είχαν και οι προηγούμενες κυβερνήσεις, για την πάταξη έκνομων δραστηριοτήτων στο Υπουργείο Εμπορικής Ναυτιλίας και βεβαίως στα λιμάνια και όπου υπάρχει αρμοδιότητα του Υπουργείου Εμπορικής Ναυτιλίας, με εισήγηση του Γραφείου Εσωτερικών Υποθέσεων και προτροπή της Επιτροπής Θεσμών και Διαφάνειας καταθέτουμε τις σημερινές προτάσεις. Αυτό είναι εντολή της επιτροπής Θεσμών και Διαφάνειας, κύριοι συνάδελφοι. Εγώ θήτευσα για πολλά χρόνια στην επιτροπή και παρακολουθώ με πολύ ενδιαφέρον τις εργασίες της και συμμετείχα όλες τις φορές που γινόταν συζήτηση για τα θέματα του Υπουργείου Εμπορικής Ναυτιλίας από την εποχή που ο Πρωθυπουργός μου ανέθεσε την πολιτική ευθύνη του Υπουργείου Εμπορικής Ναυτιλίας. Αυτές υλοποιούμε.
      ΠΡΟΕΔΡΕΥΩΝ ( Ιωάννης Τραγάκης):  Ολοκληρώστε, κύριε Υπουργέ, περάσατε και το χρόνο της δευτερολογίας σας.
      ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός  Εμπορικής Ναυτιλίας):  Θέλω είκοσι πέντε λεπτά χρόνο ομιλίας και οκτώ λεπτά δευτερολογία.
      ΠΡΟΕΔΡΕΥΩΝ ( Ιωάννης Τραγάκης):  Επειδή συζητάμε επί των άρθρων, επειδή ο Κανονισμός προβλέπει…
      ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός  Εμπορικής Ναυτιλίας):  Ό,τι προβλέπει ο Κανονισμός, κύριε Πρόεδρε.
      ΠΡΟΕΔΡΕΥΩΝ ( Ιωάννης Τραγάκης):  Ο Κανονισμός προβλέπει ότι όταν τα άρθρα είναι μία ενότητα, η πρωτολογία σας είναι οκτώ λεπτά.
      ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός  Εμπορικής Ναυτιλίας):  Ωραία! Μπορώ να διακόψω και τώρα.
      ΠΡΟΕΔΡΕΥΩΝ ( Ιωάννης Τραγάκης):   Όχι, θα συνεχίσετε…
      ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός  Εμπορικής Ναυτιλίας):  Εσείς, κύριε Πρόεδρε, αν επιθυμείτε να δίνετε διπλάσιο χρόνο στους Βουλευτές και το μισό χρόνο στους Υπουργούς, δεν συμφωνώ, πείτε μου να κατέβω από το Βήμα.
      ΙΩΑΝΝΗΣ  ΔΙΑΜΑΝΤΙΔΗΣ:  Αδικείτε το Προεδρείο.
      ΠΡΟΕΔΡΕΥΩΝ ( Ιωάννης Τραγάκης):  Δεν είναι έτσι, κύριε Υπουργέ, και το ξέρετε. Εγώ εφαρμόζω, απόλυτα, τον Κανονισμό.
      ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός  Εμπορικής Ναυτιλίας):  Θα συνεχίσω για όσο χρόνο μου επιτρέπεται.
      Κυρίες και κύριοι συνάδελφοι,  στο Γραφείο των Εσωτερικών Υποθέσεων εμείς αντιγράψαμε τη διάταξη που εσείς είχατε φέρει πάλι, το άρθρο 10 παράγραφος 10 του ν. 2898/2001 και αυτή τη διάταξη οφείλετε να την ψηφίσετε.
      Ειδικοί συνεργάτες. Εσείς πρέπει να προτρέπετε την πολιτική ηγεσία του Υπουργείου Εμπορικής Ναυτιλίας να πάρει, όχι έναν, παραπάνω ειδικούς συνεργάτες. Και μάλιστα, όπως σας είπα, έγινε η νομοτεχνική επεξεργασία με τα προσόντα του Προέδρου του Ν.Α.Τ., για έναν οργανισμό που το σημερινό κόμμα της Αξιωματικής Αντιπολίτευσης  χρεοκόπησε. Εμείς τον παραδώσαμε το  1981 με 400.000.000 δολάρια πλεόνασμα, που ήταν πιο ισχυρό το δολάριο εκείνη την εποχή απ’ ό,τι είναι σήμερα το ευρώ. Μας τον παραδώσατε με 1.100.000.000 ευρώ ετησίως. Και όταν μας παραδώσατε ισολογισμούς που δεν είχαν ελεγχθεί μέχρι το 1996, με ποια διαδικασία εμείς θα τους φέρουμε να έχουν γίνει οι έλεγχοι των ισολογισμών μέχρι το 2007;
      Καταφέραμε να πάμε σε τρία χρόνια μέχρι το 2003. Δεν χρειάζονται βοήθεια οι, κατά τα άλλα, παχυλά αμειβόμενοι Πρόεδροι και Αντιπρόεδροι του Ν.Α.Τ. με τον παχυλό μισθό των 2.000 ευρώ ο Αντιπρόεδρος και των δύο χιλιάδων τετρακοσίων ο Πρόεδρος; Δεν χρειάζονται έναν συνεργάτη για έργο που ξεπερνά το ένα δισεκατομμύριο εκατό εκατομμύρια ευρώ;
      Κι επειδή μου αρέσει να σας μιλώ με στοιχεία, τι κάναμε πάλι;  Πήραμε διάταξη των κυβερνήσεων του ΠΑ.ΣΟ.Κ., ν.2556/24-12-1997 και αντιγράψαμε τη διάταξη για θέματα προσωπικού, για τον Ο.Γ.Α. και για το Τ.Ε.Β.Ε.. Δεν θα ψηφίσετε πάλι το δικό σας νόμο; Το δικό σας νόμο θα καταψηφίσετε; Και σε τελική ανάλυση, κύριοι συνάδελφοι, τι ψηφίζατε τόσα χρόνια;
      Όσον αφορά στην επιδότηση των ασφαλιστικών εισφορών -σας τα είπε και η κ. Παντελάκη- δεν μπορεί να αλλάζετε σε δύο ημέρες τη θέση σας, δεν μπορεί να έχετε την ίδια περίοδο τα δύο πρόσωπα του Ιανού. Δεν μπορεί τη Δευτέρα να καταθέτετε πρόταση νόμου δική σας και να μας λέτε να επιδοτήσουμε τις ασφαλιστικές εισφορές των εργαζομένων και την Τετάρτη, που συζητείται το νομοσχέδιο, να μας λέτε ότι καταψηφίζετε τη δική μας πρόταση για την επιδότηση ασφαλιστικών εισφορών των εργαζομένων. Πολύ περισσότερο όταν και η Πανελλήνια Ναυτική Ομοσπονδία έστω και κατά πλειοψηφία –εγώ θα το δεχθώ αυτό, κυρία Παντελάκη, συντριπτική όμως πλειοψηφία, 16 – 2 ή 14 – 2, δέχεται την επιδότηση. Και γιατί να μην την δεχθούν οι άνθρωποι, αφού θα βάλουν και περισσότερα χρήματα στην τσέπη τους οι ναυτικοί, αφού αναλαμβάνει το Υπουργείο Εμπορικής Ναυτιλίας, η ελληνική πολιτεία και το ελληνικό δημόσιο να πληρώσει τα ελάχιστα;
       Περιορίσατε και την επιδότηση των ασφαλιστικών εισφορών και των εργαζομένων και των εργοδοτών στο 1.200, ούτε οκτώ ώρες χρέη του Ν.Α.Τ..
       Άρα και αυτήν τη διάταξη πρέπει να την ψηφίσετε. 
      Κύριε Πρόεδρε, έγινε πολύς λόγος για μία τροπολογία που όλοι τρέχετε τώρα παραμονή εκλογών πίσω και από τα συνδικαλιστικά αιτήματα, δίκαια ή όχι –αυτό είναι από τα δίκαια, δεν έχω κανένα πρόβλημα να το χαρακτηρίσω- για το Ταμείο Αλληλοβοήθειας. Και μάλιστα στη σπουδή να καταθέσετε αυτήν την τροπολογία, όπως και σε μας είχε κατατεθεί στο δικό μου το γραφείο, την καταθέσατε και λάθος. 
      Θα σας την καταθέσω για τα Πρακτικά, ώστε την επόμενη φορά να κατατεθεί σωστά, διότι επικαλείσθε έναν νόμο, το ν.2390/96, το άρθρο 5, που έχει καταργηθεί με τον ν.3205/2003. Έτσι κι εμάς μας την έδωσαν οι εκπρόσωποι του πολιτικού προσωπικού του Υπουργείου Εμπορικής Ναυτιλίας.
      (Στο σημείο αυτό ο Υπουργός Εμπορικής Ναυτιλίας κ. Κεφαλογιάννης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και για να είμαστε συνεπείς, παρότι ο Υπουργός Εμπορικής Ναυτιλίας δεν δίνει υποσχέσεις στους ψηφοφόρους του και στα στελέχη, στους πολίτες της Κρήτης –γιατί κάποιοι επικαλέστηκαν ότι «μας υποσχέθηκε»-, ό,τι είναι δίκαιο, αυτό προωθείται. Συζητείται με τα συναρμόδια Υπουργεία. Υπήρξε μία δυσκολία, γιατί έχει ένα κόστος 2.000.000 ευρώ. 
      Αυτό που θέλω να πω στη Βουλή, όπως με συνέπεια το κάναμε και σε άλλα νομοσχέδια, είναι ότι αυτή η διάταξη νόμου θα μπαίνει σε όλα τα νομοσχέδια του Υπουργείου Εμπορικής Ναυτιλίας. Βεβαίως, το Υπουργείο Οικονομικών θα πρέπει να βρει από το υστέρημα χρήματα, γιατί αυτό παρέλαβε μία κατάσταση χρεοκοπημένη στο επίπεδο –μιας και κάποιοι είμαστε οικονομολόγοι, κύριοι συνάδελφοι, σ΄ αυτήν την Αίθουσα- οι τόκοι και τα χρεολύσια να ισούνται με τα έσοδα του Ελληνικού Δημοσίου. Αυτός είναι ο ορισμός της χρεοκοπίας. Όταν δεν μπορείς να πληρώσεις τους τόκους, όχι τα δάνεια, αλλά τους τόκους από τα δάνεια και τους μισθούς και τις συντάξεις, η χρεοκοπία φαίνεται μέσα σε δέκα πέντε ημέρες. Αυτήν την κατάσταση παραλάβαμε οικονομικά.
      Βεβαίως, θέλω να ευχαριστήσω ιδιαίτερα και τον Υπουργό Εθνικής Οικονομίας και Οικονομικών και το επιτελείο του και τους Υφυπουργούς, που πολλές ευεργετικές διατάξεις που έχουν πολύ μεγάλο κόστος, τις έχει κάνει δεκτές. Είμαι βέβαιος ότι σε επόμενο νομοσχέδιο θα γίνει δεκτή και αυτή η διάταξη.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ, μα πάνω από όλα θα έπρεπε να ευχαριστήσετε το Προεδρείο και θα σας πω τώρα γιατί.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το ξέρω.
      Και ξέρετε, κυρίες και κύριοι συνάδελφοι, γιατί δυσκολεύονται τέτοιου είδους τροπολογίες να γίνουν δεκτές από το Υπουργείο Οικονομίας και Οικονομικών; Για να καταλάβετε και πως νομοθετείτε. 
      Εμείς φθάσαμε στο σημείο να μην έχουμε να πληρώσουμε τα επικουρικά των συντάξεων των ναυτικών. Ξέρετε γιατί; Διότι εσείς με τον ν. 3075/2002 στο άρθρο 14 αυξήσατε τις επικουρικές συντάξεις από 1% σε 1,5%, για να δείτε πως νομοθετείτε. Και το Γενικό Λογιστήριο του Κράτους εκείνη την εποχή, υποθέτω με την πίεση των κυβερνόντων, με υπογραφή του κ. Ανωμερίτη και του κ. Χριστοδουλάκη, υπολόγισε το κόστος -σελίδα 3 της εκθέσεως, παράγραφος 2- σε 11.000.000 ευρώ για το έτος 2005, σε 12.000.000 ευρώ για το 2006 και μέχρι το 2030 σε 1.000.000 ευρώ.
      Ξέρετε, κυρίες και κύριοι συνάδελφοι, με βάση την αναλογιστική μελέτη του Ν.Α.Τ. που την επικαλέσθηκε πολλές φορές η κ. Παντελάκη ποιο είναι αυτό το χρέος; Για το 2006 είναι 66.000.000 από 12, για το 2007 93 συσσωρευμένα, δηλαδή για το 2006 και το 2007 159. Μέχρι το 2015 χρεοκοπείτε το επικουρικό ταμείο με 1.150.000.000 εκατομμύρια. Αυτή είναι η πολιτική σας, αυτά είναι τα έργα και οι ημέρες σας. Τώρα βλέπω ότι έφυγαν οι εκπρόσωποι του πολιτικού προσωπικού. Αυτό πρέπει να γνωρίζουν οι εκπρόσωποι των εργαζομένων, ότι δηλαδή είτε λόγω αδυναμίας να νομοθετήσετε…
	ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, σας παρακαλώ, με φέρνετε σε δύσκολη θέση. Ολοκληρώστε.
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …είτε με τη σκοπιμότητα της προεκλογικής σας πολιτικής, καλείται να πληρώσει το ελληνικό Δημόσιο για τα επόμενα χρόνια 1.100.000.000 ευρώ για ένα επικουρικό ταμείο ενός Οργανισμού. Γι’ αυτό το αναλογιστικό έλλειμμα του Ν.Α.Τ., κυρίες και κύριοι συνάδελφοι, ξεπερνάει τα 15.000.000.000 ευρώ. Γι’ αυτά να απολογηθείτε και μετά να μιλάτε για ομόλογα και όλα τα άλλα. 
	Εμείς με συνέπεια προσπαθούμε δίκαια αιτήματα, αιτήματα που πρέπει να τα βάλουμε σ΄ ένα λογαριασμό επίλυσης, να τα επιλύσουμε.
	Ευχαριστώ, κύριε Πρόεδρε.
	ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, δεν το συνηθίζω αλλά σας οφείλω μία απάντηση επειδή αναφερθήκατε στο χρόνο και επειδή είπατε ότι το Προεδρείο δίνει περισσότερο χρόνο στους Βουλευτές της Αντιπολίτευσης απ’ ό,τι στους Βουλευτές της Συμπολίτευσης και στους Υπουργούς.
	Εάν ανατρέξετε στα Πρακτικά της Βουλής, κατ΄αρχάς δόθηκε η απάντηση απευθείας από Βουλευτές του ΠΑ.ΣΟ.Κ. όταν είπαν ότι αδικείτε το Προεδρείο. Πραγματικά, αδικείτε το Προεδρείο σ’ αυτό. Θα σας εξηγήσω γιατί. Μιλήσατε χθες επί της αρχής για τριάντα λεπτά, έξι λεπτά και πέντε λεπτά, συνολικά σαράντα ένα ολόκληρα λεπτά. Σύμφωνα με τον Κανονισμό της Βουλής, σήμερα, λοιπόν εφόσον συζητούνται σε μία ενότητα όλα τα άρθρα και οι τροπολογίες, ο Υπουργός έχει δικαίωμα πρωτολογίας οκτώ λεπτών, δευτερολογίας τεσσάρων λεπτών και παρέμβασης τριών λεπτών. Οι υπηρεσίες εδώ με διαβεβαιώνουν ότι έχετε κάνει μέχρι στιγμής έντεκα παρεμβάσεις και τώρα μιλήσατε είκοσι έξι λεπτά. Άρα τουλάχιστον δεν θα έπρεπε να αδικήσετε το Προεδρείο αλλά να το ευχαριστήσετε γιατί έδειξε κατανόηση και σας έδωσε το χρόνο να αναφερθείτε σ’ όλα αυτά στα οποία αναφερθήκατε. Βέβαια ήταν ενδιαφέροντα και έχρηζαν απαντήσεων όλες οι ερωτήσεις των Βουλευτών της Αντιπολίτευσης. Άρα δεν θέλω να αδικείτε το Προεδρείο.
	Ο κ. Βαρβιτσιώτης έχει ζητήσει πρώτος δευτερολογία.
	ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, θα ήθελα το λόγο για ένα λεπτό.
	ΠΡΟΕΔΡΕΥΩΝ (Ιωάννης Τραγάκης): Εσείς είστε προτασσόμενος δευτερολογών, κύριε Στρατάκη. 
	ΕΜΜΑΝΟΥΗΛ ΣΤΡΑΤΑΚΗΣ: Επειδή έγινε αναφορά στο όνομά μου…
	ΠΡΟΕΔΡΕΥΩΝ (Ιωάννης Τραγάκης): Κύριε Στρατάκη, κι εσείς κάνατε αναφορά τριάντα φορές στο όνομα του Υπουργού. Δεν έχετε το λόγο και δεν έχετε το δικαίωμα λόγου.
	Ορίστε, κύριε Βαρβιτσιώτη, έχετε το λόγο για τέσσερα λεπτά.
	ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, αναμφισβήτητα είναι σοβαρά τα θέματα που θέσατε σε ό,τι αφορά τη λειτουργία του Προεδρείου. Για σας προσωπικά νομίζω ότι όλοι οι συνάδελφοι απ’ όλες τις παρατάξεις εκτιμούν και τον τρόπο με τον οποίο διευθύνετε τη συζήτηση και την ανοχή που επιδεικνύετε σταθερά απέναντι στο αίτημα των Βουλευτών για περισσότερο χρόνο.
	Από την άλλη θα ήθελα να επισημάνω ότι κάποια στιγμή πρέπει να συζητήσουμε σ’ αυτήν την Αίθουσα τον τρόπο με τον οποίο διεξάγεται η συζήτηση. Χρειάζεται να αλλάξει ο Κανονισμός. Σε πάρα πολλές περιπτώσεις και τα είκοσι πέντε λεπτά της Κυβέρνησης είναι πάρα πολύς χρόνος και τα οκτώ λεπτά των Βουλευτών είναι πολύς χρόνος ανάλογα με το θέμα και με τον τρόπο με τον οποίο συζητείται. Εφόσον άλλοτε συζητάμε συλλήβδην όλα τα άρθρα συνολικά στα νομοσχέδια ή κάνουμε ενότητες, ενδεχομένως να αλλάξουμε το συγκεκριμένο άρθρο -πρέπει να το συζητήσουμε- και να πηγαίνουμε άρθρο-άρθρο και τότε να μιλάμε για τριάντα δευτερόλεπτα ή για ένα λεπτό.
	Έρχομαι σε τρεις παρατηρήσεις που θέλω να κάνω απευθυνόμενος στον κύριο Υπουργό και βασιζόμενος σ’ αυτό που είπε ότι το Υπουργείο Εμπορικής Ναυτιλίας και η ηγεσία του αντιμετωπίζουν δίκαια τα αιτήματα. 
	Το πρώτο θέμα είναι το θέμα που τίθεται από το άρθρο 2 παράγραφος 8 για την αλλαγή της ιεραρχίας, την επιχειρούμενη κατ΄αρχάς καθολική αλλαγή ιεραρχίας και τον τρόπο απονομής της ιεραρχίας ανάμεσα στους Αξιωματικούς του Λιμενικού Σώματος ανάλογα με την παραγωγική σχολή από την οποία προέρχονται και την περαιτέρω τροποποίηση που αυτή η αλλαγή επιφέρει πάνω από το βαθμό του Πλωτάρχη. 
	Κύριε Υπουργέ, είναι γεγονός ότι σίγουρα θέλουμε ένα Λιμενικό Σώμα πολύ πιο εξελιγμένο και πολύ πιο σύγχρονο από το οποίο να προέρχεται η μεγάλη τάξη των Αξιωματικών του. Πρέπει να προέρχεται από τη Σχολή Αξιωματικών.
      Όμως, έχουμε ένα Λιμενικό Σώμα που βασίζεται στους εξ υπαξιωματικών Aξιωματικούς και αυτή είναι η αλήθεια. Δεν μπορούμε ούτε να τους γυρίσουμε την πλάτη ούτε να ανατρέψουμε τον τρόπο με τον οποίο λειτουργεί το Σώμα. Και, αν θέλετε, οι ερωτήσεις του στυλ: «γιατί στο τάδε Λιμεναρχείο υπηρετεί εξ υπαξιωματικών προερχόμενος αξιωματικός» είναι απαξιωτικές για το βαθμό και τον τρόπο λειτουργίας του Λιμενικού Σώματος.
      Εγώ νομίζω, λοιπόν, ότι θα πρέπει να επεκτείνετε αυτήν η πρόταση, που έχει ακουστεί από όλες τις πτέρυγες της Βουλής, να μην είναι στο βαθμό του Πλωτάρχη, αλλά να το πάτε στο βαθμό του Αντιπλοιάρχου, ώστε να υπάρχει μία ισορροπία. Στο Λιμεναρχείο της δικής μου εκλογικής περιφέρειας, το οποίο καλύπτει το εύρος των ακτών της Αττικής, δεν αναρωτήθηκα ποτέ εάν ο Διοικητής είναι εξ υπαξιωματικών προερχόμενος. Αυτό που με ένοιαζε, είναι να κάνει σωστά τη δουλειά του και εάν μπορεί τους υφισταμένους του σε πολλά διαφορετικά λιμενικά φυλάκια να τους ελέγχει. 
      Το δεύτερο, που θέλω να σας θέσω, είναι μία τροπολογία, την οποία έχω καταθέσει μαζί με τον κ. Μαντούβαλο, τον κ. Καραμπίνα, τον κ. Βεργίνη και τον κ. Πίττα και αφορά, ακριβώς, ένα δίκαιο αίτημα εξ υπαξιωματικών προερχόμενο, για απόστρατους που παίρνουν σήμερα τη σύνταξη του Πλοιάρχου και θα πρέπει να παίρνουν και το βαθμό του Πλοιάρχου εν αποστρατεία. Νομίζω ότι αυτό είναι ένα λογικό αίτημα. Το έχετε εξετάσει, το  έχετε στείλει στο Γενικό Λογιστήριο του Κράτους. Ας έλθει αυτή η απάντηση, για να αποδειχθεί ότι δεν υπάρχει συνταξιοδοτικό θέμα αύξησης συντάξεων, αλλά υπάρχει μία ηθική δικαίωση για κάποιους ανθρώπους που παίρνουν μία σύνταξη Πλοιάρχου και πρέπει να πάρουν και το βαθμό. 
      Τέλος, έρχομαι στο άρθρο 12, κύριε Υπουργέ. Είμαι από αυτούς που πίστευαν πάντοτε ότι θα έπρεπε να επιδοτηθούν οι εργοδοτικές εισφορές των Ελλήνων ναυτικών ακριβώς για να αυξηθεί η απασχόλησή τους. Είδατε τα ευεργετικά αποτελέσματα μίας πολιτικής που εφαρμόσατε στο χώρο της κρουαζιέρας. Η επιδότηση των εργοδοτικών εισφορών κάνει τον Έλληνα ναυτικό πιο ανταγωνιστικό. Όμως, αυτή η επιδότηση δεν είναι κάτι το οποίο τον καθιστά περισσότερο ή λιγότερο ανταγωνιστικό. Εάν θέλουμε συνολικά να εξαιρέσουμε τα κατώτερα πληρώματα από ασφαλιστικές εισφορές, είναι μία άλλου είδους κοινωνικού χαρακτήρα διάταξη και όχι ανταγωνιστικού  σε σχέση με την Ελληνική Ναυτιλία. Μήπως, λοιπόν, πρέπει να ξαναδείτε στην παράγραφο 1 την τρίτη υποπαράγραφο, στην οποία αναφέρεστε για τους ναυτολογημένους Έλληνες ναυτικούς σε θέση κατώτερου πληρώματος;
      Κλείνω, κύριε Πρόεδρε, λέγοντας το εξής. Χθες κάναμε μία πολύ γόνιμη συζήτηση για τον τρόπο επιλογής του προσωπικού των Σωμάτων Ασφαλείας. Σήμερα ήλθαν οι συνάδελφοι του ΠΑ.ΣΟ.Κ., υποστηρίζοντας ότι θα πρέπει να παραμείνει ως έχει ο τρόπος και μάλιστα όχι να παραμείνει, αλλά να ενταχθεί πλήρως στο σύστημα των πανελληνίων εξετάσεων. Κάτι τέτοιο, κυρίες και κύριοι συνάδελφοι, δεν έχει οδηγήσει, δυστυχώς, στο να έχουμε καλύτερο προσωπικό -καλώς ή κακώς- ή προσωπικό που να ανταποκρίνεται πλήρως στις προϋποθέσεις. Δεν είπε κάποιος να πάμε σ΄ ένα παρελθόν που παλιά έμπαιναν αστυνομικοί, χωροφύλακες ή οτιδήποτε άλλο με σημειώματα Υπουργών. Αυτό το οποίο πρέπει να κάνουμε, είναι να βρούμε τον καλύτερο δυνατό τρόπο. Σας είπα ότι ο τρόπος του Πυροσβεστικού Σώματος -στο οποίο έγιναν εξετάσεις, δεν αμφισβητήθηκε η εγκυρότητά τους και μετά υπεβλήθησαν οι διαγωνιζόμενοι σε σκληρά αγωνίσματα, στα οποία απέτυχαν πάρα πολλοί από αυτούς που είχαν πετύχει στις εξετάσεις- είναι ένας τρόπος που πρέπει να τον δούμε και να ενισχύσουμε την πολιτική σε τέτοιου είδους αποφάσεις της και όχι να την αποτρέπουμε υπό το φόβο μήπως και εφόσον και εάν δημιουργηθεί «γαλάζιο» Λιμενικό Σώμα. Το Λιμενικό Σώμα οφείλει να είναι γαλάζιο, γιατί υπηρετεί τα γαλανά  νερά της θάλασσάς μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να γνωστοποιώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες και τρεις συνοδοί δάσκαλοι από το 1ο Δημοτικό Σχολείο Μουζακίου Καρδίτσας.
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Το λόγο έχει ο συνάδελφος κ. Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Ευχαριστώ, κύριε Πρόεδρε.
      Θα ξεκινήσω με κάποια θέματα που είπε ο Υπουργός. Ότι η θέση της Αξιωματικής Αντιπολίτευσης είναι ότι θέλουμε να καταστήσουμε την εμπορική μας ναυτιλία σημαία ευκαιρίας. Είναι πολύ μεγάλο λάθος και ατόπημα αυτό που είπατε. Όλες οι κυβερνήσεις του ΠΑ.ΣΟ.Κ. και όλοι οι υπουργοί του ΠΑ.ΣΟ.Κ. ένα έκαναν και προσπάθησαν, να κάνουν όσο το δυνατόν πιο μεγάλη την εμπορική μας ναυτιλία για την οποία είμαστε υπερήφανοι. 
      Και βεβαίως, είπατε και για την μικράν και έντιμον Ελλάδα. Θα πρέπει να ανατρέξουμε λίγες δεκαετίες πίσω, κύριε Πρόεδρε, όταν ο συμπατριώτης του κυρίου Υπουργού, ο Εθνάρχης Ελευθέριος Βενιζέλος, είχε μιλήσει για την Ελλάδα των πέντε θαλασσών και των δύο ηπείρων. Και τότε, η απάντηση εδόθη από   πολιτικούς της εποχής εκείνης από τους οποίους αντλεί ρίζες και η παράταξή σας που μίλησαν για την μικράν και έντιμον Ελλάδα. Άρα, λοιπόν, εμείς προσπαθήσαμε και προσπαθούμε να κάνουμε ισχυρή την Ελλάδα στην Ευρώπη και το κατορθώσαμε αυτό και στον κόσμο ολόκληρο, τουλάχιστον τα τελευταία χρόνια που κυβερνάγαμε. Μη μας εγκαλείτε και μη βάζετε, λοιπόν, λόγια που δεν είπαμε. 
      Για να έρθουμε, όμως, στο νομοσχέδιο. Διαβλέπω μια μεγάλη αγωνία και μια μεγάλη ανάγκη, του κυρίου Υπουργού, να ψηφιστεί το νομοσχέδιο, ομοφώνως. Αυτό δεν μπορεί να γίνει και το τεκμηριώσαμε. Πρέπει, όμως, να κάνω κάποιες παρατηρήσεις, κύριε Πρόεδρε. Βεβαίως να πω και εγώ ότι οι διαφοροποιήσεις που κάνει είναι η βελτίωση στο άρθρο 2 στην παράγραφο 8, αν μπορεί να τον κάνει τον Πλωτάρχη. Συνηγορεί και ο κύριος Πρόεδρος, τον οποίο οφείλω να πω ότι τον αδικήσατε, κύριε Υπουργέ. Και το λέω με κάθε επίγνωση του τι λέω και όχι γιατί είμαστε από την ίδια εκλογική Περιφέρεια.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι και δικός μου φίλος ο Πρόεδρος, το αίμα νερό δεν γίνεται, κύριε Διαμαντίδη.  
      ΙΩΑΝΝΗΣ ΔΙΑΜΑΝΤΙΔΗΣ: Δεν το αμφισβητώ αυτό. Πάντως σας έδωσε πολύ περισσότερο χρόνο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ενδοοικογενειακό καβγαδάκι.
      ΠΡΟΕΔΡΕΥΩΝ (Ιωάννης Τραγάκης): Δεν είναι οικογενειακό καβγαδάκι. Ξέρετε τι γίνεται; Ο Υπουργός έρχεται μια-δύο φορές εδώ και φεύγει. Εμείς είμαστε κάθε μέρα εδώ και οφείλουμε να τηρούμε τον Κανονισμό προς όλες τις κατευθύνσεις. 
      ΙΩΑΝΝΗΣ ΔΙΑΜΑΝΤΙΔΗΣ: Ελπίζω να με αδικήσει και εμένα ως προς το χρόνο, όσο αδίκησε και εσάς. 
      Ένα δεύτερο θέμα αφορά τα άρθρα 19 και 20, για τα οποία είπαμε και στην πρωτολογία μας ότι θα τα ψηφίσουμε. Πρέπει να δείτε, αν μπορούν να συμπεριληφθούν και τα πτυχία των ραδιοτηλεγραφικών, με πτυχίο ανθυποπλοιάρχου τρίτης τάξεως. Είναι λίγα άτομα, υπάρχει σε εκκρεμότητα αυτό το θέμα, νομίζω ότι θα ήταν χρήσιμο να δεσμευθείτε ότι στο προσεχές νομοσχέδιο που θα φέρετε, θα βρεθεί ο τρόπος, ώστε και γι΄ αυτά τα λίγα άτομα να μπορέσουμε  να δώσουμε μια λύση.
      Στην τροπολογία που κατετέθη για τους εργαζόμενους στο πολιτικό προσωπικό του Υπουργείου Εμπορικής Ναυτιλίας, πρέπει να πω, κύριε Πρόεδρε, ότι το πολιτικό προσωπικό του Υπουργείου Εμπορικής Ναυτιλίας είναι η ψυχή του Υ.Ε.Ν., χωρίς βεβαίως να υποτιμώ και το ένστολο προσωπικό. Όλοι κάνουν τη δουλειά τους και οφείλει ο κάθε Υπουργός Εμπορικής Ναυτιλίας, ο εκάστοτε Υπουργός, να καλεί τους εκπροσώπους τους. Αυτήν τη στιγμή Πρόεδρος είναι ο κ. Γκερλές. Είναι ένα πρόσωπο δημόσιο, τον ξέρει και ο κύριος Πρόεδρος, είναι αντιδήμαρχος στον Πειραιά, έχει μια ιστορία στον Πειραιά. Οι συνδικαλιστές έχουν έναν άλλον τρόπο επικοινωνίας και προσπάθειας να πείσουν για τα αιτήματά τους. Νομίζω ότι οφείλετε να έχετε καλές σχέσεις, διότι αυτό θα είναι καλό και για σας και για εκείνους, αλλά κυρίως και για την πολιτική που ασκεί το Υπουργείο Εμπορικής Ναυτιλίας.
      Και επειδή αναφέρατε χθες ότι δώσαμε άδεια σε συνδικαλιστές, βεβαίως και δώσαμε άδεια και συνηθίζεται αυτό, όχι μόνο από το ΠΑ.ΣΟ.Κ., αλλά από όλα τα κόμματα. Όταν έρχονται κάποιοι που ενδιαφέρονται για ένα συζητούμενο νομοσχέδιο και θέλουν να ακούσουν, οφείλουμε να δώσουμε την άδεια. Το κάνετε και εσείς. Γιατί εγκαλείτε εμάς επειδή δώσαμε στους συνδικαλιστές του Υπουργείου Εμπορικής Ναυτιλίας άδεια να παρακολουθήσουν τη συζήτηση από τα γραφεία των κομμάτων.
      Τελειώνω με μια παρατήρηση, κύριε Πρόεδρε, αυτήν που έχει να κάνει με την τροπολογία του κ. Μαγγίνα, του Υπουργού Απασχόλησης. Έκανε μια προσπάθεια συμψηφισμού ο κύριος Υπουργός εδώ και προσπάθησε να βάλει όλα τα πράγματα στο ίδιο ταψί. Δεν χωρούν, κύριε Υπουργέ. Αυτά που έγιναν εδώ είναι πρωτόγνωρα. Αυτή η μεθόδευση για την καταλήστευση των ταμείων, που έγινε από συγκεκριμένα άτομα, από την ομάδα του Λονδίνου, με τα δομημένα ομόλογα, τα οποία τα γνώριζαν πριν καν τα εκδώσει το Υπουργείο Οικονομίας και άρα υπήρχε πληροφόρηση από μέσα, άρα ευθύνεται και ο Υπουργός Εθνικής Οικονομίας και ο αρμόδιος Υφυπουργός. Αυτά όλα είναι πρωτόγνωρα. Θα πρέπει, λοιπόν, εδώ και τώρα να δεσμευθεί η Κυβέρνηση. Δεν είναι αρκετό το να φέρνει μια τροπολογία και να διώχνει τον Ευγένιο Παπαδόπουλο ή να καταργεί τη θέση ή τους δώδεκα συμβούλους που χρέωναν και το δημόσιο, αν θέλετε, 500.000 ευρώ και παραπάνω. Δεν φθάνει αυτό. 
      Πρέπει να δώσουν λόγο στον ελληνικό λαό όλοι αυτοί οι οποίοι με τη μεθοδευμένη αυτή πολιτική που έκαναν καταλήστευσαν τα ταμεία. Και αυτήν τη λογοδοσία θα τη δώσουν στον ελληνικό λαό όποτε και όταν γίνουν εκλογές και θα είναι αμείλικτη γι’ αυτούς και θα είναι αμείλικτη για την Κυβέρνησή σας. 
      ΠΡΟΕΔΡΕΥΩΝ (Ιωάννης Τραγάκης): Το κύκλωμα της Βουλής έχει κλείσει από τις 15.00’.  Το λέω, για να ξέρετε. 
      Το λόγο έχει ο συνάδελφος, κύριος Πλακιωτάκης.
      ΙΩΑΝΝΗΣ ΠΛΑΚΙΩΤΑΚΗΣ: Ευχαριστώ, κύριε Πρόεδρε.
      Δυστυχώς και σήμερα η επιχειρηματολογία του ΠΑ.ΣΟ.Κ. εξαντλήθηκε στο θέμα των ομολόγων και αυτό δυστυχώς λόγω έλλειψης ουσιαστικών επιχειρημάτων για το συγκεκριμένο νομοσχέδιο, εκφράζοντας παράλληλα και με αυτόν τον τρόπο την αγωνία τους για το αποτέλεσμα των επερχόμενων βουλευτικών εκλογών, όποτε αυτές κι αν γίνουν. 
      Είναι σημαντικό, κύριε Πρόεδρε, να πούμε ότι κάθε διάταξη αυτού του νομοσχεδίου είναι και λύση συγκεκριμένου θέματος. Η προσπάθεια, λοιπόν, υποβάθμισης από τους Βουλευτές του ΠΑ.ΣΟ.Κ. του συγκεκριμένου νομοσχεδίου, δυστυχώς είναι ατυχής.
      Είναι ή δεν είναι τομή η νομοθετική πρωτοβουλία για τη δημιουργία του θεσμού της θαλάσσιας αλληλασφάλισης και στην Ελλάδα, ενός θεσμού που λειτουργεί τα τελευταία τριακόσια χρόνια σε άλλες ανταγωνίστριες ευρωπαϊκές χώρες; Διαφωνείτε τελικά ή συμφωνείτε με την επιδότηση των ασφαλιστικών εισφορών για την ενίσχυση της ανταγωνιστικότητας της ελληνικής ναυτιλίας και τελικά της εθνικής μας οικονομίας; Είναι  μια ρύθμιση με την οποία συμφωνεί και η Π.Ν.Ο., όπως βεβαίως συμφωνεί και με τη διασφάλιση της δεκάμηνης επάνδρωσης των πλοίων τη στιγμή που άλλες ανταγωνίστριες χώρες έχουν λάβει παρόμοια μέτρα. Τελικά, συμφωνείτε ή διαφωνείτε με την επίλυση των πάγιων αιτημάτων των Ελλήνων ναυτικών και των λιμενικών, αιτημάτων που υπήρχαν τα τελευταία είκοσι χρόνια; Και αυτό βέβαια δεν το λέμε εμείς. Το λένε οι εκπρόσωποι των λιμενικών. 
      Βεβαίως, σε ένα νομοσχέδιο δεν μπορούν να λυθούν όλα τα αιτήματα, κυρίως όσον αφορά ζητήματα οικονομικά. Όμως, η πολιτική ηγεσία του Υπουργείου Εμπορικής Ναυτιλίας έμπρακτα έδειξε και απέδειξε ότι ενδιαφέρεται για την επίλυση συγκεκριμένων αιτημάτων.
      Για παράδειγμα, θα μπορούσαν οι υπηρεσίες του Υπουργείου Εμπορικής Ναυτιλίας για το άρθρο 12 παράγραφος β’, που αφορά την προαγωγή των αρχικελευστών, να μελετήσουν την απαλοιφή του όρου «για τους αποφοίτους λυκείου». Επίσης, θα πρέπει να εξαντληθούν και οι δυνατότητες όσον αφορά το θέμα της αρχαιότητας μέχρι του βαθμού του αρχιπλοιάρχου. Βεβαίως, σ’ αυτό το σημείο θα ήθελα να τονίσω κι εγώ ότι και η δομή του Λιμενικού Σώματος είναι τέτοια που δυστυχώς ή ευτυχώς –ευτυχώς για μας- οι περισσότεροι προέρχονται από τον χώρο της σχολής υπαξιωματικών. Και κυρίως αυτό που μας ενδιαφέρει είναι η παραγωγή έργου και προσφοράς ιδιαίτερα στις μικρές τοπικές κοινωνίες. Άρα, το θέμα της εξάντλησης μέχρι του βαθμού αντιπλοιάρχου είναι κάτι που θα πρέπει να το δείτε. Και τελικά, διαφωνείτε ή συμφωνείτε με τη ρύθμιση για τη διασφάλιση των επικουρικών συντάξεων των ναυτικών;
      Όλα αυτά, κυρίες και κύριοι συνάδελφοι, είναι θέματα που απασχόλησαν τα τελευταία είκοσι χρόνια και το προσωπικό του Λιμενικού Σώματος και των Ελλήνων ναυτικών και βρίσκουν λύση από τη σημερινή πολιτική ηγεσία του Υπουργείου Εμπορικής Ναυτιλίας.
       Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει η κ. Παντελάκη για δύο λεπτά, γιατί έχει χρησιμοποιήσει το χρόνο της.
      ΕΛΠΙΔΑ ΠΑΝΤΕΛΑΚΗ: Έκλεισε η συζήτηση. Δεν θα αναφερθώ στο περιεχόμενο της κουβέντας μας. Έχω αναφερθεί σε αρκετά ζητήματα, για να επαναλαμβάνουμε κάθε φορά τα ίδια. Όσοι είχαν το κουράγιο και τις αντοχές από χθες μέχρι σήμερα, που παρακολούθησαν τη συζήτηση, μπορούν να βγάλουν τα συμπεράσματά τους. Το θέμα ξέρετε ποιο είναι; Τι με απασχολεί περισσότερο; Δεν είναι το ζήτημα αν μπορείτε να πείσετε. Δεν μπορεί να πείσει η Κυβέρνηση, αλλά δεν πείθει και η Αντιπολίτευση. Το πιο μεγάλο πολιτικό πρόβλημα είναι ότι, παρόλο που ο κόσμος είναι δυσαρεστημένος και αγανακτισμένος και με αφορμή αυτά τα ζητήματα που κουβεντιάζουμε και γενικότερα, δεν ξεκολλάει και είναι εγκλωβισμένο σε εσάς τους δυο. Αυτό είναι το μεγάλο πολιτικό πρόβλημα.
      Κλείνοντας, θέλω να θέσω ένα ερώτημα στον Υπουργό, έστω και ρητορικό, και ας μην απαντήσει. Από όλη αυτήν την συζήτηση, ο Υπουργός είπε τελικώς ότι ήταν απόφαση έστω και κατά πλειοψηφία της Πανελλήνιας Ναυτικής Ομοσπονδίας.
Ένα πράγμα, όμως, αφήνει μονίμως αναπάντητο, ότι η Πανελλήνια Ναυτική Ομοσπονδία, η Π.Ν.Ο., σας το είπε και στην ακρόαση φορέων -και έτσι είναι- ομοφώνως, δεν συμφώνησε διαχρονικά σε ένα πράγμα, στις εγκριτικές πράξεις. Διαχρονικά με όλους τους Υπουργούς και με όλες τις κυβερνήσεις. 
      Πείτε μας, λοιπόν, ποιος άλλος σας το έχει υπαγορεύσει αυτό το πράγμα εκτός από τους εφοπλιστές. Γιατί λέτε για κάθε τι που κάνετε ότι το θέλουν οι φορείς. Και λέω, εκτός από τους εφοπλιστές, ποιος άλλος σας το έχει υπαγορεύσει και αν αυτό δεν είναι ο καθοριστικός παράγοντας που η ελληνική σημαία έχει γίνει σημαία ευκαιρίας, να αντικαθιστάς ελληνικά πληρώματα από τα καράβια με χαμηλόμισθους αλλοδαπούς. Ποιον ωφελεί; Τους εφοπλιστές ή τους ναυτεργάτες; Αυτό είναι το κύριο. 
      Τώρα για το σύνολο, απλώς θα ήθελα να πω ότι το καταψηφίζουμε και επί της αρχής και ψηφίζουμε μόνο δύο άρθρα, το 19 και το 20.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Το λόγο έχει ο συνάδελφος  κ. Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Δεν έχει σημασία η εικόνα, η ουσία έχει σημασία, θα ήθελα να σας πω.
      Ο κύριος Υπουργός απαρίθμησε μια σειρά νομοθετημάτων και προεδρικών διαταγμάτων επί ΠΑ.ΣΟ.Κ., με βάση τα οποία πολιτεύεται και αυτός και νομοθετεί. Τότε, δεν κατάλαβα γιατί ο λίβελος πριν από μερικά λεπτά για το κυβερνητικό έργο του ΠΑ.ΣΟ.Κ. τα προηγούμενα χρόνια. Κύριε Υπουργέ, συνηθίζετε να λέτε πάντοτε τη μισή αλήθεια. Αυτή είναι η πραγματικότητα. Είπατε πως πάντα θα θυμίζετε το παρελθόν. Ασφαλώς και πρέπει να έχουμε όλοι μνήμη. Μόνο που το παρελθόν και η ιστορία και της χώρας και της κάθε παράταξης είναι για να διδάσκει, για να μην επαναλαμβάνουμε λάθη, πάντοτε στα νέα δεδομένα, στα σύγχρονα δεδομένα και βεβαίως να αξιοποιούμε τις θετικές μας εμπειρίες, δεν είναι για να δεσμεύει κανένα, πολύ περισσότερο δεν είναι για να ποινικοποιεί τη μια παράταξη και να ασυλοποιεί την άλλη. Αυτό κάνατε, γι’ αυτό και ξαμολήθηκαν πάρα πολλοί δικοί σας άνθρωποι στο δημόσιο χρήμα, διότι τους ασυλοποιήσατε με την πολιτική της ποινοκοποίησης της άλλης παράταξης. Τρία χρόνια μετά, πρέπει να έχετε διδαχθεί και πρέπει να έχετε σταματήσει πλέον αυτήν τη νοοτροπία και αυτήν τη λογική. 
      Ο κ. Πολύζος το πλήρωσε κάποτε, όταν είπε πως σε όλες τις παρατάξεις υπάρχουν και τίμιοι και μη τίμιοι. Τώρα, λοιπόν, που και από τα χείλη του Πρωθυπουργού ακούστηκε ότι και στη δική σας παράταξη υπάρχουν μη τίμιοι, μην συνεχίζετε λοιπόν αυτήν την πρακτική και αυτήν τη λογική. Δεν προσφέρετε στον πολιτικό διάλογο και στην αξιοπιστία του πολιτικού συστήματος, διότι οι πολίτες που μας ακούν άλλα συμπεράσματα βγάζουν και είναι κακό για το πολιτικό σύστημα. Εάν εσείς θέλετε να κάνετε κακό στην Κυβέρνησή σας, δικαίωμά σας. 
      ΠΡΟΕΔΡΕΥΩΝ (Ιωάννης Τραγάκης): Πάντως, κύκλωμα δεν έχει, ε; 
      ΙΩΑΝΝΗΣ ΜΑΓΚΡΙΩΤΗΣ: Δεν με ενδιαφέρει, κύριε Πρόεδρε, το κύκλωμα. Είπα ότι δεν με ενδιαφέρει η εικόνα, με ενδιαφέρει η ουσία. Δεν είμαι εδώ μέσα για την εικόνα, είμαι για την ουσία. Γι’ αυτό με έστειλαν εδώ οι συμπολίτες μου. Αν άλλοι ενδιαφέρονται για την εικόνα, μπορούν να αποχωρήσουν. 
      Θέλω να πω, λοιπόν, κύριε Πρόεδρε, πως είπε ο κύριος Υπουργός ότι τέσσερις αρχές ψάχνουν μανιωδώς για να ανακαλύψουν τους υπεύθυνους του σκανδάλου των ομολόγων, του ομολογημένου σκανδάλου και από την ίδια την Κυβέρνηση. Ψάχνουν. Δεν σας έχει εμπιστοσύνη η κοινή γνώμη, κύριε Υπουργέ, και το δείχνουν και όλες οι έρευνες. Ένα χρόνο και εν κρυπτώ ψάχνατε για το μέγα σκάνδαλο των υποκλοπών και τίποτα δεν βρήκατε. Και δεν επιτρέψατε και στη Βουλή να έχει ανοιχτό το θέμα. Δεν έχει κλείσει, όμως, το θέμα. Είναι μεγάλο το θέμα, όπως και το θέμα των ομολόγων και δεν θα κλείσει, αν δεν αποδοθεί δικαιοσύνη και δεν επιστραφούν τα λεφτά. Αυτή είναι η πραγματικότητα και αυτή είναι η αλήθεια. Γι’ αυτό σας εγκαλούμε, γιατί, κύριε Υπουργέ, δεν δίνετε στη δημοσιότητα, δεν φέρνετε στη Βουλή, τις συμβάσεις που είναι δημόσια έγγραφα και για τα άλλα Ταμεία, δεν εκδίδετε πορίσματα, όπως και για το θέμα των υποκλοπών. Πότε θα τα εκδώσετε τα πορίσματα αυτά, για να ενισχύσετε την αξιοπιστία σας και να έχουν αντίκρισμα αλήθειας τα δικά σας λόγια; 
      Θα κλείσω, κύριε Πρόεδρε, με το εξής. Κύριε Υπουργέ, αυξήσατε το όριο ηλικίας των πλοίων και τώρα το ξεπερνούν οι επιχειρηματίες. Ο Δήμαρχος Θεσσαλονίκης προχθές δήλωσε ότι τα δύο καράβια που έχουν πάρει τη γραμμή από τη Θεσσαλονίκη είναι τριάντα επτά ετών. Δικές του δηλώσεις και των ναυτικών πρακτόρων είναι. 
      Αυτά καλλιεργούν την ανασφάλεια και δεν θέλει κανένας να τα παίρνει. Γιατί στη Θεσσαλονίκη τα πιο παλιά καράβια σ’ αυτήν τη γραμμή που είναι και δύσκολη γραμμή, γιατί είναι και μεγάλες οι αποστάσεις; Αυτό έθιξα. ‘Οσο για τον «Κεντέρη» θα ήθελα να πω ότι «πονάει κεφάλι», «κόψει κεφάλι». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Εγώ, κύριε Υπουργέ, πράγματι, σας έκανα την ερώτηση, για να βάλετε κανόνες στον διάπλου του «Κεντέρη» ανοικτά της Χαλκιδικής. Να μειώνει την ταχύτητά του και όχι να φύγει το «Κεντέρης» ή να του βάλετε εκ των υστέρων πρόστιμα. Δεν το κάνατε αυτό όμως. Τι σημαίνει επειδή δημιουργούσε προβλήματα στη Χαλκιδική; Έπρεπε να φύγει το «Κεντέρης» ή έπρεπε να μπουν τα σαπιοκάραβα τα αργοκίνητα στη γραμμή; Πρέπει να μπουν κανόνες και να ρυθμιστούν όλα.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε.
      Ο κύριος Υπουργός είπε ότι απάντησε στη δευτερολογία του για τα δύο ερωτήματα που του έβαλα για το απόρρητο και για τη συνέντευξη. Δεν ήταν διευκρινισμένα και γι’ αυτό ακριβώς τα έθεσα. Και καλώς απαντήσατε. Ήταν θετικές οι απαντήσεις σας. Όμως, όλα αυτά διασφαλίζονται απολύτως, από την κάλυψη του Α.Σ.Ε.Π.. Αυτό είναι απλό, καθαρό και σαφές. Υιοθετήστε το και εγώ θα το χειροκροτήσω όπως χειροκροτώ τις διευκρινίσεις, γιατί το θετικό πρέπει να το τονίζουμε.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Κύριε Στρατάκη, δεν δικαιούστε να ομιλήσετε, γιατί ήσασταν προτασσόμενος δευτερολογών. Όμως, θα επιβραβεύσω την παρουσία σας τόσες ώρες στην Αίθουσα και θα σας δώσω δύο λεπτά.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. Γνωρίζω ότι δεν δικαιούμαι να μιλήσω, αλλά ζήτησα το λόγο επί προσωπικού. Και ανεξάρτητα αν μου δώσατε το λόγο ή όχι, εμένα επειδή δεν με ενδιαφέρει αν υπάρχει κύκλωμα ή όχι…
      ΠΡΟΕΔΡΕΥΩΝ (Ιωάννης Τραγάκης): Δεν σας δίνω το λόγο επί προσωπικού, γιατί δεν υπάρχει. Σας δίνω το λόγο για δύο λεπτά.
      ΕΜΜΑΝΟΥΗΛ ΣΤΡΑΤΑΚΗΣ: Θέλω όμως να σας πω ότι η ιδιαίτερη αναφορά του ονόματός μου από τον κύριο Υπουργό έχει να κάνει με μια ενοχή του. Και η ενοχή του είναι ότι δημιούργησε μια κατάσταση με τις προαγωγές που έκανε, αλλά δεν μας λέει όλη την αλήθεια. Διότι, διαμόρφωσε ένα περιβάλλον από πλευράς υπηρεσίας ώστε να έχει τη δυνατότητα να κάνει αυτήν την επιλογή. 
      Εμείς, επειδή διαμαρτυρηθήκαμε γιατί δεν έγινε μια σωστή επιλογή, καταθέσαμε ερώτηση ως Βουλευτές Ηρακλείου. Αυτό δεν σημαίνει ότι έχει τη δυνατότητα ο Υπουργός να καταργεί την αξιοκρατία. Το να λέμε να πάει η αρχαιότητα μέχρις ενός βαθμού τη στιγμή που ξέρουμε ότι υπάρχουν περιοχές όπου δεν υπάρχει προθυμία σε αξιωματικούς να υπηρετήσουν σε αντίθεση με αυτό που συμβαίνει με το Ηράκλειο όπου υπάρχει προθυμία να υπηρετήσουν πολλοί αξιωματικοί και να μεθοδεύουμε να μην υπάρχει δυνατότητα και να κάνουμε υπαξιωματικό διευθυντή και προϊστάμενο στο Λιμεναρχείο –χωρίς να έχω τίποτα με τον άνθρωπο απολύτως- αυτό δε σημαίνει ότι υπακούμε στην αξιοκρατία.
      Γι’ αυτό ακριβώς τονίζω ότι υπάρχει μια ενοχή την οποία προσπαθεί να καλύψει ο κύριος Υπουργός. Όσον αφορά τις απειλές που έχουμε συνηθίσει κατά κόρον από τον κ. Κεφαλογιάννη και όχι μόνον τώρα αλλά και από τότε που ήταν στην αντιπολίτευση σε σχέση με το Χρηματιστήριο και σε σχέση με τα βαρύγδουπα τα οποία λέγονται, θέλω να το πω το εξής. Έχει ειπωθεί πολλάκις από τον Πρόεδρο του ΠΑ.ΣΟ.Κ. και Αρχηγό της Αξιωματικής Αντιπολίτευσης, ότι η Νέα Δημοκρατία εδώ και τρία χρόνια είχε τη δυνατότητα να προχωρήσει σε κάθε μορφής έλεγχο προς όλες τις κατευθύνσεις και αν και όπου υπάρχουν υπεύθυνοι να τιμωρηθούν. Δεν έχει κάνει απολύτως τίποτα. 
      Και ξέρετε γιατί, κύριε Πρόεδρε, δεν έχει γίνει απολύτως τίποτα; Διότι, γνωρίζει η Νέα Δημοκρατία ότι για το περιβόητο σκάνδαλο του Χρηματιστηρίου οι υπόλογοι θα είναι οι περισσότεροι στη δική σας παράταξη. Αυτό ακριβώς σας υποχρεώνει να μην κάνετε καμία κίνηση προς αυτήν την κατεύθυνση.
      Καλό θα είναι ο κύριος Υπουργός να σταματήσει αυτούς τους λεονταρισμούς. Δεν  ωφελούν κανέναν και κυρίως δεν ωφελούν την πολιτική ζωή. Ιδού η Ρόδος, ιδού και το πήδημα. Αν υπάρχουν στοιχεία, ας κατατεθούν εκεί που πρέπει.
      ΠΡΟΕΔΡΕΥΩΝ (Ιωάννης Τραγάκης): Πάντως, εδώ τον αδικείτε γιατί το νομοσχέδιο είναι θετικό. 
      Αλλά, προτού δώσω το λόγο στον κύριο Υπουργό για να κλείσει τη συζήτηση, θα ήθελα να αναφερθώ και εγώ προσωπικά για δύο τροπολογίες. Πρώτα στο θέμα των αντιπλοιάρχων και θα ήθελα να τον παρακαλέσω να το δει με ιδιαίτερη σημασία τώρα που θα το ψηφίσουμε, φέρνοντας μερικά στοιχεία. Από τους δυόμισι χιλιάδες υπηρετούντες αξιωματικούς στο Λιμενικό Σώμα, οι χίλιοι οκτακόσιοι προέρχονται από τη σχολή υπαξιωματικών. Επί εκατόν ενενήντα λιμενικών αρχών σε όλη τη χώρα στις εκατόν σαράντα πέντε προϊστανται αξιωματικοί προερχόμενοι από τη σχολή υπαξιωματικών. Και από τα διακόσια εβδομήντα πέντε πλωτά μέσα του Λιμενικού Σώματος στα διακόσια σαράντα πέντε διοικούνται από πλοιάρχους αξιωματικούς που προέρχονται από υπαξιωματικούς. 
      Θα ήθελα, λοιπόν, να μελετήσετε αυτό το θέμα των αντιπλοιάρχων.
      Και όσον αφορά την τροπολογία του κ. Βαρβιτσιώτη που αφορά τους συνταξιούχους πλοιάρχους, που είναι και αυτή δίκαιη, πήρα απάντηση ότι θα τη δείτε σε ένα επόμενο νομοσχέδιο, αφού περιμένετε την έκθεση από το Γενικό Λογιστήριο.
      Κύριε Υπουργέ, έχετε το λόγο για πέντε λεπτά για να κλείσετε τη συζήτηση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριοι συνάδελφοι, το θέμα των Υπαξιωματικών έχει κλείσει. Έκλεισε διότι έγινε συζήτηση με την ιεραρχία και τους συνδικαλιστές και μου προτάθηκε αυτή η εναλλακτική λύση. Θα μείνουμε στους πλωτάρχες. 
      Εκτιμώ την προσπάθεια πολλών συναδέλφων να τοποθετηθούν επί του θέματος. Η ιεραρχία έχει διαφορετική άποψη. Η ιεραρχία εγκαλείται και καλείται να χειριστεί όλα τα δύσκολα θέματα του Υπουργείου Εμπορικής Ναυτιλίας και καταλαβαίνετε πως ό,τι γίνει στο Υπουργείο Εμπορικής Ναυτιλίας είναι μεγάλο, είναι θέμα που απασχολεί τα διεθνή Μέσα Μαζικής Ενημέρωσης και όχι μόνο και πρέπει η ιεραρχία να είναι ασφαλής ότι ασκεί μία πολιτική τέτοια που θα φέρνει θετικά αποτελέσματα για την Πολιτεία. 
      Έγινε ο συμβιβασμός μετά από συζήτηση και μετά από το αίτημα των συναδέλφων Βουλευτών στην Επιτροπή Παραγωγής και Εμπορίου. Πολλά θέματα τα οποία τίθενται δεν μπορούν να περάσουν ούτε να αλλάξουν στη διάρκεια της συζήτησης είτε στην επιτροπή είτε στην Ολομέλεια. Αυτό το γνωρίζουν οι αγαπητοί συνάδελφοι, διότι με βάση το Σύνταγμα όποια διάταξη συνεπάγεται οικονομικό κόστος, αν δεν έχει την έγκριση του Γενικού Λογιστηρίου του Κράτους, είναι αντισυνταγματική και θα επιστραφεί στη Βουλή.
      Είναι κάποια θέματα τα οποία εξετάζουμε, όπως παραδείγματος χάριν αυτό που είπε ο κ. Πλακιωτάκης για τους απόφοιτους λυκείου. Σ’ ένα άλλο νομοσχέδιο ίσως το δούμε αυτό. 
      Επίσης κατατέθηκε μία τροπολογία από τους κυρίους Βαρβιτσιώτη, Μαντούβαλο, Καραγκούνη, Βεργίνη και Πίττα. Είναι συνταξιοδοτικό θέμα. Έχει όντως συνηγορία του Υπουργείου Εμπορικής Ναυτιλίας. Έχει κατατεθεί στο Υπουργείο Οικονομίας και Οικονομικών. Επειδή είναι συνταξιοδοτικό θέμα, με βάση το Σύνταγμα τα συνταξιοδοτικά θέματα ρυθμίζονται μόνο με ειδικό νομοσχέδιο, το οποίο κατατίθεται από το Υπουργείο Οικονομίας και Οικονομικών. Το συγκεκριμένο, όμως, είναι ένα θέμα το οποίο μπορεί να δει με συμπάθεια και το Υπουργείο Οικονομίας και Οικονομικών.
      Τέλος -έφυγε ο κ. Μαγκριώτης- θα αναφερθώ στα θέματα της Θεσσαλονίκης. Εμείς επιδοτήσαμε για πρώτη φορά τα δρομολόγια. Αν η άποψη του κ. Μαγκριώτη είναι ότι πρέπει να βάλουμε μία επιπλέον ασφαλιστική δικλείδα, ειδικά για τη Θεσσαλονίκη, να είναι νεότευκτα πλοία, εγώ είμαι διατεθειμένος να το κάνω. Το θέμα είναι θα έλθει κάποιο πλοίο να δρομολογηθεί; 
      Ας αναλάβει την ευθύνη. Αυτό γράφεται στα Πρακτικά μέσω του κοινοβουλευτικού ελέγχου. Ας έλθει να μου καταθέσει μία πρόταση και εγώ θα την υιοθετήσω, να βάλουμε μία δεύτερη ασφαλιστική δικλείδα, όσα χρόνια πει ο ίδιος ως εκπρόσωπος της περιοχής. Θέλει είκοσι πέντε χρόνια; Είκοσι πέντε. Θέλει είκοσι; Είκοσι. Θέλει δεκαπέντε; Δεκαπέντε. Θέλει νεότευκτα; Νεότευκτα. Η πολιτεία επιδοτεί συγκεκριμένα πλοία. Να βάλουμε μία δεύτερη ασφαλιστική δικλείδα. Αν δεν έλθουν, όμως, πλοία για να δρομολογηθούν από τη Θεσσαλονίκη για τις Σποράδες, τις Κυκλάδες και την Κρήτη θα είναι μετά από δική του πρόταση.
      Τέλος, κλείνω, κύριε Πρόεδρε, λέγοντας ότι αυτό που πρέπει να γνωρίζουν οι συνάδελφοι και οι Έλληνες πολίτες είναι ότι τα πλοία είναι ασφαλή και αλίμονο αν από αυτήν την Αίθουσα βγει ένα μήνυμα ότι τα πλοία της ακτοπλοΐας, που διακινούν δώδεκα εκατομμύρια συμπολίτες μας και ξένους τουρίστες, δεν είναι ασφαλή. Αλίμονο!
      ΠΡΟΕΔΡΕΥΩΝ (Ιωάννης Τραγάκης): Ίσα-ίσα, όλοι συμφωνήσαμε ότι είναι ασφαλέστατα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και όχι μόνο αυτό, η Ελλάδα πρωτοπορεί φέρνοντας τη Συνθήκη της Στοκχόλμης για να λειτουργήσει, που σημαίνει ότι υπάρχει διπλό τοίχωμα ασφαλείας σε περίπτωση ατυχήματος -δηλαδή το πλοίο έχει στεγανά και δεν βουλιάζει μέχρι το επίπεδο που θα μπει 12% νερό μέσα στα ύφαλα του πλοίου- λόγω αυτής της υποχρέωσης που έχουν τα πλοία για να είναι δρομολογημένα στα νησιά του Αιγαίου, του βορείου Αιγαίου, των Ιονίων και γενικότερα της νησιωτικής Ελλάδας. Αλίμονο αν περνάει ένα τέτοιο μήνυμα.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε Υπουργέ.
      Κηρύσσεται περαιωμένη η συζήτηση επί της ενότητας των άρθρων και των τροπολογιών και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 6 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 7 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 8 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 9 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 10 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 11 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 12 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 13 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
    Ερωτάται το Σώμα: Γίνεται δεκτό το άρθρο 15 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 16 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 17 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 18, όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
    Ερωτάται το Σώμα: Γίνεται δεκτό το άρθρο 19 ως έχει; 
    ΟΛΟΙ ΟΙ  ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό ως έχει, ομοφώνως. 
    Ερωτάται το Σώμα: Γίνεται δεκτό το άρθρο 20 ως έχει; 
    ΟΛΟΙ ΟΙ  ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό ως έχει, ομοφώνως. 
    Ερωτάται το Σώμα: Γίνεται δεκτό το άρθρο 21 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 21 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτό το άρθρο 22 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 22 έγινε δεκτό ως έχει, κατά πλειοψηφία. 
    Ερωτάται το Σώμα: Γίνεται δεκτή η  με γενικό αριθμό 1028 και ειδικό 23 υπουργική τροπολογία, η οποία θα αποτελέσει ίδιο άρθρο του νομοσχεδίου; 
    ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
    ΙΩΑΝΝΗΣ ΔΙΑΜΑΝΤΙΔΗΣ: Κατά πλειοψηφία. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς η υπουργική τροπολογία με γενικό αριθμό 1028 και ειδικό 23, η οποία θα αποτελέσει ίδιο άρθρο του νομοσχεδίου  έγινε δεκτή κατά πλειοψηφία. 
    Εισερχόμαστε στην ψήφιση του ακροτελεύτιου άρθρου. 
    Ερωτάται το Σώμα: Γίνεται δεκτό το ακροτελεύτιο άρθρο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό κατά πλειοψηφία. 
    Συνεπώς το νομοσχέδιο του Υπουργείου Εμπορικής Ναυτιλίας: «Συνεταιρισμοί θαλάσσιας αλληλασφάλισης και άλλες διατάξεις αρμοδιότητας Υπουργείου Εμπορικής Ναυτιλίας» έγινε δεκτό επί της αρχής και επί των άρθρων. 
    Η ψήφισή του στο σύνολο αναβάλλεται για άλλη συνεδρίαση. 
    Στο σημείο αυτό κύριοι συνάδελφοι δέχεστε να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    Με τη συναίνεση του Σώματος και ώρα 15.46΄ λύεται η συνεδρίαση για αύριο ημέρα Πέμπτη 17 Μαΐου 2007 και ώρα 10.30΄,με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση και λήψη απόφασης σύμφωνα με τα άρθρα 62 του Συντάγματος και  83 του Κανονισμού της Βουλής για τις αιτήσεις άρσης ασυλίας των Βουλευτών, κ. Νικολάου Γεωργιάδη, κ. Μαρίας-Ελένης Αποστολάκη, κ. Λάζαρου Λωτίδη και κ. Ιωάννη Κουτσούκου, σύμφωνα με την ειδική ημερήσια διάταξη που έχει διανεμηθεί. 
    
    Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ
    



Τελευταία Αποθήκευση:	21/5/2007 1:19:00 μμ	Από:	M.papadatou
Εκτυπώθηκε:	21/5/2007 1:01:00 μμ

