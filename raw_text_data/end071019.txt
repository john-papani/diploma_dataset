ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΙΔ΄
Παρασκευή 19 Οκτωβρίου 2007 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 13ο και 22ο  Δημοτικό Σχολείο Ηλιούπολης και το 3ο Δημοτικό Σχολείο Σπάτων. σελ.
2. Ανακοινώνεται απόφαση της Διάσκεψης των Προέδρων για την ανανέωση του τηλεπικοινωνιακού υλικού και του εξοπλισμού πληροφορικής. σελ.
3. Ανακοινώνεται ότι η ΙΒ΄ Σύνοδος της Βουλής των Εφήβων 2006-2007, θα πραγματοποιηθεί στις 18, 19, και 20 Ιανουαρίου 2008. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου επικαίρων ερωτήσεων της Δευτέρας 22 Οκτωβρίου 2007. σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων, σχετικά με την αύξηση των τιμών των ζωοτροφών, τη δυνατότητα επιδότησης κ.λπ. σελ.
β) Προς τον Υπουργό Εμπορικής Ναυτιλίας, σχετικά με τη γιγάντωση της Ελευσίνας κ.λπ.  σελ.
γ) Προς τον Υπουργό Εξωτερικών, σχετικά με την έλλειψη βιβλίων στην ελληνική γλώσσα για τους ομογενείς της Αλβανίας κ.λπ. σελ.
δ) Προς τον Υπουργό Εθνικής Άμυνας, σχετικά με τη ματαίωση της στρατιωτικής άσκησης «ΠΑΡΜΕΝΙΩΝ» κ.λπ. σελ.
ε) Προς τον Υπουργό Δικαιοσύνης, σχετικά με την έκδοση δικαστικών αποφάσεων για καταχρηστικές συμπεριφορές τραπεζών σε βάρος των δανειοληπτών και καταθετών κ.λπ. σελ.
στ) Προς τον Υπουργό Εθνικής Παιδείας και Θρησκευμάτων, σχετικά με τις επιλογές των στελεχών της Πρωτοβάθμιας και Δευτεροβάθμιας Εκπαίδευσης κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. ΚΑΤΑΘΕΣΗ ΠΡΟΤΑΣΗΣ ΝΟΜΟΥ
Βουλευτές του ΠΑ.ΣΟ.Κ. κατέθεσαν πρόταση νόμου με θέμα: «Επίδομα θέρμανσης». σελ.
2. ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Εσωτερικών, Οικονομίας και Οικονομικών, Εξωτερικών, Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Δικαιοσύνης, κατέθεσαν σχέδιο νόμου: «Ρυθμίσεις Θεμάτων Ανεξαρτήτων Αρχών, Γενικού Επιθεωρητή Δημόσιας Διοίκησης Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών». σελ.

ΟΜΙΛΗΤΕΣ
Επί των επικαίρων ερωτήσεων:
ΑΪΒΑΛΙΩΤΗΣ Κ. σελ.
ΒΟΥΛΓΑΡΑΚΗΣ Γ. σελ.
ΚΑΝΕΛΛΗ Λ. σελ.
ΚΑΝΤΑΡΤΖΗΣ Α. σελ.
ΚΑΣΣΙΜΗΣ Θ. σελ.
ΚΟΝΤΟΣ Α. σελ.
ΚΟΥΒΕΛΗΣ Φ. σελ.
ΛΕΒΕΝΤΗΣ Α. σελ.
ΡΟΝΤΟΥΛΗΣ Α. σελ.
ΣΟΥΡΛΑΣ Γ. σελ.
ΣΤΥΛΙΑΝΙΔΗΣ Ε. σελ.
ΤΑΣΟΥΛΑΣ Κ. σελ.
ΧΑΤΖΗΓΑΚΗΣ Σ. σελ.
     
     ΠΡΑΚΤΙΚΑ ΒΟΥΛΗΣ
     Η΄ ΑΝΑΘΕΩΡΗΤΙΚΗ ΒΟΥΛΗ
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ  ΙΔ΄
     Παρασκευή19 Οκτωβρίου 2007
     Αθήνα, σήμερα στις 19 Οκτωβρίου 2007, ημέρα Παρασκευή και ώρα 10.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Αστέριο Ροντούλη, Βουλευτή Λαρίσης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η ΄Επαρχος Μήλου ζητεί την επαναλειτουργία του παραρτήματος του Ι.Ε.Κ. Σύρου στη Νήσο Μήλο.
     2) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Ερμούπολης Σύρου ζητεί να συμπεριληφθεί η Σύρος στο γενικό πλαίσιο χωροταξικού σχεδιασμού και αειφόρου ανάπτυξης του Υ.ΠΕ.ΧΩ.Δ.Ε..
     3) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Τοπική  Ένωση Δήμων και Κοινοτήτων Νομού Κυκλάδων ζητεί την ίδρυση και στελέχωση δημοτικής αστυνομίας.
     4) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πρόεδρος του κέντρου υγείας Μυκόνου ζητεί την άμεση στελέχωση του κέντρου υγείας, με ιατρικό και νοσηλευτικό προσωπικό.
     5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Τοπική ΄Ενωση Δήμων και Κοινοτήτων Νομού Κυκλάδων ζητεί τη συνέχιση της λειτουργίας των Αστυνομικών Τμημάτων Κορθίου και Μπατσίου της νήσου ΄Ανδρου καθώς και του Πανόρμου της Νήσου Τήνου.
     6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί να παραμείνει η έδρα της Περιφέρειας Νοτίου Αιγαίου στην Ερμούπολη της Σύρου.
     7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Έπαρχος Μήλου ζητεί την άμεση στελέχωση του Κέντρου Υγείας Μήλου και των Περιφερειακών Ιατρείων Σίφνου, Σερίφου και Κιμώλου με ιατρικό, νοσηλευτικό και βοηθητικό προσωπικό.
     8) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η ΄Επαρχος Μήλου ζητεί την πλήρωση των κενών διδακτικών θέσεων  στα σχολεία της Επαρχίας Μήλου.
     9) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ιδιοκτήτες ακινήτων, που απαλλοτριώθηκαν για τη διάνοιξη του κάθετου άξονα Σιάτιστας – Κρυσταλοπηγής της Εγνατίας Οδού ζητούν την άμεση καταβολή των αποζημιώσεων που δικαιούνται.
     10) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Συντονιστική Επιτροπή Σωματείων και Εργαζομένων στις υγειονομικές περιφέρειες ζητεί  τη δημιουργία Οργανισμού Λειτουργίας των Υγειονομικών Περιφερειών.
     11) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Συντονιστική Επιτροπή Αγώνα Αναπήρων ζητεί τη στελέχωση των δημόσιων ειδικών σχολείων με μόνιμο εκπαιδευτικό προσωπικό.
     12) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Πανελλήνιο Σωματείο Εργαζομένων στα Ελληνικά Πετρέλαια ζητεί την πρόσληψη προσωπικού στις βιομηχανικές εγκαταστάσεις της εταιρείας Ασπροπύργου, Ελευσίνας και Θεσσαλονίκης.
     13) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία Σύλλογοι  Μαθητών, Γονέων και Φορέων Μουσικών Σχολείων ζητούν να εκδοθούν  αναλυτικά προγράμματα διδακτέας ύλης και ενιαία βιβλία για τα μουσικά μαθήματα.
     14) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Σύλλογος Συνταξιούχων Εμπορικής Τραπέζης διαμαρτύρεται για την καταστρατήγηση του ν. 3371/05.
     15) Οι Βουλευτές Β΄ Πειραιώς και Α΄ Αθηνών κυρίες ΒΕΡΑ ΝΙΚΟΛΑΪΔΟΥ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία το Σωματείο Εργαζομένων στα κέντρα πρόληψης γνωστοποιεί τις οφειλές του Ο.ΚΑ.ΝΑ. προς τα κέντρα πρόληψης.
     16) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία η Ένωση Αποστράτων Συνταξιούχων – Εφέδρων  Σωμάτων Ασφαλείας Αιγιαλείας «Η Πατρίς» ζητεί τη νομοθετική ρύθμιση μισθολογικής προαγωγής των αποστρατευθέντων πριν την 31/7/2002, από τα Σώματα Ασφαλείας.
     17) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία οι κ.κ. Τσέκερης Γρηγόριος και Καρλής Γεώργιος, πρόεδρος και γενικός γραμματέας αντίστοιχα του Συλλόγου Απανταχού της Ελλάδος Δημάρχων και Κοινοταρχών εν ενεργεία και πρώην ζητούν την καταβολή χορηγίας σε δημάρχους και κοινοτάρχες  που συνταξιοδοτούνται από άλλο φορέα.
     18) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμαρχος Άμφισσας ζητεί την επιχορήγηση της κατασκευής του δημοτικού κλειστού κολυμβητηρίου της πόλης του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 197/2-10-07 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 514/19-10-07 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
        «Σε απάντηση του με αριθ. πρωτ. 197/02-10-2007 εγγράφου σας, με το οποίο μας διαβιβάσθηκε ερώτηση της Βουλευτού κ. Ε. Τσουρή, που κατατέθηκε στην Βουλή των Ελλήνων, σας γνωρίζουμε τα ακόλουθα:
        1. Σύμφωνα με το άρθρο έκτο του ν. 2932/2001, στις περιπτώσεις διακοπής των δρομολογίων λόγω δυσμενών καιρικών συνθηκών, το πλοίο μετά την άρση του απαγορευτικού απόπλου εκτελεί τα δρομολόγια του κατά τον ενδεδειγμένο σύμφωνα με τις περιστάσεις τρόπο. Στο ίδιο άρθρο προβλέπεται η υποχρέωση των πλοιοκτητριών εταιρειών, σε συνεργασία με τις κατά τόπους Λιμενικές Αρχές και τους φορείς εκμετάλλευσης των λιμένων να ανακοινώνουν δημόσια τα δρομολόγια των πλοίων τους, με κάθε πρόσφορο μέσο και να πληροφορούν εγκαίρως το κοινό σχετικά με την εκτέλεση τους.
        2. Το ΥΕΝΑΝΠ παρακολουθεί σε καθημερινή βάση την εκτέλεση των προγραμματισμένων δρομολογίων και παρεμβαίνει όπου απαιτείται, σε συνεργασία με τους εκπροσώπους των τοπικών κοινωνιών και τις ακτοπλοϊκές εταιρείες, για την αντιμετώπιση εκτάκτων συγκοινωνιακών αναγκών και την ομαλή διεκπεραίωση του μεταφορικού έργου.
        Παράλληλα, το ΥΕΝΑΝΠ με εγκυκλίους του έχει επισημάνει προς τις πλοιοκτήτριες εταιρείες την υποχρέωση	τους για έγκαιρη ανακοίνωση των δρομολογίων τους, ιδίως στις περιπτώσεις απόκλισης αυτών από τα προγραμματισμένα, για την αποφυγή ταλαιπωρίας των επιβατών. Οι Λιμενικές Αρχές επιβλέπουν την τήρηση της ανωτέρω υποχρέωσης από τις εταιρείες και όπου απαιτείται επιβάλλονται οι προβλεπόμενες κυρώσεις.
        3. Σε σχέδιο νόμου για την ενίσχυση των δικαιωμάτων των επιβατών στις θαλάσσιες μεταφορές περιλαμβάνεται μεταξύ άλλων και διάταξη νόμου σύμφωνα με την οποία σε περίπτωση απαγόρευσης απόπλου του πλοίου λόγω δυσμενών καιρικών συνθηκών ο επιβάτης δικαιούται μεταξύ άλλων να τροποποιήσει το εισιτήριό του όσον αφορά την ημερομηνία του ταξιδίου ή να υπαναχωρήσει, οπότε του οφείλεται ο ανάλογος ναύλος.
        Ο Υπουργός
        ΓΕΩΡΓΙΟΣ ΒΟΥΛΓΑΡΑΚΗΣ»
     2. Στην με αριθμό 271/3-10-07 ερώτηση των Βουλευτών κ.κ. Ιωάννου Δραγασάκη και Παναγιώτη Λαφαζάνη δόθηκε με το υπ’ αριθμ. 516/19-10-07 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
        «Σε απάντηση του με αριθ. πρωτ. 271/3-10-07 εγγράφου σας με το οποίο μας διαβιβάσθηκε ερώτηση των Βουλευτών κ.κ. Ι. Δραγασάκη και Π. Λαφαζάνη, που κατατέθηκε στην Βουλή των Ελλήνων, σας γνωρίζουμε τα ακόλουθα:
        1. Στόχος της Εθνικής Λιμενικής Πολιτικής είναι η ανάπτυξη της συνεργασίας μεταξύ των λιμένων και της συμπληρωματικότητας στη λειτουργία τους σύμφωνα με τις ισχύουσες διατάξεις. Η λειτουργία των ελληνικών λιμένων, οι στόχοι που καλούνται να επιτύχουν και οι προτεραιότητες που τίθενται για την αναβάθμιση των παρεχόμενων υπηρεσιών καθορίζονται στο πλαίσιο ενός ενιαίου σχεδιασμού για την ανάπτυξη του λιμενικού συστήματος της χώρας συνολικά. Ο σχεδιασμός αυτός πραγματοποιείται με γνώμονα την ανάπτυξη της εθνικής οικονομίας, την εξυπηρέτηση των μεταφορικών αναγκών, την προστασία του περιβάλλοντος, την ενίσχυση οικονομικών και εμπορικών δραστηριοτήτων που αναπτύσσονται σε τοπικό επίπεδο, καθώς και την εξυπηρέτηση των ευρύτερων κοινωνικών αναγκών.
        2. Στο πλαίσιο των ανωτέρω, ο Οργανισμός Λιμένος Λαυρίου Α.Ε. (Ο.Λ.Λ. Α.Ε.) όπως προβλέπεται από τον ν. 2932/2001 (ΦΕΚ 145 Α') προχώρησε σε εκπόνηση μελετών, διαπραγματεύσεις και συμφωνίες για την αξιοποίηση χώρων των Ναυπηγείων Σκαραμαγκά προς όφελος της εθνικής οικονομίας και της ευρύτερης περιοχής. Ο στρατηγικός προσανατολισμός του Ο.Λ.Λ. Α.Ε. διευρύνεται με την προοπτική των επενδύσεων και περαιτέρω εξειδικευμένων λιμενικών υπηρεσιών μέσω επιχειρηματικών συνεργασιών προς όφελος της τοπικής κοινωνίας.
        Ο Υπουργός
        ΓΕΩΡΓΙΟΣ ΒΟΥΛΓΑΡΑΚΗΣ»
     3. Στην με αριθμό 33/1-10-07 ερώτηση των Βουλευτών κ.κ. Τάκη Τσιόγκα και Νικολάου Γκατζή δόθηκε με το υπ’ αριθμ. 108993/ΙΗ/19-10-07 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 33/1-10-2007 την οποία κατέθεσαν οι Βουλευτές κ.κ. Τάκης Τσιόγκας και Νικ. Γκατζής και αφορά στις μετατάξεις εργαζόμενων στα Νοσοκομεία, και στα θέματα της αρμοδιότητάς μας, σας γνωρίζουμε τα ακόλουθα:
        Στο πλαίσιο της αρμοδιότητας του ΥΠΕΠΘ υπάγεται το διοικητικό και νοσηλευτικό εν γένει προσωπικό των Νοσοκομείων Αιγινίτειου και Αρεταιείου του Εθνικού και Καποδιστριακού Πανεπιστημίου Αθηνών.
        Για τις μετατάξεις του ανωτέρω προσωπικού, οι οποίες συνιστούν μόνιμη υπηρεσιακή μεταβολή αναλυόμενες τυπικώς σε ταυτόχρονη απόλυση από μία θέση και διορισμό σε άλλη, εφαρμόζονται οι διατάξεις των άρθρων 69 έως 75 (Κεφάλαιο Β') του Ν. 3528/2007 (ΦΕΚ 26/09.02.2007) «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων ΝΠΔΔ».
        Τονίζεται ότι στις ως άνω διατάξεις δεν προβλέπεται δυνατότητα διενέργειας αμοιβαίας μετάταξης εργαζομένων. Τυχόν τροποποίηση των διατάξεων του Υπαλληλικού Κώδικα εμπίπτει στην αποκλειστική αρμοδιότητα των Υπουργών Εσωτερικών Δημόσιας Διοίκησης και Αποκέντρωσης και Οικονομίας και Οικονομικών.
        Ο Υπουργός
        ΕΥΡΙΠΙΔΗΣ ΣΤΥΛΙΑΝΙΔΗΣ»
      4. Στην με αριθμό 333/4-10-07 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. Β13-494/19-10-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης, με θέμα «Έξαρση των παράνομων ελληνοποιήσεων κρεάτων στο Νομό Ηρακλείου», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου- Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      1. Στα πλαίσια διασφάλισης των συμφερόντων του καταναλωτικού κοινού και προστασίας της εγχώριας κτηνοτροφίας, από αθέμιτες εμπορικές πρακτικές που στοχεύουν στη διακίνηση-διάθεση κρεάτων εισαγωγής ως εγχωρίων, ισχύουν αγορανομικά μέτρα, που στοχεύουν στην πάταξη τέτοιων πρακτικών.
      2. Ειδικότερα:
      α) Κατά το άρθρο 30 (παράγρ. 7) του Ν.Δ. 136/46 «Περί Αγορανομικού Κώδικα» προβλέπεται φυλάκιση ή χρηματική ποινή ή και οι δύο ποινές για το ποινικό αδίκημα της παραπλάνησης, όπως εμπίπτει και αυτό της διάθεσης εισαγόμενων κρεάτων ως εγχωρίων.
      β) Κατά το άρθρο 35 (παράγρ. 1) του Ν.Δ. 136/46 «Περί Αγορανομικού Κώδικα», η μη τήρηση της υποχρέωσης όπως επί των τιμολογίων αγοραπωλησίας αναγράφεται η προέλευση των κρεάτων συνιστά ποινικό αδίκημα που τιμωρείται με φυλάκιση ή χρηματική ποινή.
      γ) Σύμφωνα πάλι με το άρθρο 38 (παράγρ. 2) του Ν.Δ. 136/46 «Περί Αγορανομικού Κώδικα» επιβάλλεται η υποχρέωση όπως επί των τιμοκαταλόγων και πινακίδων διάθεσης κρεάτων αναγράφεται και η προέλευση αυτών, διαφορετικά το αδίκημα αυτό τιμωρείται με διοικητικό πρόστιμο 350 ευρώ.
      δ) Επίσης, κατά το άρθρο 251 της Αγορανομικής Διάταξης 14/89 επιβάλλεται η υποχρέωση όπως επί όλων των σφαγίων κρεάτων (αιγοπροβατοειδών, χοιρινών ανεξάρτητα χώρας προέλευσης συμπεριλαμβανομένων και των βοοειδών τρίτων Χωρών), που εισάγονται ζωντανά και σφάζονται στη χώρα μας, επί των σφαγίων τίθεται σφραγίδα που υποδηλώνει τη χώρα προέλευσης, με εξαίρεση μόνο τα νωπά κρέατα βοοειδών Ευρωπαϊκής Ένωσης για τα οποία δεν τίθεται η παραπάνω σφραγίδα, επειδή ισχύουν ειδικότεροι κοινοτικοί κανονισμοί περί επισημάνσεως βοείου κρέατος, μέσω ετικετών, που καταδεικνύουν την χώρα γέννησης του ζώου. Επίσης με το ίδιο ως άνω άρθρο επιβάλλεται υποχρέωση όπως επί όλων των νωπών κρεάτων είτε αυτά εισάγονται στην χώρα μας από χώρες της Ε.Ε. είτε από Τρίτες Χώρες φέρεται υποχρεωτικά σφραγίδα, που υποδηλώνει την χώρα προέλευσης του κρέατος. Η μη τήρηση της υποχρέωσης αυτής συνιστά ποινικό αδίκημα που τιμωρείται κατά το άρθρο 30 (παράγραφος 15) του Ν. Δ. 136/46 «Περί Αγορανομικού Κώδικα» με φυλάκιση ή χρηματική ποινή ή και με τις δύο ποινές.
      3. Ανεξάρτητα των παραπάνω, τέθηκε σε ισχύ ο νόμος 3557/07 σύμφωνα με τον οποίο για τους παραβάτες των παραπάνω Αγορανομικών Διατάξεων πέραν των ποινικών κυρώσεων επιβάλλονται και χρηματικά πρόστιμα.
      4. Ο έλεγχος για την εφαρμογή των διατάξεων του Αγορανομικού Κώδικα και των κατ’ εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      5. Επιπλέον, σε σύσκεψη μεταξύ του Υπουργού Αγροτικής Ανάπτυξης και Τροφίμων κ. Αλέξανδρου Κοντού και του Υφυπουργού Ανάπτυξης κ. Γεωργίου Βλάχου, με τη συμμετοχή του Γενικού Γραμματέα Κώστα Σκιαδά και υπηρεσιακών παραγόντων, όπως ανακοινώθηκε με δελτίο τύπου στις 12/10/2007, αποφασίστηκε να εντατικοποιηθούν περαιτέρω οι έλεγχοι στην αγορά, με την συνεργασία των δύο Υπουργείων, για την αποφυγή «ελληνοποιήσεων» στα προϊόντα στα προϊόντα φυτικής - ζωικής παραγωγής και την ευκρινή, για τον καταναλωτή, αναγραφή της χώρας προέλευσης των προϊόντων.
      6. Όσον αφορά τα της ερώτησης του Βουλευτή «ότι οι κτηνοτρόφοι δέχονται πιέσεις από αθέμιτο ανταγωνισμό» σας γνωστοποιούμε τα εξής:
      α) Ισχύει ο Νόμος 146/14 «περί αθέμιτου ανταγωνισμού» αποκλειστικής αρμοδιότητας των διοικητικών Δικαστηρίων στα οποία μπορούν να προσφύγουν οι θιγόμενοι κατά ανταγωνιστών τους, που εφαρμόζουν αθέμιτες πρακτικές κατά την εμπορία των προϊόντων τους, δεδομένου ότι τέτοια αδικήματα διώκονται κατ’ έγκλιση και όχι αυτεπάγγελτα.
      β) Ισχύει ο Νόμος 703/77 «περί προστασίας του ελεύθερου ανταγωνισμού», αρμοδιότητας της Επιτροπής Ανταγωνισμού. Με το Νόμο αυτό πέραν των άλλων προβλέπεται η επιβολή διοικητικών κυρώσεων κατά επιχειρήσεων που εφαρμόζουν πρακτικές που παραβιάζουν τον υγιή ανταγωνισμό όπως (π.χ. κατάχρηση δεσπόζουσας θέσης, εναρμονισμένη πρακτική τιμών, ολιγοπωλιακές ή μονοπωλιακές καταστάσεις κ.λπ.).
      7. Όσον αφορά τα περί ηλεκτρονικής σήμανσης των αιγοπροβάτων Κρήτης επισημαίνουμε ότι τέτοιο θέμα δεν έχει τεθεί στην Διεύθυνση Τιμών Τροφίμων και Ποτών της Γ.Γ. Εμπορίου του Υπουργείου Ανάπτυξης, και συνεπώς τα περί σημάνσεως των προαναφερομένων αιγοπροβάτων εξακολουθούν να διέπονται από τις διατάξεις του άρθρου 251 της Α.Δ. 14/89.
      8. Επίσης, σημειώνεται ότι κάθε Νομαρχιακή Αυτοδιοίκηση στα διοικητικά της όρια είναι αρμόδια να διενεργεί ελέγχους με αντικείμενο την εφαρμογή της κείμενης νομοθεσίας.
      Τέλος, σας επισυνάπτουμε το με αριθ. πρωτ. 17803/11-10-2007 έγγραφο του Ενιαίου Φορέα Ελέγχου Τροφίμων (Ε. Φ. Ε. Τ.)
      Ο Υφυπουργός
      ΓΕΩΡΓΙΟΣ ΒΛΑΧΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 222/2-10-07 ερώτηση του Βουλευτή  κ. Κωνσταντίνου Αϊβαλιώτη δόθηκε με το υπ’ αριθμ. Β13-491/16-10-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Κ. Αϊβαλιώτης, με θέμα: «Τιμές ξενόγλωσσων βιβλίων στην ελληνική αγορά», σας γνωστοποιούμε τα ακόλουθα:
      Η ευθύνη καθορισμού και γνωστοποίησης των τιμών λιανικής πώλησης των βιβλίων, σύμφωνα με το ν. 2557/97 και την Κοινή Υπουργική Απόφαση 7666/98 (ΥΠΠΟ/ΓΡΑΜΜΑΤ/Α Φ 33/7666/98) είναι του φυσικού ή νομικού προσώπου που τα εκδίδει στην Ελλάδα ή τυπώνονται στο εξωτερικό και τα εισάγει, στην ελληνική γλώσσα. Ο τρόπος γνωστοποίησης τους γίνεται σύμφωνα με την ως άνω κοινή υπουργική απόφαση με έναν από τους ακόλουθους τρόπους κατ’ επιλογή υπόχρεου:
      α) τυπώνεται επί του βιβλίου
      β) επικολλάται επί του βιβλίου
      γ) αναφέρεται σε σχετικό τιμοκατάλογο που ισχύει για συγκεκριμένη χρονική περίοδο η οποία αναγράφεται σ' αυτόν με ευκρίνεια.
      Οι τιμές λιανικής πώλησης των ξενόγλωσσων διδακτικών βιβλίων μετά την έκδοση της Α. Δ.16/92 διαμορφώνονται ελεύθερα.
      Επίσης, σας επισυνάπτουμε την με αριθμ. πρωτ. 5716/10-10-07 απάντηση της Επιτροπής Ανταγωνισμού.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 280/3.10.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΠΛΟ 18050/19.10.07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 280/3.10.2007 ερώτησης του Βουλευτή κ. Μανόλη Σοφ. Στρατάκη σχετικά με το ανωτέρω θέμα, σας γνωρίζουμε τα εξής:
      Διαπραγματεύσεις για την λειτουργία, το διοικητικό σχήμα και την έδρα του Ευρωπαϊκού Ινστιτούτου Τεχνολογίας (Ε.Ι.Τ.) λαμβάνουν χώρα αυτό τον καιρό μεταξύ των Κρατών - Μελών στην Ε.Ε..
      Η διεκδίκηση της έδρας αποτελεί επιδίωξη για όλα τα Κράτη-Μέλη και θα ήταν πρώιμο στο στάδιο αυτό η Ελλάδα να διεκδικήσει την έδρα, μολονότι από την αρχή έχει ενεργή και ουσιαστική συμμετοχή στις διαπραγματεύσεις.
      Η δικτυακή φύση του υπό ίδρυση Ε.Ι.Τ. επιτρέπει τη διεκδίκηση της έδρας κάποιας από τις Κοινότητες Γνώσης και Καινοτομίας, οι οποίες θα επιλεγούν κατόπιν σχετικών προκηρύξεων σε ανταγωνιστική βάση. Η διεκδίκηση αυτή δεν ακολουθεί τους κανόνες γεωγραφικής ισοκατανομής μεταξύ των Κρατών-Μελών, αλλά κανόνες τεχνολογικής και επιστημονικής αριστείας, καθώς και εφαρμογής βιομηχανικής έρευνας.
      Η Ελλάδα θα πράξει το καθήκον της για τη μέγιστη δυνατή συμμετοχή της χώρας στο εξαίρετο αυτό εγχείρημα, το οποίο θα αποτελέσει την απάντηση της Ε.Ε. στην τεχνολογική υπεροπλία άλλων χωρών στο πλαίσιο του διεθνούς ανταγωνισμού.
      Ο Υπουργός 
      ΧΡΗΣΤΟΣ ΦΩΛΙΑΣ»
     7. Στην με αριθμό 220/2.10.07 ερώτηση των Βουλευτών κυρίων Ιωάννου Ζιώγα και Σοφίας Καλαντίδου δόθηκε με το υπ’ αριθμ. Φ500/24/2953/Σ.238/19.10.07 έγγραφο από τον Υφυπουργό Εθνικής Άμυνας η ακόλουθη απάντηση:
      «Σας γνωρίζουμε σε απάντηση της υπ’ αριθμ. 22012-10-07 ερώτησης των Βουλευτών κ.κ. Ιωάννη Ζιώγα και Σοφίας Καλαντίδου με θέμα την Ελληνική Βιομηχανία Οχημάτων (ΕΛΒΟ), τα ακόλουθα:
      Κύριος στόχος της πολιτικής του Υπουργείου Εθνικής Άμυνας (ΥΠΕΘΑ) είναι η μεγιστοποίηση της συμμετοχής της εγχώριας βιομηχανίας στις προμήθειες των Ενόπλων Δυνάμεων. Στα πλαίσια αυτά εντάσσεται και η ανάπτυξη των εγχώριων βιομηχανιών (κρατικών και ιδιωτικών).
      Το ειδικότερο ενδιαφέρον του ΥΠΕΘΑ για την εγχώρια' κρατική βιομηχανία έχει θεσμοθετηθεί και στο νέο νόμο περί προμηθειών αμυντικού υλικού (Ν 3433/06 άρθρο 51) όπου προβλέπεται η δυνατότητα προμήθειας με διαπραγμάτευση από νομικά πρόσωπα (δημόσιου ή ιδιωτικού δικαίου) στο κεφάλαιο των οποίων συμμετέχει το Δημόσιο σε ποσοστό που υπερβαίνει το 50%.
      Έτσι δεν είναι δυνατόν να αμφισβητηθεί το ενδιαφέρον της Πολιτείας για την εγχώρια αμυντική βιομηχανία.
      Αυτή τη χρονική περίοδο βρίσκονται σε εξέλιξη επτά (7) συμβάσεις με το ΥΠΕΘΑ/ΓΕΣ για διάφορα οχήματα συνολικού ύψους 111.760.623,45 ευρώ και πέντε (5) συμβάσεις με ΥΠΕΘΑ/ΓΔΑΕΕ για προμήθεια οχημάτων διαφορών τύπων συνολικού ύψους 113.295.760 ευρώ.
      Οι προοπτικές περαιτέρω συνεργασίας του ΥΠΕΘΑ με την ΕΛΒΟ περιλαμβάνουν τέσσερα (4) προγράμματα που συντονίζει η Γενική Δ/νση Αμυντικών Εξοπλισμών και Επενδύσεων (ΓΔΑΕΕ) για κατασκευή οχημάτων διαφόρων τύπων, συνολικού ύψους 126.425.000 ευρώ περίπου.
      Τέλος επίκεινται διακηρύξεις του ΓΕΣ για προμήθεια διαφόρων οχημάτων συνολικού ύψους 115.574.626 ευρώ, στην οποία δύναται να λάβει μέρος και η ΕΛΒΟ.
      Από τα παραπάνω στοιχεία αποδεικνύεται το ενδιαφέρον του ΥΠΕΘΑ για τη στήριξη της εγχώριας αμυντικής βιομηχανίας και εν προκειμένω της ΕΛΒΟ, στα πλαίσια βεβαίως του ισχύοντος νομικού πλαισίου.
      Ο Υφυπουργός
      ΚΩΝΣΤΑΝΤΙΝΟΣ ΑΝ. ΤΑΣΟΥΛΑΣ»
      8. Στην με αριθμό 112/1.10.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 42726/ΔΕ7713/16.10.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, σας γνωστοποιούμε ότι το Υπουργείο Οικονομίας και Οικονομικών εξ αντικειμένου χρηματοδοτεί τα έργα κατόπιν αιτήματος των φορέων υλοποίησής τους οι οποίοι παρακολουθούν την πρόοδο των εκτελουμένων εργασιών και προβαίνουν αρμοδίως στην εξόφληση των εργοληπτών.
      Το ύψος των πιστώσεων ετησίως καθορίζεται με γνώμονα τις δυνατότητες του εγκεκριμένου προϋπολογισμού σε συνδυασμό με τα αιτήματα των φορέων υλοποίησης των έργων.
      Σημειώνουμε ότι για το έτος 2007 στην Κεντρική Μακεδονία εκτελούνται έργα συνολικού προϋπολογισμού 9.647.295,79 Ευρώ με εγκεκριμένες πιστώσεις ύψους 1.620.495,07 Ευρώ .
      Φορέας υλοποίησης των ως άνω έργων είναι η Περιφέρεια Κεντρικής Μακεδονίας και τα αρμόδια Υπουργεία που έχουν τη μέριμνα για την κατασκευή και ολοκλήρωσή τους καθώς και την κατανομή των εγκεκριμένων πιστώσεων ανάλογα με την εξέλιξη των εργασιών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      9. Στην με αριθμό 334/4/07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-493/16-10-07 έγγραφο από τον Υφυπουργό Ανάπτυξης η ακόλουθη απάντηση:
    «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης με θέμα «Ασυδοσία στην αγορά οπωροκηπευτικών», σας γνωστοποιούμε τα ακόλουθα:
    Οι τιμές που ισχύουν κάθε φορά στην αγορά διαμορφώνονται ελεύθερα αντικατοπτρίζοντας τις επικρατούσες συνθήκες προσφοράς και ζήτησης στα πλαίσια του ανταγωνισμού. Ενίοτε, οι τιμές εμφανίζουν διακυμάνσεις που οφείλονται σε διάφορους παράγοντες (όπως καιρικά φαινόμενα κ.λπ.).
    Τα οπωρολαχανικά ανήκουν στην κατηγορία των ειδών με ελεγχόμενο ποσοστό κέρδους, εκτός των εσπεριδοειδών (λεμόνια, πορτοκάλια, μανταρίνια), μήλων και αχλαδιών, τα οποία ελέγχονται για υπερβολικό κέρδος. Σημειώνεται ότι το υπερβολικό κέρδος κρίνεται από τις Επιτροπές Εμπορίου των οικείων Νομαρχιακών Αυτοδιοικήσεων. Για τα υπόλοιπα οπωρολαχανικά τα ποσοστά κέρδους καθορίζονται με Αγορανομικές Διατάξεις. Ισχύουν δε ως προς τον έλεγχο των τιμών οι διατάξεις του άρθρου 30 (παρ. 1) του Αγορανομικού Κώδικα και του άρθρου 3 της Α. Δ. 14/89 (αναφορικά με το ποσοστά κέρδους), καθώς και των Ν. 1401/83 και Ν. 1732/87 (για ενδεχόμενες περιπτώσεις υπερβολικού κέρδους).
    Οι αρμόδιες Υπηρεσίες του Υπουργείου Ανάπτυξης διενεργούν καθημερινά ελέγχους στα σημεία πώλησης των οπωροκηπευτικών (Κεντρική Αγορά Αθηνών, Λαϊκές Αγορές, καταστήματα λιανικής πώλησης και Σούπερ Μάρκετ), και όπου διαπιστώνουν παραβάσεις των διατάξεων που ισχύουν, κινούνται κατά των παραβατών οι διαδικασίες εφαρμογής των νόμιμων κυρώσεων (διοικητικές ποινές ή ποινικές διώξεις).
    Ο Υφυπουργός
    ΓΕΩΡΓΙΟΣ ΒΛΑΧΟΣ»
     10. Στην με αριθμό 182/1-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1095052/ΙΗ/19-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 182/1-10-07, την οποία κατέθεσε ο Βουλευτής κ. Μανόλης Σοφ. Στρατάκης σχετικά με την παιδική παραβατικότητα στο πλαίσιο του σχολείου, και στα θέματα της αρμοδιότητας μας, σας γνωρίζουμε τα ακόλουθα:
     Στο ΥΠ.Ε.Π.Θ. έχει παραχθεί εκπαιδευτικό υλικό με θέμα «Ψυχική Υγεία -Διαπροσωπικές σχέσεις» για τα ηλικιακά επίπεδα 11 - 14 και 15 - 18, το οποίο έχει εγκριθεί από το Παιδαγωγικό Ινστιτούτο με την πράξη 12/2-6-2000 του Συντονιστικού Συμβουλίου και έχει διαβιβασθεί στα σχολεία.
     Επίσης, το Παιδαγωγικό Ινστιτούτο έχει εντάξει τα θέματα της βίας και της παραβατικότητας στο πλαίσιο της Αγωγής Υγείας στον βασικό άξονα «Διαπροσωπικές σχέσεις - Ψυχική Υγεία» ο οποίος αποτελεί τη θεματολογία κορμού. Ο άξονας αυτός επικεντρώνεται στην επεξεργασία ψυχοκοινωνικών παραγόντων που διαμορφώνουν τη συμπεριφορά και αναλύεται σε τρεις υποάξονες: «ο εαυτός μου, η σχέση μου με τους άλλους, η σχέση ου με το περιβάλλον» και μέσα στο γενικό αυτό πλαίσιο, και όχι μεμονωμένα, εντάσσεται η πρόληψη και αντιμετώπιση της παραβατικότητας.
     Τα προγράμματα Αγωγής Υγείας υλοποιούνται σε όλες τις βαθμίδες της Εκπαίδευσης, Α/θμιας και Β/θμιας (Νηπιαγωγείο, Δημοτικό, Γυμνάσιο, Λύκειο), έχουν εγκριθεί από το Παιδαγωγικό Ινστιτούτο με τις πράξεις 17/4-12-2001 του Τμήματος Α/θμιας, 21-/24-09-2001 του Τμήματος Β/θμιας και 24/6-09-2001 του Τμήματος Τ.Ε.Ε. και έχουν διαβιβαστεί στα σχολεία μέσω του ΥΠ.Ε.Π.Θ. Επίσης έχουν ενταχθεί στο Διαθεματικό Ενιαίο Πλαίσιο Προγραμμάτων Σπουδών (ΦΕΚ 304/τ.Β΄/13-03-2003) και στην Ευέλικτη Ζώνη.
     Επιπροσθέτως, στο πλαίσιο του σχεδίου δράσης του Υπουργείου Εθνικής Παιδείας & Θρησκευμάτων για την στήριξη των μαθητών, όσον αφορά την αντιμετώπιση της παιδικής παραβατικότητας το ΥΠΕΠΘ με Κοινή Υπουργική Απόφαση (αρ. πρωτ. 104492/Γ7/10-10-2006 Φ.Ε.Κ. 1556 τ'β' 24-10-2006) των συναρμόδιων Υπουργών Εθνικής Παιδείας & Θρησκευμάτων, Υγείας & Κοινωνικής Αλληλεγγύης και Εθνικής Οικονομίας & Οικονομικών ιδρύθηκαν 43 επιπλέον Συμβουλευτικοί Σταθμοί Νέων (μέχρι σήμερα λειτουργούσαν 15 ΣΣΝ) ώστε το Δίκτυο των 59 πλέον Σ.Σ.Ν. να καλύψει όλους τους νομούς της χώρας, συμπεριλαμβανομένων και των σχολείων Πρωτοβάθμιας Εκπαίδευσης. Το ΥΠ.Ε.Π.Θ βρίσκεται στο στάδιο της δημιουργίας οργανικών θέσεων για τους πιο πάνω 43 Σ.Σ.Ν. -ώστε να στελεχωθούν με ειδικούς επιστήμονες, σύμφωνα με τις κείμενες διατάξεις, για να καλυφθούν οι ανάγκες .των σχολείων όλων των νομών της χώρας μας.
Ο Υφυπουργός
ΑΝΔΡΕΑΣ Θ. ΛΥΚΟΥΡΕΝΤΖΟΣ»
      11. Στην με αριθμό 298/4-10-07 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 111070-ΙΗ/19-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 298/4.10.2007, την οποία κατέθεσε ο Βουλευτής κ. Κυριάκος Βελόπουλος και αφορά στο Διεθνές Πανεπιστήμιο Ελλάδας (ΔΙ.ΠΑ.Ε.), σας γνωρίζουμε τα ακόλουθα:
      Στο πρόγραμμα Δημοσίων Επενδύσεων έχει εγγραφεί έργο για τη συντήρηση -επισκευή και διαρρύθμιση των κτιρίων που θα στεγάσουν το Διεθνές Πανεπιστήμιο Ελλάδας μέχρι την ολοκλήρωση των μονίμων κτηριακών του εγκαταστάσεων, προϋπολογισμού 300.000,00 Ευρώ και πιστώσεις για το έτος 2007 200.000,00 ευρώ.
      Όσον αφορά στην οργάνωση και λειτουργία του εν λόγω Πανεπιστημίου, σας πληροφορούμε ότι η Ειδική Υπηρεσία Διαχείρισης ΕΠΕΑΕΚ , μετά την έγκριση της τροποποίησης του Συμπληρώματος Προγραμματισμού του ΕΠΕΑΕΚ (αρ. πρωτ.12226/4-6-07) στο πλαίσιο της κατηγορίας πράξης 2.2.2.δ. με τίτλο «Οργάνωση και Λειτουργία του Διεθνούς Πανεπιστημίου της Ελλάδας» με μοναδικό Τελικό Δικαιούχο το ΔΙ.ΠΑ.Ε., εξέδωσε την αριθμ. πρωτ. 13899/19-06-07 πρόσκληση εκδήλωση ενδιαφέροντος στο πλαίσιο της οποίας υπεβλήθη η αριθμ. πρωτ. 452/08-07-2007 (ΕΥΔ/16613/20-07-07) αίτηση υποβολής πρότασης με τίτλο «Οργάνωση και Λειτουργία Διεθνούς Πανεπιστημίου της Ελλάδος» προϋπολογισμού 3.000.000,00 ευρώ.
      Μετά το θετικό αποτέλεσμα της αξιολόγησης, τις θετικές γνωμοδοτήσεις του ΥΠΟΙΟ και του Υπουργείου Απασχόλησης και Κοινωνικής Προστασίας, η Ειδική Υπηρεσία Διαχείρισης εξέδωσε την αριθμ. πρωτ. 18800/30-08-2007 Απόφαση Ένταξης Πράξης στο Μέτρο 2.2. του ΕΠΕΑΕΚ με τίτλο: «Οργάνωση και Λειτουργία Διεθνούς Πανεπιστημίου της Ελλάδος» προϋπολογισμού 3.000.000,00 ευρώ, με ημερομηνία έναρξης υλοποίησης του φυσικού αντικειμένου την 23-07-2007 και λήξης την 31-12-2008.
      Το έργο μετά την εγγραφή του στο Πρόγραμμα Δημοσίων Επενδύσεων χρηματοδοτήθηκε με το ποσόν των 2.000.000,00 ευρώ, το οποίο έχει μεταφερθεί ήδη σε λογαριασμό του Πανεπιστημίου.
      Στο πλαίσιο του έργου η συγχρηματοδότηση αναφέρεται στην εκπόνηση δράσεων και ενεργειών για την:
      - Εξασφάλιση των δαπανών που σχετίζονται με την ενοικίαση χώρου που θα ανταποκρίνεται στις ανάγκες λειτουργίας του ΔΙ.ΠΑ Ε.
     - Εξασφάλιση των πάσης φύσης δαπανών που σχετίζονται με τη στοιχειώδη καθημερινή λειτουργία του (τηλεπικοινωνιακές, ύδρευσης, θέρμανσης, ηλεκτρικού ρεύματος, κάθε μορφής αναλωσίμων, κ.λπ.).
     - Εξασφάλιση των δαπανών που σχετίζονται  με την απόκτηση υλικοτεχνικής υποδομής με έμφαση στην υποδομή που σχετίζεται με τον ρόλο του (Πληροφορικά Συστήματα, Δίκτυα Η/Υ και εξοπλισμού τους, λογισμικά, κ.λπ.).
     - Εξασφάλιση των δαπανών που σχετίζονται με την προμήθεια βιβλίων και τη συνδρομή σε βιβλιογραφικές βάσεις δεδομένων και επιστημονικών επιθεωρήσεων, καθώς και των αντίστοιχων αδειών χρήσης.
     - Εξασφάλιση των δαπανών για την εκπόνηση και αναπαραγωγή των πάσης φύσης μελετών που είναι απαραίτητες και σχετίζονται με την οργάνωση, τη λειτουργία του και την επίτευξη του εκπαιδευτικού του στόχου.
     - Εξασφάλιση των δαπανών για έξοδα προβολής και διαφήμισης των παρεχόμενων υπηρεσιών του (με την έκδοση διαφημιστικού υλικού σε έντυπη και ηλεκτρονική μορφή, με το σχεδιασμό και ανάπτυξη ιστοχώρου, με τη διεξαγωγή ημερίδων και συνεδρίων προβολής καθώς και με ανακοινώσεις στα ΜΜΕ, σε εθνικό αλλά κυρίως σε διεθνές επίπεδο).
      - Εξασφάλιση δαπανών μισθοδοσίας για την πρόσληψη διδακτικού προσωπικού και προσωπικού διοικητικής-οικονομικής υποστήριξης. 
      - Εξασφάλιση όλων των δαπανών μέχρι την 31/12/2008 για τη λειτουργία Προγράμματος Μεταπτυχιακών Σπουδών (ΠΜΣ), που οδηγεί σε Μεταπτυχιακό Δίπλωμα Ειδίκευσης (ΜΔΕ).
      Σχετικά με την .πρόσληψη διδακτικού προσωπικού στο Διεθνές Πανεπιστήμιο της Ελλάδας, σας ενημερώνουμε ότι η κάλυψη νέων θέσεων διδακτικού προσωπικού των Πανεπιστημίων της χώρας γίνεται ως εξής:
      Στο πλαίσιο του ετήσιου προγραμματισμού του ΥΠ.Ε.Π.Θ. αποστέλλεται σχετικό έγγραφο στα Πανεπιστήμια, σύμφωνα με το οποίο ζητείται η υποβολή προτάσεων από τα Τμήματα των ιδρυμάτων με βάση την αξιολόγηση των πραγματικών αναγκών και λαμβάνοντας υπόψη τον αριθμό των φοιτητών, των υπηρετούντων μελών Δ.Ε.Π. και του αριθμού των κενών θέσεων μελών Δ.Ε.Π. από ετήσιο προγραμματισμό.
      Μετά την υποβολή των προτάσεων αυτών, το ΥΠ.Ε.Π.Θ. υποβάλλει το αίτημα για εξασφάλιση των σχετικών πιστώσεων από τον τακτικό προϋπολογισμό και στη συνέχεια προβαίνει στην κατανομή των θέσεων των ιδρυμάτων σύμφωνα με τις ανάγκες τους.
      Σύμφωνα με την παράγραφο 4 του άρθρου 5 του Ν.3391/2005 «Διεθνές Πανεπιστήμιο της Ελλάδος και άλλες διατάξεις», οι θέσεις Διδακτικού Ερευνητικού Προσωπικού, που συστήνονται στον παρόντα νόμο, προκηρύσσονται κατ' εξαίρεση από τη διαδικασία προγραμματισμού, με απόφαση της Διοικούσας Επιτροπής του Πανεπιστημίου ή ,όταν καταστεί αυτοδύναμη η λειτουργία του, με απόφαση της Συγκλήτου. Η σχετική απόφαση εγκρίνεται από τον Υπουργό Εθνικής Παιδείας και Θρησκευμάτων και δημοσιεύεται στην Εφημερίδα της Κυβερνήσεως. Ως εκ τούτου, η πρωτοβουλία για την προκήρυξη θέσης μέλους ΔΕΠ ανήκει στην Διοικούσα Επιτροπή του Ιδρύματος.
      Με το αριθ.684/8-10-2007 έγγραφο του Διεθνούς Πανεπιστημίου Ελλάδος υποβλήθηκε αίτημα για προκήρυξη 6 θέσεων μελών ΔΕΠ το οποίο θα εξεταστεί άμεσα από την αρμόδια Υπηρεσία του ΥΠ.Ε.Π.Θ. και θα ακολουθηθούν οι προβλεπόμενες διαδικασίες.
      Αναφορικά με τη λειτουργία Προγράμματος Σπουδών σε προπτυχιακό επίπεδο, σας γνωρίζουμε ότι δεν έχει υποβληθεί από τη Διοικούσα Επιτροπή του εν λόγω Πανεπιστημίου σχετική πρόταση, σύμφωνα με τη διαδικασία της παραγράφου 2 του άρθρου 2 του Ν.3391/2005.
      Σχετικά με την έγκριση Μεταπτυχιακού Προγράμματος Σπουδών, σας πληροφορούμε ότι πρόσφατα εκδόθηκε η αριθμ. 82270/Β/7.9.2007 (ΦΕΚ 1875/τ.Β΄/14.9.2007) Υπουργική Απόφαση που αφορά στην έγκριση Προγράμματος Μεταπτυχιακών Σπουδών της Σχολής Οικονομίας και Διοίκησης του Διεθνούς Πανεπιστημίου Ελλάδος με τίτλο «Διοίκηση επιχειρήσεων για στελέχη», το οποίο θα ξεκινήσει τη λειτουργία του το 2008. Στην περίπτωση που υποβληθούν νέες προτάσεις για λειτουργία και άλλων Π.Μ.Σ., η αρμόδια Υπηρεσία του ΥΠ.Ε.Π.Θ. θα κινήσει τις προβλεπόμενες διαδικασίες για την έγκρισή τους.
      Ο Υφυπουργός
      ΣΠΥΡΟΣ ΤΑΛΙΑΔΟΥΡΟΣ»)
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 22 Οκτωβρίου 2007.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 81/16-10-2007 επίκαιρη ερώτηση της Βουλευτή του Πανελλήνιου Σοσιαλιστικού Κινήματος κ. Αθανασίας Μερεντίτη προς τους Υπουργούς Τουριστικής Ανάπτυξης και Περιβάλλοντος, Χωροταξίας και Δημοσίων Έργων,  σχετικά με τη διάσωση του «ΞΕΝΙΑ ΚΑΛΑΜΠΑΚΑΣ» κ.λπ. .
     2. Η με αριθμό 84/16-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου  προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την εγκατάσταση ανεμογεννητριών στη Σκύρο κ.λπ.. 
     3. Η με αριθμό 82/16-10-2007 επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με την απομάκρυνση της χωματερής Φυλής-Άνω Λιοσίων κλπ.
     4. Η με αριθμό 76/16-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Υγείας και Κοινωνικής Αλληλεγγύης, σχετικά με το όριο του εξασθενούς χρωμίου στο πόσιμο νερό κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 57/15-10-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τα προβλήματα του Τμήματος Επειγόντων Περιστατικών του Γενικού Νοσοκομείου Σπάρτης. 
     2. Η με αριθμό 85/16-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με τα προβλήματα στη λειτουργία των δημοσίων ινστιτούτων επαγγελματικής κατάρτισης κ.λπ.. 
     3. Η με αριθμό 88/16-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Πολιτισμού, σχετικά με τη λήψη των αναγκαίων μέτρων για τα υβριστικά και αντεθνικά συνθήματα κατά τη διάρκεια των ποδοσφαιρικών αγώνων κ.λπ..
      Κυρίες και κύριοι συνάδελφοι, θα ήθελα να θέσω υπ’ όψιν σας την από 16 Οκτωβρίου 2007 ομόφωνη απόφαση της Διάσκεψης των Προέδρων, ύστερα από συζήτηση και στην προηγούμενη Διάσκεψη των Προέδρων, και να παρακαλέσω για έγκριση από το Σώμα της σχετικής απόφασης. Η απόφαση κατατίθεται για τα Πρακτικά.
      Ερωτάται το Σώμα: Συμφωνεί με την προαναφερθείσα απόφαση για την ανανέωση του τηλεπικοινωνιακού υλικού και του εξοπλισμού πληροφορικής, καθώς και για την αποπληρωμή οφειλών από τηλεφωνικά τέλη;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Συνεπώς το Σώμα ενέκρινε ομόφωνα την απόφαση αυτή, η οποία έχει ως εξής: 
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση της απόφασης αυτής. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα παρέσχε τη ζητηθείσα εξουσιοδότηση. 
      Κυρίες και κύριοι συνάδελφοι, έχω την τιμή να σας ανακοινώσω ότι μετά από ομόφωνη απόφαση της Διάσκεψης των Προέδρων την Παρασκευή 26 Οκτωβρίου 2007 και τη Δευτέρα 29 Οκτωβρίου 2007, η Βουλή δεν θα συνεδριάσει λόγω της Εθνικής Εορτής. Οι εργασίες του Σώματος θα επαναληφθούν την Τρίτη, 30 Οκτωβρίου 2007.
      Επίσης, έχω την τιμή να ανακοινώσω στο Σώμα ότι μετά από πρότασή μου, η Διάσκεψη των Προέδρων αποφάσισε ομοφώνως ότι η ΙΒ΄ Σύνοδος της Βουλής των Εφήβων 2006-2007 η οποία επρόκειτο να συγκληθεί στις αρχές Σεπτεμβρίου, θα πραγματοποιηθεί 18,19 και 20 Ιανουαρίου 2008.
      Επίσης, κυρίες και κύριοι συνάδελφοι, σας γνωρίζω ότι ενενήντα επτά Βουλευτές του Πανελλήνιου Σοσιαλιστικού Κινήματος  κατέθεσαν πρόταση νόμου με θέμα «Επίδομα θέρμανσης», η οποία και παραπέμπεται στην αρμόδια διαρκή επιτροπή. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη επίκαιρη ερώτηση με αριθμό 64/3/15-10-2007 η οποία κατετέθη από τον πρώην Πρόεδρο της Βουλής κ. Απόστολο Κακλαμάνη προς τον Πρωθυπουργό, σχετικά με τη σύσταση εξεταστικών επιτροπών για τις υποθέσεις: α) των παράνομων τηλεφωνικών υποκλοπών και β) των δομημένων ομολόγων δεν θα συζητηθεί ύστερα από αίτημα του πρώην Προέδρου της Βουλής κ. Απόστολου Κακλαμάνη.
      Δεύτερη είναι η με αριθμό 87/16-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Αγροτικής Ανάπτυξης και Τροφίμων, σχετικά με την αύξηση των τιμών των ζωοτροφών, τη δυνατότητα επιδότησης κ.λπ..
      Η επίκαιρη ερώτηση του κ. Κανταρτζή έχει ως εξής:
       «Με κατάρρευση απειλούνται όλοι οι κλάδοι της κτηνοτροφίας εξαιτίας της μεγάλης αύξησης των τιμών των ζωοτροφών και της κερδοσκοπίας των εμποροβιομηχάνων, με δραματικές συνέπειες στους μικρομεσαίους κτηνοτρόφους, στη διατροφική εξάρτηση του λαού μας και στο αγροτικό εμπορικό ισοζύγιο της χώρας που καλπάζει. 
      Αφορμή για την εκτίναξη των τιμών των ζωοτροφών αποτελούν οι άσχημες καιρικές συνθήκες σε ορισμένες χώρες της Ευρωπαϊκής Ένωσης. Οι αιτίες, όμως, εντοπίζονται στους κανονισμούς των δημητριακών της νέας Κ.Α.Π., οι οποίοι με τον εκφυλισμό του μηχανισμού και της τιμής παρέμβασης, με την υποχρεωτική αγρανάπαυση κ.α., μείωσαν δραματικά τα αποθέματα και την παραγωγή δημητριακών, με αποτέλεσμα ασήμαντες καιρικές εκτροπές να προκαλούν δυσανάλογα οικονομικά διατροφικά και κοινωνικά προβλήματα. 
      Οι ευθύνες της Κυβέρνησης της Νέας Δημοκρατίας είναι τεράστιες, επειδή δεν παίρνει κανένα μέτρο, αλλά εφαρμόζει με ιδιαίτερο ζήλο τους κανονισμούς των δημητριακών, που ψήφισε στην Ευρωπαϊκή Ένωση η προηγούμενη κυβέρνηση του ΠΑ.ΣΟ.Κ., παρά τις υποσχέσεις της ότι θα τους επαναδιαπραγματευθούν. 
      Ερωτάται ο κύριος Υπουργός: 
1.Τι άμεσα μέτρα θα πάρει για να αποτρέψει τη χρεοκοπία των μικρομεσαίων κτηνοτρόφων και την κατάρρευση της κτηνοτροφίας. Θα επιδοτήσει τις ζωοτροφές μέχρι να αποκατασταθούν οι τιμές; 
2.Τι ενέργειες θα κάνει για να αποτρέψει στο μέλλον παρόμοια φαινόμενα;»
	Παρακαλείται ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός να λάβει το λόγο. 
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, όντως τη χρονιά που διανύουμε έχουμε μεγάλη αύξηση τις τιμές των δημητριακών, οι οποίες δεν οφείλονται ούτε στη νέα Κ.Α.Π. ούτε στην αγρανάπαυση ούτε στα μέτρα που έχει πάρει η Ευρωπαϊκή Ένωση. Οφείλονται σε δύο λόγους: 
    Ο πρώτος λόγος είναι οι καιρικές συνθήκες οι οποίες μείωσαν σε σημαντικό βαθμό την παραγωγή σε παγκόσμιο επίπεδο. Αρκεί να σας πω ότι οι χώρες που έκαναν εξαγωγές, όπως οι Ηνωμένες Πολιτείες, η Ρωσία και η Ουκρανία, φέτος κάνουν εισαγωγές δημητριακών. Είχαμε ραγδαία μείωση της παραγωγής σε παγκόσμιο επίπεδο. 
    Ο δεύτερος λόγος είναι ότι σημαντικές ποσότητες δημητριακών έχουν πλέον ως προορισμό όχι την παραγωγή ζωοτροφών, αλλά την παραγωγή βιοκαυσίμων. Σε όλο τον κόσμο κατακόρυφα αυξάνεται η παραγωγή βιοκαυσίμων από ενεργειακά φυτά με βάση τα δημητριακά. Κατά συνέπεια, είχαμε μια μεγάλη μείωση της προσφοράς των δημητριακών και αύξηση των τιμών των ζωοτροφών σε παγκόσμιο επίπεδο. 
    Για να μπορέσουμε να στηρίξουμε τους Έλληνες κτηνοτρόφους, παίρνουμε μέτρα σε πολλές κατευθύνσεις. Χρηματοδοτικά πρέπει να πούμε ότι εξισωτική αποζημίωση που ανέρχεται σε 140.000.000 ευρώ και θα πληρωνόταν τον Οκτώβριο του 2008 θα πληρωθεί εντός του 2007, δηλαδή οι κτηνοτρόφοι της χώρας θα εισπράξουν δύο φορές εξισωτική αποζημίωση. Μία εισέπραξαν τον Ιούλιο του 2007 και άλλη μία το 2008. Μελετούμε τη λήψη μέτρων σε συνεργασία με την Αγροτική Τράπεζα, που θα τους βοηθήσουν να έχουν ρευστότητα, για να αγοράσουν σε καλύτερες τιμές και με καλύτερους όρους ζωοτροφές. 
    Γι’ αυτό θέλω να σας πω ότι καταθέτουμε σύντομα στη Βουλή νομοσχέδιο, όπου λαμβάνουμε σημαντικά μέτρα για τη στήριξη της ελληνικής κτηνοτροφίας. Εκτός απ’ αυτό, γίνεται μια προσπάθεια, ώστε να προωθηθεί η φέτα και τα άλλα γαλακτοκομικά προϊόντα. 
    Πρόσφατα στην Ανούγκα, όπου συμμετείχαν διακόσιοι εβδομήντα Έλληνες εκθέτες, έγινε μια πολύ μεγάλη προσπάθεια προβολής της ελληνικής φέτας. Η ελληνική φέτα από τις 16 Οκτωβρίου κατοχυρώθηκε οριστικά ως ΠροΪόν Ονομασίας Προέλευσης. ελληνικό προϊόν και ήταν μια πολύ μεγάλη επιτυχία της χώρας μας. 
    Εκτός αυτού θέλω να σας πω ότι ενισχύονται οι προσπάθειες, έτσι ώστε να δημιουργηθούν και άλλα εργοστάσια μεταποίησης γαλακτοκομικών προϊόντων σε συλλογικές δράσεις, σε συνεταιριστική βάση. 
    Η Ένωση Αγροτικών Συνεταιρισμών Λάρισας πρόσφατα αγόρασε πλειοψηφικό πακέτο μετοχών σε γαλακτοβιομηχανία της περιοχής, για να μπορέσει να στηρίξει την τυροκόμηση, τη γαλακτοκομία και τους κτηνοτρόφους της περιοχής. 
    Οι προσπάθειές μας, λοιπόν, κινούνται σε πολλές κατευθύνσεις. Όντως, υπάρχει, όπως αναφέρεται, πρόβλημα στο θέμα της κτηνοτροφίας λόγω των ζωοτροφών. Όμως, λαμβάνουμε συντονισμένα μέτρα, για να στηρίξουμε τους Έλληνες κτηνοτρόφους. 
    ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Αχιλλέας Κανταρτζής. 
    ΑΧΙΛΛΕΑΣ ΚΑΝΤΑΡΤΖΗΣ: Ευχαριστώ, κύριε Πρόεδρε. 
    Από την απάντηση του κυρίου Υπουργού γίνεται φανερό ότι η Κυβέρνηση κανένα ουσιαστικό μέτρο δεν είναι διατεθειμένη να πάρει για την ανακούφιση των κτηνοτρόφων –γιατί για «ανακούφιση» μιλάμε- προκειμένου να σωθούν από τη χρεοκοπία στην οποία οδηγούνται οι μικρομεσαίοι κτηνοτρόφοι. 
    (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
    Για πολλά πράγματα μίλησε. Όμως, για ένα πράγμα δεν μίλησε: Πώς θα ενισχυθούν, ώστε να αντιμετωπίσουν το μεγάλο κόστος από την αύξηση της τιμής των ζωοτροφών. 
    Αναφέρθηκε στο πρόβλημα της ξηρασίας. Ξηρασία δεν είχαμε φέτος μόνο. Ξηρασίες είχαμε και άλλα χρόνια. 
	Ποια είναι η αιτία που οδήγησε σ’ αυτή την εκρηκτική αύξηση; Αυτό το οποίο αμφισβήτησε και συγκάλυψε ο κύριος Υπουργός, ότι η Κοινή Αγροτική Πολιτική με τον εκφυλισμό των τιμών παρέμβασης και με την αγραναύπαση, όχι στη χώρα μας μόνο, αλλά και σε επίπεδο Ευρωπαϊκής Ένωσης, είχε σαν αποτέλεσμα τη συρρίκνωση των καλλιεργειών που αποτέλεσαν και τη βασική αιτία, ώστε προβλήματα όπως η ξηρασία να λαμβάνουν τέτοιες εκρηκτικές διαστάσεις.
	Μίλησε και για άλλα πράγματα ο κύριος Υπουργός. Μίλησε για την ενίσχυση δήθεν της εξαγωγικής προσπάθειας της χώρας, για τη στήριξη των γαλακτοβιομηχανιών και των άλλων, παραγωγής άλλων ζωοκομικών προϊόντων. Τα επίσημα στοιχεία όμως, κύριε Υπουργέ, σας διαψεύδουν. Εάν ήταν έτσι, όπως επιχειρείτε να ωραιοποιήσετε την κατάσταση, τότε δεν θα είχαμε αύξηση, σύμφωνα με τα επίσημα στοιχεία του Υπουργείου σας, του ελλείμματος στο ισοζύγιο ζωοκομικών προϊόντων κατά 11% την προηγούμενη χρονιά. Το έλλειμμα αυξήθηκε κατά 11% και εάν δεν συνυπολογίζονταν και οι παράνομες ελληνοποιήσεις που όλοι τις γνωρίζετε, το έλλειμμα θα ήταν ακόμα μεγαλύτερο. 
	Όσον αφορά τα δήθεν μέτρα στήριξης τα οποία αναφέρατε, είναι ουσιαστικά χωρίς αντίκρισμα. Τι είπατε, κύριε Υπουργέ; Είπατε ότι θα δώσετε την εξισωτική αποζημίωση του 2008 το 2007. Τι αλλάζει; Τι θα βάλουν οι παραγωγοί στην τσέπη τους; Τίποτα, όπως όλοι καταλαβαίνουν γιατί αυτά τα λεφτά έτσι και αλλιώς τα δικαιούνταν. Έτσι και αλλιώς τα δικαιούνταν, έτσι και αλλιώς θα τα εισέπρατταν. Ουσιαστικά μέτρα ανακούφισης δεν πρόκειται να πάρετε. Αυτό είναι φανερό από την απάντηση την οποία δώσατε, γι’ αυτό θα πρέπει και οι κτηνοτρόφοι μαζί με τους άλλους γεωργούς να συντονίσουν τα βήματά τους, να ζητήσουν την κατοχύρωση εγγυημένων κατώτερων τιμών, για να εξασφαλίζεται ένα λογικό κέρδος. Να διεκδικήσουν μέτρα για την ανάπτυξη των κτηνοτροφικών καλλιεργειών για την παραγωγή ζωοτροφών, για την προστασία της εγχώριας παραγωγής και μια σειρά άλλες διεκδικήσεις, τις οποίες προβάλλουν οι συνδικαλιστικές οργανώσεις, το ταξικό κίνημα των μικρομεσαίων κτηνοτρόφων και γεωργών. 
	Σας ευχαριστώ. 
	ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, εάν, κατά την άποψη του συναδέλφου, είναι το ίδιο το να εισπράξει κάποιος τα χρήματα τώρα αντί του Οκτωβρίου του 2008, τότε αλλιώς αντιλαμβανόμαστε τα μέτρα της ρευστότητας. Αντί του 2008, τα 140.000.000 ευρώ θα πληρωθούν εντός του 2007. Είναι ένα σημαντικότατο μέτρο και γίνεται με ταμειακή διευκόλυνση από την ελληνική Κυβέρνηση. Είναι χρήματα της Ευρωπαϊκής Ένωσης που πληρώνονται πολύ νωρίτερα με ταμειακή διευκόλυνση από την ελληνική Κυβέρνηση και σας είπα ότι εκτός από αυτά θα ληφθούν και άλλα μέτρα, έτσι ώστε να αποκτήσουν καλύτερη ρευστότητα και να μπορούν να διαπραγματευτούν με  καλύτερους όρους την αγορά των ζωοτροφών.
	Είπατε ότι τα ίδια καιρικά φαινόμενα είχαμε και τα προηγούμενα χρόνια. Όχι, δεν είχαμε τα ίδια καιρικά φαινόμενα και τα προηγούμενα χρόνια. Και πρέπει να ξέρετε ότι τα προηγούμενα χρόνια η τιμή του αραβοσίτου, του καλαμποκιού ήταν 30 και 35 δραχμές το κιλό. Φέτος είναι 80 δραχμές το κιλό. Είχαμε εντελώς διαφορετικά καιρικά φαινόμενα. Είχαμε ραγδαία μείωση της παραγωγής των δημητριακών σε όλο τον κόσμο.
	Θέλω να σας πω, επειδή αναφέρατε για κατώτερες τιμές και ανώτερες τιμές, ότι αυτά έχουν καταργηθεί εδώ και πάρα πολλά χρόνια.
	Πρέπει να σας πω ακόμα και κάτι που προφανώς δεν το λαμβάνετε υπ΄ όψιν, ότι δισεκατομμύρια είναι αυτά που λαμβάνουν οι Έλληνες κτηνοτρόφοι και οι Έλληνες αγρότες από την «κακή» Ευρωπαϊκή Ένωση την οποία εσείς εξορκίζετε. Και την έχετε εξορκίσει πολλές φορές. 
      Εμείς είμαστε αποφασισμένοι να τηρούμε τους κανονισμούς έτσι ώστε να μπορούμε να κατοχυρώνουμε και να εισπράττουμε αυτά που δικαιούμαστε από την Ευρωπαϊκή Ένωση. Και είναι πάρα πολύ σημαντικά αυτά.
      Όσο για το άλλο θέμα που βάλατε, για το έλλειμμα, όντως υπάρχει πρόβλημα στα αγροτικά μας προϊόντα, γιατί για πολλά χρόνια η λογική της ελληνικής αγροτικής παραγωγής ήταν να παράγουμε δύο-τρία προϊόντα και δεν προχωρήσαμε θερμοκηπιακές καλλιέργειες, δεν στηρίξαμε την κτηνοτροφία μας. Όμως πρέπει να ξέρετε ότι επί προηγούμενης κυβερνητικής μας θητείας λάβαμε τριάντα σοβαρότατα μέτρα, έτσι ώστε να στηρίξουμε –και στηρίχτηκε- η κτηνοτροφία. Και αποτέλεσμα αυτού ήταν ότι αυξήθηκε κατακόρυφα το ενδιαφέρον των Ελλήνων κτηνοτρόφων για νέες επενδύσεις. 
      Από το 2000 έως το 2003 είχαμε τριακόσιες είκοσι εγκρίσεις επενδυτικών σχεδίων βελτίωσης στην κτηνοτροφία. Στα τριάμισι προηγούμενα χρόνια είχαμε τέσσερις χιλιάδες επενδύσεις στην κτηνοτροφία. Τέσσερις χιλιάδες νέοι άνθρωποι αποφάσισαν και επένδυσαν. Τους στηρίζουμε λοιπόν αυτούς. Παίρνουμε μέτρα και χρηματοδοτικού χαρακτήρα και θεσμικού χαρακτήρα έτσι ώστε να μπορέσουν να ξεπεράσουν την κρίση, που δεν είναι  μία κρίση που πλήττει μόνο τους Έλληνες κτηνοτρόφους, αλλά είναι μία κρίση που πλήττει την κτηνοτροφία σε διεθνές επίπεδο. 
      Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, πριν από μια εβδομάδα είχα κάνει και εγώ μια παρόμοια ερώτηση. Θα μου επιτρέψετε να πω ότι διαπιστώνουν πως στις προθέσεις και στις προσπάθειές σας είναι να εξαντλήσετε κάθε δυνατότητα που υπάρχει στήριξης της κτηνοτροφίας. Όμως, έχω την εκτίμηση ότι πέρα από σας υπάρχουν κάποιες δυνατότητες και το Υπουργείο Οικονομίας και Οικονομικών να συμβάλει σ’ αυτή την προσπάθεια που έχει σχέση με οικονομικές ενισχύσεις και ιδιαίτερα με ρυθμίσεις των χρεών των κτηνοτρόφων.
     ΑΧΙΛΛΕΑΣ ΚΑΝΤΑΡΤΖΗΣ: Για επιδοτήσεις ο κύριος Υπουργός δεν είπε τίποτα.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός ξέρω ότι εξαντλεί όλα τα περιθώρια που έχει. Όμως και εγώ επισημαίνω ότι υπάρχουν δυνατότητες από το Υπουργείο Οικονομίας και Οικονομικών να στηριχθούν οι κτηνοτρόφοι. Το λέω γιατί είμαι γόνος κτηνοτροφικής οικογένειας και γνωρίζω τα προβλήματα του κλάδου.
     Τρίτη είναι η με αριθμό 83/16.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εμπορικής Ναυτιλίας, Αιγαίου και Νησιωτικής Πολιτικής και Μεταφορών και Επικοινωνιών, σχετικά με τη γιγάντωση του λιμανιού της Ελευσίνας κ.λπ.
     Αναλυτικότερα η επίκαιρη ερώτηση του κ. Λεβέντη έχει ως εξής:
     «Με πρόσφατη απόφασή του ο Οργανισμός Λιμένα Ελευσίνας Α.Ε. (Ο.Λ.Ε. Α.Ε.), κατέδειξε την πρόθεσή του να προχωρήσει σε γιγαντιαίες επιχωματώσεις, άνω των πεντακοσίων στρεμμάτων στο θαλάσσιο χώρο μπροστά από την «ΠΥΡΚΑΛ». Παραλλήλως σχεδιάζεται η εκβάθυνση των δύο διαύλων του κόλπου της Ελευσίνας, ώστε να είναι δυνατή η προσέγγιση τεράστιων πλοίων και η μεταφορά των χώρων αποθήκευσης εμπορευματοκιβωτίων και δεξαμενών καυσίμων από το Πέραμα.
     Αποκαλύπτεται ότι η πολυδιαφημισμένη μεταφορά του λιμανιού της Ελευσίνας στην «ΠΥΡΚΑΛ» που δημιούργησε την ελπίδα στον λαό της περιοχής ότι θα αποκτήσει πρόσβαση στη θάλασσά του, θα οδηγήσει στην γιγάντωση των χώρων του λιμανιού, τη δημιουργία γιγαντιαίων χερσαίων εγκαταστάσεων και το βιασμό του φυσικού περιβάλλοντος στεριάς και θάλασσας.
     Επίσης, ανησυχία προκαλεί στους κατοίκους της περιοχής ο ορατός κίνδυνος μεγάλου ατυχήματος, εκτός των καθημερινών πολλαπλών ρυπάνσεων του κόλπου από διακινούμενα πλοία, βιομηχανίες, ρέμα Αγ. Γεωργίου κ.λπ. και τα περισσότερα από δέκα βυθισμένα πλοία, αλλά και από τα δεκάδες πλοία που σαπίζουν και ρυπαίνουν αναμένοντας τη διάλυσή τους από τα παρανόμως λειτουργούντα διαλυτήρια.
     Με βάση όλα τα παραπάνω, ερωτάται ο κύριος Υπουργός:
     Προτίθεται να επιτρέψει τη γιγαντιαία επιχωμάτωση και την εμβάθυνση των διαύλων του κόλπου της Ελευσίνας, για να διευκολύνεται η προσέγγιση τεράστιων πλοίων, σε ένα κλειστό και αβαθή κόλπο με όλους τους ενδεχόμενους κινδύνους που σχεδιάζει η Ο.Λ.Ε. Α.Ε.;
     Προτίθεται να εγκρίνει τη δημιουργία χώρων αποθήκευσης εμπορευματοκιβωτίων και μεταφορά δεξαμενών καυσίμων στη χερσαία ζώνη του λιμένα Ελευσίνας και αν ναι, έχει προβλεφθεί για το σκοπό αυτό κυκλοφοριακή μελέτη για την εξαιρετική επιβαρυμένη κυκλοφοριακώς περιοχή του Θριασίου;»
     Πριν πάρει το λόγο ο κύριος Υπουργός θα απευθύνω και πάλι την παράκληση στο συνάδελφο και φίλο κ. Λεβέντη να αλλάξει γραμματοσειρά στις ερωτήσεις του. Να την κάνει πιο μεγάλη. Και σας το λέω και ως οφθαλμίατρος αυτό.
     Ο κύριος Υπουργός έχει το λόγο.
    ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κύριε Πρόεδρε.
    Κυρίες και κύριοι συνάδελφοι, ο λιμένας Ελευσίνας αποτελεί τον κύριο λιμένα της Αττικής για τη διακίνηση χύδην και γενικών φορτίων εξυπηρετώντας τις μεγάλες βιομηχανικές μονάδες που δραστηριοποιούνται τόσο στην περιοχή του Θριασίου όσο και γενικότερα, με σημαντική φυσικά συμβολή στην εθνική οικονομία. Ταυτόχρονα, ο λιμένας αυτός λειτουργεί συμπληρωματικά προς το λιμένα του Πειραιά στη διακίνηση φορτίων που προορίζονται για την ευρύτερη περιοχή της Αττικής.
    Με αυτό το δεδομένο και τη σπουδαιότητα του λιμένα Ελευσίνας στη λειτουργία του εθνικού λιμενικού συστήματος, η ανάπτυξή του αποτελεί βασική προτεραιότητα για την ελληνική Κυβέρνηση και απαραίτητο στοιχείο για την ανάπτυξη της εθνικής λιμενικής πολιτικής. Στο πλαίσιο αυτό, ο σχεδιασμός για την περαιτέρω ανάπτυξή του γίνεται με κριτήριο αφενός την ασφαλή λειτουργία του λιμένα αλλά και αφετέρου προσπαθώντας να ενσωματωθούν όλες οι επιταγές μιας περιβαλλοντικής πολιτικής και συνεπώς να υπάρξει ένα δίκτυο περιβαλλοντικής προστασίας στην ευρύτερη περιοχή που περιβάλλει τον λιμένα. 
    Σύμφωνα λοιπόν με απόφαση του Οργανισμού Λιμένα Ελευσίνας στις 27 Ιουνίου 2007, με την απόφαση 18/110 του διοικητικού συμβουλίου του, εγκρίθηκε η ανάθεση μελέτης –στην πραγματικότητα πρόκειται για προμελέτη- περιβαλλοντικών επιπτώσεων για τη διενέργεια επιχωματώσεων στη θέση Βλύχα μπροστά από τον θαλάσσιο χώρο της «ΠΥΡΚΑΛ», στο χώρο του νέου λιμένα Ελευσίνας. Με την ολοκλήρωση αυτής της μελέτης θα ξεκινήσουν από τον Οργανισμό όλες οι απαραίτητες διαδικασίες για τη χωροθέτηση των προτεινόμενων επιχωματώσεων, προκειμένου στη συνέχεια να ξεκινήσουν οι εργασίες για την κατασκευή του νέου λιμένα, όπως ακριβώς έχει σχεδιασθεί.
    Να σημειωθεί εδώ ότι ο Οργανισμός Λιμένα Ελευσίνας Α.Ε. δεν προτίθεται να προχωρήσει, ούτε στην εκβάθυνση ούτε σε οποιαδήποτε άλλη εργασία που να αφορά τους διαύλους του κόλπου της Ελευσίνας, όπως αναφέρετε στην ερώτησή σας.
    Ο νέος λιμένας Ελευσίνας προβλέπεται στο Ρυθμιστικό Σχέδιο της Αθήνας και όλες οι εργασίες του θα γίνουν αφού φυσικά ληφθούν όλες οι απαραίτητες αδειοδοτήσεις οι οποίες προβλέπονται από το νόμο.
    Για την εξυπηρέτηση του νέου λιμένα, ο οποίος βρίσκεται εκτός κοινωνικού ιστού της πόλης, θα προβλεφθούν επίσης όλες οι απαραίτητες κυκλοφοριακές ρυθμίσεις χωρίς την κυκλοφοριακή όχληση ή επιβάρυνση της περιοχής. Σημειώνεται επίσης ότι δεν προβλέπεται η δημιουργία νέων χώρων αποθήκευσης εμπορευματοκιβωτίων ή η μεταφορά δεξαμενών καυσίμων, τα οποία είναι εξαιρετικά σημαντικά. 
    Τα ναυπηγεία-διαλυτήρια σκαφών της περιοχής αρμοδιότητας της Λιμενικής Αρχής Ελευσίνας είναι εφοδιασμένα με όλες τις σχετικές άδειες λειτουργίας από τη Νομαρχιακή Αυτοδιοίκηση της Δυτικής Αττικής, κάτι το οποίο φυσικά ελέγχεται.
    Από τη Λιμενική Αρχή Ελευσίνας δεν έχει διαπιστωθεί τελευταία καμμία ρύπανση της θάλασσας στο πλαίσιο των καθημερινών περιπολιών των πλωτών σκαφών του Λιμενικού Σώματος στη θαλάσσια περιοχή της Ελευσίνας και στην ευρύτερη περιοχή του λιμένα. 
    Σημειώνεται επίσης ότι η χώρα μας κατ’ εφαρμογήν του ν. 2252/94 «Κύρωση Διεθνούς Σύμβασης για την ετοιμότητα, συνεργασία και αντιμετώπιση της ρύπανσης στη θάλασσα από πετρέλαιο και άλλες διατάξεις», έχει θεσπίσει με το ειδικό π.δ. 11/2002 εθνικό σχέδιο έκτακτης ανάγκης για την αντιμετώπιση περιστατικών ρύπανσης από πετρέλαιο αλλά και άλλες επιβλαβείς ουσίες και έχουν εγκριθεί και εφαρμόζονται τοπικά σχέδια έκτακτης ανάγκης για την αντιμετώπιση περιστατικών ρύπανσης σε όλες τις λιμενικές αρχές της χώρας, συνεπώς και στην περιοχή του λιμένα της Ελευσίνας. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ο επερωτών συνάδελφος κ. Λεβέντης έχει το λόγο.
    ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, το λιμάνι της Ελευσίνας –το τονίσατε και εσείς- είναι ιδιαίτερης σημασίας και αυτό όλοι το ξέρουμε. Όμως εδώ δεν πρόκειται για ένα λιμάνι. Ο κόλπος της Ελευσίνας έχει δεκατρία λιμάνια ξεκινώντας από τα δύο ναυπηγεία, τα διυλιστήρια και τις άλλες βιομηχανίες. Και υπάρχει και το κεντρικό λιμάνι της Ελευσίνας που εξυπηρετεί τις βιομηχανίες της περιοχής, παρά το ότι έχουν και δικά τους λιμάνια. Αυτό βρίσκεται μέσα στον οικιστικό ιστό της πόλης και το αίτημα ήταν να μεταφερθεί κάπου αλλού, αλλά όχι να γιγαντωθεί. Το κακό είναι αυτό, ότι τώρα στα σχέδια προβλέπεται μια τεράστια γιγάντωση. Γιατί; Διότι θέλουν να γίνει μπάζωμα πεντακοσίων στρεμμάτων, μια προβλήτα που θα έχει ένα χιλιόμετρο μήκος σε μια περιοχή που είναι ένας μικρός αβαθής κόλπος και όπου υπάρχει μια μεγάλη κυκλοφοριακή συμφόρηση από πλευράς πλοίων τα οποία διακινούνται και ρυπαίνουν. Απορώ, κύριε Υπουργέ, γιατί λέτε ότι δεν έχει διαπιστωθεί καμμία περίπτωση ρύπανσης. ‘Εχουν καταγραφεί άπειρες περιπτώσεις ρύπανσης κάθε μέρα. Εάν θέλετε, οποιαδήποτε στιγμή αν πάτε στο λιμάνι και κάνετε μια βόλτα, θα το διαπιστώσετε και με τα δικά σας τα μάτια. 
    Ένα και μόνο να σας πω, ότι η «ΠΕΤΡΟΛΑ ΕΛ.ΠΕ.» έχει την ευθύνη για τη ρύπανση στην περιοχή του χώρου της «ΠΥΡΚΑΛ», όπου υπάρχουν τριάντα γεωτρήσεις που αναρροφούν συνεχώς πετρέλαιο και ένα μέρος αυτού του πετρελαίου φεύγει και προς τη θάλασσα. Κάθε μέρα αναρροφάται. Υπάρχουν φράγματα εκεί για να το αναρροφούν. Επομένως, δεν είναι ότι δεν υπάρχει ρύπανση.
      Σημείωσα, βέβαια, με ικανοποίηση που λέτε ότι δεν θα γίνει εκβάθυνση των διαύλων και ότι δεν θα μεταφερθούν εδώ δεξαμενές καυσίμων. Αλλά φοβάμαι ότι αυτό είναι μια λεκτική διατύπωση, κύριε Υπουργέ, και, όπως συνήθως γίνεται, λέγονται αυτά και ξεχνιούνται την άλλη ώρα και προχωράμε αλλού.
      Επίσης, θα πρέπει εδώ να τονίσω αυτό που είπατε ότι θα υπάρξει ένα δίκτυο περιβαλλοντικής προστασίας. Αυτό το δίκτυο δεν το έχουμε δει, κύριε Υπουργέ, σε αυτήν την περιοχή δυστυχώς. Και όχι μόνο δεν υπάρχει δίκτυο, αλλά υπάρχει επίσης μια σειρά προβλήματα που δημιουργούνται και που δυστυχώς επιδεινώνονται κάθε μέρα και με τα καινούργια μέτρα που έρχονται, γιατί στη χώρα μας ό,τι είναι ρυπαρό και επικίνδυνο κατευθύνεται προς τα εκεί από τις χωματερές μέχρι τις οποιεσδήποτε ρυπαρές και επικίνδυνες βιομηχανίες. 
      Αίτημα, λοιπόν, των κατοίκων που διατυπώνεται και σε πρόσφατη απόφαση του δημοτικού συμβουλίου είναι να μη γίνει αυτή η γιγάντωση, γιατί αυτό εκτός των άλλων θα έχει και μια τεράστια κυκλοφοριακή επιβάρυνση. Λέτε εκτός του ιστού της πόλης. Μα, ο ιστός της πόλης είναι εκεί. Η πόλη της Ελευσίνας και ο χώρος της Ελευσίνας είναι πολύ περιορισμένος, συνολικά είκοσι ένα χιλιάδες στρέμματα και όλα αυτά κατειλημμένα στο μεγαλύτερο ποσοστό από βιομηχανίες. 
      Και, βέβαια, να μην ξεχάσω και τα διαλυτήρια. Δεν είναι τα διυλιστήρια που λειτουργούν παράνομα, κύριε Πρόεδρε. Τα διαλυτήρια των πλοίων που υπάρχουν παραταγμένα στην ακτή και αυτά επίσης ρυπαίνουν και καταστρέφουν. Ένα ή δύο απ’ αυτά είναι επίσης στο χώρο κοντά που θα γίνει και αυτό το καινούργιο λιμάνι.
      Επομένως εδώ θα ήθελα να μεταφέρω το αίτημα του δημοτικού συμβουλίου και των κατοίκων της Ελευσίνας και της περιοχής να μη γίνει αυτή η γιγάντωση, η οποία θα έχει οπωσδήποτε ιδιαίτερα επιβαρυντικές επιπτώσεις. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λεβέντη. 
      Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας και Νησιωτικής Πολιτικής): Υπάρχει μια διαφωνία αρχής απ’ ό,τι φαίνεται. Η διαφωνία αρχής έγκειται στο μοντέλο ανάπτυξης της Ελλάδος και στη δυνατότητά της να εκμεταλλευτεί το παγκόσμιο ρεύμα στην οικονομία, έτσι όπως εκδηλώνεται τουλάχιστον τα τελευταία χρόνια. 
      Κυρίες και κύριοι συνάδελφοι, είναι εμφανές ότι τα τελευταία χρόνια υπάρχει μια έκρηξη στην ανάπτυξη της ναυτιλίας και αυτή η έκρηξη έχει πολλαπλώς θετικά αποτελέσματα και για τη χώρα μας, αφού η Ελλάδα έχει έναν από τους μεγαλύτερους στόλους παγκοσμίως. Για να μπορέσει, όμως, κάποιος να εκμεταλλευτεί αυτού του είδους την έκρηξη, πρέπει να έχει τις υποδομές, γιατί μόνο τότε θα μπορέσει να ενσωματώσει στην εθνική οικονομία όλα τα οφέλη, τα οποία μπορεί να προκύψουν απ’ αυτήν ακριβώς την ένταση της αύξησης που έχει συμβεί τα τελευταία χρόνια στη ναυτιλία. 
      Λέγοντας «υποδομές» πρακτικά εννοούμε λιμένες, γιατί οι λιμένες έχουν τη δυνατότητα να λειτουργήσουν ως φορείς υποδοχής όλων αυτών των φορτίων τα οποία μεταφέρονται από τις διάφορες χώρες προς τα διάφορα λιμάνια. Άρα, λοιπόν, η ανάπτυξη των λιμένων, η εκπόνηση μιας εθνικής λιμενικής πολιτικής πρακτικά είναι μια συμπληρωματική πολιτική που βοηθάει στην ανάπτυξη της εθνικής οικονομίας. Είναι, θέση αρχής η ανάπτυξη των λιμένων, αφού κάθε χώρα προσπαθεί να αναπτύξει τα συγκριτικά της πλεονεκτήματα. Αυτή η ανάπτυξη, όμως, πρέπει προφανώς να υπακούει σε ορισμένες διατάξεις, σε ορισμένους κανόνες, οι οποίοι αφορούν την προστασία του περιβάλλοντος. Προσπαθούμε, λοιπόν, εμείς να συνδυάσουμε την ανάπτυξη με τις περιβαλλοντικές εκείνες προϋποθέσεις που επιτάσσουν και επιβάλλουν όλοι οι κανόνες του Διεθνούς Δικαίου, της Ευρωπαϊκής Ένωσης, του Οργανισμού Ηνωμένων Εθνών, της χώρας μας συμπληρωματικά, εκεί όπου η χώρα μας έχει νομοθετήσει μονομερώς, διότι έτσι έπρεπε να κάνει, και με λίγα λόγια προσπαθούμε να υλοποιήσουμε αυτού του είδους την ανάπτυξη, τη λεγόμενη «αειφόρο ανάπτυξη». Άρα, λοιπόν, η ανάπτυξη του λιμένα της Ελευσίνας υπακούει σε αυτήν τη λογική. Αποσκοπεί στο να εκμεταλλευθεί αυτό το παγκόσμιο κύμα, το οποίο έχει δημιουργηθεί τα τελευταία χρόνια με θετικό τρόπο και να ενσωματώσει στην ελληνική οικονομία όλα τα θετικά οφέλη, τα οποία μπορούν να ενσωματωθούν απ’ αυτήν την πολιτική. 
      Ευχαριστώ. 
      ΑΘΑΝΑΣΙΟΣ ΛΕΒΕΝΤΗΣ: Δεν τα χωράει όλα η Ελευσίνα!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Κύριε Λεβέντη, παρακαλώ τα υπόλοιπα με τον κύριο Υπουργό. 
      Τέταρτη είναι η με αριθμό 78/16-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς την Υπουργό Εξωτερικών, σχετικά με την έλλειψη βιβλίων στην ελληνική γλώσσα για τους ομογενείς της Αλβανίας κ.λπ.. 
      Αναλυτικότερα η επίκαιρη ερώτηση του συναδέλφου κ. Αϊβαλιώτη έχει ως εξής: 
      «Είναι βασική δημοκρατική κατάκτηση το δικαίωμα στη μόρφωση και κάθε παραβίασή του αποτελεί φασιστική πρακτική. Η αλβανική εφημερίδα «ΚΟΡΡΙΕΡΙ» ανέφερε ότι λόγω της έλλειψης σχολικών βιβλίων για τα σχολεία της πρωτοβάθμιας εκπαίδευσης στις περιοχές που ζει η ελληνική μειονότητα, οι μαθητές αυτών των σχολείων υποχρεώνονται να παίρνουν μαθήματα με σημειώσεις ή να αγοράζουν τα βιβλία τους στα Ιωάννινα.
      Ερωτάται η κυρία Υπουργός: Έχει υπάρξει ρύθμιση με την αλβανική κυβέρνηση, ώστε να έχουν επαρκή και σωστά βιβλία οι Έλληνες μαθητές; Αν ναι, πώς σκοπεύει να αντιδράσει η ελληνική Κυβέρνηση ώστε να διορθωθεί η παραπάνω κατάσταση, η οποία παραβιάζει το στοιχειώδες ανθρώπινο και δημοκρατικό δικαίωμα της εκπαίδευσης για τα Ελληνόπουλα της Αλβανίας;».
      Στην επίκαιρη ερώτηση του κ. Αϊβαλιώτη θα απαντήσει ο Υφυπουργός Εξωτερικών κ. Κασσίμης.
      Ορίστε, κύριε Υφυπουργέ, έχετε το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ευχαριστώ, κύριε Πρόεδρε.
      Κατ’ αρχάς θέλω να κάνω μία διόρθωση στο δημοσίευμα της αλβανικής εφημερίδας. Δεν μπορούν να αγοράσουν τα βιβλία αυτά στα Γιάννενα ή οπουδήποτε αλλού, διότι δεν υπάρχουν τα βιβλία αυτά, διότι δεν εκτυπώνονται, διότι εδώ και δύο χρόνια ιδιωτικοποιήθηκε ο Οργανισμός Σχολικών Βιβλίων στην Αλβανία και λόγω του μικρού αριθμού μαθητών δεν εκτυπώνει τα βιβλία αυτά που είναι για την ελληνική μειονότητα.
      Εδώ έχουμε ένα μεγάλο πρόβλημα. Η εκτύπωση ελληνικών βιβλίων από το αλβανικό κράτος είναι μία υποχρέωση που απορρέει από τις διεθνείς συμβάσεις της Αλβανίας αλλά και από το ίδιο το αλβανικό Σύνταγμα. Στο παρελθόν είχαν παρατηρηθεί ελλείψεις. Η ελληνική πλευρά εκτύπωσε τα βιβλία αυτά και μέσω του Γενικού Προξενείου Αργυροκάστρου τα προώθησε στα σχολεία.
      Πριν από μερικά χρόνια, που έγινε αλλαγή βιβλίων, υπήρξε πρόβλημα με το βιβλίο της ιστορίας, το οποίο αρνηθήκαμε, επειδή είχε παραποίηση ιστορικών περιόδων, να το εκτυπώσουμε και σταμάτησε η εκτύπωση. Το βιβλίο αυτό εκτυπώθηκε πράγματι από την αλβανική πλευρά, αλλά αρνήθηκαν να το παραλάβουν οι γονείς των μαθητών στα ελληνικά σχολεία. 
      Σήμερα αντιμετωπίζουμε το θέμα του μικρού αριθμού βιβλίων προς εκτύπωση και την άρνηση του ιδιωτικού φορέα να τα τυπώσει. Η δική μας πλευρά προχωράει στην εκτύπωση των βιβλίων αυτών και μέχρι τα Χριστούγεννα μέσω του Γενικού Προξενείου μας θα δοθούν τα βιβλία αυτά στα παιδιά που πηγαίνουν σε ελληνικά σχολεία στην Αλβανία, αλλά προς Θεού, αυτό είναι ένα προσωρινό μέτρο. Σε καμμία περίπτωση δεν θέλουμε να υποκαταστήσουμε την υποχρέωση της Αλβανίας να παρέχει το διδακτικό υλικό στα σχολεία της μειονότητας. 
      Εδώ θέλω να επισημάνω ότι δεν είναι καινούργιο το θέμα. Υπάρχει μία σειρά ενεργειών πέραν των παρεμβάσεων, ιδίως τα δύο τελευταία χρόνια, τόσο στην Περιφερειακή Διεύθυνση Παιδείας Αργυροκάστρου όσο και του πρέσβη μας στα Τίρανα στον Υπουργό Παιδείας, που επανειλημμένα έχουν κάνει παρεμβάσεις και πριν από την επίσκεψη του Πρωθυπουργού κ. Μπερίσα στην Ελλάδα. Κατά την επίσκεψη του κ. Μπερίσα ο Πρωθυπουργός Κώστας Καραμανλής επεσήμανε το θέμα όχι μονάχα της έλλειψης βιβλίων αλλά και το θέμα της εκπαίδευσης στα μειονοτικά ελληνικά σχολεία. Ο Πρωθυπουργός της Αλβανίας υπεσχέθη ότι θα το φροντίσει, παρουσιάζοντας όμως ως δικαιολογία ότι γενικά το εκπαιδευτικό σύστημα στην Αλβανία αντιμετωπίζει πρόβλημα. 
      Στη συνέχεια η Υπουργός Παιδείας κ. Γιαννάκου συναντήθηκε με τον Γκετς Πόλο, τον Υπουργό Παιδείας της Αλβανίας. Ο ίδιος υπεσχέθη ότι θα βελτιωθούν τα πράγματα, αλλά δεν έγινε τίποτε απολύτως. 
      Εμείς συνεχίζουμε τις παραστάσεις μας. Θα αντιμετωπίσουμε το πρόβλημα για τη φετινή χρονιά και το λέω για τη φετινή χρονιά, διότι θέλουμε να είναι προσωρινή η αντιμετώπιση, μην τυχόν περάσει ότι η Αλβανία δεν θα τηρεί την υποχρέωσή της. Πιέζουμε διπλωματικά και παράλληλα κάνουμε κινήσεις, ώστε τα παιδιά να έχουν τα ελληνικά βιβλία στη σχολική χρονιά.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υφυπουργό.
      Ο ερωτών συνάδελφος κ. Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Ευχαριστώ πολύ, κύριε Υπουργέ, για την απάντησή σας. Πολλές από τις χώρες του τέως κομμουνιστικού κόσμου πέρασαν επιτυχώς από μία διαδικασία εκδημοκρατισμού, όπου η Ευρωπαϊκή Ένωση έδινε χρήματα παράλληλα αλλά και σε συνάρτηση με την πρόοδο που σημείωναν στην προστασία των ανθρωπίνων δικαιωμάτων. 
      Δεν έχουν υπάρξει εκλογές στην Αλβανία όπου να μην έχουν ακουστεί διαμαρτυρίες για νοθεία και για βάναυσες πιέσεις στους Βορειοηπειρώτες. Είναι γνωστό ότι ο αυταρχισμός στην Αλβανία -ο οποίος καλά κρατεί από την εποχή του Χότζα έως και σήμερα- δυσκολεύει αφόρητα τη ζωή των Ελλήνων της Βορείου Ηπείρου οι οποίοι επιμένουν, παρά τις διώξεις, να ζουν στα χώματα που ζούσαν οι πατεράδες και οι παππούδες τους.
      Εγώ θα ήθελα να ρωτήσω με αφορμή όλα αυτά που μας είπατε, γιατί δεν δίνουμε ένα σαφές σινιάλο στην Αλβανία ότι θέλουμε τη συνεργασία και την καλή γειτονία, αλλά θα πρέπει να ξεχάσουν τις ρατσιστικές μεθόδους του παρελθόντος. 
      Να προσθέσω ότι όπως είδαμε προχθές στη επιτροπή, στην οποία μας κάνατε την ενημέρωση, το 10% των ελληνικών χρηματοδοτήσεων προς τα Βαλκάνια αφορούν την Αλβανία. Μιλάμε για 50.000.000 ευρώ περίπου. Γιατί δεν συνδέεται η σε δόσεις χορήγηση αυτών των πόρων, που προέρχονται στο κάτω-κάτω από τους Έλληνες φορολογούμενους -με το υστέρημά τους πληρώνουν οι Έλληνες αυτά τα χρήματα προς την Αλβανία- με μια διαδικασία παρακολούθησης της προστασίας των δικαιωμάτων της ελληνικής μειονότητας, αλλά και των τσιγγάνων που ζουν εκεί, οι οποίοι επίσης αντιμετωπίζουν παρόμοια προβλήματα;
      Θα πρέπει να πούμε εδώ ότι υπάρχει μεγάλη εμπειρία και τεχνογνωσία από την Ευρωπαϊκή Επιτροπή, η οποία είναι πρόθυμη να βοηθήσει στο λεγόμενο screening, αυτή τη διαδικασία παρακολούθησης της προόδου της Αλβανίας. Είμαι σίγουρος ότι συμμερίζεστε και εσείς την άποψη ότι ούτε οι Έλληνες της Βορείου Ηπείρου αλλά ούτε και οι τσιγγάνοι είναι παιδιά ενός κατώτερου θεού.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Κύριε Υπουργέ, έχετε το λόγο.
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε συνάδελφε, η ευαισθησία της ελληνικής Κυβέρνησης, αλλά και της συγκεκριμένης πολιτικής παράταξης για τα ανθρώπινα δικαιώματα έχει φανεί και με την παρουσία της και την παρέμβασή μας στις εκλογές της τοπικής αυτοδιοίκησης στην Αλβανία. Υπενθυμίζω ότι στις προηγούμενες εκλογές ο Κώστας Καραμανλής είχε παρέμβει προσωπικά στην Ευρωπαϊκή Ένωση, για να μπορέσει να εξελιχθεί η καταμέτρηση των ψήφων σε περιοχές της ελληνικής μειονότητας.
     Συνεχίζουμε να κάνουμε παρεμβάσεις στην Ευρωπαϊκή Ένωση, όπως και η ίδια η Ευρωπαϊκή Ένωση, όσον αφορά τη βελτίωση της προστασίας των ανθρωπίνων και ατομικών δικαιωμάτων. Γνωρίζετε πάρα πολύ καλά ότι υπάρχει μια διάσταση μεταξύ Ευρωπαϊκής Ένωσης και Αλβανίας, όσον αφορά τον προσδιορισμό και την καταγραφή των μειονοτήτων. Εκεί η πίεση είναι πάρα πολύ μεγάλη. 
     Από τη δική μας πλευρά, συνεχίζουμε τις πιέσεις για την εφαρμογή των υποχρεώσεων της Αλβανίας, αλλά και την προστασία ανθρωπίνων δικαιωμάτων και ατομικών ελευθεριών. Από την άλλη πλευρά, προσπαθούμε σ’ αυτό το διάστημα μέχρι την πλήρη αποκατάσταση να στηρίξουμε την ελληνική ομογένεια και την παιδεία στα ελληνικά μειονοτικά σχολεία.
     Θέλω να επισημάνω ότι όταν έχουμε απαντήσεις –που δεν συμβαίνει πάντα- πως το όλο σύστημά μας χωλαίνει- μιλάω για το θέμα των σχολείων- αντιλαμβάνεσθε ότι δεν είναι πάρα πολύ εύκολο να πεις πως ναι, πιέζεις για την υποχρέωσή τους, αλλά δέχεσαι τη δικαιολογία αυτή. 
     Από την άλλη πλευρά, όσον αφορά την παιδεία, μην ξεχνάτε ότι έχουμε προχωρήσει στη δημιουργία σχολείων –ήδη προ ημερών εγκαινιάστηκε το Αρσάκειο- από ελληνικά ιδρύματα στο χώρο της ομογένειας. Δεν μιλάμε μόνο εκεί που είναι νομοθετημένα σχολεία μειονοτικά. Έχουμε και άλλες περιοχές που υπάρχει ελληνικό στοιχείο και δεν έχουν νομοθετηθεί, γιατί δεν έχουν αναγνωριστεί οι πληθυσμοί ως ελληνικοί. Υπάρχει προσπάθεια και εκεί να προχωρήσουμε στη δημιουργία τέτοιων ιδρυμάτων.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Επίκαιρες ερωτήσεις δεύτερου κύκλου:
     Θα προταχθεί η δεύτερη με αριθμό 86/16-10-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Άμυνας, σχετικά με τη ματαίωση της στρατιωτικής άσκησης «ΠΑΡΜΕΝΙΩΝ» κ.λπ..
     Το περιεχόμενο της επίκαιρης ερώτησης της κ. Κανέλλη έχει ως εξής:
     «Σύμφωνα με επίμονα δημοσιεύματα, η στρατιωτική άσκηση «Παρμενίων», η μόνη δυνατότητα συνάσκησης και εκπαίδευσης των κρισίμων μονάδων της χώρας μας για την άμυνά της, ματαιώνεται. Η ανησυχία από αυτήν τη ματαίωση εδράζεται στην ανυπαρξία ουσιαστικής αιτιολόγησης. 
      Η άσκηση «ΠΑΡΜΕΝΙΩΝ» είναι ετήσια, είναι η μεγαλύτερη με τη συμμετοχή των τριών όπλων και η διεξαγωγή της (μέσα Σεπτεμβρίου) ανεβλήθη τελικώς, λόγω εκλογών. Διεξάγεται δε πάντα σε πραγματικό πεδίο με τακτικές δυνάμεις.
      Εύλογα διερωτάται κάποιος αν η απόφαση ματαίωσης σχετίζεται με τις εξελίξεις στην περιοχή, τις οδηγίες προς τα πληρώματα των αεροσκαφών μας να μην εμπλέκονται με τα τουρκικά ακόμη και σε παραβάσεις του εθνικού εναέριου χώρου μας και την με νατοϊκή ανοχή επέκταση του πεδίου γυμνασίων των Τούρκων σε νησιά του Β’ Αιγαίου όπως η Χίος.
      Ερωτάται ο κύριος Υπουργός για τα παραπάνω, καθώς και: α) Γιατί πράγματι ματαιώθηκε η άσκηση; και β) Η τυχόν υποβάθμισή της σε Τ.Α.Α.Σ. (Τακτική Άσκηση Άνευ Στρατευμάτων) θα είναι μόνιμη ή περιστασιακή και γιατί;»
      Στην επίκαιρη ερώτηση της κ. Κανέλλη θα απαντήσει ο Υφυπουργός Εθνικής Άμυνας κ. Τασούλας. 
      Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, είναι ευχάριστο να υπάρχει έγνοια και ενδιαφέρον από τον πολιτικό κόσμο για τις Ένοπλες Δυνάμεις.
      Έτσι εκλαμβάνουμε την ερώτηση της κυρίας συναδέλφου και θα ήθελα να πω ότι ευτυχώς όλες αυτές οι έγνοιες, όλες αυτές οι ερωτήσεις που τίθενται δεν ισχύουν. 
      Η άσκηση «ΠΑΡΜΕΝΙΩΝ» είναι τακτική άσκηση μετά στρατευμάτων, όπως πολύ σωστά λέτε, αλλά δεν είναι ετήσια. Γίνεται κάθε δύο χρόνια στα περιττά έτη, 2001, 2002, 2003, 2005, 2007 και γίνεται μέσα Σεπτεμβρίου κάθε φορά. Σε αυτήν την άσκηση εμπλέκονται, όχι μόνοι οι Ένοπλες Δυνάμεις διακλαδικά, αλλά εμπλέκεται και το σύνολο σχεδόν της κρατικής μηχανής. Αναμειγνύεται το Υπουργείο Εσωτερικών, Περιφέρειες, Νομαρχίες, Αστυνομία, Λιμενικό, Ολυμπιακή Αεροπορία. Έχουμε μία «επίταξη» αεροσκάφους της Ολυμπιακής Αεροπορίας, όπως θα γίνει, εάν χρειαστεί, και όλος αυτός ο μηχανισμός της ασκήσεως επιβεβαιώνει την ετοιμότητα, τη διακλαδική συνεργασία και τη συνέργεια όλου αυτού του τεράστιου δυναμικού.
      Φέτος η άσκηση αυτή δεν ματαιώθηκε, αλλά με απόφαση του Συμβουλίου Αρχηγών Γενικών Επιτελείων μετακινήθηκε χρονικά για το επόμενο έτος που ούτως ή άλλως δεν θα γινόταν το επόμενο έτος. Άρα αυτό που δεν γίνεται τώρα, θα γίνει το 2008 και το 2009 θα γίνει με την κανονική σειρά που προβλέπεται στα περιττά χρόνια.
      Θέλω να πω, επίσης, ότι αυτή η άσκηση όπως φαίνεται στην επίκαιρη ερώτηση δεν είναι αυτή από την οποία περιμένουν οι Ένοπλες Δυνάμεις να εκπαιδευτούν στη διακλαδικότητα, να ενισχύσουν την αποτρεπτική τους ικανότητα. Θέλω να πω ότι όλο το χρόνο και τώρα που μιλάμε, αυτήν τη στιγμή, γίνονται εκατόν εβδομήντα εννέα ασκήσεις διακλαδικές ή κλαδικές όλων των κλάδων. Γίνονται σαράντα έξι ασκήσεις, στις οποίες συμμετέχουν οι Ένοπλες Δυνάμεις διεθνώς και αυτό που επιτελεί η άσκηση «ΠΑΡΜΕΝΙΩΝ», η οποία είναι μεγάλη πράγματι άσκηση, είναι να επιβεβαιωθεί σε συνολικό επίπεδο όλη η προεργασία, η οποία γίνεται με τις επιμέρους αυτές ασκήσεις που σας ανέφερα.
      Αυτήν τη στιγμή που μιλάμε διεξάγεται άσκηση στο Αιγαίο, στη Χίο που  είναι στο κεντρικό και όχι στο βόρειο Αιγαίο. Αυτήν τη στιγμή που μιλάμε έχουμε πολύ καλές εκθέσεις για συμμετοχή των Ελληνικών Ενόπλων Δυνάμεων σε διεθνή άσκηση στη Νορβηγία που έγινε τον προηγούμενο μήνα, σε άσκηση διακλαδική η οποία έγινε στην Κροατία και στον εναέριο χώρο της Ιταλίας, με συμμετοχή των ελληνικών Ενόπλων Δυνάμεων. Και αυτή η χρονική μετατόπιση της ασκήσεως «ΠΑΡΜΕΝΙΩΝ» σας βεβαιώ, ότι  δεν έχει καμμία επίπτωση ούτε στο αξιόμαχο, ούτε στην ανάγκη να είναι εκπαιδευμένες καλά οι Ένοπλες Δυνάμεις, γιατί επαναλαμβάνω, θα γίνει η άσκηση «ΠΑΡΜΕΝΙΩΝ». Και όλες οι άλλες ασκήσεις που γίνονται ακόμη και αυτήν τη στιγμή επιτελούν άριστα αυτόν το στόχο. 
      Θέλω να πω, επίσης, ότι το ότι είχε προβλεφθεί να γίνει στα μέσα Σεπτεμβρίου ο «ΠΑΡΜΕΝΙΩΝ», όπως γίνεται κάθε φορά, δεν μπορούσε να το ήξερε ο στρατός αυτό, ότι δηλαδή θα συνέπιπτε με τις εκλογές, πριν από την περίοδο που μαθεύτηκαν οι εκλογές. Και θα ήθελα, επίσης, να πω ότι η μετατόπιση του «ΠΑΡΜΕΝΙΩΝΑ» στους τελευταίους μήνες του χρόνου ήταν πρακτικά αδύνατη, μόνο και μόνο για το γεγονός ότι αίφνης  το δεύτερο δεκαπενθήμερο του Νοεμβρίου διεξάγονται, κυρία Κανέλλη, σε όλη τη χώρα έξι εθνικές διακλαδικές ασκήσεις ο «ΤΟΞΟΤΗΣ», ο «ΝΕΑΡΧΟΣ», ο «ΔΟΥΡΕΙΟΣ ΙΠΠΟΣ», ο «ΠΥΡΠΟΛΗΤΗΣ», η «ΣΙΚΙΝΟΣ» και ο «ΑΛΕΞΑΝΔΡΟΣ ΕΝΑ», οι οποίες επιτελούν τον ίδιο ρόλο και κάθε μία ξεχωριστά και στο σύνολό τους με το ρόλο και την αποστολή που είχε ο «ΠΑΡΜΕΝΙΩΝ».
      Θα ήθελα, επίσης, να πω τελειώνοντας ότι όχι απλώς δεν θίγονται οι Ένοπλες Δυνάμεις από αυτήν τη χρονική μετατόπιση, αλλά ούτε η αιτίαση που υπάρχει στο κείμενο της ερωτήσεως σχετίζεται με τη ματαίωση που δεν είναι ματαίωση, αλλά αναβολή. Ότι σχετίζεται δηλαδή αυτή η μετατόπιση του «ΠΑΡΜΕΝΙΩΝΟΣ» στο επόμενο έτος, με οδηγίες που έχει η Πολεμική Αεροπορία να μην εμπλέκεται με τα τουρκικά αεροσκάφη, όταν έχουμε παραβιάσεις του εθνικού εναέριου χώρου. Ούτε αυτό ισχύει φυσικά. Η διαδικασία της αναγνωρίσεως πρώτα, της αναχαιτίσεως και της τυχόν εμπλοκής προβλέπεται από θεσμικά κείμενα, από το Εθνικό Επιχειρησιακό Σχέδιο που την τελευταία φορά επικαιροποιήθηκε τον Ιανουάριο του 2004. Δεν υπάρχει καμμία τέτοια οδηγία.
     Ο εναέριος χώρος και τα κυριαρχικά μας δικαιώματα προστατεύονται από την πολεμική μας αεροπορία κατά τρόπο άριστο και ο «ΠΑΡΜΕΝΙΩΝ» εξακολουθεί να υφίσταται, εξακολουθεί να διεξάγεται. Για έναν ειδικό λόγο φέτος δεν γίνεται. Θα γίνει του χρόνου με επαναπρογραμματισμό του. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Η κ. Κανέλλη έχει το λόγο. 
     ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
     Δεν φαντάζομαι να φανταστήκατε, ερμηνεύοντας το ενδιαφέρον μου, ότι σε ένα πολιτικό ερώτημα περιμένω εγκυκλοπαιδική ανάλυση. 
     Το lapsus στην ερώτησή μου περί ετήσιας, ενώ είναι διετής, αντιθέτως ενισχύει τα αναπάντητα ερωτηματικά μου, κύριε Υπουργέ και τα ενισχύει κατά τρόπο δραματικό, διότι μία άσκηση που έχει μία εξαιρετική μοναδικότητα, η οποία δεν είναι ούτε ετήσια, ούτε διετής, διεξάγεται στον ελληνικό χώρο και είναι γιγάντια, όπως ομολογήσατε, σημαίνει ότι τα δύο χρόνια είναι το μίνιμουμ για να οργανωθεί η άσκηση, για να συμμετέχει και ο πολιτικός οργανωτικός σχηματισμός της χώρας, οι Νομαρχίες, τα Υπουργεία, το Μαξίμου, τα κέντρα κρίσεως στο Υπουργείο, ο,τιδήποτε χρειαστεί. Γι’ αυτό και γίνεται με πραγματικές δυνάμεις. Δεν είναι σαν τον «ΑΛΕΞΑΝΔΡΟ» που είναι τα Α.Σ., Άνευ Στρατευμάτων. Και έρχεστε και μου λέτε ως επιχείρημα ότι τη ματαιώσατε για τις εκλογές; 
     Κατ’ αρχήν, προγραμματίζεται ούτως ή άλλως γι’ αυτήν την εποχή ο «ΠΑΡΜΕΝΙΩΝ», διότι στις 15 Σεπτεμβρίου, ανεξαρτήτως εκλογών, έχετε τερματισμό του μορατόριουμ που υπάρχει μεταξύ Ελλάδας και Τουρκίας για τις αναχαιτίσεις στο Αιγαίο. Μην κοροϊδευόμαστε. Γι’ αυτό την προγραμματίζετε πάντοτε τέλη Σεπτεμβρίου, όταν τελειώνει το μορατόριουμ της θερινής εποχής. 
     Δεύτερον, όταν προκηρύχθηκαν οι εκλογές, ήταν ένα μήνα πριν. Ξέρετε κάτι;  Δεν γεννήθηκε από το κεφάλι μας το ερώτημα. Δεν ξυπνήσαμε ένα πρωί και είπαμε «Από τις τριακόσιες ασκήσεις που κάνει ο στρατός μας και το πολεμικό μας ναυτικό, γιατί ματαιώθηκε ο «ΠΑΡΜΕΝΙΩΝ»;. Δεν υπάρχει κάποια ειδική αναφορά στον αριθμό. 
     Έρχεστε και μου μιλάτε για ποιότητα εκπαίδευσης και ποιότητα συντονισμού και μου φέρνετε ως παράδειγμα ότι οι δυνάμεις μας διακλαδικά ασκούνται καταπληκτικά στην Κροατία και στη Νορβηγία; Δηλαδή ο φαντάρος, ο οπλίτης, ο ΕΠ.ΟΠ. ασκείται στη Νορβηγία και στην Κροατία; Εδώ προαναγγέλλετε ότι θα φέρετε ΕΠ.ΟΠ. Στη Νορβηγία στέλνετε το φαντάρο; Η υπόθεση της πατρίδας τι είναι; Η Νορβηγία και η Κροατία; Στο Αφγανιστάν, δηλαδή, που στέλνετε ένα Σώμα που κοστίζει τον άμπακο από λεφτά, εκπαιδεύονται τα ελληνικά στρατεύματα ή πέντε αξιωματικοί και δεν ξέρω εγώ τι άλλο; 
     Έπειτα, είχατε εξαιρετική ανάγκη τον «ΠΑΡΜΕΝΙΩΝΑ» διότι τμήμα του ναυτικού, εξ αιτίας των βασικών στρατηγικών επιλογών της χώρας και του κόμματος της Νέας Δημοκρατίας και του ΠΑ.ΣΟ.Κ., δεν υπάρχει πολεμικό πλοίο που να μην λείπει διακόσιες μέρες σε άλλα συμφέροντα και σε άλλες πατρίδες, στη πατρίδα του πετρελαίου, στην πατρίδα του Κόλπου, στην πατρίδα του Ιράκ, στην πατρίδα το Αφγανιστάν, στην πατρίδα του Ινδικού Ωκεανού. Το Αιγαίο έχει απομείνει να είναι γόνος δύο οικογενειών, μίας ελληνικής και μίας τουρκικής, σε ένα σήριαλ που το μοιράζονται γιατί είναι και κοινό παιδί. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μου λέτε, λοιπόν, τώρα ότι ο «ΠΑΡΜΕΝΙΩΝ» μεταφέρεται για λόγους εκλογικούς; Ξέρετε τι λέγεται στο Πεντάγωνο; Ξέρετε τι λέγεται ανάμεσα στους στρατιώτες; Ότι η εντολή ήρθε από πάνω, είναι καλμαριστική και οικονομική. Είναι, λέει, πολύ κουρασμένα τα στρατεύματα από τις πυρκαγιές. Δηλαδή αυτό αυξάνει το αξιόμαχο των Ενόπλων Δυνάμεων; 
      Λέτε μόνος σας ότι πάει στα μονά έτη. Θα την πάτε του χρόνου την άσκηση «ΠΑΡΜΕΝΙΩΝ». Και εγώ σας λέω ότι πετάνε τούρκικα πάνω από τη Χίο και δεν αναχαιτίζονται. 
      (Στο σημείο αυτό κτυπάει επαναληπτικά το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κυρία Κανέλλη. 
      ΛΙΑΝΑ ΚΑΝΕΛΛΗ: Τελειώνω, κύριε Πρόεδρε, και σας ευχαριστώ πολύ για την ανοχή σας. 
      Θέλω επαναβεβαίωση, σας παρακαλώ πάρα πολύ, ότι ισχύουν οι κανόνες εμπλοκής. Το κυριολεκτώ. 
      Δεύτερον, θέλω να μου πείτε εάν θα πάτε δύο ασκήσεις σχεδιασμένες, τη μία σε ένα χρόνο, αυτή που θα πάει στο 2008 και την άλλη σε δύο χρόνια, με καθυστέρηση ενός έτους, που θα πάει στο 2009, σε τι αυτό συντελεί και αν το ΝΑΤΟ σας υποχρέωσε. Αυτό σας ρώτησα. Αν σας υποχρέωσε το ΝΑΤΟ, εν όψει της επέμβασης -της προαναγγελθείσης κοινοβουλευτικώς- της Τουρκίας στο Ιράκ, να μην την κάνετε για να διευκολύνετε τους Τούρκους. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Κανέλλη.
      Ο κύριος Υπουργός έχει το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής ‘Αμυνας): Η άσκηση «ΠΑΡΜΕΝΙΩΝ», όπως πολύ σωστά είπατε –και το «πολύ σωστά» δεν το εννοώ εγκυκλοπαιδικά σωστά, το εννοώ με βάση τον ένθεο ζήλο που έχετε για το θέμα- η άσκηση λοιπόν «ΠΑΡΜΕΝΙΩΝ» εμπλέκει όπως ξέρουμε, υπηρεσίες του Υπουργείου Εσωτερικών και την Ελληνική Αστυνομία, επαναλαμβάνω. Όλοι αυτοί οι μηχανισμοί, είναι αφοσιωμένοι στη διεξαγωγή των εκλογών, όπως ξέρουμε. Ο «ΠΑΡΜΕΝΙΩΝ» ή γίνεται με όλους αυτούς ή δεν είναι «ΠΑΡΜΕΝΙΩΝ».
      ΛΙΑΝΑ ΚΑΝΕΛΛΗ: Οκτώβρη, μετά τις εκλογές.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Θέλω, λοιπόν, να σας πω ότι αυτή η άσκηση δεν έγινε μόνο γι αυτόν το λόγο και δεν θίγεται επ’ ουδενί το αξιόμαχο των ενόπλων δυνάμεων και η προγύμναση και η προετοιμασία των οπλιτών μας. Θα γίνει του χρόνου ο «ΠΑΡΜΕΝΙΩΝ» γιατί είναι προετοιμασμένος ήδη και έχουμε κερδίσει αυτόν το χρόνο.
      Επίσης, θα ήθελα να σας πω ότι η μετατόπιση του «ΠΑΡΜΕΝΙΩΝΑ» χρονικά έναν, δύο ή τρεις μήνες, πέραν του γεγονότος ότι εμποδίζεται από το ότι έμπλεος ασκήσεων είναι ο Νοέμβριος, ας πούμε, εμποδίζεται και από το γεγονός ότι οι προσκλήσεις των εφέδρων οι οποίοι συμμετέχουν στον «ΠΑΡΜΕΝΙΩΝΑ» για να εκδοθούν και να επιδοθούν, χρειάζεται μια διαδικασία η οποία δεν μπορεί να γίνει σε μικρότερο διάστημα του ενός μηνός. Όλα αυτά συνεκτιμήθηκαν και απεφασίσθη υπεύθυνα από εμάς και χωρίς καμμία άλλη παράμετρο και χωρίς καμμία άλλη σύσταση, εντός ή εκτός εισαγωγικών, να γίνει ο «ΠΑΡΜΕΝΙΩΝ» του χρόνου, χωρίς να χαθεί. 
      Ασφαλώς οι οπλίτες μας δεν πήγαν στη Νορβηγία για να πετάξουν, αλλά το ότι συμμετέχουν οι ένοπλες δυνάμεις σε ασκήσεις στη Νορβηγία ή στον εναέριο χώρο της Ιταλίας, το ότι οι ένοπλες δυνάμεις υπάρχουν από τη Γεωργία μέχρι τη Δυτική Σαχάρα και από το Αφγανιστάν μέχρι τα Βαλκάνια, το ότι οι ‘Ενοπλες Δυνάμεις μας αυτή τη στιγμή ασκούνται στο Αιγαίο διακλαδικά, το ότι οι ‘Ενοπλες Δυνάμεις μας συμμετέχουν σε εκατόν εβδομήντα εννέα ασκήσεις ετησίως…
      ΛΙΑΝΑ ΚΑΝΕΛΛΗ: Του ΝΑΤΟ είναι. Δεν είναι δικές μας.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): … το ότι από την 24 Αυγούστου έως την 1 Σεπτεμβρίου, στην κρίση της φωτιάς είχαμε καθημερινά δυόμισι χιλιάδες στρατιώτες οπλίτες, που μετείχαν στην κατάσβεση των πυρκαγιών, είχαμε πάνω από έξι χιλιάδες στρατιώτες αφιερωμένους σε περίπολα επιτηρήσεως, ότι από τις 2 Σεπτεμβρίου μέχρι και τη λήξη της αντιπυρικής περιόδου, δηλαδή την 31 Οκτωβρίου, ο στρατός είναι παρών και βοηθάει στην αποκατάσταση της τεράστιας ζημιάς, δεν δείχνουν αυτά ότι ο στρατός είναι σε διαρκή ετοιμότητα, σε διαρκή αποστολή και σε διαρκή προσφορά; 
      Συνεπώς, ο στρατός δεν κινδυνεύει από καμμία ματαίωση κάποιας ασκήσεως. Ο στρατός είναι σε άριστη επιχειρησιακή κατάσταση η οποία επιβεβαιώνεται διαρκώς. Αυτή τη στιγμή, έχουμε την άσκηση «ΑΙΓΙΑΛΟΣ» και την άσκηση «ΛΑΙΛΑΨ».
      ΛΙΑΝΑ ΚΑΝΕΛΛΗ: Άλλο επί χάρτου και άλλο στην πράξη, κύριε Υπουργέ.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Πρέπει επίσης να σας πω ότι οι ασκήσεις άνευ στρατευμάτων δεν είναι υποβαθμισμένες σε σχέση με τις ασκήσεις μετά στρατευμάτων. Είναι άλλο πράγμα. Θα σας πω μια οικεία λέξη σε εσάς. Υπάρχει, ας πούμε, η άσκηση άνευ στρατευμάτων «ΝΕΜΕΣΙΣ». Δεν σημαίνει ότι η άσκηση αυτή είναι υποβαθμισμένη, σε σχέση με άλλες ασκήσεις. Κάθε μία απ’ αυτές έχει το ρόλο της.
      Τέλος, και εκ περισσού, καμμία οδηγία, καμμία αλλαγή στο σύστημα αντιμετωπίσεως των παραβιάσεων και παραβάσεων του εθνικού εναερίου χώρου μας δεν υπάρχει. Η Ελληνική Πολεμική Αεροπορία απογειώνεται άμεσα και αντιμετωπίζει με βάση τον επιχειρησιακό σχεδιασμό που υπάρχει κάθε άγνωστο ίχνος το οποίο εισέρχεται στον εναέριο χώρο μας. Το αντιμετωπίζει, το αναγνωρίζει, το αναχαιτίζει και ει δυνατόν, έχουμε και εμπλοκή που είναι μια φάση πιο προχωρημένης αντιμετωπίσεως. Κανείς δεν έχει δώσει οδηγίες να αφήνονται ξένα αεροσκάφη, άγνωστα ίχνη, τουρκικά αεροσκάφη, να παραβαίνουν τους κανόνες εναερίου κυκλοφορίας ή να παραβιάζουν τον εθνικό εναέριο χώρο μας και συνεπώς όλα αυτά προστατεύονται κατά τρόπο ο οποίος είναι άψογος από τις ‘Ενοπλες Δυνάμεις. 
      ΠΡΟΕΔΡΕΥΩΝ (Γεώργιος Σούρλας):  Η πρώτη με αριθμό 63/2/15-10-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Βενιζέλου προς τον Πρωθυπουργό, σχετικά με την εκπαιδευτική μεταρρύθμιση, δεν θα συζητηθεί. Υπάρχει ενημέρωση του Προεδρείου, με σημείωμα της Κοινοβουλευτικής Ομάδας ότι την αποσύρει λόγω απουσίας του Πρωθυπουργού. 
      Πρέπει να ενημερώσουμε το Σώμα ότι ο Πρωθυπουργός δεν είναι εδώ, σήμερα, για να απαντήσει στην ερώτηση του κ. Βενιζέλου, λόγω της συμμετοχής του στις εργασίες του Ευρωπαϊκού Συμβουλίου Κορυφής που γίνεται στη Λισαβόνα από 18-19 Οκτωβρίου 2007.
      Είναι όμως εδώ, ο Υπουργός Εθνικής Παιδείας και Θρησκευμάτων, κ. Στυλιανίδης, που βάσει του Κανονισμού, παράγραφος 3 του άρθρου 129 μπορεί να αναπληρώσει τον Πρωθυπουργό. Επομένως, η ερώτηση του κ. Βενιζέλου διαγράφεται.
      Θα συζητηθεί η τρίτη με αριθμό 75/16-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Δικαιοσύνης και Ανάπτυξης σχετικά με την έκδοση δικαστικών αποφάσεων για καταχρηστικές συμπεριφορές Τραπεζών σε βάρος των δανειοληπτών και καταθετών κ.λπ.. 
      Η επίκαιρη ερώτηση του κ. Κουβέλη έχει ως εξής:
      «Οι ελληνικές τράπεζες στις συναλλαγές τους με τους δανειολήπτες και καταθέτες λόγω της ολιγοπωλιακής κατάστασης που επικρατεί στον τομέα της τραπεζικής αγοράς επέβαλαν επαχθείς όρους στους συναλλασσόμενους οι οποίοι ή δεν τους γνώριζαν ή εκ της θέσεώς τους ήσαν αναγκασμένοι να τους αποδεχθούν, με αποτέλεσμα αυτοί να ζημιώνονται και οι τράπεζες να πραγματοποιούν υπερκέρδη από μη νόμιμες ουσιαστικά δραστηριότητες σε βάρος τους.
      Η τραπεζική αυτή συμπεριφορά ανάγκασε ορισμένους από τους συναλλασσόμενους να προσφύγουν στα δικαστήρια. Πρόσφατες δικαστικές αποφάσεις που εκδόθηκαν για το σκοπό αυτό δικαίωσαν τους προσφεύγοντες και έκριναν σε πρώτο τουλάχιστον βαθμό παράνομες συγκεκριμένες ενέργειες των τραπεζών.
      Επειδή το θέμα αυτό αφορά εκατοντάδες χιλιάδες πολιτών οι οποίοι συναλλάσσονται με τις τράπεζες, ερωτώνται οι κύριοι Υπουργοί:
      Σε ποιες ενέργειες θα προβούν για την εκτέλεση των προαναφερόμενων δικαστικών αποφάσεων σε σχέση με τη λειτουργία του τραπεζικού συστήματος στη χώρα μας έναντι των δανειοληπτών και καταθετών;
      Έχουν ασκηθεί έλεγχοι κατά το παρελθόν από τους αρμόδιους φορείς σε σχέση με τη συμμόρφωση των τραπεζών με το διατακτικό τελεσίδικων  δικαστικών αποφάσεων;»
      Στην επίκαιρη ερώτηση του κ. Κουβέλη θα απαντήσει ο Υπουργός Δικαιοσύνης κ. Χατζηγάκης.
      Κύριε Υπουργέ, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, πρέπει κατ’ αρχήν να σημειώσω ότι η ερώτηση αυτή του κυρίου Κουβέλη είναι μία ερώτηση η οποία αποτυπώνει μία κοινωνική ευαισθησία.  Μία κοινωνική ευαισθησία την οποία και εκ του μακρού βίου που υπηρετώ αυτόν το χώρο εδώ του Κοινοβουλίου είμαι σε θέση να ξέρω για τον κ. Κουβέλη, αλλά επιτρέψτε μου, χωρίς αυτό να είναι υπερβολικό ή αλαζονικό, μια κοινωνική ευαισθησία από την οποία διακατέχομαι και εγώ προσωπικά και μια κοινωνική ευαισθησία η οποία διαχέεται σε ολόκληρη την Κυβέρνηση. Και πρέπει, πριν μπω στην ουσία της απαντήσεως, να πω ότι εμείς στο Υπουργείο Δικαιοσύνης αυτήν την κοινωνική ευαισθησία θα την αποτυπώσουμε σύντομα με νομοθετήματα και με πράξεις πολιτικές και νομοθετικές.  Μία κοινωνική ευαισθησία η οποία κυρίως θα έχει ως βάση και ως τελική κατάληξη το συνολικό σωφρονιστικό μας σύστημα. Η ευαισθησία όμως αυτή, όπως είπα, διαχέεται και σε ολόκληρη την Κυβέρνηση και ειδικότερα στο Υπουργείο Ανάπτυξης, που είναι ο βασικός αποδέκτης αυτής της ερώτησης. Στο Υπουργείο Ανάπτυξης, το οποίο όλο αυτό το διάστημα που πέρασε -τα τριάμισι χρόνια- έδειξε να είναι κοντά σε αυτήν την έννοια και να την κάνει πραγματικότητα.
      Συγκεκριμένα, η Κυβέρνηση έχει θεσπίσει μέχρι σήμερα θεσμικά και οργανωτικά το πλαίσιο για την αποτελεσματική αντιμετώπιση και την προστασία του πολίτη. Έχει δηλαδή λάβει μέτρα, ώστε η προστασία του πολίτη, του καταναλωτή από τα διάφορα οικονομικά συμφέροντα να είναι κάπως θωρακισμένη και να γίνεται κατά τρόπο αποτελεσματικότερο.
      Συγκεκριμένα με το ν.3297/23-12-2004 έχει συσταθεί Ανεξάρτητη Αρχή «Συνήγορος του Καταναλωτή». Με βάση αυτόν το νόμο υπάρχουν διάφορες διασφαλίσεις οι οποίες είναι γνωστές και δεν θέλω να τις επαναλάβω λόγω της συντομίας του χρόνου.
      Δεύτερον, στο πλαίσιο της προστασίας των συμφερόντων των δανειοληπτών, καταθετών στις συναλλαγές με τις τράπεζες, μόλις πρόσφατα τροποποιήθηκε ο ν.2251/1994 με το ν.3587/10-7-2007. Ο νόμος αυτός σας υπενθυμίζω ότι περιλαμβάνει διατάξεις οι οποίες διασφαλίζουν τον πολίτη από την καταχρηστική συμπεριφορά των επιχειρήσεων.
      Βέβαια, είναι γνωστό ότι τα μέτρα αυτά, τα οποία ήδη έχουν ενσωματωθεί σε νομοθεσία, προηγουμένως, από την Κυβέρνηση, είναι μέτρα τα οποία απαιτούν αμετάκλητες αποφάσεις. Σήμερα, ως γνωστόν, οι αποφάσεις είναι σε πρωτόδικο επίπεδο και αποτελούν έναν μοχλό πίεσης προς τις τράπεζες να συμμορφωθούν προς αυτές. Εμείς θα περιμένουμε να ολοκληρωθεί η διαδικασία. Kαι βέβαια. με το ρόλο τον οποίο έχει το Υπουργείο Δικαιοσύνης, ένα ρόλο ο οποίος δεν μπορεί να υπεισέρχεται μέσα στην ειδικότερη διαδικασία μιας λειτουργίας, μιας εξουσίας η οποία είναι ανεξάρτητη από την εκτελεστική εξουσία θα παρακολουθήσουμε, ώστε να εφαρμοσθούν αυτές οι διατάξεις και να προστατευθεί καλύτερα το κοινό και κυρίως ο καταναλωτής απέναντι στο ισχυρό κομμάτι της κοινωνίας, το οποίο όμως και αυτό έχει ένα ρόλο στην κοινωνία και πρέπει να έχει τη δράση του. 
      Συνεπώς η Δικαιοσύνη με τις αποφάσεις που έλαβε, με τις αποφάσεις που θα λάβει και με κριτήρια οικονομικά και κοινωνικά μέχρι σήμερα, θεωρώ ότι ανταποκρίθηκε απόλυτα, όχι μόνο στον κοινωνικό της ρόλο, όχι μόνο στον δικαιοπρακτικό της ρόλο, αλλά και σ’ έναν ρόλο, τον οποίο θέλουμε να επισημάνουμε ότι θα σφραγιστεί από το Υπουργείο μας και από εμένα προσωπικά: έναν ρόλο παιδευτικό, γιατί το Δίκαιο αποτελεί την πεμπτουσία κάθε κοινωνίας. Είναι η αφετηρία και η κατάληξη όλων των ιδεολογιών και όλων των πολιτικών και αυτήν την παιδευτική, αυτήν την κοινωνική λειτουργία του Δικαίου θα κοιτάξουμε να την αξιοποιήσουμε, να την αναβαθμίσουμε, έτσι ώστε και οι αδύναμες κοινωνικές τάξεις να προστατεύονται και να υπάρχει παράδειγμα στην κοινωνία να υπάρχει όριο στην κοινωνία, αλλά και ολόκληρο το οικονομικό σύστημα να μην έχει εμπόδιο, ώστε να αποδίδει και να είναι παραγωγικό. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
      Το λόγο έχει ο κ. Κουβέλης. 
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε, ευχαριστώ και εσάς, κύριε Υπουργέ, για την ευαισθησία την οποία αναδείξατε ως αναγκαίο στοιχείο -πολιτικό στοιχείο, υποστηρίζω εγώ- για την αντιμετώπιση αυτού του ζητήματος. Όμως, κύριε Υπουργέ, υπάρχουν τελεσίδικες αποφάσεις, τις οποίες δεν εφαρμόζουν οι τράπεζες, και μάλιστα για μερικές από αυτές δεν έχει ασκηθεί και το ένδικο μέσο της αναιρέσεως, όπως επίσης υπάρχει μεγάλος αριθμός ομολογουμένως πρωτοδίκων αποφάσεων και συγκεκριμένα του Πρωτοδικείου Αθηνών, οι οποίες ελέγχουν ως παράνομες συγκεκριμένες συμπεριφορές των τραπεζών. 
      Είμαι βέβαιος ότι το γνωρίζετε, αλλά είναι αναγκαίο να επισημανθεί για άλλη μια φορά. Παράνομο είναι -και επιτρέψτε μου τη διατύπωση- το χαράτσι των τραπεζών, όταν χρεώνουν τόκους σε αγορές με πιστωτική κάρτα από την ημέρα διεξαγωγής της συναλλαγής και όχι από την ημερομηνία εξόφλησης που αναγράφεται στον λογαριασμό. Παράνομη πράξη και χαράτσι είναι η κλιμακωτή χρέωση από 3 έως 20 ευρώ, κύριε Υπουργέ, σε ανάληψη μετρητών από πιστωτική κάρτα. Παράνομη ενέργεια είναι η χρέωση για εξέταση –ακούστε- αιτήματος δανειοδότησης, αλλά παράνομη, χαράτσι είναι και η χρέωση προμήθειας ή εξόδων πενήντα ευρώ για χορήγηση βεβαίωσης οφειλών που χρησιμοποιείται για μεταφορά χρέους σε άλλη τράπεζα. Παράνομη ενέργεια, χαράτσι είναι η δυνατότητα της τράπεζας να προχωρεί σε μεγαλύτερη αναπροσαρμογή και αύξηση του κυμαινομένου επιτοκίου στις πιστωτικές κάρτες από εκείνη της Ευρωπαϊκής Κεντρικής Τράπεζας, όπως επίσης προδήλως παράνομη είναι και η μονομερής μεταβολή επιβαρύνσεων στις πιστωτικές κάρτες και στις καταθέσεις, για να περιορίσω την αναφορά μου, κύριε Υπουργέ, σε μερικές χαρακτηριστικές περιπτώσεις, διότι τα δικαστήρια έχουν δεχθεί ότι δεκατέσσερις πράξεις, δεκατέσσερις συμπεριφορές των τραπεζών είναι παράνομες και συνιστούν χαράτσι. 
      Ξέρετε, κύριε Υπουργέ, στη βάση αυτών των παρανόμων, κύριε Πρόεδρε, συμπεριφορών είναι σχεδόν βέβαιο ότι οι τράπεζες μέσα στο τρέχον έτος θα πραγματοποιήσουν κέρδη 6,6 δισεκατομμυρίων ευρώ και υπάρχει η βεβαιότητα ότι ακριβώς με αυτές τις παράνομες πράξεις ενισχύεται η κερδοφορία τους, σε βάρος ποιών; Της συντριπτικής πλειονότητας της ελληνικής κοινωνίας, η οποία βρίσκεται αιχμάλωτη του τραπεζικού συστήματος, μια αιχμαλωσία, η οποία κάθε μέρα και περισσότερο οδηγεί σε καταδυνάστευση την ελληνική οικογένεια και τους Έλληνες πολίτες, πολύ δε περισσότερο, κύριε Υπουργέ, όταν, κατά αναμφισβήτητα στοιχεία, το 23% του ελληνικού λαού ζει κάτω από τα όρια της βιωσιμότητας, ζει στα όρια της φτώχειας και κατ’ εξοχήν και κυρίως αυτοί είναι οι αιχμάλωτοι του τραπεζικού συστήματος. 
      Επομένως αναμένω και το λέω ειλικρινώς, αυτή η ευαισθησία στην οποία αναφερθήκατε να μετατραπεί και να μεταποιηθεί σε καθημερινό πολιτικό αποτέλεσμα για να εφαρμοστεί ο νόμος και να ανακουφιστούν οι Έλληνες πολίτες. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός, έχει το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, συμμερίζομαι απόλυτα την αγωνία και την ανησυχία του κ. Κουβέλη. Είναι μια αγωνία που πιστεύω ότι όλοι σε αυτό το Κοινοβούλιο οι οποίοι υπηρετούμε τα ευρύτερα λαϊκά συμφέροντα, έχουμε για να υπάρχει μια κοινωνική ισορροπία και όχι μια καταδυνάστευση του ισχυρού εις βάρος του αδυνάτου. Αυτό υπογραμμίζεται εδώ. Δεν μπορώ να μπω επί της ουσίας.
      Όμως θέλω να επαναλάβω ότι η Κυβέρνηση, μέχρι σήμερα, πήρε μέτρα τα οποία βοηθούν και συγκλίνουν προς την κατεύθυνση που αγωνιά και δικαίως, όπως και εγώ, ο κ. Κουβέλης. Πρέπει να σας πω και να τονίσω απ’ αυτήν τη θέση ότι οι πρόσφατες δικαστικές αποφάσεις του Πρωτοδικείου Αθηνών 711/2007 και 961/2007 με τις οποίες κηρύχθηκαν καταχρηστικοί δεκατέσσερις όροι που εφαρμόζουν οι τράπεζες κατά τις συναλλακτικές πρακτικές τους με τους καταναλωτές, ήδη -και το λέω και σαν προτροπή και σαν «πίεση» προς τις τράπεζες- λειτουργούν ως προσδιοριστικοί όροι και δείχνουν την κατεύθυνση προς την οποία πρέπει να κινηθούν οι τράπεζες. 
      Έτσι αυτές οι αποφάσεις παρέχουν μια δυνατότητα και να αυτορρυθμιστούν οι τράπεζες, αλλά και να υιοθετήσουν μια πιο φιλική στάση απέναντι στον πολίτη. Ξέρετε ότι από την πλευρά μας (εφ’ όσον ολοκληρωθεί ο κύκλος και καταστεί αμετάκλητος η απόφαση), θα κάνουμε ό,τι είναι δυνατόν, ό,τι μας παρέχει ο νόμος για να γίνει πράξη. Δεν θα ανεχθούμε σε κανέναν -όσο ισχυρός και αν είναι- να εφαρμόσει ή να περιγράψει διατάξεις εις βάρος των πιο αδύναμων κοινωνικών τάξεων. 
      Το Υπουργείο Δικαιοσύνης, ως υπηρέτης του δικαίου και του κοινωνικού δικαίου, θα είναι πάντοτε προπομπός σε κάθε ιδέα και σε κάθε προσπάθεια προς αυτή την κατεύθυνση. Και πρέπει να σας πω ότι ήδη όσον αφορά το Υπουργείο Δικαιοσύνης θα πάρουμε μια σειρά μέτρων που αφορά όλο το δίκαιο και σε σχέση με την επιτάχυνσή του αλλά και σε σχέση με την προστασία του πολίτη. 
      Με βάση αυτά, πιστεύω ότι θα προχωρήσουμε προς την κατεύθυνση να βοηθούν οι αδύναμες κοινωνικές τάξεις, τηρουμένων πάντοτε των οικονομικών ισορροπιών οι οποίες είναι απολύτως απαραίτητες. Πάντως σε κάθε περίπτωση και το Υπουργείο Δικαιοσύνης και εξ όσων γνωρίζω το Υπουργείο Ανάπτυξης και γενικότερα η Κυβέρνηση θα δείξουν την κατεύθυνση προς την οποία θα ενεργοποιηθεί η κοινωνία. Το μήνυμα αυτό θα είναι σαφές προς κάθε κατεύθυνση. Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι οι Υπουργοί Εσωτερικών, Οικονομίας και Οικονομικών, Εξωτερικών, Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Δικαιοσύνης, κατέθεσαν σχέδιο νόμου: «Ρυθμίσεις Θεμάτων Ανεξαρτήτων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών». 
      Παραπέμπεται στην αρμόδια Διαρκή Επιτροπή.
      Επίσης έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος - 21ος αι.» και β) «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι πέντε μαθητές και μαθήτριες και τρεις συνοδοί-δάσκαλοι από το 13ο και από το 22ο Δημοτικό Σχολείο Ηλιούπολης. 
      Η Βουλή τους καλωσορίζει και τους ευχόμαστε καλές σπουδές. 
      (Χειροκροτήματα από όλες τις πτέρυγες της Βουλής)
      Τους πληροφορούμε δε ότι παρακολουθούν συνεδρίαση κοινοβουλευτικού ελέγχου όπου παρευρίσκονται συνήθως οι ερωτώντες Βουλευτές που δεν υπερβαίνουν τους οκτώ και οι ερωτώμενοι Υπουργοί. 
    Εισερχόμαστε στη συζήτηση της τέταρτης με αριθμό 74/16.10.2007 επίκαιρης ερώτησης του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Εθνικής Παιδείας και Θρησκευμάτων, σχετικά με τις επιλογές των στελεχών της Πρωτοβάθμιας και Δευτεροβάθμιας Εκπαίδευσης κ.λπ.
    Η επίκαιρη ερώτηση του κυρίου συνάδελφου έχει ως εξής:
    «Στις 9 Αυγούστου ολοκληρώθηκε η διαδικασία επιλογής Σχολικών Συμβούλων, ενώ στις 9 Οκτωβρίου και έπειτα από αρκετές ημέρες καθυστέρησης, το Υ.Π.Ε.Π.Θ. ανακοίνωσε τελικά τα ονόματα των νέων Διευθυντών και Προϊσταμένων Γραφείων Πρωτοβάθμιας και Δευτεροβάθμιας Εκπαίδευσης.
    Δυστυχώς,  όμως, αντί οι προαναφερθείσες επιλογές να σηματοδοτήσουν μια πορεία βελτίωσης της εκπαιδευτικής πραγματικότητας στην Πρωτοβάθμια και Δευτεροβάθμια Εκπαίδευση προκάλεσαν αλγεινές εντυπώσεις σε δασκάλους και καθηγητές, διότι στηρίχθηκαν σε μεθοδεύσεις που αναδύουν έντονο το άρωμα των κομματικών παρεμβάσεων και της αναξιοκρατίας.
    Βεβαίως, η μεγάλη «πηγή του κακού» στην όλη διαδικασία επιλογής των στελεχών αναδείχθηκε ότι ήταν η περιβόητη συνέντευξη. Εμφανώς, με την πρακτική αυτή ανετράπησαν μετρήσιμα κριτήρια, επιστημονική κατάρτιση και συγγραφικό έργο για να επικρατήσουν ανάξιοι κομματικοί συνοδοιπόροι, που αποτελούν τους στυλοβάτες του πελατειακού συστήματος στον ευαίσθητο χώρο της εκπαίδευσης.
    Δεν είναι, λοιπόν, απορίας άξιον το ότι δεκάδες εκπαιδευτικοί πρόκειται να προσφύγουν στην ελληνική δικαιοσύνη, προκειμένου να αποδείξουν τον εμπαιγμό που υπέστησαν και να διαφυλάξουν το κύρος και την αξιοπρέπειά τους. 
    Συνεπώς ερωτάται ο κύριος Υπουργός: 
    1. Προτίθεται η νέα πολιτική ηγεσία του ΥΠ.Ε.Π.Θ. να καταργήσει την προκλητική πρακτική της συνέντευξης;
    2. Πώς σκοπεύει να κατοχυρώσει τις αρχές της δικαιοσύνης και της αξιοκρατίας κατά τις επιλογές των διευθυντών σχολικών μονάδων, τη στιγμή που και στην περίπτωση αυτή θα εφαρμοστεί η διαδικασία της προσωπικής συνέντευξης;»
    Στην επίκαιρη ερώτηση του κ. Ροντούλη θα απαντήσει ο Υπουργός Εθνικής Παιδείας και Θρησκευμάτων κ. Στυλιανίδης.
    Κύριε Υπουργέ, έχετε το λόγο. 
    ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
    Αγαπητέ συνάδελφε, όταν μιλάτε για κομματισμό και αναξιοκρατία, είμαι βέβαιος ότι περιγράφετε το τοπίο στην εκπαίδευση πριν το 2004, όταν αυτή η Κυβέρνηση εκλήθη να διαχειριστεί μια κατάσταση, η οποία έπρεπε να αλλάξει για να μπορέσει η χώρα να βρει το βηματισμό της προς το ευρωπαϊκό της μέλλον.
    Όσον αφορά τώρα τη διαδικασία που εφαρμόστηκε στις πρόσφατες κρίσεις, αυτό το οποίο θα είχα να σας πω είναι ότι το 80% των κριτηρίων ουσιαστικά ακουμπά και στηρίζεται πάνω στην κατάρτιση, την εμπειρία, κυρίως τη διδακτική, αλλά και τη διοικητική εμπειρία και όλα τα άλλα στοιχεία τα οποία περιγράφουν την προσωπικότητα του κρινόμενου. 
    Το 20% σαφώς κρίνεται από τη συνέντευξη και κατά τη συνέντευξη. Αυτή είναι μία μέθοδος που εφαρμόζεται σε όλα τα προηγμένα κράτη και είναι μια πολύ λογική και αποτελεσματική μέθοδος που όχι μόνο δεν θίγει την αξιοκρατία, αλλά επειδή κατά τη διαδικασία της συνέντευξης έχει τη δυνατότητα ο κρίνων να βλέπει τον κρινόμενο, μπορεί να βγάλει ασφαλή συμπεράσματα τις περισσότερες φορές και για την προσωπικότητά του και για τη διοικητική του ικανότητα και γενικότερα για τη δυνατότητά του να προσφέρει στη θέση στην οποία καλείται να υπηρετήσει.
    Δεν υπάρχει ούτε στο δημόσιο ούτε στον ιδιωτικό τομέα σε ολόκληρο τον κόσμο διαδικασία πρόσληψης που να κρίνεται μόνο μέσα από τα νεκρά χαρτιά χωρίς να θέλει ο προσλαμβάνων να έχει μια προσωπική εκτίμηση για την προσωπικότητα του ανθρώπου που προσλαμβάνει. 
    Διερωτώμαι, ακόμα και σε μια δική σας επιχείρηση αν διαλέγατε τους συνεργάτες σας, τους συντελεστές, πολύ περισσότερο τους διευθυντές και τους μάνατζερς της επιχείρησης, δεν θα θέλετε να έχετε μια προσωπική επαφή μαζί τους, να δείτε πώς ανταποκρίνονται στα ερωτήματά σας; Διότι και κατά τη συνέντευξη τα ερωτήματα τα οποία υποβάλλονται δεν είναι άσχετα με το περιεχόμενο της θέσης που θα κληθεί να καλύψει ο κρινόμενος. 
    Θεωρούμε, λοιπόν, ότι εφαρμόζουμε το πιο σύγχρονο σύστημα το οποίο μας δίνει τη δυνατότητα, έξω από τα αντικειμενικά προσόντα, τα τυπικά και ουσιαστικά που κάποιος περιγράφει σε ένα χαρτί, να δούμε πόσο η προσωπικότητα του κρινόμενου μπορεί να ανταποκριθεί στο ρόλο και τη σημασία της θέσης που καλείται να καλύψει.
    Με αυτά τα κριτήρια προχωρήσαμε σε αξιοκρατικές τοποθετήσεις διευθυντών και προϊσταμένων, που πιστεύω ότι θα υπηρετήσουν με αποτελεσματικότητα το θεσμό και θα επιτρέψουν τη μέση, αλλά την πρωτοβάθμια και δευτεροβάθμια εκπαίδευση να βαδίσει προς την κατεύθυνση που όλοι θέλουμε να βαδίσει.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Ο κ. Ροντούλης έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Κύριε Υπουργέ, σας ευχαριστώ κι εσάς για την απάντησή σας. 
      Πρέπει να πω το εξής. Απευθύνατε ένα μήνυμα για την Παγκόσμια Ημέρα των Εκπαιδευτικών, ένα μήνυμα που είχε ένα κομβικό σύνθημα, το οποίο βεβαίως σύνθημα έχει υιοθετήσει και η Ουνέσκο και η Παγκόσμια Ομοσπονδία Εκπαιδευτικών. Το σύνθημα αυτό είναι το εξής: «Εκπαιδευτικοί με προσόντα για ποιότητα στην εκπαίδευση». Και ενώ ήταν ένα ελπιδοφόρο μήνυμα η πρακτική και η πραγματικότητα έδειξαν ότι είχατε κινηθεί εντελώς διαφορετικά. Αναξιοκρατία, νεποτισμός, αδιαφάνεια, παραβίαση της νομιμότητας ήταν οι αρχές που ακολουθήσατε και θα σας το αποδείξω με δύο θεμελιώδη επιχειρήματα. 
      Επιχείρημα πρώτο, αγαπητέ κύριε Υπουργέ: Η περιβόητη συνέντευξη. Είπατε εν τη ρύμη του λόγου σας ότι η συνέντευξη -την οποία ορθά παραλάβατε, έχετε απόλυτο δίκιο ότι την παραλάβατε από την προηγούμενη κυβέρνηση του ΠΑ.ΣΟ.Κ. και αυτό μένει, γράφεται, το συνυπολογίζουν οι εκπαιδευτικοί- αφορά το 60%. Θα μου επιτρέψετε να πω, κύριε Υπουργέ, ότι είστε ανενημέρωτος. Αφορά το 33% επί των ημερών σας. Το 20% ήταν επί ημερών ΠΑ.ΣΟ.Κ. και φώναζε σύμπας ο εκπαιδευτικός κόσμος. Τώρα, επί των ημερών σας, είναι 33%. Έχει ανέβει, δηλαδή, το βάρος της συνεντεύξεως. 
      Θα πρέπει δε να σας πω το εξής, ότι εδώ, κύριε Υπουργέ –και δεν ξέρω αν μπορώ να το καταθέσω, κύριε Πρόεδρε- έχω τη θέση της Δ.Α.Κ.Ε., της δικιάς σας παρατάξεως, το τι έλεγε για την συνέντευξη. Θα σας πω τι λέει για τη συνέντευξη. Καταγγέλλει συνολικά τη διαδικασία της επιλογής των περιφερειακών διευθυντών, των διευθυντών εκπαίδευσης και των προϊσταμένων γραφείων ως κομματική, άδικη και αναξιοκρατική. Να σας πω τι λένε δικά σας στελέχη και τώρα διευθυντές της Αττικής; Να σας το πω κι αυτό, για να μη μείνει τίποτε αναπάντητο. Αυτά τα έλεγαν, βεβαίως, επί ΠΑ.ΣΟ.Κ. οι δικοί σας άνθρωποι! «Με τις συγκεκριμένες επιλογές προϊσταμένων χάθηκε μια ακόμη μεγάλη ευκαιρία για την αναβάθμιση του κύρους και της αξιοπιστίας των στελεχών της εκπαίδευσης». Δηλαδή εδώ παρατηρούμε ότι οι δύο πυλώνες του δικομματισμού, ΠΑ.ΣΟ.Κ. και Νέα Δημοκρατία, εμπαίζουν τον κόσμο της εκπαίδευσης. Έρχεται ο ένας, καταγγέλλει τον άλλον για τη συνέντευξη. Γίνεται ο άλλος κυβέρνηση και καταγγέλλει τον άλλο για τη συνέντευξη. Και όλα αυτά γίνονται στου κασίδη το κεφάλι, στον κόσμο των εκπαιδευτικών, τους οποίους, βεβαίως, επικαλούμαστε συνεχώς. Και μιλάμε για μεταρρύθμιση και αναβάθμιση της παιδείας!
      Όμως, κύριε Υπουργέ, κάνατε κι ένα δεύτερο κόλπο. Τον Αύγουστο του 2004 η προκάτοχός σας είχε διορίσει με το επιχείρημα της προσωρινότητας τους εκπαιδευτικούς, τους νυν, αυτούς που τώρα «επιλέξατε», δίδοντάς τους με την τοποθέτησή τους αυτή δύο μόρια ήδη. Δηλαδή δύο δοτά μόρια σε δοτούς εκπαιδευτικούς, για να έχουν τώρα τη δυνατότητα να περάσουν μπροστά από έναν άλλο εκπαιδευτικό. Διότι, κύριε Υπουργέ, τα δύο μόρια ισοδυναμούν με τη λήψη δευτέρου πτυχίου. Και, βεβαίως, καταλαβαίνετε πόσο κόπο χρειάζεται για να αποκτήσει κάποιος το δεύτερο πτυχίο, ενώ ο άλλος τριάμισι χρόνια επί της κ. Γιαννάκου πήρε τα δύο μόρια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, παρακαλώ ολοκληρώστε. 
      ΑΣΤΕΡΙΟΣ ΡΟΝΤΟΥΛΗΣ: Μισό λεπτό, κύριε Πρόεδρε.
      Φθάσαμε όμως και σε τραγελαφικές καταστάσεις, κύριε Υπουργέ. Είναι δυνατόν στην Επιτροπή Αξιολόγησης –το ξαναλέω, στην Επιτροπή Αξιολόγησης- να υπάρχουν κριτές και κρινόμενοι; Διότι αυτό το πράγμα συνέβη. Κάποιος ο οποίος ήταν κρινόμενος ήταν και κριτής, ήταν και συγκρινόμενος. Αν δεν βρισκόμαστε σε χώρα «Μπανανίας» πείτε μου πού βρισκόμαστε. Είναι δυνατόν σε μια επιτροπή που κρίνει να βρίσκεται και ο κρινόμενος; Το λένε οι δικοί σας άνθρωποι, το λέει ο προϊστάμενος του 2ου γραφείου, δικός σας άνθρωπος!
      ΠΡΟΕΔΡΕΥΩΝ (Γεώργιος Σούρλας):  Κύριε Ροντούλη, ολοκληρώστε. Πήρατε διπλάσιο χρόνο.
      ΑΣΤΕΡΙΟΣ ΡΟΝΤΟΥΛΗΣ: Ξέρετε τι λέει; «Θεώρησα ότι εφόσον στην επιτροπή θα συνυπήρχαν κριτές και κρινόμενοι αξιολογητές η διαδικασία νοθεύεται». Δικοί σας άνθρωποι το λένε, κύριε Υπουργέ!
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κύριε καθηγητά, να ακούτε και το Προεδρείο, όπως ακούνε εσάς οι μαθητές σας.
      ΑΣΤΕΡΙΟΣ ΡΟΝΤΟΥΛΗΣ: Βεβαίως. Ζητώ συγγνώμη. 
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, έχετε το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κύριε συνάδελφε, πρώτα απ’ όλα θα σας πω ότι στο χώρο της παιδείας δεν υπάρχουν «δικοί μας» και «δικοί σας» άνθρωποι. Όλοι οι άνθρωποι είναι δικοί μας. Όλοι οι Έλληνες και κυρίως όλοι οι εκπαιδευτικοί είναι δικοί μας και κυρίως οι εκπαιδευτικοί αυτοί, οι οποίοι σέβονται το ρόλο τους και ασκούν πλήρως και αποτελεσματικά το λειτούργημά τους. Επομένως θα ήθελα να ξέρετε ότι είναι δεκτή η οποιαδήποτε κριτική, απ’ όπου και αν προέρχεται, αλλά η συνέντευξη είναι ένα εργαλείο, το οποίο δεν μπορούμε να το αφορίζουμε. 
      Είναι ένα εργαλείο χρήσιμο, το οποίο χρησιμοποιείται –όπως σας είπα- παντού σε όλο τον κόσμο και στο δημόσιο και στον ιδιωτικό τομέα. Σημασία έχει πώς χρησιμοποιούμε αυτό το εργαλείο. Εάν, λοιπόν, οι αγαπητοί φίλοι της Δ.Α.Κ.Ε., όπως λέτε, κατήγγειλαν κάποτε μια κομματική και αναξιοκρατική διαδικασία, το έκαναν, διότι αυτό το εργαλείο χρησιμοποιήθηκε με λάθος τρόπο. Χρησιμοποιήθηκε για να υπηρετήσει όχι την εκπαιδευτική διαδικασία, όχι την ουσία της παιδείας, αλλά τις μικροκομματικές σκοπιμότητες. 
      Αυτό ακριβώς προσπαθούμε να αποφύγουμε και εμείς σήμερα. Θέλουμε στις διοικητικές θέσεις, στις θέσεις προϊσταμένων, στις θέσεις διευθυντών σχολείων ανθρώπους που να έχουν όλα τα τυπικά, αλλά και τα ουσιαστικά προσόντα, να μην κρύβονται πίσω από ένα νεκρό βιογραφικό, αλλά να μπορούν να αποδεικνύουν στην κάθε τετ-α-τετ συνάντηση και συζήτηση με τους κριτές τους ότι έχουν και τη διάθεση και την κρίση και τη δυνατότητα να ανταποκριθούν στο λειτούργημα που τους αναθέτουμε. 
      Δεν μπορούμε στα τυφλά να διαλέγουμε μέσα από μια κόλλα χαρτί. Αυτοί που ασκούν διοίκηση και αναλαμβάνουν ευθύνη ενώπιον της πολιτικής ηγεσίας του Υπουργείου Εθνικής Παιδείας και Θρησκευμάτων θα πρέπει να πείθουν με το σύνολο της προσωπικότητάς τους ότι είναι εκεί για να προσφέρουν καλές υπηρεσίες στην ελληνική νεολαία. Αυτό είναι το κριτήριό μας και αυτό το κριτήριο είναι αδιαπραγμάτευτο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Έλληνες στη Διασπορά 15ος-21ος αι.» και β) Πρωθυπουργοί και Πρόεδροι της Βουλής της Μεταπολίτευσης, καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί-δάσκαλοι από το 3ο Δημοτικό Σχολείο Σπάτων.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Ολοκληρώθηκε η συζήτηση των επικαίρων ερωτήσεων. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 11.55΄ λύεται η συνεδρίαση για την προσεχή Δευτέρα 22 Οκτωβρίου 2007 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: συζήτηση επικαίρων ερωτήσεων.
       
     Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ



Τελευταία Αποθήκευση:	24/10/2007 3:02:00 μμ	Από:	M.papadatou
Εκτυπώθηκε:	24/10/2007 11:52:00 πμ

