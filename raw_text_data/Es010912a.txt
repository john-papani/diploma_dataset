
Τετάρτη 12 Σεπτεμβρίου 2001 (απογευματινή)
ΣΥΝΕΔΡΙΑΣΗ ΛΑ΄
ΠΙΝΑΚΑΣ ΠΕΡΙΕΧΟΜΕΝΩΝ

ΘΕΜΑΤΑ
Α. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Υπαίθρια διαφήμιση, Συμπολιτείες Δήμων και Κοινοτήτων και άλλες διατάξεις".
ΟΜΙΛΗΤΕΣ
Α. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΑΚΡΙΤΙΔΗΣ Α.
ΑΝΤΩΝΑΚΟΠΟΥΛΟΣ Π.
ΒΑΙΝΑΣ Ι.
ΓΙΑΝΝΟΠΟΥΛΟΣ Ε.
ΚΑΪΣΕΡΛΗΣ Κ.
ΚΕΦΑΛΟΓΙΑΝΝΗΣ Ι.
ΚΟΥΒΕΛΗΣ Φ.
ΚΟΥΡΟΥΜΠΛΗΣ Π.
ΝΑΣΙΩΚΑΣ Ε.
ΠΑΠΑΓΕΩΡΓΙΟΥ Γ.
ΠΑΠΑΝΔΡΕΟΥ Β.
ΠΑΥΛΙΔΗΣ Α.
ΠΟΛΥΔΩΡΑΣ Β.
ΣΚΥΛΛΑΚΟΣ Α.
ΤΑΛΙΑΔΟΥΡΟΣ Σ.
ΤΑΣΟΥΛΑΣ Κ.
ΤΖΕΚΗΣ Α.
ΤΣΟΥΡΝΟΣ Γ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΛΑ΄
Τετάρτη 12 Σεπτεμβρίου 2001 (Απογευματινή)
Αθήνα, σήμερα στις 12 Σεπτεμβρίου 2001, ημέρα Τετάρτη και ώρα 18.44΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις".
Το νομοσχέδιο αυτό θα το συζητήσουμε απόψε επί της αρχής και θα διαθέσουμε και άλλες δύο συνεδριάσεις για τη συζήτηση των άρθρων.
Αν παραστεί ανάγκη, διότι στη Διάσκεψη των Προέδρων είπαμε ότι θα έχουμε δύο μέρες ή και τρεις αλλά ίσως αρκέσουν οι δύο. Θα το δούμε στην πορεία. 
Η Νέα Δημοκρατία ορίζει ως Κοινοβουλευτικό της Εκπρόσωπο τον κ. Βύρωνα Πολύδωρα και το Κομμουνιστικό Κόμμα Ελλάδος ως ειδικό αγορητή τον κ. Άγγελο Τζέκη. 
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, καλό θα ήταν αν έχει κάποιες αλλαγές η κυρία Υπουργός να τις ακούσουμε.
ΠΡΟΕΔΡΟΣ (Απόστολος Κακλαμάνης): Ναι, έχετε δίκιο.
Ορίστε, κυρία Υπουργέ, έχετε κάποιες αλλαγές; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε, έχω κάποιες αλλαγές αλλά θα πω τη μια που νομίζω ότι ενδιαφέρεται και ο συνάδελφος κ. Σκυλλάκος. Τις άλλες θα τις κάνω στη συζήτηση των άρθρων. 
Στο άρθρο 1 παράγραφος 1 διαγράφονται οι λέξεις "... καθώς και κοινωνικών". Διαβάζω όπως είναι. "Στην έννοια της υπαίθριας διαφήμισης κατά το νόμο αυτό περιλαμβάνεται η υπαίθρια και δημόσια προβολή με κάθε τρόπο και μέσο μηνυμάτων κάθε μορφής για την προώθηση εμπορικών και επαγγελματικών σκοπών ή άλλων συναφών δραστηριοτήτων". 
ΠΡΟΕΔΡΟΣ (Απόστολος Κακλαμάνης): Ωραία. Όταν μπούμε στα άρθρα, κάνετε και όποιες αλλαγές είναι να κάνετε.
Ο εισηγητής της Πλειοψηφίας κ. Αντωνακόπουλος έχει το λόγο.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κυρίες και κύριοι συνάδελφοι, το νομοσχέδιο αποτελείται από δύο κεφάλαια. Το πρώτο κεφάλαιο πραγματεύεται την υπαίθρια διαφήμιση ενώ το δεύτερο κεφάλαιο πραγματεύεται τις διαδημοτικές συνεργασίες ή συμπολιτεία.
Όσον αφορά την υπαίθρια διαφήμιση, αυτή ορίζεται σαν η δημόσια και υπαίθρια προβολή μηνυμάτων με οποιονδήποτε τρόπο και μέσον. Από τον ορισμό καταλαβαίνουμε ότι η υπαίθρια διαφήμιση είναι μια τοπική υπόθεση και ως τέτοια υπόθεση με βάση και την αναθεώρηση του Συντάγματος διαχειρίζεται αποκλειστικά από την Τοπική Αυτοδιοίκηση. Είναι σαφής η διάταξη του Συντάγματος που αναθέτει τις τοπικές υποθέσεις στην Τοπική Αυτοδιοίκηση. 
Στις μέρες μας η διαφήμιση όλο και διευρύνεται και ποσοτικά, αλλά κυρίως όσον αφορά την οικονομική της διάσταση. Βεβαίως η εικόνα που παρουσιάζεται δεν είναι η καλύτερη. Επικρατεί η αταξία και πολλές φορές διακυβεύονται συμφέροντα και πολλές φορές υπάρχει αθέμιτος ανταγωνισμός. 
Η Τοπική Αυτοδιοίκηση, λοιπόν, καλείται μέσα από μια συνεκτική συνταγματική λογική να συγκεράσει από τη μια πλευρά την προστασία του πολιτιστικού και φυσικού περιβάλλοντος της χώρας όπως το Σύνταγμα στο άρθρο 24 επιβάλει και από την άλλη μεριά να προστατεύσει τα δικαιώματα για ελεύθερη έκφραση, για οικονομική ελευθερία καθώς και για ελεύθερη κίνηση των πολιτών. Η αρμοδιότητα αυτή στον πρώτο βαθμό Τοπικής Αυτοδιοίκησης διασφαλίζει τους ποιοτικούς δείκτες στο χώρο της διαφήμισης, διασφαλίζει επιπλέον έσοδα για την Τοπική Αυτοδιοίκηση και διασφαλίζει την καλύτερη παρακολούθηση και επίβλεψη των όρων της διαφήμισης. Το νομοσχέδιο απαντά στο ποιος ορίζει τους χώρους όπου θα επιτρέπεται η υπαίθρια διαφήμιση και αυτός ο θεσμός δεν είναι άλλος από το δήμο. Το δημοτικό συμβούλιο ορίζει εκείνους τους κοινόχρηστους χώρους που μπορεί να εκτίθενται τα ταμπλό και γενικώς το υλικό της υπαίθριας διαφήμισης.
Όμως, είναι απαραίτητη η σύμφωνη γνώμη της Επιτροπής Πολεοδομικού Αρχιτεκτονικού Σχεδιασμού της οικείας Νομαρχιακής Αυτοδιοίκησης. Και βέβαια, αυτή η επιτροπή είναι υποχρεωμένη να απαντήσει για να αποφευχθεί κατ' αυτόν τον τρόπο η κωλυσιεργία που πολλές φορές μπορεί να είναι και εσκεμμένη εκ μέρους των συνεργαζομένων φορέων. Όσον αφορά τους ιδιωτικούς χώρους, είτε αυτά είναι κτίρια είτε είναι οικόπεδα, πάλι με την πρόταση του δημοτικού συμβουλίου, πρέπει να υπάρξει και η γνώμη του τοπικού συμβουλίου μνημείων. Έτσι, λοιπόν, η Τοπική Αυτοδιοίκηση πρέπει να συνεργαστεί με αρχές οι οποίες είναι έξω απ' αυτήν κι εδώ πρέπει να αναδειχθεί για άλλη μια φορά το θέμα της συνεργασίας των θεσμών γιατί μπορεί μεν να υπάρχει λειτουργική αυτοτέλεια, να υπάρχει οικονομική αυτοδυναμία, αλλά ποτέ δεν πρέπει να πάμε σε λειτουργική ασυνέργια των θεσμών και γενικώς τη στεγανοποίηση των λειτουργιών τους. Η χρήση των χώρων που έχουν προσδιοριστεί ως χώροι υπαίθριας διαφήμισης παραχωρείται πάλι με αποφάσεις του δημοτικού συμβουλίου με τον πρωταγωνιστικό ρόλο της Τοπικής Αυτοδιοίκησης.
Κυρίες και κύριοι συνάδελφοι, πιστεύω ότι η διαφήμιση στις μέρες μας σαφώς αποτελεί ένα προϊόν που πρωταγωνιστεί όσον αφορά το εποικοδόμημα της κοινωνίας και γι' αυτό θα πρέπει να υπάρχει ένας αυστηρός έλεγχος της τήρησης των όρων. Έτσι, λοιπόν, η Τοπική Αυτοδιοίκηση είναι και αυτή που έχει αποκλειστικά την αρμοδιότητα για τον έλεγχο, την επιβολή προστίμων, ακόμα και την υλοποίηση των αποφάσεων για αποξήλωση των διαφημιστικών υλικών, όταν αποφασίσει ότι πρέπει να απομακρυνθούν. Ο νόμος δίνει τη δυνατότητα, όταν δεν έχει υπηρεσίες ο δήμος να προβεί στην αποξήλωση, να αναθέτει σε συνεργεία αυτήν την εργασία.
Είναι χαρακτηριστικές οι διατάξεις του νομοσχεδίου οι οποίες διασφαλίζουν την κοινωνική διάθεση της διαφήμισης και επίσης διασφαλίζουν και την πολιτιστική ταυτότητα της κοινωνίας μας μέσα από την άναρχη εικονική πραγματικότητα που σήμερα έχει διαμορφωθεί από τις επιγραφές και γενικώς από τα εικονικά μηνύματα. Έτσι λοιπόν, για τη βελτίωση της εικονικής Βαβέλ, που πολλές φορές παρατηρείται, επιβάλλεται η αναγραφή στις επιγραφές και των διαφημιστικών μηνυμάτων, καθώς και των στοιχείων του διαφημιζόμενου στα ελληνικά και όταν υπάρξει αναγραφή σε άλλη γλώσσα, τότε σαφώς η άλλη γλώσσα θα αναγράφεται με μικρότερα στοιχεία. Εξαιρείται βεβαίως η πολιτική διαφήμιση απ' αυτό το νομοσχέδιο. Επιτρέπεται η χρήση χώρων σε νομικά πρόσωπα που επιδιώκουν κοινωφελείς σκοπούς χωρίς ανταλλάγματα με απόφαση του δημοτικού συμβουλίου. Επίσης, για την εξυπηρέτηση των πολιτών όσον αφορά τις ενδεικτικές πινακίδες επιτρέπεται η τοποθέτησή τους σε κατοικημένες περιοχές, αρκεί αυτές να υποδεικνύουν υπηρεσίες πρώτης ανάγκης, όπως είναι τα νοσοκομεία, τα κέντρα υγείας, τα φαρμακεία. Όλες οι άλλες οι ενδεικτικές πινακίδες που σήμερα βλέπουμε στις κατοικημένες περιοχές να υποδεικνύουν άλλες υπηρεσίες, απαγορεύονται. Επίσης, δεν ισχύει ο ανασταλτικός χαρακτήρας της προσφυγής του διαφημιζόμενου ή του διαφημιστή κατά της απόφασης του δημοτικού συμβουλίου για αποξήλωση ή αφαίρεση των διαφημίσεων. Αυτό είναι ένα αποτελεσματικό μέτρο, γιατί οδηγεί στην ταχεία υλοποίηση της απόφασης. 
Όπως καταλαβαίνουμε, το νέο νομοσχέδιο φέρνει μεγάλες αλλαγές στο χώρο της διαφήμισης, γι' αυτό η προσαρμογή απαιτεί ένα εύλογο χρονικό διάστημα. Προβλέπεται, λοιπόν, αρκετό χρονικό διάστημα προσαρμογής στις νέες διατάξεις. 
Κι έρχομαι στο δεύτερο κεφάλαιο, που αφορά τις διαδημοτικές συνεργασίες ή τη συμπολιτεία. 
Κυρίες και κύριοι συνάδελφοι, η Τοπική Αυτοδιοίκηση αποτελεί στη χώρα μας αναπόσπαστο τμήμα του ενιαίου διοικητικού συστήματος, προσφέροντας σημαντικές υπηρεσίες στην καθημερινή ζωή του πολίτη και κυρίως στον πολίτη της ελληνικής υπαίθρου. 
Από την άλλη μεριά σαφώς η Τοπική Αυτοδιοίκηση είναι ένας σημαντικός αναπτυξιακός εταίρος σήμερα στη χώρα μας, αφού υλοποιεί μεγάλα ευρωπαϊκά προγράμματα, προγράμματα στα πλαίσια του προγράμματος δημοσίων επενδύσεων και προγράμματα από ίδιους πόρους.
Δυστυχώς στην πατρίδα μας ο θεσμικός και λειτουργικός εκσυγχρονισμός της Τοπικής Αυτοδιοίκησης έχει καθυστερήσει σημαντικά. Αυτό βεβαίως έχει να κάνει με την πολιτική των κυβερνήσεων στη χώρα μας, κυρίως μετά τον Β΄ Παγκόσμιο Πόλεμο, αλλά πιο έντονα μετά τη Μεταπολίτευση.
Υπήρξαν προοδευτικοί πολιτικοί στην ιστορία του νεοελληνικού κράτους που θέλησαν να ενδυναμώσουν την Τοπική Αυτοδιοίκηση. Δυστυχώς όμως πάντα η συντηρητική παράταξη αφαιρούσε αυτές τις αλλαγές υπέρ της αποκέντρωσης, υπέρ του δημοκρατικού προγραμματισμού. Ο Χαρίλαος Τρικούπης θεσμοθέτησε τα νομαρχιακά συμβούλια, για την υλοποίηση των οποίων βεβαίως ποτέ δεν εξεδόθησαν τα βασιλικά διατάγματα. Ο Ελευθέριος Βενιζέλος δημιούργησε την επιτροπή για τη σύνταξη του κώδικα της Τοπικής Αυτοδιοίκησης και όταν έχασε τις εκλογές, διαλύθηκε η επιτροπή. Ο Αλέξανδρος Παπαναστασίου στο Σύνταγμα του 1927 προέβλεπε μεγάλες βελτιώσεις για την Τοπική Αυτοδιοίκηση. Ουδέποτε εξεδόθησαν νόμοι. Κατά τη διάρκεια της Εθνικής Αντίστασης υπήρξε ο κώδικας για την Τοπική Αυτοδιοίκηση. Οι πολιτικές αλλαγές στη συνέχεια βεβαίως δεν επέτρεψαν τη συνέχισή του.
Το 1981 είναι η χρονιά ορόσημο για την ιστορία της Τοπικής Αυτοδιοίκησης στη χώρα μας. Μέχρι τότε ο δήμαρχος ήταν ο ληξίαρχος της τοπικής κοινωνίας. Μέχρι τότε υπήρξε η στενή εξάρτηση της Τοπικής Αυτοδιοίκησης από το γραφειοκρατικό αθηνοκεντρικό κράτος. Και βεβαίως οι αιρετοί άρχοντες είχαν υποβιβαστεί σε αιρετούς επαίτες. Η πολιτική του "κατόπιν ενεργειών" -του εκάστοτε Υπουργού εννοείται- ήταν η μόνιμη επωδός στην ανακοίνωση κάθε μικρού έργου που ο φτωχός δήμαρχος έφερνε μετά από το ταξίδι του στην Αθήνα.
Αυτήν τη συνειδητή καθήλωση της Τοπικής Αυτοδιοίκησης από την Αντιπολίτευση σήμερα και κυβέρνηση τότε, την αναγνώρισε σαφέστατα ο εκπρόσωπος της Νέας Δημοκρατίας στην τελευταία συνδιάσκεψη του ΠΑΣΟΚ για την Τοπική Αυτοδιοίκηση, όπου στο χαιρετισμό του αναγνώρισε ότι η σημερινή Κυβέρνηση έχει το προβάδισμα στις νομοθετικές ρυθμίσεις για την Τοπική Αυτοδιοίκηση.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Και κατά τη σύντομη περίοδο 1990-1993 όμως, ενώ η τότε κυβέρνηση και σήμερα Αξιωματική Αντιπολίτευση είχε δεσμευθεί στις αρχές του 1990 επί Οικουμενικής Κυβέρνησης με το νόμο 1878 για τη διενέργεια εκλογών για την Α΄ Νομαρχιακή Αυτοδιοίκηση ταυτόχρονα με τις εκλογές του 1990 για τον πρώτο βαθμό Τοπικής Αυτοδιοίκησης, μόλις έγινε αυτοδύναμη Κυβέρνηση με έναν από τους πρώτους νόμους που ψήφισε, το νόμο 1900, έστειλε το θέμα στις καλένδες.
Αυτό είναι ένα δείγμα περί συνέπειας λόγων και πράξεων όσων ασκούν υπεύθυνη πολιτική, είναι ένα στοιχείο για τον τρόπο με τον οποίο βλέπουν οι παρατάξεις σήμερα στην ελληνική πολιτική σκηνή την Τοπική Αυτοδιοίκηση.
Κυρίες και κύριοι συνάδελφοι, κορυφαίες στιγμές για την Τοπική Αυτοδιοίκηση στη δεκαετία του '80 ήταν η αποκέντρωση μεγάλου μέρους των αρμοδιοτήτων και των πόρων. Στη δεκαετία του '90 είχαμε τη θεσμοθέτηση των αυτοτελών πόρων της Τοπικής Αυτοδιοίκησης και του δημοκρατικού προγραμματισμού.
Σήμερα έχουμε στη χώρα μας την περιφερειακή συγκρότηση, έχουμε την αιρετή Νομαρχιακή Αυτοδιοίκηση, έχουμε τους καποδιστριακούς δήμους, οι οποίοι προήλθαν μέσα από την εφαρμογή του νόμου "ΙΩΑΝΝΗΣ ΚΑΠΟΔΙΣΤΡΙΑΣ", έχουμε το ειδικό πρόγραμμα Τοπικής Αυτοδιοίκησης που αποτελεί συνεκτικό συστατικό του νόμου "ΙΩΑΝΝΗΣ ΚΑΠΟΔΙΣΤΡΙΑΣ" στο άρθρο 13, έχουμε την κατανομή των κεντρικών αυτοτελών πόρων με τη λογική του ελάχιστου κόστους, όχι των πληθυσμιακών κριτηρίων.
Αυτό σημαίνει ότι κατ' αυτόν τον τρόπο διασφαλίζεται η κοινωνική συνοχή στην ελληνική ύπαιθρο. Σήμερα οι καποδιστριακοί δήμοι έχουν δυόμισι χιλιάδες επιστήμονες, τους λεγόμενους καποδιστριακούς υπαλλήλους, που ήταν μια στήριξη του κεντρικού κράτους προς αυτούς. Προσλαμβάνουν προσωπικό μέσω του ΑΣΕΠ, για να διασφαλιστεί η αξιοκρατία και για να κατοχυρωθεί η διαφάνεια στο δημόσιο βίο, αλλά και στις τοπικές κοινωνίες.
Υλοποιείται το πρόγραμμα "Αριάδνη" που δίνει τη δυνατότητα μέσα από χίλια σημεία στο χώρο της Τοπικής Αυτοδιοίκησης οι Έλληνες πολίτες να μπαίνουν στο διαδίκτυο. Σήμερα η Τοπική Αυτοδιοίκηση έχει αρμοδιότητες στους χώρους της παιδείας, της πρόνοιας, του αθλητισμού. Σήμερα η τοπική αυτοδιοίκηση διοικεί τα λιμενικά ταμεία και βεβαίως υλοποιεί προγράμματα, που έχουν να κάνουν με τις ομάδες που υφίστανται τον κοινωνικό αποκλεισμό, όπως είναι οι τσιγγάνοι μέσω του προγράμματος "Στέγαση των τσιγγάνων", όπως είναι τα άτομα τρίτης ηλικίας μέσω του προγράμματος "Βοήθεια στο σπίτι", όπως είναι οι μετανάστες. Σήμερα η Τοπική Αυτοδιοίκηση συμμετέχει στη διαμόρφωση πολιτικών για την αντιμετώπιση των εκτάκτων αναγκών, καθώς επίσης συμμετέχει και στην ανάπτυξη της ελληνικής υπαίθρου. Όμως δυόμισι χρόνια μετά την εφαρμογή του "ΙΩΑΝΝΗ ΚΑΠΟΔΙΣΤΡΙΑ", πρέπει να κάνουμε τον απολογισμό μας. Σίγουρα είναι θετικός ο απολογισμός, αλλά δεν θα μπορούσε να μην εμπεριέχει παρατηρήσεις. Σε ένα νέο θεσμό που ξεκινά να εφαρμόζεται, πάντα, υπάρχει η αξιολόγηση, πάντα υπάρχουν οι παρατηρήσεις και η βελτίωση.
Έτσι, λοιπόν, σήμερα η εικόνα των ΟΤΑ στη χώρα μας έχει ως εξής, με βάση τα πληθυσμιακά κριτήρια. Ογδόντα τέσσερις ΟΤΑ έχουν πληθυσμό κάτω από δύο χιλιάδες. Διακόσιοι τριάντα πέντε έχουν πληθυσμό δύο χιλιάδες-τρεις χιλιάδες. Εκατόν πενήντα έχουν πληθυσμό τρεις χιλιάδες-τέσσερις χιλιάδες. Εκατόν τέσσερις ΟΤΑ έχουν πληθυσμό τέσσερις χιλιάδες-πέντε χιλιάδες. Διακόσιοι ογδόντα εννιά ΟΤΑ έχουν πληθυσμό πέντε χιλιάδες-δέκα χιλιάδες και εκατόν ογδόντα έξι χιλιάδες έχουν πληθυσμό πάνω από δέκα χιλιάδες. Από πέντε χιλιάδες τριακόσιους δεκαοκτώ ΟΤΑ μέσω του "ΚΑΠΟΔΙΣΤΡΙΑ", έχουμε αυτήν τη στιγμή χίλιους τριάντα τρεις ΟΤΑ. 
Η κατάσταση αυτή διαμορφώθηκε ως υλοποίηση του πολιτικού αιτήματος της ΚΕΔΚΕ, όπως αυτό διαμορφώθηκε στο συνέδριο της ΚΕΔΚΕ στη Ρόδο. Επίσης σε κάθε νομό τα διοικητικά όρια των δήμων διαμορφώθηκαν με τις προτάσεις των κατά τόπους ενώσεων δήμων και κοινοτήτων. 
Σήμερα, λοιπόν, τα προβλήματα που καταγράφονται στους καποδιστριακούς δήμους έχουν να κάνουν με την εσωτερική δομή και λειτουργία τους, έχουν να κάνουν με την έλλειψη εξειδικευμένου προσωπικού, με τον πλεονασμό ανειδίκευτου προσωπικού, έχουν να κάνουν με την έλλειψη υποστηρικτικών μηχανισμών, καθώς επίσης και με το ασφυκτικό οικονομικό περιβάλλον σε πολλούς μικρούς δήμους, αφού οι πόροι που μεταφέρουν οι δήμοι που συνενώθηκαν είναι χαμηλοί και άρα το οικονομικό αποτέλεσμα είναι φτωχό. Μόνο διακόσιοι πενήντα δήμοι σήμερα στη χώρα μας μπορούμε να πούμε ότι έχουν καλά οργανωμένες υπηρεσίες. Όμως ο πολίτης της χώρας περιμένει καλύτερες υπηρεσίες σε χαμηλότερο κόστος και εντονότερους ρυθμούς ανάπτυξης. Οι περισσότεροι δήμοι σήμερα γνωρίζουμε ότι δεν μπορούν να απορροφήσουν γρήγορα και αποτελεσματικά το Γ΄ Κοινοτικό Πλαίσιο Στήριξης. Αυτό απαιτεί καλά οργανωμένες τεχνικές υπηρεσίες.
Η οικονομική αυτοδυναμία των δήμων, που ενισχύθηκε και μέσα από την Αναθεώρηση του Συντάγματος, με τη δυνατότητα να εφαρμόσουν ή να επιβάλουν τοπικούς πόρους, δεν μπορεί να διασφαλιστεί, αν δεν υπάρχουν καλά οργανωμένες οικονομικές και ταμιακές υπηρεσίες. 
Η προστασία του πολίτη, η προστασία της δημόσιας τάξης, καθώς επίσης και η προστασία της δημόσιας υγείας δεν μπορούν να καλυφθούν ή να αποδοθούν στο μεγαλύτερο βαθμό, αν δεν υπάρχει καλά οργανωμένη δημοτική αστυνομία, αν δεν υπάρχουν υγειονομικές υπηρεσίες στο δήμο. 
Ο ρόλος της Τοπικής Αυτοδιοίκησης στην ανάπτυξη της υπαίθρου, μέσα από τη λειτουργία των γραφείων νέων αγροτών ή των γραφείων αγροτικής ανάπτυξης, δεν μπορεί να συντελεστεί, αν δεν υπάρχουν επιστήμονες γεωτεχνικοί. 
Επίσης σήμερα η Τοπική Αυτοδιοίκηση καλείται να αναπτύξει δραστηριότητα για την αντιμετώπιση της ανεργίας, υλοποιώντας προγράμματα του ΟΑΕΔ. Είναι κατανοητό, λοιπόν, ότι η οργάνωση ενός εκάστου δήμου σε ένα τέτοιο επίπεδο, που να μπορεί να ανταποκριθεί σε όλες αυτές τις απαιτήσεις, είναι και χρονοβόρα διαδικασία, αλλά ίσως και σπάταλη, για να μην πω αντιοικονομική.
Το νέο θεσμικό πλαίσιο για τις συμπολιτείες, για τις διαδημοτικές συνεργασίες, έρχεται να καλύψει αυτό το κενό. Έρχεται να απαντήσει σ'αυτήν την απαίτηση, σ' αυτό το ερώτημα των καιρών. Οι δήμοι και οι κοινότητες στην πατρίδα έχουν εμπειρία από συνεργασία από το 1986, από την εποχή των αναπτυξιακών συνδέσμων, όπου βεβαίως ήταν εθελοντικοί και πολλοί τότε τα πήγαν καλά υλοποιώντας έργα βασικών υποδομών στην ύδρευση, στην οδοποιία και στην αποχέτευση. 
Ακολούθησαν τα συμβούλια περιοχής και βεβαίως υπάρχουν οι σύνδεσμοι σκοπού. Εξ' άλλου σήμερα αυτή η συνεργασία μέσα από την Αναθεώρηση του Συντάγματος πολλές φορές εκτός από εθελοντική γίνεται και επιτακτική με σκοπό την άσκηση αρμοδιοτήτων, την παροχή υπηρεσιών καθώς και την κατασκευή κάποιων έργων.
Στο συζητούμενο νομοσχέδιο σαφώς και προβλέπεται ο εκούσιος χαρακτήρας της συνεργασίας. Εξάλλου δεν θα μπορούσε να υπάρξει ο όρος συνεργασία. Στα νησιά προβλέπεται ότι η διαδημοτική συνεργασία θα υλοποιηθεί εφόσον συμφωνήσουν όλοι για να υπάρχει μια συμπολιτεία σε κάθε νησί.
ΑΡΙΣΤΟΤΕΛΗΣ ΠΑΥΛΙΔΗΣ: Αυτά λέει το νομοσχέδιο για τα νησιά μας;
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, σας παρακαλώ.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Δίνει τη δυνατότητα να γίνει ή να μη γίνει η συμπολιτεία. 
Όσον αφορά την αναγκαστική, δεν μπορεί να θεωρηθεί η συνεργασία που προβλέπεται για δήμο ο οποίος, ενώ ανήκει ανθρωπογεωγραφικά στα όρια μιας υφιστάμενης συμπολιτείας, αρνείται να ενταχθεί σ' αυτήν, ενώ η υφιστάμενη συμπολιτεία δέχεται τη συνεργασία μαζί του και παράλληλα ο δήμος αυτός αδυνατεί να αποδώσει υπηρεσίες στους δημότες του.
Πιστεύω ότι σ' αυτήν την περίπτωση πρέπει να επικρατήσει η συνταγματική υποχρέωση της πολιτείας για ίσες ευκαιρίες, για ίσους όρους ανάπτυξης σε όλους τους Έλληνες για να μην επικρατεί πολλές φορές η παράλογη ιδιοτροπία κάποιων αιρετών που θέλουν να εγκλωβίζουν τους συμπολίτες τους για να διαπραγματεύονται δικά τους πολιτικά συμφέροντα.
Σ' αυτήν την πορεία πάλι η άποψη των τοπικών ενώσεων δήμων είναι καθοριστική και χρήσιμη για το σχέδιο των συμπολιτειών που θα γίνει σε κάθε νομό. Και βέβαια το ποσοτικό κριτήριο, το πληθυσμιακό, είναι σημαντικό. Πρέπει το άθροισμα των δήμων που συνέρχονται στην υπό σύσταση συμπολιτεία να είναι πάνω από δέκα χιλιάδες. Σε εξαιρετικές περιπτώσεις προβλέπονται πέντε χιλιάδες. 
Η περαιτέρω απόδοση αρμοδιοτήτων στην Τοπική Αυτοδιοίκηση μέσω των συμπολιτειών ήταν το αίτημα του συνεδρίου της ΚΕΔΚΕ στην Κω τελευταία, όπου βεβαίως εκτός από απόδοση πόρων, αύξηση πόρων ζήτησαν και αύξηση αρμοδιοτήτων. Εκεί, λοιπόν, παρατηρήθηκε το γεγονός, ένα μικρό μέρος εκφραστών της Νέας Δημοκρατίας να διασπάσει το συνέδριο, ενώ ο κορμός της Τοπικής Αυτοδιοίκησης συμφώνησε, απαίτησε και στην επιτροπή που είχαμε τη συζήτηση με το σχέδιο της συμπολιτείας. 
Τα όργανα της συμπολιτείας είναι η συνέλευση, είναι το διοικητικό συμβούλιο, είναι η εκτελεστική επιτροπή. Το διοικητικό συμβούλιο έχει αρμοδιότητες δημοτικού συμβουλίου, ενώ η εκτελεστική επιτροπή έχει αρμοδιότητες δημαρχιακής επιτροπής. Το προσωπικό της συμπολιτείας μπορεί να προκύψει από αποσπάσεις ή μετατάξεις από τους ΟΤΑ που συνενώνονται, καθώς επίσης μπορεί να προέλθει και από αναζήτηση στην ιδιωτική αγορά. Εκεί υπογράφονται συμβόλαια στόχων με τα στελέχη που προσλαμβάνονται. Αυτή η ευελιξία βάζει προτεραιότητα στην αποτελεσματικότητα της λειτουργίας της συμπολιτείας και όχι στην κλασική αντίληψη της Δημόσιας Διοίκησης περί νομιμότητας μόνο. Όχι ότι θα υπάρξουν παρανομίες, αλλά σήμερα εκτός από τη νομιμότητα το κράτος πρέπει να εξασφαλίζει και την αποτελεσματικότητα και την ποιότητα των υπηρεσιών.
Οι πόροι της συμπολιτείας προέρχονται από τις αναγκαστικές συνδρομές, καθώς επίσης από τους κεντρικούς αυτοτελείς πόρους, που κυρίως καλύπτουν τα λειτουργικά έξοδα της συμπολιτείας, από το πρόγραμμα δημοσίων επενδύσεων καθώς και από την αξιοποίηση των περιουσιακών στοιχείων.
Κυρίες και κύριοι συνάδελφοι, τελειώνοντας θέλω να πω ότι στις μέρες μας αναδεικνύεται ο ρόλος της Τοπικής Αυτοδιοίκησης, ένας ρόλος κοινωνικός, αναπτυξιακός, ένας ρόλος παροχής υπηρεσιών. Στη νέα παγκόσμια τάξη πραγμάτων που θέλει να ελέγξει κεντρικά τις καθημερινές λειτουργίες των πολιτών, εμείς απαντάμε με αποκεντρωμένο δημοκρατικό σοσιαλισμό, προπύργιο του οποίου είναι η Τοπική Αυτοδιοίκηση. 
Στην Ευρώπη των λαών, όπως προβλέπεται από τη διακήρυξη του 'Αμστερνταμ το 1997 εμείς απαντάμε με την Τοπική Αυτοδιοίκηση, αφού έτσι προβλέπει και αυτή η Συνθήκη του 'Αμστερνταμ, ότι η Ευρώπη των λαών θα γίνει από την Ευρώπη των εργαζομένων, από την Ευρώπη της Τοπικής Αυτοδιοίκησης.
Τέλος, σε εθνικό επίπεδο για μας είναι πάντα επίκαιρη η φράση του αείμνηστου Προέδρου μας, του Ανδρέα Παπανδρέου, το 1982 ότι "η αυτοδιοίκηση και η αποκέντρωση είναι ο μονόδρομος για τη δημοκρατία, για την ανάπτυξη, για την πρόοδο και την ευημερία". 
Σας καλώ, λοιπόν, να ψηφίσετε το νομοσχέδιο γιατί, όπως και ο φίλος ο κ. Πολύδωρας είπε στη συνδιάσκεψη του ΠΑΣΟΚ, έχουμε ένα προβάδισμα στις νομοθετικές ρυθμίσεις για την Τοπική Αυτοδιοίκηση. Καλό είναι να το αναγνωρίζουμε εγκαίρως, όχι μετέπειτα. Σας ευχαριστώ και συγγνώμη, κύριε Πρόεδρε, για την κατάχρηση.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Όχι, είστε στο όριο.
Κύριε Πολύδωρα, γιατί κοιτάτε με απορία το Προεδρείο;
ΒΥΡΩΝ ΠΟΛΥΔΩΡΑΣ: Να μη διαστρεβλώνετε. Θα σας τα πω.
ΠΡΟΕΔΡΕΥΩΝ (Κωνσταντίνος Γείτονας): Δεν αναφέρεσθε προφανώς στο Προεδρείο. Ο εισηγητής της Νέας Δημοκρατίας κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κυρίες και κύριοι συνάδελφοι, συζητούμε σήμερα την αρχή του νομοσχεδίου, που κανονικά θα έπρεπε να έχει τίτλο "'Αλλες διατάξεις και ευκαιριακά περί υπαίθριας διαφημίσεως και Συμπολιτειών Δήμων και Κοινοτήτων". Προτείνω, λοιπόν, να μπει μπροστά η έκφραση "άλλες διατάξεις", γιατί είναι τόσες πολλές, τόσο διαφορετικές και έρχονται ακόμα και την τελευταία στιγμή, ώστε στην πραγματικότητα αισθάνεται κανείς ότι βρισκόμαστε εδώ σήμερα για τις άλλες διατάξεις. 
Θα επαναφέρω, όμως, τη σειρά των λέξεων στην τοποθέτηση που έχουν στο νομοσχέδιο που συζητούμε, για να μη μπερδέψω τους πρακτικογράφους και θα αρχίσω και εγώ να σχολιάζω από την πλευρά μας το παρόν νομοσχέδιο, όχι βεβαίως με βάση μία αστήρικτη και καθαρά θεωρητική αισιοδοξία, η οποία ακούστηκε από τον προλαλήσαντα, αλλά με βάση γεγονότα και με βάση ούτε καν το τι νομοθετούμε, αλλά με βάση την αδυσώπητη πραγματικότητα, η οποία δεν έχει να κάνει ούτε με το Άμστερνταμ ούτε με αναπτυξιακούς πυλώνες ούτε με βελτιστοποιήσεις, αλλά έχει να κάνει με ένα καθεστώς το οποίο βασανίζει την Τοπική Αυτοδιοίκηση εδώ και πολλά χρόνια, με ένα καθεστώς απίστευτης γραφειοκρατίας και αναποτελεσματικότητας και το οποίο δεν έχει νόημα, αν θέλει κανείς να το διορθώσει, να το παραπέμπει στην εποχή του Χαριλάου Τρικούπη ή στην εποχή της Δεξιάς ή του σοσιαλισμού, αλλά έχει νόημα να το δούμε σοβαρά, να το δούμε με βάση τις ανάγκες τις σημερινές, οι οποίες είναι κατακλυσμιαίες και δεν έχουν καμία σχέση με την ταχύτητα που προχωρούσαν οι ανάγκες της τοπικής κοινωνίας στις εποχές στις οποίες αναφέρθηκε ο συνάδελφος της Πλειοψηφίας. 
Πρέπει να ξέρετε ότι σήμερα η βασική διαφορά της Τοπικής Αυτοδιοικήσεως από την κεντρική εξουσία στην πραγματικότητα δεν είναι το στοιχείο της τοπικής υποθέσεως, που μέχρι τώρα ήταν εκείνο που διαφοροποιούσε τις δύο μορφές της κρατικής λειτουργίας, αλλά στην πραγματικότητα αυτό που διαφοροποιεί την Τοπική Αυτοδιοίκηση είναι η άμεση, η αμεσότατη επαφή με τον πολίτη και ό,τι αυτό συνεπάγεται. Η άσκηση κεντρικής εξουσίας είναι αποστασιοποιημένη από τον πολίτη. Η άσκηση Τοπικής Αυτοδιοικήσεως γίνεται κάτω από την άγρυπνη παρακολούθηση του κάθε πολίτη, γίνεται κάτω από την ακόμη μερικές φορές και αφόρητη πίεση των πολιτών και κάτω από αυτό το καθεστώς πρέπει να αντιμετωπίσουμε τις ανάγκες της Τοπικής Αυτοδιοικήσεως και όχι κάτω από καθεστώς βερμπαλιστικό ή καθεστώς συναγωνισμού εν σχέσει με το τι έκανε κανείς στο παρελθόν. 
Θα μπορούσε να πει κανείς, αναφερόμενος στο θέμα της δυσκολίας -που δεν λύνει το παρόν νομοσχέδιο- στον τρόπο με τον οποίο αντιμετωπίζουν οι δήμοι τα καθημερινά προβλήματα, θα μπορούσε να αναφέρει κανείς, επαναλαμβάνω, απίστευτα ισχύοντα, τα οποία αμφιβάλλω αν τα γνωρίζουν ακόμα και τα μέλη της Εθνικής Αντιπροσωπείας.
Για ποιο Άμστερνταμ και για ποια οράματα του δημοκρατικού σοσιαλισμού μιλάμε, όταν για να προμηθευτεί ένας δήμος κάδους απορριμμάτων πρέπει να εκδοθούν υπουργικές αποφάσεις, οι οποίες συμποσούνται στη συλλογή έξι υπουργικών υπογραφών;
Για ποιο Άμστερνταμ και για ποιο σοσιαλιστικό προγραμματισμό ή αναπτυξιακές δομές μιλάμε, όταν για να προσλάβει ένας δήμος έναν υδραυλικό οκτάμηνης διάρκειας, για την πρόσληψη του οποίου αρκεί και απολυτήριο δημοτικού σχολείου, χρειάζεται μέσα στην πλησμονή των δικαιολογητικών, που πρέπει να υποβάλει και υπεύθυνη δήλωση του άλλοτε νόμου 105, ότι δεν έχει διαπράξει το αδίκημα της απιστίας δικηγόρου; 
Για ποια ανάπτυξη και για ποιο δυνάμωμα της Τοπικής Αυτοδιοίκησης μιλάμε, όταν για να μπορέσει ένας δήμος να νοικιάσει ένα πούλμαν και να στείλει εκδρομή ένα σχολείο πρέπει να εγκρίνει ο γενικός γραμματέας της περιφέρειας; 
Όλα αυτά τα οποία μπορεί μερικοί να τα θεωρήσουν υπερβολή που τα αναφέρω, είναι απλώς ενδείξεις μιας αφόρητης γραφειοκρατίας, η οποία δυναστεύει τους δήμους και η οποία καθόλου δεν διορθώνεται, αλλά απεναντίας επιδεινώνεται με το παρόν νομοσχέδιο. 
Είχε λεχθεί προσφάτως με άλλη αφορμή ότι καλό θα είναι σε όλα τα νομοσχέδια που έχουν σχέση με μεταβολές στην οικονομική πολιτική, εκτός από την εισηγητική έκθεση του Γενικού Λογιστηρίου του Κράτους, να υπάρχει και μία έκθεση για το κατά πόσον τα νομοσχέδια αυτά βελτιώνουν την ανταγωνιστικότητα της οικονομίας και είναι σωστή αυτή η άποψη. 
Θα μπορούσε κανείς να πει ότι για όλα τα νομοσχέδια, που έχουν σχέση με τη Δημόσια Διοίκηση -και η Τοπική Αυτοδιοίκηση είναι Δημόσια Διοίκηση- εκτός από την έκθεση του Γενικού Λογιστηρίου του Κράτους, που αναφέρει με τυπικό τρόπο τις τυχόν επιβαρύνσεις του προϋπολογισμού από τις επερχόμενες μεταβολές, θα έπρεπε στην πραγματικότητα να υπάρχει μία έκθεση ουσιαστική για το κατά πόσον οι μεταβολές που επέρχονται τροποποιούν, καταργούν, βελτιώνουν την ασφυκτική γραφειοκρατία και αναποτελεσματικότητα, η οποία σήμερα δυναστεύει όχι μόνο την κεντρική διοίκηση, αλλά και την Τοπική Αυτοδιοίκηση.
Πριν από λίγους μήνες και εν όψει της καταρτίσεως των προγραμμάτων, των προτάσεων και των μελετών εκ μέρους της πρωτοβάθμιας αυτοδιοικήσεως, για να ενταχθούν προς χρηματοδότηση στο περιώνυμο Γ΄ Κοινοτικό Πλαίσιο Στήριξης, η Κεντρική Ένωση Δήμων και Κοινοτήτων, τον Ιούνιο του τρέχοντος έτους, με ομόφωνη απόφασή της διατυπώνει την αγωνία της για τις υπάρχουσες δομές των δήμων, λέγοντας ότι δεν είναι δυνατό να ανταπεξέλθουν στις ανάγκες καταρτίσεως αυτών των προτάσεων και των μελετών και υπάρχει βάσιμος και μεγάλος κίνδυνος οι δήμοι να μείνουν έξω απ΄ όλο το Γ΄ Κοινοτικό Πλαίσιο Στήριξης. Καλούσαν την Κυβέρνηση να τροποποιήσει το νομοθετικό πλαίσιο προς την κατεύθυνση της ευελιξίας, προς την κατεύθυνση της ανετότερης συνεργασίας των δήμων με τον ιδιωτικό τομέα και πρότειναν τη θεσμοθέτηση αναπτυξιακών εταιριών ιδιωτικού δικαίου, οι οποίες και θα αναλάμβαναν την ευθύνη της καταρτίσεως και της υποβολής αυτών των προτάσεων των δήμων προς το Γ΄ Κοινοτικό Πλαίσιο Στήριξης, το οποίο έχει μεγάλες απαιτήσεις και εντελώς διαφορετικές προδιαγραφές από εκείνα, τα οποία ίσχυσαν στα δύο προηγούμενα πλαίσια στήριξης.
Πριν από τρεις-τέσσερις ημέρες ήρθε η πρώτη δραματική επαλήθευση αυτής της αγωνίας των δήμων από την ανακοίνωση η οποία έγινε, βάσει της οποίας από τις διακόσιες εβδομήντα πέντε προτάσεις Οργανισμών Τοπικής Αυτοδιοικήσεως από όλη την Ελλάδα, που υπεβλήθησαν μέσω των περιφερειών και τελικώς εκρίθησαν από την αρμόδια τριμελή διυπουργική επιτροπή του ΥΠΕΘΟ, του ΥΠΕΧΩΔΕ και του Υπουργείου Εσωτερικών και αφορούσαν σε προτάσεις για ένταξη έργων περιβάλλοντος στο Ταμείο Συνοχής, ενεκρίθησαν μόλις τα τριάντα. Είναι και αυτό μία δραματική επαλήθευση, τώρα στο ξεκίνημα αυτής της περιόδου, που τελειώνει το 2006, της αδυναμίας, λόγω των δομών που έχουμε προικίσει την Τοπική Αυτοδιοίκηση, να ανταποκριθεί στις αυξημένες απαιτήσεις που έχει η Ευρωπαϊκή Ένωση.
Με το παρόν νομοσχέδιο καθιερώνουμε ένα αγκυλωτικό, γραφειοκρατικό σχήμα το οποίο είναι νομικό πρόσωπο δημοσίου δικαίου, το προικίζουμε με μία εντυπωσιακή ονομασία "συμπολιτείες", αλλά το αποδυναμώνουμε, λόγω της φύσεώς του, από κάθε δυνατότητα πραγματικής συμπαραστάσεως προς τους δήμους, σήμερα, σε μια εποχή που όλα τα προβλήματα έρχονται κατά πάνω μας.
Έχουμε την ψευδαίσθηση, κάτω από τις μεγαλοστομίες του σοσιαλιστικού μετασχηματισμού ή του δημοκρατικού προγραμματισμού ή της ανταποκρίσεώς μας σε διάφορα ασαφή οράματα, ότι με νομικά πρόσωπα δημοσίου δικαίου, με σχήματα τα οποία θα χρειαστούν τουλάχιστον διετία για να συγκροτηθούν, εις τρόπον ώστε να λειτουργήσουν όπως θα λειτουργήσουν, με πολύπλοκες διαδικασίες εκλογής των μελών τους, με υποχρεωτικότητα στα νησιά και οιονεί υποχρεωτικότητα στην Ηπειρωτική Ελλάδα, θα μπορέσει η Τοπική Αυτοδιοίκηση, η οποία σήμερα χρειάζεται φτερά για να πετάξει, να ανταπεξέλθει στα προβλήματα των καιρών. 
Δεν πρόκειται να ανταπεξέλθει, δεν παρέχουμε πραγματική βοήθεια στην Τοπική Αυτοδιοίκηση με αυτά τα σχήματα, τα οποία είναι ξεπερασμένα και τα οποία έχουν δοκιμαστεί έως τώρα πολλές φορές. 
Από την άλλη πλευρά στο ίδιο νομοσχέδιο, εκτός από την πλησμονή των άλλων διατάξεων -που ουσιαστικά μοιάζει σαν να έγινε το νομοσχέδιο για τις άλλες διατάξεις και όχι, επαναλαμβάνω, για τα δύο θέματα που αρχικά διαβάσαμε ως τίτλο- με την άλλη παράμετρο του νομοσχεδίου, η Τοπική Αυτοδιοίκηση σε ένα σημαντικό θέμα γι' αυτή από πλευράς δυνατότητας εισπράξεως πόρων και από πλευράς τακτοποιήσεως των πόλεων, στο θέμα της υπαίθριας διαφημίσεως εκτοπίζεται περισσότερο απ' ό,τι ήταν μέχρι χθες, από ένα τομέα για τον οποίο έχει άμεσο ενδιαφέρον. 
Εντάσσετε την Τοπική Αυτοδιοίκηση στη υποχρέωσή της να βάλει τάξη στα της πόλεώς της με έναν τρόπο υποχρεωτικό, υπό τη δαμόκλειο σπάθη της παραβάσεως καθήκοντος, βάζοντας ασφυκτικές προθεσμίες και μπλέκοντας διάφορες κρατικές υπηρεσίες οι οποίες ανήκουν σε άλλους φορείς, όπως είναι η αρχιτεκτονική επιτροπή της Νομαρχιακής Αυτοδιοικήσεως, τα συμβούλια μνημείων του Υπουργείου Πολιτισμού, κλπ. και προσπαθείτε μ' αυτήν την θεωρητική πιθανότητα συνεργασίας να διαμορφώσετε ένα πλαίσιο για την υπαίθρια διαφήμιση. Δημιουργείτε μία πολυδαίδαλη κατάσταση, διαχέεται την ευθύνη και αυτό, όπως ξέρει ο καθένας, δημιουργεί τελικώς ανεύθυνους, αντί να ορίσετε ότι υπεύθυνος για τις διαφημίσεις είναι η Πρωτοβάθμια Τοπική Αυτοδιοίκηση, η οποία έχει και την ευθύνη των παρανόμων και της εισπράξεως των τελών και της αποκαταστάσεως του περιβάλλοντος από τις παράνομες διαφημίσεις. 
Το κλειδί στην υπαίθρια διαφήμιση και η δύναμη της υπαίθριας διαφήμισης έγκειται μέχρι σήμερα, κατά τη γνώμη μου, στην αδυναμία του κράτους και όλων των μορφών κράτους να ξηλώσουν την αυθαίρετη διαφήμιση. Εκεί έγκειται η δύναμη της υπαίθριας διαφήμισης και εκεί έγκειται η πλησμονή όλων αυτών των αφισών, των πινακίδων που έχουν κατακλύσει το σύμπαν.
Με το νομοσχέδιο που φέρνετε σήμερα προς ψήφιση δεν αντιμετωπίζετε με τρόπο που να κόβει το γόρδιο δεσμό αυτό το ζήτημα. Εξακολουθούν να υπάρχουν δαιδαλώδεις νομικές διαδικασίες. Με το να λέτε στο νομοσχέδιο ότι η αίτηση του παράνομα διαφημιζόμενου προς το Διοικητικό Πρωτοδικείο δεν έχει ανασταλτικό αποτέλεσμα, δεν πρόκειται να τον στερήσετε από τα δικαιώματά του να κάνει αίτηση αναστολής αυτοτελώς. Και ενώ το νομοσχέδιο μιλάει μόνο για το Μονομελές Διοικητικό Πρωτοδικείο, είναι γνωστό ότι μπορεί να φθάσει μέχρι το Συμβούλιο Επικρατείας γι΄ αυτήν την υπόθεση και οι πινακίδες να καμαρώνουν στη θέση τους προς δόξα του σοσιαλιστικού οράματος ή της αναπτυξιακής ωθήσεως των ΟΤΑ.
Είναι άλλοι οι τρόποι και πιο κάθετοι κατά τη γνώμη μας που θα βοηθήσουν στην κάθαρση αυτού του άγους και στο οποίο άγος έχουμε όλοι μας ευθύνες, αλλά πάντως δεν είναι αυτό το πολυδαίδαλο σχήμα το οποίο καθιερώνεται με τους πολλούς υπεύθυνους. Και είναι γνωστό και δεν χρειάζεται ανάλυση, ότι όταν στη Δημόσια Διοίκηση για ένα θέμα είναι συναρμόδιοι περισσότεροι από δύο φορείς οι οποίοι επιπλέον δεν έχουν και ιεραρχική σχέση μεταξύ τους -αν και η έννοια ιεραρχική σχέση σήμερα δεν υφίσταται στο δημόσιο ούτως ή άλλως- αλλά εν πάση περιπτώσει αντιλαμβάνεστε ότι είναι πολύ δύσκολο να καταλογίσει κανείς ευθύνες για την κατάσταση της αυθαίρετης υπαίθριας διαφημίσεως. 
Υπάρχουν τρόποι πέραν των τσιτάτων, πέραν των ψευδαισθήσεων και πέραν της αντιθέσεως με το τι έκανε στο παρελθόν κάποιο άλλο κόμμα, υπάρχουν τρόποι σήμερα με ένα σύγχρονο λιτό σφικτό ολιγόλογο νομοσχέδιο να βοηθήσουμε την Τοπική Αυτοδιοίκηση. Υπάρχουν τρόποι να δώσουμε ευκαιρίες σήμερα στην Τοπική Αυτοδιοίκηση να συνεργαστεί με τον ιδιωτικό τομέα, πολύ πιο ευέλικτα απ' ότι σήμερα καθορίζεται από το υπάρχον νομικό πλαίσιο και το οποίο προφανώς δεν επαρκεί με αποτέλεσμα να καταφεύγουμε σε τροποποιήσεις νόμων. Και πάντως αυτός ο τρόπος δεν είναι με θέσπιση νέων νομικών προσώπων δημοσίου δικαίου και δεν είναι αυτό που πραγματικά ζητούν οι δήμοι και οι κοινότητες.
Σήμερα ένας δήμος δεν είναι σε θέση να κάνει σχεδόν την παραμικρή μελέτη με βάση τις προδιαγραφές που θέτουν οι χρηματοδότες της μελέτης. Και σήμερα ένας δήμος δεν είναι κυρίως σε θέση να σταθεί στα πόδια του όπως είχατε εξαγγείλει όταν πριν από τέσσερα χρόνια είχατε φέρει προς ψήφιση εδώ το νόμο "ΚΑΠΟΔΙΣΤΡΙΑ" Θυμόμαστε όλοι ότι στις εισηγητικές εκθέσεις του νόμου "ΚΑΠΟΔΙΣΤΡΙΑ" ελέγετο ότι στο τέλος της πρώτης περιόδου εφαρμογής του νόμου αυτού θα μπορεί κάθε ένας δήμος να είναι σε θέση να εξασφαλίσει με τη χρηματοδότηση που θα του κάνει η Κυβέρνηση μια λειτουργία άνετη γύρω από θέματα που έχουν να κάνουν με την οικονομική του διαχείριση, το λογιστήριό του, τις τεχνικές του υπηρεσίες, τις διοικητικές του υπηρεσίες και όλες τις άλλες υπηρεσίες που απαιτούνται για να προχωρήσει ένας δήμος. Και σήμερα πριν ακόμα τελειώσει η πρώτη περίοδος εφαρμογής αυτού του νομοθετήματος έρχεστε και καθιερώνετε ένα νομικό πρόσωπο δημοσίου δικαίου. Το επαναλαμβάνω μονότονα αυτό γιατί θεωρώ ότι τίποτα πλέον δεν μπορεί να προχωρήσει με σχήματα που έχουν να κάνουν με δημόσιο λογιστικό με οργανισμούς, με μετατάξεις, με δημοσίους υπαλλήλους. Με τον τρόπο που ζητάει σήμερα η Ευρωπαϊκή Ένωση να συντάσσονται οι μελέτες και με τον τρόπο που εσείς το συγκροτείτε δεν θα γίνει κατορθωτό να ανταποκριθεί η Τοπική Αυτοδιοίκηση σε αυτό που σήμερα εναγωνίως ζητά. Στα νησιά καταφέρνετε να επιβάλετε στην ουσία ένα νέο "ΚΑΠΟΔΙΣΤΡΙΑ". Στην Ηπειρωτική Ελλάδα οιονεί καθιερώνετε ένα νέο "ΚΑΠΟΔΙΣΤΡΙΑ" ευρύτερο επιβάλλοντας σε όσους δεν θέλουν να ενταχθούν σε αυτό το σχήμα να τους σύρει ο περιφερειάρχης προς μία τέτοια συμπολιτεία εφόσον κρίνει και είναι πολύ εύκολο να το κρίνει ότι δεν μπορούν να τα βγάλουν πέρα μόνοι τους. Έχουμε συνεπώς ένα σχέδιο νόμου το οποίο κατά την άποψή μου συνιστά ομολογία αποτυχίας του νόμου "ΚΑΠΟΔΙΣΤΡΙΑ" όσον αφορά στη δυνατότητα των δήμων να αντιμετωπίσουν τα στοιχειώδη προβλήματά τους. Και τα στοιχειώδη και τα βασικά τους προβλήματα ανάγονται στην τεχνική υπηρεσία και στην οικονομική υπηρεσία.
Έχουμε ένα σχέδιο νόμου το οποίο δυσκολεύει τους δήμους να χειριστούν τα θέματα της διαφημίσεως και μεταθέτει εξουσία στον κομματικό περιφερειάρχη. Αντί συνεπώς να έχουμε ανάπτυξη και ευελιξία, έχουμε διόγκωση του κράτους, έχουμε διόγκωση των κρατικών και κεντρικών μηχανισμών του κράτους εις βάρος της Τοπικής Αυτοδιοικήσεως και καθόλου ενίσχυση της αποτελεσματικότητας, η οποία είναι και το ζητούμενο σήμερα σε όλο το δημόσιο τομέα. 
Κατά τη συζήτηση των άρθρων θα εξηγήσω γιατί αυτό το νομοσχέδιο δεν προάγει, αλλά αντιθέτως περιορίζει τους δήμους και δεν τους βοηθά να αντιμετωπίσουν τα προβλήματα που έρχονται κατά πάνω τους.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδος κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, κυρία και κύριοι συνάδελφοι, κρίνουμε ότι είναι θετικό το γεγονός, έστω και σήμερα την τελευταία ώρα, που απεσύρθη από το σχετικό άρθρο και από την έννοια της υπαίθριας διαφήμισης η πολιτική και κοινωνική δραστηριότητα.
Παρ' όλα αυτά κρίνουμε ότι υπάρχουν κάποιες άλλες διατάξεις που μας κάνει να έχουμε κάποιες επιφυλάξεις και κάποιες ανησυχίες. Γιατί αναφέρει μέσα στο άρθρο 2 παράγραφος 2 ότι απαγορεύεται η ανάρτηση πανό, αεροπανό και άλλων σχετικών αντικειμένων. Όλοι όμως γνωρίζουμε ότι οι διαφημιστές δεν χρησιμοποιούν τέτοιους είδους διαφημίσεις. Τέτοιου είδους διαφημίσεις χρησιμοποιούν οι δήμοι για να προπαγανδίσουν διάφορες πολιτιστικές και άλλου είδους εκδηλώσεις, όπως τα σωματεία και πολιτικοί φορείς. 
Ανησυχούμε επίσης, επειδή η Κυβέρνηση, όπως έδειξε και το πρόσφατο παρελθόν, έχει στο πρόγραμμά της και νέες διατάξεις που στοχεύουν και στο να απαγορεύονται οι συγκεντρώσεις και οι πορείες σε διάφορα αστικά κέντρα. Έχουμε όμως και το νόμο, τον περίφημο τρομονόμο όπως ονομάστηκε, που για μας είναι ένας ουσιαστικός νόμος που βάζει ουσιαστικά φραγμό στα δημοκρατικά δικαιώματα. Βέβαια και μέσα στο κλίμα ύστερα από τα πράγματι τραγικά γεγονότα που συνέβησαν στις Η.Π.Α. εκφράζουμε και μια ανησυχία ότι όλο αυτό το κλίμα μπορεί να κατευθυνθεί σε παραπέρα ενέργειες και αποφάσεις που θα βάλουν ακόμη μεγαλύτερο φραγμό στη δράση, είτε κοινωνικών φορέων είτε πολιτικών φορέων.
Γι΄ αυτό επαναλαμβάνω ότι διατηρούμε κάποιες επιφυλάξεις και ανησυχίες. Άλλωστε το Κ.Κ.Ε. παρακολουθεί όλες αυτές τις εξελίξεις και σε συνεργασία πορεύεται με τους κοινωνικούς φορείς σε τυχόν τέτοια νομοσχέδια. 
Για την υπαίθρια διαφήμιση και ιδίως για την επαγγελματική θα ήθελα να πω τα εξής: Γίνεται αναφορά και στην εισηγητική έκθεση ότι τα μέτρα αυτά παίρνονται για να σεβαστούμε το περιβάλλον. Χρειάζονται πραγματικά να ληφθούν ορισμένα μέτρα για τη διαφήμιση που έχουν επιπτώσεις και στο περιβάλλον. Όμως να τονίζεται αυτό τόσο προωθημένα από την Κυβέρνηση μας εκπλήσσει. Γιατί σε άλλα σημεία η Κυβέρνηση δεν δείχνει έναν ιδιαίτερο σεβασμό στο περιβάλλον, όπως είναι η περίφημη δασοκτόνα πολιτική, αυτήν τη γνωρίζουμε όλοι, όπως είναι η επέκταση της "ΠΕΤΡΟΛΑ" παρ' όλη την αντίδραση των κοινωνικών φορέων και όπως είναι το Ελληνικό εκεί που ήταν το αεροδρόμιο που παρ΄ όλη την υπόσχεση που είχε δώσει ο κύριος Πρωθυπουργός ότι θα γίνει ένα απέραντο πάρκο για όλη την Αττική, τώρα βλέπουμε να τραβά το δρόμο της οικοπεδοποίησης, που σημαίνει βέβαια μεγάλα ιδιωτικά συμφέροντα. Επίσης, πρέπει να αναφέρουμε και την καταστροφή λιμνών όπως είναι της Κορώνειας, όπως είναι της Δοϊράνης, του Θερμαϊκού Κόλπου κλπ. 
Έχουμε πολλά, δηλαδή, σημεία που συντελούν στο να βγαίνει το συμπέρασμα ότι πραγματικά η Κυβέρνηση δεν έχει μια συνολική πολιτική, για το περιβάλλον για να μην αναφέρω βέβαια και τις ανεξέλεγκτες χωματερές, όπως π.χ. ο Κουροπητός για τον οποίο πληρώσαμε αρκετά δισεκατομμύρια δραχμές γιατί δεν προχώρησαν τα σχετικά έργα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και εξακολουθεί να μένει άλυτο το θέμα. Θα ξαναμπεί το πρόστιμο.
ΑΓΓΕΛΟΣ ΤΖΕΚΗΣ: Και εξακολουθεί να μένει άλυτο το θέμα όπως λέει ο επίτιμος Πρόεδρος της Νέας Δημοκρατίας. 
Το σχετικό κεφάλαιο για την υπαίθρια διαφήμιση προσπαθεί να τακτοποιήσει τα πράγματα. Όχι ότι δεν υπήρχε πριν ένα συγκεκριμένο νομοσχέδιο. Υπήρχε θεσμικό πλαίσιο. Το ζήτημα βέβαια είναι κατά πόσο αυτό το θεσμικό πλαίσιο ίσχυσε, διότι υπάρχουν πολλά παραδείγματα και θα πω παρακάτω ότι παρ' όλο που εντοπίστηκαν παρατυπίες και παρανομίες, αυτές έμειναν στο χαρτί της καταγγελίας ή της έρευνας. 
Έτσι, λοιπόν, έρχεται μέσα απ' αυτό το νομοσχέδιο να δώσει αρμοδιότητες στα διοικητικά συμβούλια των δήμων και των κοινοτήτων, τα οποία βέβαια ορίζουν και τους χώρους της διαφήμισης. Την άδεια βέβαια δεν τη δίνει το διοικητικό συμβούλιο για να γίνεται και μια πιο γόνιμη συζήτηση, αλλά τη δίνει ο δήμαρχος και ο κοινοτάρχης. Δηλαδή, αυτό το δημαρχοκεντρικό σύστημα παραμένει. Ο δήμαρχος, δηλαδή, είναι το όργανο, ο κοινοτάρχης ή ο νομάρχης που μπορεί να αποφασίζει και εν αγνοία του διοικητικού συμβουλίου.
Να πάμε τώρα να δούμε την εικόνα που ισχύει αυτήν την ώρα στην επαγγελματική διαφήμιση. Γνωρίζουμε όλοι πολύ καλά -και ειπώθηκε στην αρμόδια κοινοβουλευτική επιτροπή και από τους εκπροσώπους των διαφημιστών- ότι όλους τους χώρους που βγαίνουν σε πλειστηριασμό τους αγοράζουν δύο με τρεις εταιρείες. Και όλες οι άλλες εταιρείες πηγαίνουν για λογαριασμό των πολιτών σ' αυτές τις εταιρείες για να νοικιάσουν τους χώρους. Καταλαβαίνουμε έτσι μέσα σε ποιο κλίμα διαμορφώνεται αυτή η αγορά και η πώληση των χώρων διαφήμισης. Πώς δηλαδή, αυτές οι δυο τρεις εταιρείες μπορούν να κατορθώσουν με κοινή συνεργασία να εκμεταλλευτούν αυτούς τους χώρους διαφήμισης. Βέβαια δεν μπορούμε να δεχθούμε αυτό που ειπώθηκε μέσα στην επιτροπή, ότι λειτουργεί ο νόμος της αγοράς, προσφορά και ζήτηση. Βέβαια νόμος της αγοράς, προσφορά και ζήτηση σημαίνει ότι εκείνος που έχει τα απαιτούμενα κεφάλαια, εκείνος θα δώσει τα χρήματα να αγοράσει και το χρόνο για όσο διάστημα θέλει. Επομένως, δεν υπάρχει αυτό που λέμε προστασία της μικρής και μεσαίας επιχείρησης για να προσπαθήσει και αυτή μέσα από τη διαφήμιση να διαφημίσει την επιχείρηση και τα προϊόντα της. Και γνωρίζουμε πολύ καλά ότι η ηλεκτρονική διαφήμιση κοστίζει πολύ περισσότερα. ΄Ετσι η πρόσβαση της μικρομεσαίας επιχείρησης σ' αυτήν δυσκολεύει πάρα πολύ. Άρα δηλαδή, μέσα και από τον τρόπο της υπαίθριας διαφήμισης αποκλείεται η μικρή και μεσαία επιχείρηση.
Λέγεται βέβαια ότι έδειξε ιδιαίτερο ενδιαφέρον και μια πολυεθνική αμερικάνικη διαφημιστική εταιρεία και ότι σ' αυτό συνετέλεσε με παρέμβασή του -διατυπώνουμε ένα ερώτημα αν όντως έτσι είναι- και ο Πρέσβης των ΗΠΑ κ. Μπερνς.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ο κ. Μπερνς έφυγε ...
ΑΓΓΕΛΟΣ ΤΖΕΚΗΣ: Πολλά έκανε ο κ. Μπερνς ως πλασιέ όπλων, ως πλασιέ διαφόρων προϊόντων πολυεθνικών εταιρειών, που γνωρίζουμε πολύ καλά ότι είναι πρεσβευτές και αυτών των προϊόντων. Κάνουν και αυτήν τη δουλειά. Άλλωστε αν δεν τοποθετηθεί στο ΝΑΤΟ, ξέρουμε πολύ καλά ότι θα γίνει διευθύνοντας σύμβουλος σε μια πολύ μεγάλη πολυεθνική εταιρεία. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, ...
ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, δεν ακούγεσθε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Επαναλαμβάνω, κύριε Πρόεδρε, ότι ο κ. Μπερνς έφυγε πριν φτιαχθεί αυτός ο νόμος. 
ΑΓΓΕΛΟΣ ΤΖΕΚΗΣ: Λέγω ότι πριν ενδιαφέρονταν και γι΄ αυτόν το διαφημιστικό χώρο, διότι βλέπω πραγματικά ότι από εκεί υπάρχει ψωμί και έτσι δημιουργείται και συντελείται η μονοπωλιακή κατάσταση σ΄ αυτόν το χώρο. Δεν είναι τίποτε άλλο παρά μια επισήμανση για το πού πηγαίνει και αυτός ο κλάδος. 
Ένα άλλο σημείο που θέλω να τονίσουμε και είναι σημαντικό, είναι το εξής: Αναφέρεται στις διαφημίσεις στις εθνικές οδούς και στο δίκτυο του ΟΣΕ. Η χρήση αυτών των χώρων είναι υπόθεση του ΤΕΟ Α.Ε., όσων ανήκουν στο δημόσιο. Τι λέει όμως μέσα; " Όμως, σε εθνικές οδούς που η χρήση έχει δοθεί σε ιδιωτικές εταιρείες" -γιατί γνωρίζουμε όλοι καλά ότι μέσα από την αυτοχρηματοδότηση με αυτό το καινούριο σύστημα έχουν δοθεί για αξιοποίηση εθνικοί δρόμοι σε ιδιωτικές εταιρείες- "ο χώρος των διαφημίσεων δίδεται επίσης στις ιδιωτικές εταιρείες".
Τους χώρους θα τους ορίζει η Τοπική Αυτοδιοίκηση, αλλά το δικαίωμα της χρήσης θα το έχει ο ιδιώτης. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Της εκμετάλλευσης;
ΑΓΓΕΛΟΣ ΤΖΕΚΗΣ: Της εκμετάλλευσης. Δηλαδή θα παίρνει και χρήματα. Εκτός από τα διόδια, θα έχει στα χέρια του και τη διαφήμιση των δρόμων.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό θα πει αυτό χρηματοδότηση.
ΑΓΓΕΛΟΣ ΤΖΕΚΗΣ: Ναι, αυτό θα πει αυτό χρηματοδότηση, αλλά και μεγάλα κέρδη από τις ιδιωτικές εταιρίες.
Πιστεύουμε ότι το ισχύον θεσμικό πλαίσιο που υπήρχε δεν εφαρμόστηκε και έτσι έχουμε επιφυλάξεις για το εάν θα ισχύσει και αυτό το οποίο καλείται να ψηφίσει η Ελληνική Αντιπροσωπεία. 
Γιατί το λέμε αυτό; Σε δειγματοληπτικό έλεγχο που έγινε από το ΥΠΕΧΩΔΕ το 2000 βρέθηκαν χίλιες οκτακόσιες σαράντα μία παράνομες διαφημιστικές πινακίδες στο εθνικό δίκτυο. Αφαιρέθηκαν μόνο οι τετρακόσιες πενήντα δύο. Στην Αττική βρέθηκαν επτακόσιες σαράντα πέντε. Αφαιρέθηκαν οι εκατόν είκοσι έξι. Στο Δήμο Αθηναίων, που δεν είχε δώσει καμία άδεια διαφήμισης πάνω στα κτίρια, από τις υπηρεσίες που έκαναν τον έλεγχο μετρήθηκαν τουλάχιστον διακόσιες ότι είναι παράνομες -είναι πολύ περισσότερες από ό,τι λένε άλλοι φορείς- και αφαιρέθηκαν μόνον οι δέκα. Δεν είναι, δηλαδή, μόνο να έχεις ένα θεσμικό πλαίσιο, αλλά κατά πόσον υλοποιείς αυτό το θεσμικό πλαίσιο όταν πρόκειται βέβαια να συγκρουσθείς και με αυτά τα ιδιωτικά συμφέροντα. 
Γιατί το λέμε αυτό; Γιατί απεναντίας το ισχύον θεσμικό πλαίσιο προέβλεπε και για άλλου είδους δραστηριότητες. Και γνωρίζουμε πολύ καλά ότι έχουν γίνει οι συλλήψεις, έχουν βγει και καταδικαστικές αποφάσεις, έχουν κρατηθεί και φυλακισθεί διάφοροι συνδικαλιστές, αν θέλετε οι φίλοι και οι οπαδοί και μέλη πολιτικών κομμάτων, γιατί έκαναν πολιτική ή συνδικαλιστική διαφήμιση. 
Θέλω, δηλαδή, να τονίσω με αυτό το παράδειγμα ότι ενώ βλέπουμε μία ελαστικότητα προς την μεριά των επιχειρήσεων, από την άλλη βλέπουμε ότι η εφαρμογή των νόμων γίνεται πάντοτε προς τον ίδιο στόχο που είναι η πολιτική και η κοινωνική δράση. Και αυτό βέβαια γνωρίζουμε όλοι ότι είναι απόρροια και από τη συνολικότερη πολιτική που ακολουθεί μία κυβέρνηση γιατί όσο πιο αντιλαϊκή είναι, τόσο θα γίνει και πιο αυταρχική προς εκείνους οι οποίοι αντιπαλεύουν αυτή την πολιτική της. 
Τελειώνω για το πρώτο κεφάλαιο με το εξής: Στις επιγραφές λέει ότι θα πρέπει να αναγράφεται η ελληνική γλώσσα και από κάτω με μικρά γράμματα η ξένη γλώσσα. Εδώ έγιναν τα αντίστροφα. Και εδώ πραγματικά έχουμε μία επιφύλαξη για το εάν θα ισχύσει πάλι, γιατί υπάρχει αυτό μέσα στη χώρα μας. Βλέπουμε ότι στην Ευρωπαϊκή Ένωση γίνεται προσπάθεια πλέον να επικρατήσουν δύο με τρεις γλώσσες. Και υπάρχει μία προσπάθεια αυτές οι δύο-τρεις γλώσσες να απλωθούν σε όλη την Ευρωπαϊκή Ένωση. Δηλαδή γίνεται μία προσπάθεια μέσω και των γλωσσών υποβάθμισης της ελληνικής γλώσσας ή και κάθε άλλης γλώσσας κράτους -μέλους της Ευρωπαϊκής Ένωσης για να χάσει, αν θέλετε, και το ιδιαίτερο χαρακτηριστικό γνώρισμα που έχει ο κάθε πολιτισμός. Γιατί η γλώσσα είναι και πολιτισμός. Και σ' αυτό το σημείο θα πρέπει πραγματικά να δείξουμε όλοι την ανάλογη ευαισθησία γιατί από παντού ξεκινούν για την αλλοίωση μέσα στην Ευρωπαϊκή Ένωση κάθε χαρακτηριστικού γνωρίσματος που έχει ο κάθε λαός αυτών των χωρών.
Για το τρίτο κεφάλαιο, για τις Συμπολιτείες Δήμων και Κοινοτήτων. Κυρίες και κύριοι συνάδελφοι, πιστεύουμε ότι πρόκειται για διατάξεις που επιφέρουν σημαντικές αλλαγές στην Τοπική Αυτοδιοίκηση και θεωρούμε ότι είναι το πρώτο βήμα για να προετοιμασθούν νέες αναγκαστικές συνενώσεις. Άλλωστε αυτό ειπώθηκε και από την Κεντρική Ένωση Δήμων και Κοινοτήτων. Έχουν στα χέρια τους ένα προσχέδιο νόμου με τον τίτλο "Ελληνικός Χάρτης Τοπικής Αυτοδιοίκησης". Έχει δοθεί, δηλαδή, για συζήτηση. Αυτό σημαίνει ότι θα κληθεί σε σύντομο χρονικό διάστημα η Ελληνική Αντιπροσωπεία να πάρει νέες αποφάσεις για το τι μέλλει γενέσθαι στην Τοπική Αυτοδιοίκηση.
Επομένως, θα μπορούσε η Κυβέρνηση και το Υπουργείο να κρατήσει το παρόν νομοσχέδιο και να φέρει τη συνολική πρόταση που έχει, τη συνολική τελική θέλω να πιστεύω πρόταση, για την Αυτοδιοίκηση του Α΄, Β΄ ή και Γ΄ βαθμού βέβαια, αν και στην πολιτική βούληση της Κυβέρνησης δεν είναι η υλοποίηση του Γ΄ βαθμού Αυτοδιοίκησης. 
Πιστεύουμε, δηλαδή, ότι και με άλλες ρυθμίσεις οι οποίες γνωστοποιούνται μέσα από τον Τύπο όπως είναι για τη δημοτική αποκέντρωση και εκεί αφαιρούνται δραστηριότητες και αρμοδιότητες και καταργούνται τα τοπικά συμβούλια μέχρι πληθυσμού 500 κατοίκων. Καταλαβαίνετε, δηλαδή, ότι είναι ρυθμίσεις που θα αλλάξουν το χάρτη της Τοπικής Αυτοδιοίκησης. Γι΄ αυτό πιστεύουμε ότι θα μπορούσε να γίνει μία συνολικότερη δουλειά από την Κυβέρνηση και μια πιο γόνιμη συζήτηση μέσα στη Βουλή.
Γιατί το κάνει επομένως αυτό η Κυβέρνηση; Εμείς πιστεύουμε ότι έχει τακτική η Κυβέρνηση να περάσει όλα αυτά τα μέτρα που έχει για την Τοπική Αυτοδιοίκηση, χωρίς να υπάρξουν αντιδράσεις. Και βλέπετε ότι περνάει ένας αναγκαστικός νόμος για τη συμπολιτεία, χωρίς πραγματικά να γίνει κτήμα και υπόθεση της ελληνικής κοινής γνώμης, της τοπικής κοινωνίας, όχι μόνο της Κεντρικής Ένωσης Δήμων και Κοινοτήτων, αλλά να κατέβει και στις τοπικές ενώσεις δήμων και κοινοτήτων και σε κάθε δήμο και κοινότητα να γίνει μια γόνιμη και εποικοδομητική συζήτηση. Κάτι τέτοιο βέβαια δεν έγινε. Λείπει η παρουσία του τοπικού στοιχείου απ' όλη αυτήν την υπόθεση. Τα σχέδια επομένως αυτά που έχει η Κυβέρνηση, αποκαλύπτονται. Άλλωστε τρία χρόνια μετά τον "ΚΑΠΟΔΙΣΤΡΙΑ" πιστεύουμε ότι είναι αρκετά για να βγουν και τα απαραίτητα συμπεράσματα. Είχαμε τονίσει τότε ότι στόχο είχε η Κυβέρνηση τη δημιουργία ενός διοικητικού μηχανισμού που θα εξυπηρετούσε καλύτερα τη γενικότερη πολιτική της Κυβέρνησης και ήταν και μέσα στις γενικότερες κατευθύνσεις που έδινε η Ευρωπαϊκή Ένωση.
Τρία χρόνια μετά, τι απέδειξαν οι τότε αναγκαστικές συνενώσεις; Διότι είχε εμφανιστεί ως ένα εκσυγχρονιστικό βήμα που θα βοηθούσε την ανάπτυξη ιδίως της περιφέρειας και της υπαίθρου. Γιατί οι αναγκαστικές συνενώσεις έγιναν στην ύπαιθρο και στην περιφέρεια. 
Πιστεύουμε ότι τα προβλήματα της υπαίθρου και της περιφέρειας, αυτή δηλαδή, η ανισόμετρη ανάπτυξη που παρατηρείται στη χώρα μας, το ξεκλήρισμα της μικρής και μεσαίας αγροτιάς, δεν οφείλονταν στην έλλειψη διοικητικών μηχανισμών. Τα προβλήματα αυτά και άλλα οφείλονται γενικότερα στις κατευθύνσεις που έχει η ελληνική Κυβέρνηση που δεν το κρύβει άλλωστε, μέσα από τα μέτρα που παίρνει για το χτύπημα της αγροτικής πολιτικής που είναι η συρρίκνωση του αγροτικού πληθυσμού. Επομένως, τα όποια άλλα πράγματα για ανάπτυξη μέσω αγροτοτουρισμού, χτυπώντας τον πρωτογενή τομέα που είναι βασικός μοχλός ανάπτυξης στην περιφέρεια, κατανοούμε όλοι ότι θα έχει αυτά τα αποτελέσματα. Επιπλέον είναι μία συνειδητή επιλογή, ούτως ώστε και μέσα από την Τοπική Αυτοδιοίκηση και τις αναγκαστικές συνενώσεις, να προχωρήσουν καλύτερα οι ιδιωτικοποιήσεις. Γι' αυτό έγινε και η μεταφορά αρμοδιοτήτων χωρίς τους αναγκαίους πόρους στην Τοπική Αυτοδιοίκηση. Γι' αυτό υπάρχει και η ανταποδοτικότητα. Δηλαδή, για να πάρεις θα πρέπει να πληρώσεις. Είναι η πρόσθετη και νέα φορολογία, είναι δηλαδή ένας φορολογικός μηχανισμός. Και γνωρίζουμε όλοι ότι τα χρήματα που είχαν υποσχεθεί, δεν δόθηκαν από το ΕΤΑ και βέβαια μέσα από τον προϋπολογισμό, τα οποία και κρατούνται. Έτσι, λοιπόν, είχαμε χαρακτηρίσει, ως Κομμουνιστικό Κόμμα Ελλάδας, αντιδραστικό τον "ΚΑΠΟΔΙΣΤΡΙΑ", λόγω του αναγκαστικού χαρακτήρα. Σ' αυτές τις συνθήκες έρχεται το παρόν νομοσχέδιο για τη συμπλήρωση πάνω στα βήματα που γίνονται για τη συγκεντρωποίηση της τοπικής εξουσίας σε λιγότερα χέρια με την επιβολή ουσιαστικά στους δήμους να λειτουργήσουν δημιουργώντας συμπολιτεία, δηλαδή συνδέσμους που θα παίρνουν αποφάσεις για λογαριασμό των δήμων, για μια σειρά από υπηρεσίες και αρμοδιότητες. 
Με τη συγκεντρωποίηση βέβαια αυτή, χάνεται η άμεση επαφή των τοπικών κοινωνιών με τους άμεσα εκλεγμένους καθώς και ο έλεγχός τους από τις τοπικές κοινωνίες. Και είναι ουσιαστικό αυτό, να χάνεις την επαφή, να χάνεται και ο έλεγχος από τις τοπικές κοινωνίες αυτών των οποίων εκλέγονται. Δεν είναι αυτό ένα αντιδημοκρατικό βήμα; Για μας, βέβαια, είναι. 
Και εδώ τίθενται ορισμένα ερωτήματα: Πού είναι οι διακηρύξεις για δημοκρατία και η συμμετοχή των τοπικών κοινωνιών στις αποφάσεις; Πού είναι οι διακηρύξεις για αποκέντρωση, όταν προωθείται ένας ακόμη μηχανισμός στη δομή της διοίκησης; Πού είναι η αποκέντρωση; Αποκέντρωση δεν μπορείς να κάνεις συνέχεια, δημιουργώντας έναν ακόμη βαθμό στη δομή της διοίκησης. Γι' αυτό θεωρούμε ότι και η σημερινή πρόταση εξυπηρετεί τα σχέδια που ξεκίνησαν με τον "ΚΑΠΟΔΙΣΤΡΙΑ". Γι' αυτό και ο τρόπος ανάδειξης των οργάνων είναι αντιδημοκρατικός, γιατί επαναφέρετε το ενιαίο ψηφοδέλτιο που λειτουργεί πλειοψηφικά, αποκλείοντας τις φωνές που είναι ενοχλητικές και είναι αντίθετες με αυτά τα σχέδια της Κυβέρνησης. 
Το Κ.Κ.Ε. δεν λέει όχι στους συνδέσμους. Αλλά όμως να γίνεται μέσα από μία καλή συζήτηση, έναν καλό διάλογο, που να γίνεται σε εθελοντική βάση και βέβαια για συγκεκριμένα ζητήματα. Στην ύδρευση π.χ. που απασχολεί δύο και τρεις δήμους εκεί μπορείς να δεις ότι θα πρέπει να συνεργαστούν ή για άλλα ζητήματα όπως είναι η αποκομιδή των σκουπιδιών, για τον αθλητισμό, τον πολιτισμό κλπ.
Γι΄ αυτό θεωρούμε ότι δεν βοηθάει σ΄ αυτήν την κατεύθυνση το παρόν νομοσχέδιο. Άλλωστε, υπάρχει και η εμπειρία των συμβουλίων περιοχής όπου και εκεί είχαν παρόμοιες αρμοδιότητες αλλά με ευθύνη της Κυβέρνησης και με ευθύνη αν θέλετε των δήμων και κοινοτήτων, που η πλειοψηφία πρόσκειντο στα γνωστά κόμματα, δεν λειτούργησαν αυτά τα όργανα.
Έχουμε σοβαρές ανησυχίες για τη δημοτική αστυνομία. Γιατί χρειάζεται ένα ακόμα αστυνομικό όργανο; Δεν φτάνει η Ελληνική Αστυνομία; Δεν φτάνει το ότι έχουμε τους συνοριοφύλακες οι οποίοι δεν φυλάσσουν μόνο τα σύνορα, αλλά με νομοσχέδιο που ψηφίσαμε και έχει γίνει νόμος της Βουλής, έχει απλωθεί αυτό το Σώμα σε όλους τους νομούς της επικράτειας; Τι χρειάζεται αυτό το νέο αστυνομικό Σώμα; Εμείς βέβαια θεωρούμε ότι δεν θα βοηθήσει. 
Απεναντίας, όλο αυτό το κλίμα της αστυνομοκρατίας έχει ένα και μόνο στόχο: Το πώς θα χτυπήσει όχι το οργανωμένο έγκλημα -αυτό δρα όπως πρέπει να δράσει- ούτε βέβαια την τρομοκρατία, γιατί και αυτή δρα όπως δρα -και γνωρίζουμε όλοι πολύ καλά πού πρέπει να ψάξουμε τον πυρήνα της- αλλά το μαζικό λαϊκό κίνημα, δηλαδή το οργανωμένο κίνημα. Εμείς έτσι βλέπουμε τα πράγματα και πιστεύουμε ότι η ζωή είναι εκείνη που επαληθεύει και η ζωή είναι εκείνη που διαψεύδει.
Τελειώνω, κύριε Πρόεδρε, με το εξής: Είχαμε πει στον Κώδικα Κατάστασης Διοικητικών Υπαλλήλων και Υπαλλήλων Νομικών Προσώπων Δημοσίου Δικαίου ότι ήταν σε μία αντιδραστική κατεύθυνση. Τώρα βλέπουμε εδώ ότι προσπαθεί να φέρει το εξής: Ορισμένα ζητήματα, όπως είναι η αναρρωτική άδεια, να επεκτείνονται και στους υπαλλήλους αορίστου χρόνου. Πιστεύουμε ότι υπάρχουν τέτοια προβλήματα. Αυτά, όμως, τα προβλήματα θα έπρεπε να λυθούν μέσα από μία άλλη πολιτική κατεύθυνση, ότι δεν θα πρέπει να υπάρχουν μέσα στο δημόσιο τομέα κατηγορίες δύο υπαλλήλων, των τακτικών και των αορίστου χρόνου. Έπρεπε να είναι αυτοί μόνιμοι, να έχουν τα ίδια δικαιώματα, τις ίδιες υποχρεώσεις και βέβαια να υπάρχει ένας δημόσιος τομέας που θα έχει προσανατολισμό την εξυπηρέτηση του λαού και όχι ένας δημόσιος τομέας που θα είναι στραμμένος στην εξυπηρέτηση συγκεκριμένων μεγάλων συμφερόντων. Και όλοι γνωρίζουμε βέβαια πώς δρα ο δημόσιος τομέας συμπληρωματικά στους μηχανισμούς εξυπηρέτησης του ιδιωτικού κεφαλαίου.
Πιστεύουμε ότι θα μας δοθεί ο χρόνος να τοποθετηθούμε αναλυτικά στην κατ΄ άρθρο συζήτηση όπου εκεί θα πούμε ορισμένες ακόμα σκέψεις.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η Υπουργός Εσωτερικών, Δημόσιας Διοίκησης και Αποκέντρωσης κ. Βάσω Παπανδρέου έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, συζητούμε σήμερα το σχέδιο νόμου που περιλαμβάνει ρυθμίσεις ενταγμένες σε ένα γενικότερο πλαίσιο για ενίσχυση της αποκέντρωσης της Τοπικής Αυτοδιοίκησης. 
Θα ήθελα να αναφερθώ σε κάποιες πρωτοβουλίες που έχουν παρθεί τα τελευταία χρόνια για ενίσχυση της Τοπικής Αυτοδιοίκησης, γιατί είναι γεγονός ότι στη χώρα μας είχαμε ένα πολύ συγκεντρωτικό κράτος που σχεδίαζε και εκτελούσε ερήμην των πολιτών και μερικές φορές και σε βάρος του πολίτη. 
Έτσι το ΠΑΣΟΚ από την αρχή της ανάληψης της διακυβέρνησης της χώρας δρομολόγησε μια σειρά από θεσμικές αλλαγές που στόχο είχαν τη δημιουργία του επιτελικού κράτους. Και βέβαια προϋπόθεση για κάτι τέτοιο ήταν η αποκέντρωση δημοσίων υποθέσεων στην Τοπική Αυτοδιοίκηση.
Οι προγραμματικές συμβάσεις για τη μεταβίβαση αρμοδιοτήτων στην Τοπική Αυτοδιοίκηση, οι εθελοντικές συνενώσεις δήμων και κοινοτήτων, οι αναπτυξιακοί σύνδεσμοι και τα συμβούλια περιοχής, οι δημοτικές επιχειρήσεις, η καθιέρωση του δημοκρατικού προγραμματισμού και οι αυτοτελείς πόροι της Τοπικής Αυτοδιοίκησης, ήταν οι μεταρρυθμίσεις που το ΠΑΣΟΚ προώθησε τη δεκαετία του ΄80 και ενδυνάμωσαν τους μέχρι τότε υποβαθμισμένους δήμους και κοινότητες και απέδειξαν ότι οι τοπικές κοινωνίες και οι φορείς τους έχουν τη δυνατότητα να ανταποκριθούν, με επιτυχία πολλές φορές, στην ανάληψη ευθυνών, αλλά και τη διαχείριση των ιδίων τους υποθέσεων.
Στη δεκαετία του '90 προχωρήσαμε σε περαιτέρω θεσμικές αλλαγές. Η μόνη περίοδος κατά την οποία δεν υπάρχει και καμία πρωτοβουλία για ουσιαστική ενίσχυση της Τοπικής Αυτοδιοίκησης, ήταν η περίοδος της Νέας Δημοκρατίας. Αλλά το ΠΑΣΟΚ από το '94 και μετά προώθησε πάρα πολλές θεσμικές παρεμβάσεις για ενίσχυση της Τοπικής Αυτοδιοίκησης με κατ'εξοχήν τις δύο πλέον σημαντικές πρωτοποριακές μεταρρυθμίσεις που ήταν η θεσμοθέτηση του Β΄ βαθμού Τοπικής Αυτοδιοίκησης, της εκλεγμένης Νομαρχιακής Αυτοδιοίκησης και η εφαρμογή του σχεδίου "ΚΑΠΟΔΙΣΤΡΙΑΣ". Και αυτό γιατί γνωρίζουμε πάρα πολύ καλά ότι μόνο με βαθιές αλλαγές μπορούμε πράγματι να πετύχουμε την απαραίτητη μεταρρύθμιση στη διοικητική δομή της χώρας μας, μεταρρύθμιση που έχει ως στόχο τον περιορισμό της κεντρικής διοίκησης σε επιτελικές λειτουργίες και τη διαχείριση των δημοσίων υποθέσεων όσο γίνεται πλησιέστερα προς τον πολίτη. 
Τα τελευταία χρόνια ενισχύσαμε τους καποδιστριακούς δήμους με μέσα και πόρους. Οι πόροι έχουν αυξηθεί με τριπλάσιους, τετραπλάσιους και πενταπλάσιους ρυθμούς απ' ό,τι οι πόροι σε οποιοδήποτε άλλο τομέα της ελληνικής κοινωνίας. Τους ενδυναμώσαμε με επιστημονικό προσωπικό, τους εξοπλίσαμε με μηχανήματα και εφαρμόσαμε και το ειδικό αναπτυξιακό πρόγραμμα της Τοπικής Αυτοδιοίκησης για την άμεση κάλυψη των απαραίτητων έργων υποδομής. Προχωρήσαμε επίσης σε αλλαγές που είχαν ως στόχο την αποσαφήνιση αρμοδιοτήτων, γιατί πράγματι σε ορισμένες περιπτώσεις υπάρχει μία διάκριση αρμοδιοτήτων και έτσι μεταβιβάσαμε πέρσι στους ΟΤΑ τα λιμενικά ταμεία, τους βρεφονηπιακούς σταθμούς, τα αθλητικά κέντρα, καθώς και τους πόρους για την επισκευή και συντήρηση των σχολείων. Και αυτό γιατί πιστεύουμε ότι η ολική σύγκλιση της χώρας μας προς τα ευρωπαϊκά δεδομένα είναι απαραίτητη και μία πολύ σημαντική διάσταση αυτής της σύγκλισης είναι να συγκλίνει και η Τοπική Αυτοδιοίκηση προς τα ευρωπαϊκά δεδομένα.
Χρειάζεται να προχωρήσουμε σε περαιτέρω αποκέντρωση πόρων και αρμοδιοτήτων προς την αυτοδιοίκηση εάν θέλουμε πράγματι να έχουμε καλύτερα αποτελέσματα, εάν θέλουμε οι πολίτες να συμμετέχουν πιο ενεργά στη λήψη των αποφάσεων. 
Είμαστε γι΄ αυτό έτοιμοι να μεταδώσουμε και μία σειρά άλλων αρμοδιοτήτων στην αυτοδιοίκηση, αρμοδιότητες που έχουν σχέση με την κοινωνική αλληλεγγύη, την προστασία του περιβάλλοντος, την προστασία των πολιτών και της περιουσίας τους. 
Στο Υπουργείο Εσωτερικών, Δημόσιας Διοίκησης και Αποκέντρωσης καθιερώθηκαν και λειτουργούν βάσεις δεδομένων για όλους τους ΟΤΑ της χώρας και έτσι έχουμε μία πλήρη εικόνα της κατάστασης όλων των ΟΤΑ της χώρας. Θεσμοθετήθηκε το διπλογραφικό λογιστικό σύστημα και είναι υποχρεωμένοι όλοι οι ΟΤΑ πάνω από πέντε χιλιάδες να εφαρμόσουν το διπλογραφικό σύστημα, αλλιώς από το νόμο προβλέπονται κυρώσεις. 
Προχωρούμε σε δείκτες αποδοτικότητας ώστε να γνωρίζουν οι πολίτες το τι πληρώνουν και τι υπηρεσίες απολαμβάνουν και έχει επιβληθεί ο προληπτικός έλεγχος από το Ελεγκτικό Συνέδριο των δαπανών των δήμων που έχουν πληθυσμό πάνω από τριάντα χιλιάδες κατοίκους. 
Η μέχρι τώρα εμπειρία μου έχει καταδείξει ότι η Τοπική Αυτοδιοίκηση έχει τη δυνατότητα να ανταποκριθεί στο θεσμικό ρόλο όταν διαθέτει τους απαραίτητους πόρους για την άσκηση των αρμοδιοτήτων της και όταν έχει και την κατάλληλη διοικητική οργάνωση και στελέχωση που απαιτείται για να ανταποκριθεί σε αυτό το ρόλο.
Κυρίες και κύριοι συνάδελφοι, το νομοσχέδιο που συζητούμε ρυθμίζει βασικά δύο θέματα. Το πρώτο αφορά τη διαφήμιση που διενεργείται σε υπαίθριους χώρους και το δεύτερο την ίδρυση συνδέσμων δήμων και κοινοτήτων για την άσκηση αρμοδιοτήτων των μελών της. Και τονίζω το θέμα αρμοδιοτήτων των μελών της, γιατί έχει σχέση με το νομικό πρόσωπο το οποίο προτείνουμε, που επιλέξαμε να ονομάσουμε "συμπολιτείες".
Όσον αφορά το θέμα της υπαίθριας διαφήμισης είναι γενικά αποδεκτό ότι στον τομέα αυτόν επικρατεί σήμερα πολυνομία, ασάφεια και απουσία ελέγχου. ΄Ολοι μας γινόμαστε μάρτυρες καθημερινά της βάναυσης μεταχείρισης του περιβάλλοντος από την άσκηση της δραστηριότητας αυτής. Διαφημίσεις και επιγραφές μπαίνουν παντού με αποτέλεσμα το αστικό περιβάλλον και όχι μόνο να παραπέμπει σε μία εικόνα που δεν μας τιμά και θυμίζει πολλές φορές μάλλον τριτοκοσμική χώρα παρά μία ανεπτυγμένη χώρα. Νομίζω ότι αυτό δεν πρέπει να επιτρέψουμε να συνεχιστεί.
Έχουμε υποχρέωση να σεβαστούμε το περιβάλλον, την αισθητική του περιβάλλοντος. Πέραν όμως από αυτό το σχέδιο νόμου που προτείνουμε έχει και μία οικονομική διάσταση που με βάση το νομοσχέδιο αυτό ενισχύουμε την Τοπική Αυτοδιοίκηση. Το ασαφές και πολυδαίδαλο θεσμικό πλαίσιο που υπάρχει σήμερα αλλά και οι οργανωτικές ελλείψεις των δήμων οδηγούν σε απώλεια σημαντικών εσόδων από την ανάπτυξη της συγκεκριμένης δραστηριότητας, δηλαδή της υπαίθριας διαφήμισης. Όχι μόνο τα οφειλόμενα τέλη διαφήμισης προς τους δήμους δεν εισπράττονται στο σύνολό τους -είναι πολύ μικρό το ποσοστό που εισπράττεται- αλλά και ο καθένας τοποθετεί διαφημίσεις, όπου επιθυμεί χωρίς να υπάρχει ένας σαφής προσδιορισμός των χώρων όπου επιτρέπεται και η δραστηριότητα αυτή δεν αποφέρει μισθώματα και στην Τοπική Αυτοδιοίκηση σύμφωνα με τη δραστηριότητά της. 
Με τα δύο πρώτα κεφάλαια του σχεδίου νόμου δημιουργούμε το ασφαλές και σαφές θεσμικό πλαίσιο με τους κανόνες του οποίου θα διενεργούνται εφεξής υπαίθριες διαφημίσεις και θα τοποθετούνται επιγραφές και πιστεύουμε ότι σε σύντομο χρονικό διάστημα από την εφαρμογή του νόμου θα φανούν τα αποτελέσματά του στην καθημερινή ζωή των πολιτών. 
Οι βασικές αρχές είναι οι εξής: Για όλες τις υπαίθριες διαφημίσεις απαιτείται άδεια η οποία συνοδεύεται από την καταβολή τέλους διαφήμισης. Αρμόδιος φορέας να χορηγήσει την άδεια και να εισπράξει το τέλος είναι ο δήμος. Οι χώροι στους οποίους επιτρέπεται να τοποθετούνται υπαίθριες διαφημίσεις διακρίνονται σε γενικές γραμμές σε δύο κατηγορίες. Είναι οι δημοτικοί και κοινόχρηστοι χώροι και οι ιδιωτικοί χώροι. Στους δημοτικούς και κοινόχρηστους χώρους κάθε δύο χρόνια γίνεται ειδικότερος καθορισμός των δήμων, των χώρων στους οποίους επιτρέπεται να μπουν ειδικά πλαίσια για την υποδοχή διαφημίσεων με απόφαση του Δ.Σ. Ο καθορισμός πρέπει να έχει τη γνώμη της Επιτροπής Πολεοδομικού και Αρχιτεκτονικού Ελέγχου της οικίας Νομαρχιακής Αυτοδιοίκησης και εδώ δεν εμπλέκουμε διάφορους φορείς, αλλά αυτή η αρμοδιότητα είναι στη νομαρχία. Αντί για τη "σύμφωνη γνώμη" προτείνουμε απλά τη "γνώμη". Αν δεν καθοριστούν τέτοιοι χώροι δεν μπορούν να αναρτηθούν διαφημίσεις σε δημόσιο χώρο.
Τα πλαίσια που επιτρέπεται να τοποθετηθούν για την υποδοχή διαφημίσεων θα είναι ειδικών προδιαγραφών, σύμφωνα με την υπουργική απόφαση η οποία ετοιμάζεται. Στους ιδιωτικούς χώρους απαιτείται πάλι άδεια της ΕΠΑΕ, της Επιτροπής Πολεοδομικού και Αρχιτεκτονικού Ελέγχου, η οποία ισχύει για τρία χρόνια.
Όπως επίσης για τους ιδιωτικούς χώρους απαιτείται γνώμη του αρμόδιου τοπικού συμβουλίου μνημείων του Υπουργείου Πολιτισμού. Οι επιγραφές που τοποθετούνται στις προθήκες των καταστημάτων πρέπει να είναι γραμμένες στην ελληνική και αν θέλουν και σε άλλη γλώσσα είναι ελεύθερο, όμως τα ελληνικά στοιχεία θα πρέπει να είναι μεγαλύτερα από τα ξένα. Προβλέπεται επίσης αυστηρός έλεγχος των διατάξεων αυτών με υψηλά διοικητικά πρόστιμα σε περίπτωση παραβάσεως καθώς και ποινικές κυρώσεις σε μερικές περιπτώσεις.
Θεσμοθετείται ρητά η υποχρέωση του δήμου να αφαιρεί με συνεργεία του τα παράνομα πλαίσια και τις παράνομες διαφημίσεις όπου υπάρχουν, είτε σε δημοτικό κοινόχρηστο χώρο είτε σε ιδιωτικό χώρο. Και ανεξάρτητα από το ιδιοκτησιακό καθεστώς όπου αναρτώνται οι παράνομες διαφημίσεις οι μισθωτές είναι υποχρεωμένοι να επιτρέπουν την είσοδο των συνεργείων για την αφαίρεση των διαφημίσεων.
Νομίζω ότι αποτελεί ένα ολοκληρωμένο θεσμικό πλαίσιο με σαφή καθορισμό των αρμοδίων οργάνων, με συγκεκριμένη διοικητική διαδικασία για την ανάρτηση των διαφημίσεων, με οριοθετημένες ευθύνες τόσο της διοίκησης όσο και των πολιτών. Στόχος μας είναι από τον Απρίλιο του 2002 οι διατάξεις να είναι σε πλήρη εφαρμογή προκειμένου να βελτιωθεί το συντομότερο δυνατόν η κατάσταση που αντιμετωπίζουμε σήμερα. 
Το δεύτερο βασικό θέμα αυτού του σχεδίου νόμου αφορά τις συμπολιτείες δήμων και κοινοτήτων. Όπως γνωρίζετε με τη συνταγματική αναθεώρηση η παράγραφος 3 του άρθρου 102 του Συντάγματος συμπληρώθηκε και παρέχει τη δυνατότητα με νόμο να συστήνονται σύνδεσμοι αναγκαστικοί ή εκούσιοι των δήμων όχι απλώς για την εκτέλεση έργων ή την παροχή υπηρεσιών, αλλά και για την άσκηση αρμοδιοτήτων των πρωτοβάθμιων ΟΤΑ. 
Πιστεύω ότι είναι μια σημαντική τομή, γιατί αφ' ενός διευκολύνεται η αποκέντρωση αρμοδιοτήτων σε τοπικό επίπεδο και αφ' ετέρου δεν παραγνωρίζει το γεγονός ότι η άσκηση τέτοιων αρμοδιοτήτων για να είναι αποτελεσματική πρέπει να γίνεται από ευρύτερα οργανωτικά σχήματα των πρωτοβάθμιων ΟΤΑ. ΄Ετσι προτείνουμε το σχήμα "συμπολιτεία" η ίδρυση και λειτουργία της οποίας ρυθμίζεται με το σχέδιο νόμου αυτό. Προτείνουμε να είναι νομικά δημοσίου δικαίου, γιατί μιλάμε για αρμοδιότητες. Ο εισηγητής της Νέας Δημοκρατίας λόγω της προηγούμενης εμπειρίας του θα έπρεπε να γνωρίζει ότι οι αρμοδιότητες των δήμων πρέπει να ασκούνται από νομικά πρόσωπα δημοσίου δικαίου. Δεν μπορώ να καταλάβω πώς θα έχουμε δημοτική αστυνομία ανώνυμη εταιρεία ή τον έλεγχο να τον κάνει ένα νομικό πρόσωπο ιδιωτικού δικαίου.
Οι βασικές αρχές είναι ότι οι συμπολιτείες αποτελούν κατά βάση εκούσιους συνδέσμους των πρωτοβάθμιων ΟΤΑ που τους συγκροτούν. Σε εξαιρετικές περιπτώσεις προβλέπεται η υποχρεωτική συμμετοχή δήμου ή κοινότητας σε συμπολιτεία ή η υποστήριξη του δήμου αυτού ή της κοινότητας από έναν άλλο δήμο σε περίπτωση που δεν έχει δημιουργηθεί συμπολιτεία και ο δήμος αυτός δεν μπορεί από μόνος του να ασκήσει τις αρμοδιότητες αυτές. Η υποχρεωτική συμμετοχή προβλέπεται μόνο εάν κάποιος δήμος ή κοινότητα λόγω μεγέθους δεν μπορούν να ασκήσουν τα καθήκοντά τους. Τότε μπορεί ο γενικός γραμματέας της περιφέρειας να αναθέσει στον πλησιέστερο δήμο να εξυπηρετεί το μικρό δήμο ή την κοινότητα ή αν έχει δημιουργηθεί μια συμπολιτεία και υπάρχει μια γεωγραφική, οικονομική και κοινωνική ενότητα και κάποιος για οποιονδήποτε λόγο δεν θέλει να συμμετέχει σ'αυτήν αλλά δεν έχει και το μέγεθος να ασκήσει αυτές τις αρμοδιότητες μόνος του. 
Η βασική τομή αρμοδιοτήτων είναι η τεχνική και οικονομική υποστήριξη και η διαδημοτική αστυνόμευση. Βέβαια μπορούν με δικές τους αποφάσεις οι δήμοι να επεκτείνουν αυτές τις αρμοδιότητες και σε άλλους τομείς. 
Δεν είναι δυνατόν κάθε δήμος να ασκεί από μόνος του όλες αυτές τις αρμοδιότητες. Για παράδειγμα, στην Περιφέρεια της Αττικής υπάρχουν εκατόν τρεις δήμοι και κοινότητες. ΄Ε, δεν μπορούμε να φτιάξουμε εκατόν τρεις δημοτικές αστυνομίες. Πρέπει να γίνουν κάποιες συνεργασίες, συμπολιτείες μεταξύ των δήμων και κοινοτήτων και να φτιάξουμε δημοτική αστυνομία, η οποία πράγματι να ανταποκρίνεται στο ρόλο της και στα καθήκοντά της.
Επίσης, σε ορισμένες περιπτώσεις οι δήμοι αντικειμενικά δεν μπορούν να στηρίξουν τη στελέχωση και λειτουργία των απαραίτητων υπηρεσιών. Σήμερα από τους χίλιους τριάντα τρεις δήμους και κοινότητες της χώρας, πεντακόσιοι εξήντα έξι έχουν κάτω από πέντε χιλιάδες κατοίκους με τακτικά ετήσια έσοδα κάτω των διακοσίων εκατομμυρίων δραχμών ο καθένας. Διακόσιοι ογδόντα ένα δήμοι έχουν πληθυσμό από πέντε έως δέκα χιλιάδες κατοίκους με τακτικά έσοδα κάτω των τετρακοσίων εκατομμυρίων ο καθένας.
Αυτό σημαίνει ότι η δυνατότητα δημιουργίας και λειτουργίας ικανών οικονομικών και τεχνικών υπηρεσιών, υπηρεσιών δημοτικής αστυνόμευσης και εποπτών υγείας είναι αδύνατη. Το κόστος είναι σημαντικό και είναι ασύμφορο να γίνει κάτι τέτοιο. Έχουμε υπολογίσει ότι η συγκρότηση μίας σωστής, σύγχρονης τεχνικής υπηρεσίας χρειάζεται περίπου δέκα εξειδικευμένους επιστήμονες. Η υπηρεσία αυτή είναι αδύνατο να συγκροτηθεί σε Ο.Τ.Α. κάτω των δέκα χιλιάδων κατοίκων εξαιτίας του κόστους και του μικρού αντικειμένου δραστηριότητας. Έτσι, θα είχαμε μία σπατάλη και πόρων, αλλά και ανθρώπινου δυναμικού, εάν ο κρατικός προϋπολογισμός ενίσχυε όλους αυτούς τους δήμους να φτιάξουν υπηρεσίες, οι οποίες δεν είναι απαραίτητες ή δεν μπορούν να δικαιολογηθούν από την αποδοτικότητα, τη δραστηριότητα που απαιτεί ένας συγκεκριμένος δήμος.
Σήμερα, άρτιες οικονομικές υπηρεσίες με δυνατότητα είσπραξης τοπικών εσόδων διαθέτουν εκατόν ογδόντα Ο.Τ.Α. και άρτιες τεχνικές υπηρεσίες εκατόν δέκα Ο.Τ.Α. Είναι γνωστά τα αποτελέσματα αυτής της κατάστασης. Ακούμε πάρα πολλές φορές τι συμβαίνει στις πολεοδομίες, αλλά θα πρέπει να βοηθήσουμε τους δήμους να οργανώσουν σωστά τις υπηρεσίες τους για να μπορούν να ανταποκριθούν στις αρμοδιότητες τις οποίες έχουν.
Το σχέδιο νόμου έρχεται να επιλύσει ακριβώς αυτά τα προβλήματα προσφέροντας στους μικρούς και αδύναμους δήμους τη δυνατότητα μέσα από ένα συγκροτημένο θεσμικό πλαίσιο να αποκτήσουν υπηρεσίες για την άμεση υποστήριξη των δραστηριοτήτων τους. Το θεσμικό πλαίσιο που προτείνουμε δεν παραβιάζει την αυτοτέλεια και το αυτοδιοίκητο των μελών του συνδέσμου, δηλαδή των δήμων και κοινοτήτων που συμμετέχουν σε μία συμπολιτεία. Διοικούνται από τη συνέλευση που απαρτίζεται από όλους τους δημάρχους και όλα τα μέλη των δημοτικών και κοινοτικών συμβουλίων, που εκλέγουν το διοικητικό συμβούλιο. Στις περιπτώσεις πολυμελών διοικητικών συμβουλίων εκλέγεται εκτελεστική επιτροπή από το διοικητικό συμβούλιο.
Στο διοικητικό συμβούλιο συμμετέχουν ex-officio όλοι οι δήμαρχοι ή οι πρόεδροι των κοινοτήτων που είναι μέλη της συμπολιτείας. Το σύστημα εκλογής των υπολοίπων μελών γίνεται με βάση τον πληθυσμό, ώστε να υπάρχει και αναλογική εκπροσώπηση του πληθυσμού στο διοικητικό συμβούλιο.
Προβλέπεται σύστημα επιλογής γενικού διευθυντή και διευθυντών των συμπολιτειών διαφανές και αξιόπιστο, απαλλαγμένο από τις αγκυλώσεις που υπάρχουν μέχρι σήμερα. Μέσω αυτού του συστήματος μπορούν να επιλέγονται άτομα, τα οποία είναι ικανά. Για τους γενικούς διευθυντές χρειάζεται μία αυξημένη πλειοψηφία από το διοικητικό συμβούλιο. Γίνεται με προκήρυξη, όπου μπορούν να συμμετέχουν και δημόσιοι υπάλληλοι, αλλά και άτομα από τον ιδιωτικό τομέα. Ο γενικός διευθυντής είναι με θητεία, ώστε να μπορεί το διοικητικό συμβούλιο να ελέγχει πιο αποτελεσματικά τους στόχους τους οποίους θέτει στο γενικό διευθυντή.
Οι υπηρεσίες που θα προσφέρουν θα είναι καλύτερες αλλά και η εποπτεία θα είναι ευκολότερη, γιατί θα υπάρχουν αυτές οι διοικητικές δομές που θα είναι αξιόπιστες και θα μπορούν οι πολίτες να απαιτούν πλέον καλύτερης ποιότητας υπηρεσίες.
Υπάρχουν και ορισμένες άλλες διατάξεις, που αφορούν την Τοπική Αυτοδιοίκηση. Θα αναφέρω κάποιες από αυτές. Είναι η ρύθμιση που προβλέπει ότι το 50% των επιβαλλομένων προστίμων από τις υπηρεσίες των Νομαρχιακών Αυτοδιοικήσεων παραμένει στις Νομαρχιακές Αυτοδιοικήσεις, εκτός αν ο νόμος προβλέπει ποσοστό μεγαλύτερο από το 50%. Αλλά τουλάχιστον το 50% παραμένει στις Νομαρχιακές Αυτοδιοικήσεις και αυτό για να έχουν κίνητρο να κάνουν και ελέγχους. 
Επίσης διευρύνονται οι αρμοδιότητες του περιφερειακού ταμείου, γιατί θέλουμε να δώσουμε τη δυνατότητα στα περιφερειακά ταμεία ανάπτυξης να αποτελέσουν υποστηρικτικούς μηχανισμούς των δήμων και κυρίως των δήμων και κοινοτήτων που δεν έχουν οι ίδιοι τις προϋποθέσεις ή την υποδομή για να μπορούν να ανταποκριθούν με επάρκεια στις απαιτήσεις, επενδυτικές, μελετών ή προγραμματισμού. Και έτσι θα τους βοηθήσουμε να συμμετάσχουν πιο αποτελεσματικά στις δράσεις και τα έργα του Γ΄ Κοινοτικού Πλαισίου Στήριξης. 
Και προβλέπεται και επιδότηση των στεγαστικών δανείων κατά 80% από τις τράπεζες στους ΄Ελληνες τσιγγάνους, γιατί νομίζω ότι είναι απαραίτητο τους συμπολίτες μας αυτούς να τους αντιμετωπίσουμε με μεγαλύτερη κοινωνική ευαισθησία και αλληλεγγύη και να τους εντάξουμε στην οικονομική και κοινωνική ζωή της χώρας μας.
Κυρίες και κύριοι συνάδελφοι, κατά τη συζήτηση στην αρμόδια Διαρκή Επιτροπή έγινε, νομίζω, ένας γόνιμος διάλογος, τόσο επί της αρχής, όσο και επί των άρθρων. Κλήθηκαν και εκπρόσωποι της ΚΕΔΚΕ και εξέθεσαν τις απόψεις τους. Και νομίζω ότι αρκετές παρατηρήσεις, που έκαναν οι συνάδελφοι, έγιναν αποδεκτές, γιατί πράγματι αυτές βελτίωναν το προτεινόμενο σχέδιο νόμου. Ελπίζω με το ίδιο πνεύμα, της ουσιαστικής συμμετοχής να γίνει και η συζήτηση στο Τμήμα. Πιστεύω ότι με τις παρατηρήσεις σας και τις προτάσεις σας θα βελτιωθεί ακόμη περαιτέρω το σχέδιο νόμου, το οποίο πράγματι θα συμβάλει σημαντικά στην ενίσχυση της αποκέντρωσης και την ισχυροποίηση της Τοπικής Αυτοδιοίκησης.
Είναι μία τομή που προωθούμε για τον χώρο του Α΄ βαθμού με τις συμπολιτείες. Και πιστεύω ότι σε πολύ σύντομο διάστημα θα φανούν τα αποτελέσματα. Και όπως είπε και ο εκπρόσωπος της ΚΕΔΚΕ στην επιτροπή, αν δεν προχωρήσει αυτό, οι μικροί δήμοι δεν θα μπορούν να ανταποκριθούν στα καθήκοντά τους. Και η Τοπική Αυτοδιοίκηση μπορεί να έχει -και έχει- αδυναμίες, αλλά έχουμε και εμείς ως πολιτεία την υποχρέωση να δημιουργήσουμε όλες τις προϋποθέσεις, που να μπορεί να ανταποκρίνεται με επάρκεια στις αρμοδιότητές της. Και πρέπει να πω ότι μία σειρά από θέματα φάνηκε, παρά τις αδυναμίες που υπάρχουν, ότι η Τοπική Αυτοδιοίκηση έχει τη δυνατότητα και την ικανότητα να ανταποκρίνεται σε μεγάλες προκλήσεις. Και μία τελευταία είχαμε με την καταγραφή των μεταναστών. Και ακριβώς επειδή το βάλαμε μέσω των δήμων, έγινε σε χρόνο ρεκόρ. Και έγινε με μεγάλη αποτελεσματικότητα σε όλους τους δήμους όλης της χώρας. Και σε θέματα πολιτικής προστασίας και σε άλλα θέματα έχουν συμβάλει καθοριστικά. Και πιστεύω ότι με την ενίσχυση της υποδομής της τοπικής αυτοδιοίκησης, αυτή σε λίγα χρόνια θα συγκλίνει προς την Τοπική Αυτοδιοίκηση των ευρωπαϊκών χωρών, όπου εκεί είναι πιο ανεπτυγμένη από μας. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Πολύδωρας ως Κοινοβουλευτικός Εκπρόσωπος της Νέας Δημοκρατίας.
ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, εγώ είχα τη γενναιότητα και το περίσσευμα καρδίας να πω στο συνέδριο του ΠΑΣΟΚ για την Τοπική Αυτοδιοίκηση ότι το ΠΑΣΟΚ και εν γένει η Αριστερά είχαν ένα προβάδισμα στις θεσμικές προτάσεις για την Τοπική Αυτοδιοίκηση. Είχαν το προβάδισμα για τον εκλεγμένο Β΄ βαθμό Τοπικής Αυτοδιοίκησης, για τη Νομαρχιακή Αυτοδιοίκηση και για τους καποδιστριακούς δήμους.
Εσείς όμως δεν είχατε την αντίστοιχη γενναιότητα καρδίας. Μείνατε στη μικροψυχία. Δεν αναφέρατε όταν μιλούσατε για τη δήλωσή μου αυτό που είπα συμπληρωματικά ότι στην πράξη μείνατε πίσω στην εφαρμογή αυτών των θεσμικών μεταρρυθμίσεων. Σε αυτόν τον τομέα αποτύχατε οικτρά. ΄Ετσι να το λέτε άλλη φορά, αλλιώς εμφανίζετε μικροψυχία που δεν σας τιμά. Εμείς με την κεκτημένη φορά του συγκεντρωτικού κράτους το οποίο κυριαρχούσε ως άποψη όχι μόνο στην Ελλάδα -ήταν φαινόμενο εποχής- δεν απελευθερώσαμε τη σκέψη μας και την πολιτική μας τάση ώστε να πούμε εύτολμα, εκλεγμένη νομαρχία και στην περίπτωση των καποδιστριακών δήμων, ναι, είναι μια πολύ καλή άποψη συζητήσιμη, που πρέπει να την προσέξουμε στην εφαρμογή. 
Στην πράξη η αποτυχία σας πιστοποιείται. Φαίνεται αυτό και από την ιστορική αναδρομή που έκανε ο εισηγητής της Πλειοψηφίας και από την αναδρομή που έκανε η κυρία Υπουργός αναφερόμενη συγκεκριμένα στα τοπικά συμβούλια, στις προγραμματικές συμφωνίες στους αναπτυξιακούς συνδέσμους. Δεν έμειναν ούτε λείψανα απ' αυτές τις συλλήψεις, για να δούμε τι έγινε απ' αυτήν την πειραματική διαδικασία του ΠΑΣΟΚ εκείνης της εποχής.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Πηγαίνετε λίγο παραπέρα στη δυτική Αθήνα για να δείτε τι έγινε με τους αναπτυξιακούς συνδέσμους. 
ΒΥΡΩΝ ΠΟΛΥΔΩΡΑΣ: Σήμερα ερχόμαστε στη μεγάλη αναίρεση. Η Κυβέρνηση δεν την ομολογεί. Αναιρεί την υπόθεση του "ΚΑΠΟΔΙΣΤΡΙΑ". Αναιρεί ακόμη και τη Νομαρχία. Θα σας το αποδείξω αυτό. Αυτό δε, είναι το πολιτικό ζήτημα. Δεν πρόκειται να ασχοληθώ ούτε με τις περιφράσεις με τις οποίες επενδύει το πείραμά της η Κυβέρνηση ούτε με ψιχία αρετής που ενδεχομένως να βρεις σε κάποιο άρθρο. Ο συλλογισμός μου λέει ότι στις συνεργασίες στους αποφασιστικούς τομείς της οικονομικής συνεργασίας της τεχνικής υποστήριξης και της Αστυνομίας, όπως εμφατικά λέτε στην υπόθεση της συμπολιτείας, πρέπει να είμαστε συγκεκριμένοι και αποφασισμένοι. Και τι σας πιάνει με τα μεγάλα ονόματα! Αυτά είναι λήροι. Από τη λέξη αυτή παράγεται και η λέξη παραλήρημα. Πρέπει λοιπόν να αφήσουμε τους λήρους και τα παραληρήματα. 
Λέμε συγκεκριμένα: Η συμπολιτεία γι' αυτές τις αρμοδιότητες κατάγεται από παλιά. Πόσο παλιά; Από τους συνδέσμους δήμων και κοινοτήτων. Όσοι έχουμε διαβάσει Βεγλερή και Στασινόπουλο, υπήρχαν, κύριε Ακριβάκη. Ακόμη και επί συγκεντρωτικού κράτους. Δεν εγεννήθη τίποτα, αναμασήματα είναι. Και η αποτυχία στην υπόθεση της Τοπικής Αυτοδιοίκησης βρίσκεται στην πράξη. Έχει αυξηθεί το διοικητικό κόστος απελπιστικά. Όσο κόστος είχαμε για τις 6.000 μονάδες, έχουμε τόσο και άλλο τόσο. Διοικητικό κόστος. Βέβαια μπορεί να είμαστε αμέτρητων οικονομικών πόρων και να ξοδεύουμε για τη διοίκησή μας επειδή είμαστε γαλαντόμοι. 
Εμείς είχαμε τις κράμπες και δεν παρακολουθήσαμε ότι θα φτιάξει μονάδες Τοπικής Αυτοδιοίκησης με εργαλεία για τεχνικές υπηρεσίες με οικονομικά και με άλλες ευχέρειες. Γιατί μόνες δεν μπορούν οι μικρές μονάδες να αντεπεξέλθουν στις υποχρεώσεις τους. Είχατε κάνει λάθος εκτίμηση; Τι απογίνονται τώρα οι μικροί καποδιστριακοί δήμοι της ορεινής και της νησιωτικής Ελλάδος; Θα ήταν ευθύτερη η άποψή σας αν λέγατε, αποτύχαμε, μεταβάλαμε γνώμη και πάμε σε ένα πείραμα για μεγάλους καποδιστριακούς, αυτό που έλεγαν στην αρχή "ΚΑΠΟΔΙΣΤΡΙΑΣ Β'". Δεν το κάνετε. Εγώ σας λέω ότι είναι μετέωρο το βήμα για τον "ΚΑΠΟΔΙΣΤΡΙΑ" πλέον. Η συμπολιτεία με βίον προβλεπόμενο από το νόμο οκταετή υπερβαίνει τον βίον μιας δημοτικής αρχής, τη θητεία και φτιάχνει ένα καθεστώς παγιότερο με τεράστια νομικά προβλήματα. ΄Οταν θα έχουν πεθάνει οι οντότητες των συμβουλίων, πώς θα ζήσει το παράγωγο των διοικητικών συμβουλίων; Τέτοια γονατογραφήματα εισάγονται εδώ. Πείραμα αποτυχημένο. Θα μπορούσατε εδώ να έχετε ευχέρεια συνεργασιών, να έχετε τους αναπτυξιακούς συνδέσμους, αλλά τίποτε από όλα αυτά. Η κεντρική εξουσία παίζει με το δέλεαρ κάποιων αποζημιώσεων για τα όργανα της συμπολιτείας και κάποιων θέσεων. Πώς αλλιώς θα έχουμε τη δημοτική αστυνομία; Φιλοδοξούν να έχουν στη δημοτική αστυνομία προσληφθεισομένους ανθρώπους για τη στελέχωση της δημοτικής αστυνομίας. Φιλοδοξούν να έχουν το γενικό διευθυντή και τα όργανα της συμπολιτείας με κάποια επιμίσθία, χωρίς έργο. Από πουθενά δεν υπάρχει έργο. Ρωτάω, τι σημαίνει κατά την ερμηνεία σας οικονομική συνεργασία, κύριοι; Και τι μου είπαν, λέτε; Ρωτάω τους αντιπροσώπους της ΚΕΔΚΕ.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν χρειάζεται να τα λέτε έτσι, γιατί αυτό που λέτε τώρα είναι εναντίον της Τοπικής Αυτοδιοίκησης. ΄Ολοι οι δήμαρχοι έχουν σκοπιμότητα, έχουν το προσωπικό τους συμφέρον. Γι' αυτό ήλθε η ΚΕΔΚΕ και ήταν θετική, γιατί υπήρχαν κάποιες θεσούλες για να βολευτούν. 
ΒΥΡΩΝ ΠΟΛΥΔΩΡΑΣ: Κοιτάξτε να δείτε, δεν με πτοείτε εμένα. Γιατί εγώ σκέφτομαι το κράτος και την πολιτεία. Εσείς κοιτάτε συνέχεια να κερδοσκοπήσετε από την ΚΕΔΚΕ και από τους πολιτευόμενους στην Τοπική και Νομαρχιακή Αυτοδιοίκηση. Εγώ θα σας πω την αλήθεια. Είμαστε ένα κόμμα που ερχόμαστε να διοικήσουμε, είμαστε ένα κόμμα που θέλουμε να βάλουμε σειρά σε αυτόν τον τόπο. Εσείς παίξτε με τα πειράματά σας. Σας υποσχέθηκα όμως να σας αποδείξω το πόσο μετέωρη είναι η κατάσταση, το πείραμά σας. Και το αποδεικνύω. 
Ρωτάω, τι σημαίνει οικονομική συνεργασία; Και τι μου απαντούν; 
Να έχουμε ένα λογιστήριο και να φτιάξουμε και διπλογραφικό σύστημα. Εάν αυτό είναι η φιλοδοξία μιας διοικητικής μεταρρύθμισης επιπλέον νομίζω ότι είναι πολύ μικρό το πεδίο. 
Τι σημαίνει τεχνική υποστήριξη; Να έχουμε εργαλεία και γραφεία μελετών και τεχνικό προσωπικό. Ας μετατεθούμε στην Κέρκυρα. Στην Κέρκυρα θα έχουμε κατά νόμο μία συμπολιτεία. Έχουμε κατά το υπάρχον σύστημα των διοικητικών διαρθρώσεων μία νομαρχία. Θα έχει η συμπολιτεία της Κέρκυρας δική της τεχνική υπηρεσία και η Νομαρχία της Κέρκυρας δική της τεχνική υπηρεσία. Όλα είναι πολύ ωραία, όλα είναι πολύ καλά, θα αγοράζουμε εργαλεία, θα έχουμε και τεχνικές υπηρεσίες! Για ποιο αποτέλεσμα; Ποιος υπολογίζει και ποιος πληρώνει το διοικητικό κόστος; Ωραίο είναι να πλειοδοτούμε ότι θα έχουμε τεχνικές υπηρεσίες και όλοι θα είναι διορισμένοι στις τεχνικές υπηρεσίες. Έδωσε εργαλεία, είπα στην επιτροπή, η Κυβέρνηση σε κάποιους δήμους, αυτοκίνητα, πουλμανάκια και κάποια μπουλτοζάκια, τα οποία σκουριάζουν εκεί γιατί δεν έχουν το λειτουργικό κόστος. Και είναι πολλοί οι δήμοι αυτοί, διότι δεν έχουν τον οδηγό, δεν έχουν το συντηρητή, δεν έχουν το συνεργείο. Έτσι νομίζετε ότι είναι; Πηγαίνετε και μοιράστε θέσεις, εργαλεία για να κάνετε τη λαϊκίστικη πολιτική. Ως πότε; Και έτσι ακυρώνεται και η υπόθεση της νομαρχίας. Την εννοείτε τη νομαρχία ως συντεταγμένο βαθμό Τοπικής Αυτοδιοίκησης; Πώς τη συρρικνώνετε έτσι; Και το τοπίο στην Τοπική Αυτοδιοίκηση να σας το πω είναι ασφυκτικό. Τα πάντα στενάζουν υπό την ασφυκτική εποπτεία του Γενικού Γραμματέα της Περιφέρειας. Αυτή είναι η αποκέντρωση; Αυτή είναι η δύναμη στην Τοπική Αυτοδιοίκηση; Πού εμπιστεύεστε τον Α΄ βαθμό Τοπικής Αυτοδιοίκησης; Με το να κάνει συντήρηση των σχολείων; Και έχουμε άπειρα παραδείγματα σύμφωνα με τα οποία "Πάρτε ενάμισι εκατομμύριο για να συντηρήσετε ή να βάψετε δώδεκα σχολεία"! 
ΑΡΙΣΤΟΤΕΛΗΣ ΠΑΥΛΙΔΗΣ: Και τα τζάμια σπασμένα!
ΒΥΡΩΝ ΠΟΛΥΔΩΡΑΣ: Αυτό είναι το στατιστικό δείγμα σε όλη την Ελλάδα. Να συνειδητοποιήσετε, κύριοι συνάδελφοι -είστε οι περισσότεροι από την επαρχία- ότι ερήμωσε ο τόπος. Δεν υπάρχει όχι μόνο τοπική αυτοδιοίκηση, δεν υπάρχει ούτε το κράτος εκεί. Πρωτογενής παραγωγή δεν υπάρχει, φεύγουν όλοι για τα αστικά κέντρα και η χώρα κατοικείται από τους Αλβανούς και τους άλλους μετανάστες. Αυτή είναι η εικόνα. Σχολεία λειτουργούν ή ανοίγουν μόνο με Αλβανόπουλα. Κανένας δεν νοιάζεται ούτε για την κοινότητα ούτε για τον καποδιστριακό δήμο ούτε για τη νομαρχία. Και φέρνουμε εδώ αυτά τα νομοθετήματα θαρρείς και έχουμε καινούρια μεταρρύθμιση! Και δεν είναι υποχρεωτικότητα λέει. Τι σημαίνει πληθυσμός δέκα χιλιάδων; Ποιο είναι αυτό το όριο, το πληθυσμιακό κριτήριο; Όπως τι σημαίνει βιωσιμότητα για τη μονάδα Τοπικής Αυτοδιοίκησης; Πότε είναι βιώσιμη μια μονάδα; Τόσοι δήμοι είναι με κάτω από διακόσια εκατομμύρια έσοδα, τόσοι δήμοι είναι κάτω από τετρακόσια. Πότε είναι βιώσιμος; Μήπως είναι βιώσιμος ο πρώτος δήμος της χώρας με τα δάνεια και τα χρέη; Ή δεν βλέπουμε ότι ένα δεύτερο κύμα δημοσιονομικής χρεοκοπίας έρχεται από τα δάνεια των μονάδων Τοπικής Αυτοδιοίκησης με την εγγύηση του δημοσίου;
Γιατί δεν καταβάλλει τις οφειλές της η κεντρική διοίκηση στην Τοπική Αυτοδιοίκηση είτε από το ΕΠΤΑ είτε από τα προγράμματα; Ποιον κοροϊδεύει με την "ΠΟΛΙΤΕΙΑ" η κεντρική διοίκηση και τα νούμερα; Θα πάρουμε τον τετραψήφιο αριθμό... Ασφαλώς και γυρίζω και βλέπω και τους αναπτυξιακούς συνδέσμους και βλέπω όλη την Ελλάδα. Καμία πολιτική. Μου λένε στο Στρυμονικό ποιο είναι το πρώτο έργο που θέλετε, τι γίνεται δίπλα στο Στρυμόνα; Θα ήμασταν ευτυχείς αν είχαμε ένα αρδευτικό από το Στρυμόνα, που περνάει δίπλα του. Πόσο είναι το κόστος του; Ενάμισι-δύο δισεκατομμύρια και δεν γίνεται και υπάρχουν άνθρωποι εκεί να δουλέψουν και να μείνουν στον τόπο. 
Τι θα γίνει με τα νησιά, παραδείγματος χάρη; Αυτή είναι η εξέλιξη στην μεταρρύθμιση ή στη Συμπολιτεία επί του θέματος της Τοπικής Αυτοδιοίκησης Α΄ και Β΄ Βαθμού; 
(Στο σημείο αυτό την Προεδρική ΄Εδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Το δεύτερο κεφάλαιο είναι η διαφήμιση. Τι μας εγγυάται αυτό που λέει η έκθεση της ΚΕΔΚΕ; Το είπε και ο συνάδελφος του Κομμουνιστικού Κόμματος. Σε δειγματοληπτικό έλεγχο που διενήργησε το έτος 2000 το ΥΠΕΧΩΔΕ βρέθηκαν χίλιες οκτακόσιες σαράντα ένα παράνομα τοποθετημένες διαφημιστικές πινακίδες σε μεγάλα τμήματα του εθνικού οδικού δικτύου της χώρας. Συνολικά αφαιρέθηκαν τετρακόσιες πενήντα δύο. Οι χίλιες τριακόσιες ογδόντα εννέα μένουν στις θέσεις τους. Σε είκοσι επτά νομούς υποβλήθηκαν οκτακόσιες δεκατέσσερις δύο μηνύσεις, αφαιρέθηκαν διακόσιες ογδόντα δύο επιγραφές και εννιακόσιες ογδόντα τρεις παρέμειναν στις θέσεις τους. 
Όταν άνοιξε το αεροδρόμιο των Σπάτων "ΕΛΕΥΘΕΡΙΟΣ ΒΕΝΙΖΕΛΟΣ", υπήρχε μία μεγάλη ένταση και κρίση να καθαρίσουμε τον Υμηττό από το δάσος των κεραιών. Νομίσαμε όλοι ότι σοβαρεύτηκε η πολιτεία και επιλαμβάνεται! Όμως εκείνοι που είχαν τις κεραίες ήταν δυνατότεροι από την πολιτεία και μόλις πέρασε η φούρια οι κεραίες είναι στις θέσεις τους. Και θέλετε να μιλήσουμε για νομοθετικό πλαίσιο. Και διερωτάται κανείς: μα, επεκαλέσθησαν κίνδυνο των πτήσεων για παράδειγμα. Αφήνω τις ακτινοβολίες από τις κεραίες για τον κόσμο που είναι δίπλα από τον Υμηττό. Γιατί δεν φτιάχνουν ένα πάρκο συγκροτημένο είτε στον Υμηττό είτε στην Πάρνηθα είτε στο Αιγάλεω, χωρίς το δάσος των κεραιών, όπως γίνεται σε όλον τον πολιτισμένο κόσμο; Αλλά αυτό έχει κόστος, πρέπει να συγκρουσθούν με εκείνους οι οποίοι έχουν τις κεραίες. Και κόστος δεν αναλαμβάνει η Κυβέρνηση με τίποτα, να διαλυθεί το σύμπαν. Πρέπει να μείνουμε επί της αρχής του σοσιαλιστικού λαϊκισμού μέχρι θανάτου, ας βαλτώσει ο τόπος! 
Και για να είμαστε συγκεκριμένοι: Γιατί δεν αφήνει μία ελευθερία στους δήμους, όπως είπε ο εισηγητής μας ο κ. Τασούλας, να δίνουν άδεια και να αποφασίζουν με ευελιξία; Τι σημαίνει, θα ορίσω τα ταμπλό και τους χώρους και τα σχέδια και τα πλαίσια; Ξέρετε πώς είναι η ζωή σήμερα; Το είπαν οι διαφημιζόμενοι και οι διαφημιστές που προσήλθαν. Δίνει ο δήμος εν λευκώ τις θέσεις και εκείνοι τις μισθώνουν με τη σειρά τους στους διαφημιζόμενους. ΄Εχουν υπηρεσία οι δήμοι για να πάρουν το υλικό του διαφημιζόμενου; Πώς θα αντιστοιχίσει μια πρακτικά τέτοια στη ζωή η οποία θέλει γρηγοράδα και ευελιξία; Και κυρίως μας ενδιαφέρει για τα έσοδα των δήμων. Γιατί π.χ. στις εθνικές οδούς έχεις το Γενικό Γραμματέα της Περιφέρειας να κάνει κουμάντο; Γιατί δεν αφήνει τον παρόδιο δήμο; Οι εθνικές οδοί, οι μεγάλοι αυτοκινητόδρομοι, είναι όπως λέγαμε στα νομικά privilegium odiosum, είναι δυσμενές προνόμιο για τους παροδίους. Το δυσμενές αυτό προνόμιο ότι παίρνουν ηχορύπανση, ότι παίρνουν κίνηση, ότι έχουν αυτά τα υπερυψωμένα μπλοκ, τον αυτοκινητόδρομο, πρέπει να λάβει -αυτό το δυσμενές προνόμιο- ένα αντισταθμιστικό, ανταποδοτικό όφελος.
Και να τον αφήσει το δήμο. Και, εν πάση περιπτώσει, σε αυτήν την υπόθεση της λειτουργίας αυτών των προβλέψεων για τη διαφήμιση, που είναι πολλά τα λεφτά, θα φανεί και η γενναιότητα και η διάθεση να υποστηρίξεις το δήμο. Και να τον εμπιστευτείς και να του δώσεις πραγματικά την αρμοδιότητα η οποία έχει μία ανταπόδοση, ένα όφελος για το δήμο και για τους δημότες. Αυτή είναι η προσέγγιση που πρέπει να επικρατεί. Όχι να έχουμε το Ταμείο Εθνικής Οδοποιίας, στη σημερινή του μορφή, την ανώνυμη εταιρεία, και το Γενικό Γραμματέα της Περιφέρειας και ο άλλος να κοιτάει τα τρένα που περνούν ως δημότης παρόδιος του αυτοκινητοδρόμου.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πολύδωρα...
ΒΥΡΩΝ ΠΟΛΥΔΩΡΑΣ: Δύο αιτιάσεις έχω για την υπόθεση των διαφημίσεων: Το ότι δεν εφαρμόζεται, πρώτον, και, δεύτερον, ότι πάλι είναι στο περιθώριο η Τοπική Αυτοδιοίκηση.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πολύδωρα, έχω κάνει μία αλλαγή, την οποία δεν έχετε δει, και λέμε "ο γενικός γραμματέας εκτός κατοικημένων περιοχών".
ΒΥΡΩΝ ΠΟΛΥΔΩΡΑΣ: Δεν άκουσα, γιατί δεν ήθελα και τη διακοπή. Ευχαριστώ πολύ.
ΑΡΙΣΤΟΤΕΛΗΣ ΠΑΥΛΙΔΗΣ: Είδατε, δεν φωνάζει ο κ. Πολύδωρας.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν φωνάζει ο κ. Πολύδωρας, γιατί είναι εδώ και είναι γραμμένα.
ΠΡΟΕΔΡΕΥΩΝ (Παναγιώτης Σγουρίδης): Κυρία Υπουργέ, μήπως θέλετε να κάνετε κάποια ανακοίνωση γι' αυτό;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Είναι, κύριε Πρόεδρε, κάποιες προσθήκες και αναδιατυπώσεις που κάνω. Θα τις μοιράσω αύριο. Αυτό όμως το σημείο που είπε ο κ. Πολύδωρας είναι μέσα εδώ και λέει "ο γενικός γραμματέας εκτός κατοικημένων περιοχών".
ΑΡΙΣΤΟΤΕΛΗΣ ΠΑΥΛΙΔΗΣ: Γιατί αύριο;
ΑΠΟΣΤΟΛΟΣ ΑΝΔΡΕΟΥΛΑΚΟΣ: Το ψηφίζουμε σήμερα επί της αρχής και θα μας δώσετε αύριο τις αναδιατυπώσεις;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Ανδρεουλάκο, αύριο το πρωί θα έχετε όλες τις αναδιατυπώσεις και θα τις δείτε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.
ΑΝΤΩΝΗΣ ΣΚΥΛΛΑΚΟΣ: Εγώ δεν έχω το λόγο;
ΠΡΟΕΔΡΕΥΩΝ (Παναγιώτης Σγουρίδης): Κύριε Σκυλλάκο, ζήτησε πριν από εσάς το λόγο ο κ. Κουβέλης. Εξάλλου ο Συνασπισμός δεν ακούστηκε.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, και εγώ έχω ζητήσει το λόγο.
ΠΡΟΕΔΡΕΥΩΝ (Παναγιώτης Σγουρίδης): Καλώς. Θα μιλήσει ο κ. Κουβέλης, ο κ. Σκυλλάκος και μετά εσείς.
ΑΛΕΞΑΝΔΡΟΣ ΑΚΡΙΒΑΚΗΣ: Γιατί, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Διότι ως Κοινοβουλευτικός Εκπρόσωπος του ΠΑΣΟΚ θα απαντήσετε στους άλλους Κοινοβουλευτικούς Εκπροσώπους.
ΑΛΕΞΑΝΔΡΟΣ ΑΚΡΙΒΑΚΗΣ: Συνήθως μιλάμε μετά τον Κοινοβουλευτικό Εκπρόσωπο της Νέας Δημοκρατίας.
ΠΡΟΕΔΡΕΥΩΝ (Παναγιώτης Σγουρίδης): Όχι, κύριε συνάδελφε. Μιλάτε με τη σειρά που ζητάτε το λόγο.
Ορίστε, κύριε Κουβέλη.
ΦΩΤΗΣ ΚΟΥΒΕΛΗΣ: Κύριε Πρόεδρε, αν διευκολύνω τη διαδικασία, δεν έχω αντίρρηση να μιλήσει κάποιος άλλος συνάδελφος πρώτα.
ΠΡΟΕΔΡΕΥΩΝ (Παναγιώτης Σγουρίδης): Όχι, δεν διευκολύνετε. Το κοινοβουλευτικό "σαβουάρ-βιβρ" είναι ο Κανονισμός.
ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
ΑΡΙΣΤΟΤΕΛΗΣ ΠΑΥΛΙΔΗΣ: Και ύστερα λέτε οι ταμπέλες να είναι στην ελληνική και μας έχετε "ταράξει" στη γαλλική!
ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε ότι η λέξη "σαβουάρ-βιβρ" είναι και ελληνικώς καθιερωμένη.
ΑΡΙΣΤΟΤΕΛΗΣ ΠΑΥΛΙΔΗΣ: Πάω πάσο τότε.
ΠΡΟΕΔΡΕΥΩΝ (Παναγιώτης Σγουρίδης): Αυτά όμως τα οποία εσείς λέγατε στα αγγλικά, όταν μιλούσατε, δεν είναι καθιερωμένα. Ήταν επίδειξη της αγγλικής σας γλωσσομάθειας.
ΦΩΤΗΣ ΚΟΥΒΕΛΗΣ: Κύριε Πρόεδρε, δεχθείτε τη συνηγορία μου: Ο κ. Παυλίδης είπε ότι πάει "πάσο". Χρησιμοποίησε την ελληνικότατη λέξη "πάσο".
ΑΡΙΣΤΟΤΕΛΗΣ ΠΑΥΛΙΔΗΣ: Δεν είπα "πάσο". Είπα "ταμπέλα".
ΦΩΤΗΣ ΚΟΥΒΕΛΗΣ: Έτσι είπατε και σας άκουσα.
ΠΡΟΕΔΡΕΥΩΝ (Παναγιώτης Σγουρίδης): Καθιερώθηκε από τα τραπουλόχαρτα αυτό το "πάσο".
ΦΩΤΗΣ ΚΟΥΒΕΛΗΣ: Κύριε Πρόεδρε, το συζητούμενο νομοσχέδιο έχει δύο βασικά κεφάλαια: το ένα αφορά στη διαφήμιση και το άλλο αφορά στην Τοπική Αυτοδιοίκηση και ειδικότερα στις συμπολιτείες που θέλει η κυρία Υπουργός να ιδρύσει.
Σε ό,τι αφορά στη διαφήμιση είμαι υποχρεωμένος να πω ότι πολύ ορθά απεσύρθη εκείνο το σκέλος που αφορούσε στην πολιτική διαφήμιση ή στη διαφήμιση των κοινωνικών οργανώσεων και παρέμεινε αμιγώς η εμπορική διαφήμιση.
Κύριοι συνάδελφοι, το μεγάλο ζήτημα δεν είναι να θεσμοθετήσουμε κάποιες διατάξεις. Πολλές διατάξεις είναι ορθές και πρέπει να τις ψηφίσουμε. Και ότι πρέπει στην αναρχία αυτή να μπει μία τάξη -στη διαφημιστική αναρχία, εννοώ- επίσης νομίζω ότι όλοι θα συμφωνήσουν. Όπως επίσης νομίζω ότι όλοι πρέπει να συμφωνήσουμε ότι οι επιγραφές -και θέλω να επαινέσω την πρωτοβουλία- πρέπει να είναι κατ' αρχήν στην ελληνική γλώσσα και κατ' εξαίρεση -ακριβέστερα: συμπληρωματικά- και σε μία άλλη γλώσσα της επιλογής εκείνου που θέλει να βάλει και ξενική επιγραφή.
Το μεγάλο ζήτημα όμως, κύριε Πρόεδρε, είναι αν θα υπάρξει ο αναγκαίος έλεγχος, προκειμένου αυτές οι διατάξεις να εφαρμοστούν.
Δεν είναι καθόλου καλή η εικόνα που υπάρχει. Είναι προσβλητική του πολιτισμού και της αισθητικής και ορθά η κυρία Υπουργός φέρνει αυτό το σχέδιο νόμου. Επαναλαμβάνω όμως ότι το μεγάλο ζήτημα είναι η εφαρμογή αυτών των διατάξεων, η συστηματική παρακολούθηση και ο έλεγχος. Διότι, αν ενθυμούμαι καλώς, κύριοι συνάδελφοι, και νομίζω καλώς ενθυμούμαι, και παλαιότερα υπήρξε νόμος ο οποίος ουδέποτε εφαρμόστηκε αναφορικά με τη διαφήμιση ή και για τις διάφορες επιγραφές των ποικιλώνυμων καταστημάτων και των ποικιλώνυμων εμπορικών δραστηριοτήτων. 
Επομένως, κυρία Υπουργέ, ορθές οι διατάξεις που θέτετε, αλλά θα καταστούν πράγματι χρήσιμες και ωφέλιμες από την ώρα που θα υπάρχει ο συστηματικός έλεγχος εφαρμογής των σχετικών διατάξεων. 
Παρά το γεγονός ότι από νομική εκτίμηση δεν συμφωνώ πάντοτε με τις δρακόντειες ποινές, θα σας έλεγα εν προκειμένω ότι μεταξύ των άλλων κυρώσεων προβλέπεται το πρόστιμο. Θα πρέπει να αυξήσετε το κατώτατο όριο του επιβαλλομένου προστίμου, να μην είναι 500.000, να είναι ακόμη μεγαλύτερο και να εφαρμόζεται η διάταξη. Και ορθά προβλέπετε την είσπραξη των προστίμων αυτών με τις διατάξεις περί εισπράξεως των δημοσίων εσόδων. 
Σε ό,τι αφορά τα έσοδα από τις διαφημίσεις που υπάρχουν στις εθνικές οδούς, έχει δίκιο ο κ. Πολύδωρας και συμφωνώ μαζί του. Δεν αρκεί, κυρία Υπουργέ, να εισπράττει ο νομάρχης τα έσοδα από διαφημίσεις σε δρόμους που είναι εκτός κατοικημένων περιοχών. Δεν φθάνει αυτό. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ο δήμος, όχι η νομαρχία. 
ΦΩΤΗΣ ΚΟΥΒΕΛΗΣ: Στις εθνικές οδούς, που είναι εκτός κατοικημένων περιοχών, τα έσοδα των διαφημίσεων ποιος θα τα εισπράττει;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Σε αυτοκινητοδρόμους είναι το Τ.Ε.Ο.. Αλλά το μίσθωμα σε αυτοκινητοδρόμους είναι στο Τ.Ε.Ο. Τέλη παίρνουν οι δήμοι.
ΦΩΤΗΣ ΚΟΥΒΕΛΗΣ: Θα σας έλεγα να μην εισπράττει το Τ.Ε.Ο., να τα εισπράττουν οι δήμοι οι οποίοι βρίσκονται στα όρια αυτού του αυτοκινητοδρόμου και είναι δυνατόν να ορισθεί ποιοι δήμοι βρίσκονται στα όρια της συγκεκριμένης πορείας του αυτοκινητοδρόμου, για να δημιουργήσουμε ένα πρόσθετο έσοδο υπέρ των δήμων. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, είπα και προηγουμένως ότι αύριο θα σας διανεμηθεί μια αναδιατύπωση. Αυτό ισχύει για το γενικό γραμματέα εκτός κατοικημένων περιοχών. Και οι κατοικημένες περιοχές είναι στους δήμους. 
ΦΩΤΗΣ ΚΟΥΒΕΛΗΣ: Λέω, κυρία Υπουργέ, μελετήστε το, σκεφθείτε το και αύριο το συζητάμε. Ακόμη και αυτό που θα πάρει ο γενικός γραμματέας, να μην το παίρνει ο γενικός γραμματέας, να το παίρνουν οι δήμοι, αυτοί που βρίσκονται στα συγκεκριμένα όρια του αυτοκινητοδρόμου και εκτός κατοικημένων περιοχών. Και σας το λέω αυτό, διότι με τον τρόπο αυτό θα δημιουργήσουμε έσοδα υπέρ των δήμων οι οποίοι, ως γνωστόν, αντιμετωπίζουν προβλήματα. 
Όσον αφορά το δεύτερο κεφάλαιο του συζητουμένου νομοσχεδίου, κυρία Υπουργέ, εκκρεμεί μία συζήτηση στη Βουλή και ένας απολογισμός κατά πόσο πέτυχε αυτό το εγχείρημα των καποδιστριακών δήμων. Εγώ δεν σπεύδω να σας πω ότι απέτυχε ή πέτυχε. Εκείνο το οποίο επισημαίνω, απ' όση εμπειρία μπορώ να διαθέτω από τις περιοδείες μου σε ολόκληρη την Ελλάδα, είναι ότι υπάρχουν καποδιστριακοί δήμοι που πρέπει να αναθεωρηθούν ως προς τη σύνθεσή τους. Και δεν χρειάζεται αποσπασματική αντιμετώπιση. Πρέπει με έναν καθολικό τρόπο να αντιμετωπίσετε το πρόβλημα, να εντοπίσετε εκείνες τις καταστάσεις οι οποίες προκαλούν περαιτέρω προβλήματα και να έρθετε -δεν είναι προς θάνατον- να αναθεωρήσετε αποφάσεις αναφορικά με συνενώσεις κοινοτήτων σε καποδιστριακούς δήμους, συνενώσεις οι οποίες δεν πέτυχαν. Δεν είναι, ξέρετε, ωφέλιμο δημοκρατικά να έρχονται αποσπασματικές ρυθμίσεις. Κι επειδή πιέζεσθε από κάποιες συγκεκριμένες περιοχές να αφαιρείτε τη μία κοινότητα από κάποιο δήμο, να την αναγορεύετε πάλι ως κοινότητα και να αφήνετε κάποιες άλλες, γι' αυτό σας είχαμε πει από την πρώτη στιγμή -ξέρω ότι έχετε πιεσθεί, ξέρω ότι πιέζεσθε- ότι είναι προτιμότερο...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Το μόνο που έχει γίνει είναι ότι μία κοινότητα από ένα δήμο πήγε σε άλλο δήμο. Κοινότητα να αναγορευθεί ξανά ως κοινότητα δεν έχει γίνει. 
ΚΩΝΣΤΑΝΤΙΝΟΣ ΤΑΣΟΥΛΑΣ: Δεν άλλαξε ο αριθμός των Ο.Τ.Α.
ΦΩΤΗΣ ΚΟΥΒΕΛΗΣ: Ξέρω ότι ασκούνται πιέσεις προς την κατεύθυνση αυτή και σας λέω ότι δεν είναι προς θάνατο να φέρετε ένα καινούριο σχέδιο νόμου να δείτε όλες αυτές τις περιπτώσεις.
Είμαι βέβαιος ότι θα συμφωνήσετε πως δεν λειτουργούν άψογα όλοι οι καποδιστριακοί δήμοι λόγω της κακής σύνθεσης η οποία έγινε. Και δεν είναι κακό να φέρετε το ζήτημα και να αναθεωρήσετε τη σύνθεση αυτών των καποδιστριακών δήμων.
Αποφεύγω βέβαια τις γενικότερες αναφορές στα ζητήματα της Τοπικής Αυτοδιοίκησης, στα οποία αναφέρθηκε ο προλαλήσας συνάδελφος, ο κ. Πολύδωρας, διότι πράγματι υπάρχουν ζητήματα που πρέπει να αντιμετωπιστούν. Δεν είναι δυνατόν, για παράδειγμα, να διατηρείτε ακόμη το θεσμό του περιφερειάρχη, όταν υπάρχουν άλλοι τρόποι σύνδεσης των Οργανισμών Τοπικής Αυτοδιοίκησης Α΄ και Β΄ βαθμού με την κεντρική εξουσία, χωρίς την παρουσία του περιφερειάρχη, ο οποίος δημιουργεί και συγχύσεις στις αρμοδιότητες, αλλά πολλές φορές οδηγεί και σε ασφυξία πρωτοβουλίες του Α΄ και του Β΄ βαθμού.
Σε ό,τι αφορά τις συμπολιτείες, ενώ κατ' αρχήν είναι ορθή η επιλογή να είναι εκούσιες οι συμπολιτείες, έχετε μια άλλη διάταξη πιο κάτω, με την οποία καθιστάτε ουσιαστικά υποχρεωτικές τις συμπολιτείες. Διότι ενώ κατ' αρχήν λέγεται ότι εκουσίως θα αποφασίζεται η συμπολιτεία, διαμορφώνετε μετά συνθήκες υποχρεωτικής ένταξης στη συμπολιτεία. Δηλαδή δύο δήμοι μπορεί να αποφασίζουν και να υποχρεώνουν εκ των υστέρων τους όμορους δήμους να ενταχθούν στη συμπολιτεία, που έφτιαξαν οι δύο πρώτοι δήμοι. Και εδώ βρίσκεται η διαφωνία μας. 
Επίσης σας ζητάμε να αναθεωρήσετε το πληθυσμιακό κριτήριο. Δεν είναι πάντοτε ασφαλές. Μπορεί να έχουμε περιπτώσεις, που δικαιολογείται η δημιουργία συμπολιτείας, όχι στη βάση τόσο του πληθυσμιακού κριτηρίου όσο των άλλων κριτηρίων. Για παράδειγμα, γιατί να είναι δέκα χιλιάδες ο πληθυσμός και όχι οκτώ ή επτά ή πέντε χιλιάδες; Νομίζω ότι πρέπει να απομακρυνθείτε από την επιλογή αυτού του κριτηρίου, που επαναλαμβάνω ότι δεν θα πρέπει να είναι εκείνο που θα καθορίζει θετικά ή αρνητικά την ίδρυση των συμπολιτειών.
Βεβαίως υπάρχουν κάποια ζητήματα, για τα οποία νομίζω ότι θα πρέπει να ξεκαθαρίσουμε τι θα γίνει: Θα υπάρχουν επιγραφές διαφημιστικές -έρχομαι στο πρώτο ζήτημα, κύριοι συνάδελφοι- στις ταράτσες των κτιρίων; Θα υπάρχουν διαφημιστικές επιγραφές σε ιδιωτικές εκτάσεις, επειδή είναι ιδιωτικές εκτάσεις και μόνο; 
Μήπως θα πρέπει, κυρία Υπουργέ, να υπάρχουν και εδώ ορισμένα κριτήρια, έτσι ώστε να υπηρετείται η αισθητική; Εγώ αντιλαμβάνομαι αυτόν το φρενήρη ρυθμό των διαφημίσεων, δεν τον δικαιολογώ βέβαια, αλλά σε κάθε περίπτωση η οργανωμένη κοινωνία πρέπει να λάβει τα μέτρα της. Πρέπει να οργανωθεί.
Και σας ερωτώ: Τι θα γίνει με τις ταράτσες των σπιτιών; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ρυθμίζεται, κύριε Κουβέλη. 
ΦΩΤΗΣ ΚΟΥΒΕΛΗΣ: Ρυθμίζεται κατά τη γνώμη σας αποτελεσματικά;
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Βέβαια θέλει άδεια.
ΦΩΤΗΣ ΚΟΥΒΕΛΗΣ: Εγώ ακριβώς αυτό σας προτείνω. Σας προτείνω όχι την άδεια, τη γενική απαγόρευση. Είναι δυνατόν μέσα σ' ένα συγκρότημα ομόρων πολυκατοικιών, επειδή κάποιος διαθέτει μια ταράτσα, να αναρτά μια διαφημιστική πινακίδα, για να κερδίσει; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Χρειάζεται άδεια από το δήμο.
ΦΩΤΗΣ ΚΟΥΒΕΛΗΣ: Αυτό σας λέω, να μην εξαρτάται από τη άδεια του δήμου, αλλά να υπάρχει απαγορευτική από το νόμο διάταξη. Δεν βλάπτει σε τίποτε αν απαγορευτεί να αναρτάται με τον ένα ή τον άλλον τρόπο σε ταράτσες κατοικιών η οποιαδήποτε διαφημιστική επιγραφή. Αν έχετε απαγορευτική διάταξη, σας βεβαιώνω ότι θα υπηρετήσετε την αισθητική των πόλεων όσο είναι δυνατόν να υπηρετηθεί η αισθητική των πόλεων και ιδιαίτερα της Αθήνας στα χάλια που αυτή βρίσκεται.
Με αυτές τις σκέψεις, κύριε Πρόεδρε...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, μου επιτρέπετε;
ΦΩΤΗΣ ΚΟΥΒΕΛΗΣ: Παρακαλώ, κυρία Υπουργέ.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Στο κέντρο της Αθήνας απαγορεύεται. Υπάρχει μια διάταξη που έχει ψηφιστεί πρόσφατα από την ελληνική Βουλή, αλλά αν αυτό που λέτε απαγορευθεί σε όλους τους ιδιωτικούς χώρους, αν δεν επιτρέπεται καθόλου διαφήμιση σε ιδιωτικούς χώρους, περιορίζεται πάρα πολύ, μόνο στα πλαίσια που ορίζουν οι δήμοι, αλλά περιορίζουμε και την αυτονομία των δήμων. Εμείς λέμε ότι ο δήμος με γνώμη της ΕΠΑΕ και γνώμη του τοπικού συμβουλίου του Υπουργείου Πολιτισμού μπορεί να δώσει άδειες σε ιδιωτικούς χώρους.
ΦΩΤΗΣ ΚΟΥΒΕΛΗΣ: Έχουμε αντίθετη άποψη, κυρία Υπουργέ. Εγώ έχω τη βεβαιότητα -πιθανόν να κάνω λάθος, αλλά νομίζω ότι δεν κάνω λάθος- ότι η κατοικία και το ανθρωπογενές περιβάλλον πρέπει να προστατεύονται και θα προστατευθούν με μια διάταξη απαγόρευσης της διαφήμισης με επιγραφές στις ταράτσες ή στις προσόψεις κατοικιών οπουδήποτε και αν βρίσκονται αυτές, είτε στο κέντρο της Αθήνας είτε στην περιφέρεια της Αθήνας.
ΑΡΙΣΤΟΤΕΛΗΣ ΠΑΥΛΙΔΗΣ: Απαγόρευση. Τέρμα, κυρία Υπουργέ!
ΦΩΤΗΣ ΚΟΥΒΕΛΗΣ: Νομίζω ότι δεν έχει κανένας να ζημιωθεί. Οι μόνοι που θα ζημιωθούν θα είναι αυτοί οι οποίοι εμπορεύονται τη διαφήμιση, αλλά αυτό είναι το λιγότερο. Εκείνο που μας ενδιαφέρει είναι να προστατεύσουμε την αισθητική των ίδιων των πολιτών, αλλά και της πόλης. Υπάρχουν άλλοι χώροι, ελεύθεροι χώροι, υπάρχουν οι μεγάλοι δρόμοι, υπάρχουν οι αυτοκινητόδρομοι, υπάρχουν τα Μέσα Μαζικής Ενημέρωσης, ο έντυπος και ο ηλεκτρονικός Τύπος, και μπορούν να διαφημίζονται από εκεί.
Επιτέλους, ας πάρουμε εκείνα τα μέτρα που θα προστατεύουν στοιχειωδώς -επαναλαμβάνω- την αισθητική, η οποία δεν είναι ένα παρεμπίπτον ζήτημα, είναι ένα ουσιώδες στοιχείο για τη διαβίωση αυτών των ταλαιπωρημένων Ελλήνων στις επίσης ταλαιπωρημένες πόλεις.
Με αυτές τις σκέψεις έχω ολοκληρώσει, κύριε Πρόεδρε. Έχουμε επιφυλάξεις για τα ζητήματα αυτά και επί της αρχής καταψηφίζουμε το σχέδιο νόμου, παρά το γεγονός -επαναλαμβάνω- ότι διαπιστώνουμε την ύπαρξη θετικών διατάξεων σε ό,τι αφορά το κεφάλαιο για τις διαφημίσεις και σε ό,τι αφορά το κεφάλαιο για τις Συμπολιτείες. Aν η κυρία Υπουργός δεχθεί τις παρατηρήσεις μας, δηλαδή την αφαίρεση του πληθυσμιακού κριτηρίου και τη μη υποχρεωτική συμμετοχή σε συσταθείσα συμπολιτεία ομόρων δήμων, τότε δεν έχουμε αντίρρηση να το ψηφίσουμε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Παρακολουθώντας -όσοι μπόρεσαν και παρακολούθησαν σήμερα- στις τηλεοράσεις τις τοποθετήσεις πολιτικών και κοινωνικών παραγόντων για τις εξελίξεις στις Ηνωμένες Πολιτείες θα είδαν, μεταξύ των άλλων και μια γενικότερη ανησυχία, αυτό που λέμε "τι θα γίνει την επόμενη μέρα", ότι θα παρθούν μέτρα κατά των ατομικών και πολιτικών δικαιωμάτων. Και αυτές οι ανησυχίες δεν προέρχονται από το χώρο του Κομμουνιστικού Κόμματος μονάχα, αλλά από ανθρώπους όλων των πολιτικών χρωμάτων και αποχρώσεων. Αυτή ήταν σήμερα. Όσοι παρακολουθήσουν ορισμένα πάνελ, θα το δουν οφθαλμοφανώς αυτό. 
ΑΡΙΣΤΟΤΕΛΗΣ ΠΑΥΛΙΔΗΣ: Όχι όλοι...
ΑΝΤΩΝΗΣ ΣΚΥΛΛΑΚΟΣ: ΄
Οχι όλοι. Αρκετοί, -λέω- που δεν ανήκουν μόνο στο δικό μας πολιτικό χώρο, βάζουν τέτοια ερωτήματα και έχουν τέτοιες ανησυχίες. Και μάλιστα υπήρξαν και από ορισμένους Αρχηγούς κρατών της Ευρώπης -επειδή υπάρχουν αυτές οι ανησυχίες- κάποιες φραστικές διαβεβαιώσεις ότι δεν θα συμβεί αυτό. Άρα, το πρόβλημα των ατομικών και πολιτικών δικαιωμάτων είναι πολύ σοβαρό και έχουμε μια πορεία και στη χώρα μας περιορισμού αυτών των δικαιωμάτων, γι' αυτό και τόσο έντονα επιμένουμε να μην προχωρήσουμε σε νέους περιορισμούς. 
Είναι θετικό, λοιπόν, αυτό που το Υπουργείο Εσωτερικών αποφάσισε, να μην ταυτίζει την εμπορική διαφήμιση με την πολιτική δραστηριότητα ή με την κοινωνική δραστηριότητα. Και θέλω να σημειώσω εδώ ότι βοήθησε σημαντικά και ο Πρόεδρος της Βουλής, στον οποίο απευθυνθήκαμε, ότι τέτοιες διατάξεις, τέτοιες τροποποιήσεις άπτονται των ατομικών δικαιωμάτων και δεν μπορούν να συζητηθούν στο θερινό Τμήμα. Βοήθησε σ' αυτήν τη θετική εξέλιξη.
Ποιο είναι το ζήτημα; Είναι θέληση της Κυβέρνησης και στο μέλλον να μην επανέλθουν τέτοιες διατάξεις με κάποια τροπολογία ή με ένα άλλο νομοσχέδιο ή εξ ανάγκης, επειδή δεν επιτρέπεται να μπουν αυτά, τέτοιες διατάξεις στο θερινό Τμήμα υπήρξε αυτό που λέμε "την ανάγκην φιλοτιμίαν ποιούμενοι"; Φοβόμαστε δηλαδή ότι προσωρινά -θα ακούσω τις διαβεβαιώσεις, κύριε Υπουργέ, που έχετε να δώσετε...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ανέφερε η κυρία Υπουργός ότι το θέμα των διαφημίσεων των κοινωνικών φορέων θα συζητηθεί στη διακομματική επιτροπή με τις πολιτικές διαφημίσεις.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Στην Ολομέλεια.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι στην Ολομέλεια, στη διακομματική επιτροπή.
ΑΝΤΩΝΗΣ ΣΚΥΛΛΑΚΟΣ: Ναι αυτό δεν το κατάλαβα τότε που το είπε.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το είπε όμως.
ΑΝΤΩΝΗΣ ΣΚΥΛΛΑΚΟΣ: Αυτό σημαίνει ότι δεν αποσύρεται από την Κυβέρνηση ...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα συζητηθούν όλα μαζί. 
ΑΝΤΩΝΗΣ ΣΚΥΛΛΑΚΟΣ: ...αλλά μπαίνει για συζήτηση, άρα θα επανέλθει.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν επανέρχεται στη Βουλή.
ΠΡΟΕΔΡΕΥΩΝ (Παναγιώτης Σγουρίδης): Όχι, θα συζητηθεί στη διακομματική που υπάρχει για το θέμα των πολιτικών διαφημίσεων.
ΑΝΤΩΝΗΣ ΣΚΥΛΛΑΚΟΣ: Συμμετέχω για πολλά χρόνια σε αυτήν τη διακομματική και με την κα Παπανδρέου ως Υπουργό και με προηγούμενους Υπουργούς και το δικό μας κόμμα και άλλα κόμματα -και ο Συνασπισμός και το ΔΗΚΚΙ να σας πω έτσι καθαρά- έχουμε αντιταχθεί κατηγορηματικά. Έχουν γίνει επανειλημμένες συζητήσεις γι' αυτά τα ζητήματα. Έχουμε αντιταχθεί και βλέπουμε το ΠΑΣΟΚ να επιμένει, να ακολουθεί και η Νέα Δημοκρατία. Και είναι προς τιμήν του Κοινοβουλευτικού Εκπροσώπου της Νέας Δημοκρατίας που αντιτάχθηκε σε αυτήν τη ρύθμιση, αλλά όχι το παίρνουμε σήμερα και θα το φέρουμε αύριο. Εμείς ανησυχούμε. Από τη στιγμή που λέτε ότι το αποσύρουμε για να το συζητήσουμε με τα κόμματα γνωρίζοντας τις θέσεις των κομμάτων, σημαίνει ότι θα το επαναφέρετε. Και εδώ μπαίνει ένα ζήτημα. 
Άκουσα και τον κ. Λαλιώτη που έλεγε σε περιβαλλοντικές οργανώσεις "τι τα θέλετε αυτά τα δικαιώματα τη στιγμή που τα κανάλια σας παίζουν"; Και αν "παίζουν" τα κανάλια με κάποιες περιβαλλοντικές οργανώσεις -η έννοια "παίζουν" είναι της τρέχουσας για να μην παρεξηγούμε- τι θα γίνει με εκείνες τις πολιτικές δυνάμεις που αδικούνται από το όλο σύστημα, τηλεόρασης, των Μέσων Μαζικής Ενημέρωσης; 
Γι΄ αυτό εμείς είπαμε ότι ακόμα και να ψηφιστούν τέτοιες διατάξεις δεν πρόκειται να εφαρμοστούν. Εμείς δεν τις εφαρμόσαμε, ούτε τα συνδικάτα θα τις εφαρμόσουν. Και από τώρα λέω δεν πρόκειται να εφαρμοσθούν και πηγαίνετέ μας όλους στα δικαστήρια. Διαμαρτύρεται και το ΔΗΚΚΙ και ο Συνασπισμός. Τουλάχιστον στη διακομματική επιτροπή είναι καθαρή η άποψη αυτή. 
Τώρα μας ανησυχήσατε με αυτές τις διευκρινίσεις ότι το θέμα θα επανέλθει στη διακομματική επιτροπή. Νομίσαμε ότι είδατε ότι είναι και αντισυνταγματικό και αντιδημοκρατικό. 
Παραμένουν βέβαια οι διατάξεις οι οποίες περιορίζουν και από παλιότερα και τώρα αυτό το δικαίωμα της ελεύθερης διακίνησης των ιδεών, διότι διατηρείται η απόλυτη απαγόρευση, -δεν περιορίζεται δηλαδή στην εμπορική διαφήμιση- ανάρτησης πανό, αεροπανό σε πλατείες, κοινόχρηστους χώρους και σε ορισμένα δημόσια έργα στις εθνικές οδούς. 
Και μπαίνει το ερώτημα: ποιος κάνει τέτοια διαφήμιση σε πλατεία, σε κοινόχρηστο χώρο που ανήκει στο δήμο -όχι στα οικόπεδα τα ιδιωτικά ή στις ταράτσες- και σε κάποια γέφυρα στην εθνική οδό; Υπάρχει καμία εταιρεία ιδιωτική που κάνει διαφήμιση; Σπανίως. Αν υπάρχει, εγώ δεν έχω δει. Είναι η δραστηριότητα, τα μηνύματα τα οποία στέλνουν ή προβάλλουν κάποιες δραστηριότητες τα κόμματα, τα συνδικάτα, οι κοινωνικοί φορείς, η ίδια η Τοπική Αυτοδιοίκηση, γιατί θέλει να προβάλλει ορισμένες εκδηλώσεις. Λοιπόν, αυτά παραμένουν και απειλούνται μάλιστα με ευθύνες αυστηρότερες από το παρελθόν όσον αφορά τουλάχιστον τα πρόστιμα.
Τώρα το ότι αυτό που λέγεται στην εισηγητική έκθεση ότι το δικαίωμα στην ελεύθερη διακίνηση των ιδεών πρέπει να περιορίζεται, να κάμπτεται στο όνομα της προστασίας του περιβάλλοντος, είναι και η θεωρητική στήριξη μιας αντιδημοκρατικής λογικής. Δηλαδή, τι πρέπει να κάνουμε εμείς που δεν ακουγόμαστε στα μέσα ενημέρωσης; Να μη βάλουμε πανό; Να μην τοποθετήσουμε μία αφίσα σε ένα ταμπλό; Το ίδιο θα κάνουν και τα συνδικάτα; 
Εν πάση περιπτώσει, να θυμίσω μόνο ότι στις προεκλογικές περιόδους όλα τα κόμματα δεν εφαρμόζουν αυτές τις διατάξεις και όχι μόνο το δικό μας το κόμμα. Όταν υπάρχουν ανάγκες έντονης αντιπαράθεσης, τότε και το κυβερνητικό κόμμα και η Νέα Δημοκρατία ξεχνούν αυτές τις διατάξεις και έχουν επιλεκτική εφαρμογή -όχι ευτυχώς τα τελευταία χρόνια σε ευρεία έκταση- σε βάρος κάποιων συγκεκριμένων πολιτικών δυνάμεων, δικών μας και κάποιων της εξωκοινοβουλευτικής Αριστεράς.
Για να προστατευθεί το περιβάλλον θα έπρεπε να υπάρξει μια γενικότερη προσπάθεια. Εμείς υποστηρίζουμε να μπει ένας έλεγχος κατά της αυθαίρετης εμπορικής διαφήμισης. Φοβόμαστε ότι δεν θα προχωρήσει ούτε αυτό, διότι χρειάζεται να υπάρξει σύγκρουση του κράτους, των δήμων με συγκεκριμένα οικονομικά συμφέροντα, είτε μεγάλα, είτε και μικρά καμία φορά. Γι΄ αυτό δεν εφαρμόστηκε μέχρι σήμερα. 
Το να επικαλούμαστε το γενικότερο περιβάλλον, τη στιγμή που το νέφος και η έλλειψη μέσων μαζικής μεταφοράς, τουλάχιστον στο Λεκανοπέδιο, οδηγεί σε μια πόλη με τέτοια δόμηση και λίγους ελεύθερους χώρους, που με τη δικαιολογία ότι έχουμε Ολυμπιακούς Αγώνες καλύπτονται και αυτοί από τσιμέντο, είναι πρόσχημα. Η επίκληση της προστασίας του περιβάλλοντος είναι πρόσχημα. 
Το δεύτερο κεφάλαιο με το οποίο θέλω να ασχοληθώ είναι αυτό που αφορά τις Συμπολιτείες. Άκουσα την κυρία Υπουργό που επικαλέστηκε συνοπτικά τις δραστηριότητες της Κυβέρνησης, σε σχέση με την Τοπική Αυτοδιοίκηση. Είπε ότι θεσμοθετήθηκαν με έναν παλιό νόμο οι αυτοτελείς πόροι. Αλήθεια είναι αυτό. Το ζήτημα είναι, υλοποιήθηκε ποτέ αυτός ο νόμος; Διαμαρτύρονται ή δεν διαμαρτύρονται όλοι οι δήμαρχοι και οι νομάρχες, όλοι αυτοί που ασχολούνται με την Τοπική Αυτοδιοίκηση ότι δεν εφαρμόζεται ο νόμος για τους αυτοτελείς πόρους; Εμείς υποστηρίζουμε ότι παρακρατείται ήδη τα τελευταία χρόνια πάνω από ενάμισι τρισεκατομμύριο από την Τοπική Αυτοδιοίκηση. 
Οι άλλες παρατάξεις, το ΠΑΣΟΚ, η Νέα Δημοκρατία μπορεί να μη συμφωνούν ακριβώς με το μέγεθος αυτό, όλες όμως συμφωνούν ότι η παρακράτηση θεσμοθετημένων πόρων είναι τεράστια σε ύψος και τα διεκδικούν μάλιστα.
Η σύγκριση πρέπει να γίνεται όχι με βάση το αν η χρηματοδότηση είναι τριπλάσια, τετραπλάσια σε σχέση με τις παροχές σε άλλους τομείς. Δηλαδή αν περιορίσουμε στο μηδέν τους άλλους τομείς ή στο ένα, αυτό θα είναι το μέτρο σύγκρισης; Το μέτρο σύγκρισης είναι τι δινόταν στο παρελθόν και πόσο περιορίστηκαν σήμερα και κυρίως με βάση τις ανάγκες. 
Δεύτερο ζήτημα. Γίνεται κουβέντα και για τις αρμοδιότητες και στις Συμπολιτείες λέτε "θα δώσουμε αρμοδιότητες που είχε το κράτος". Καλές είναι οι αρμοδιότητες, αλλά αν δεν συνοδεύονται με χρήματα, με τους αναγκαίους πόρους, τότε είναι βάρος. Τότε ξεφορτώνεται το κράτος τα βάρη, τα φορτώνει στην Τοπική Αυτοδιοίκηση και λέει "βρες εσύ τα χρήματα, επέβαλε τέλη, επέβαλε φόρους, κινήσου στη λογική της ανταποδοτικότητας". 
Αυτή είναι απόδειξη της πρακτικής του ΠΑΣΟΚ, γιατί τα τελευταία είκοσι χρόνια το ΠΑΣΟΚ είναι στην εξουσία, με τρία χρόνια διάλειμμα από τη Νέα Δημοκρατία. Τι έγινε όλα αυτά τα είκοσι χρόνια και από τα δύο κόμματα που κυβέρνησαν, όσον αφορά αυτούς τους συνδέσμους που στοιχειωδώς προσπαθούσαν να διευκολύνουν τη διαδημοτική συνεργασία για τις κοινές ανάγκες όμορων δήμων; Στηρίχθηκαν οικονομικά, τεχνικά; Το θεσμικό πλαίσιο εμπόδισε; Έπρεπε να μετονομαστούν σε συμπολιτείες; Αυτό είναι το πρόβλημα; Μας πείραζαν οι λέξεις συμβούλια περιοχής, όπως ονομάζονταν; Το πρόβλημα είναι αν θα δοθεί οικονομική στήριξη. Και από το νομοσχέδιο και από τις πολιτικές δεσμεύσεις της Κυβέρνησης δεν φαίνεται κάτι τέτοιο. Είναι καθαρό ότι από τους ίδιους πόρους που προορίζονται για την Τοπική Αυτοδιοίκηση, ένα τμήμα θα δοθεί σ' αυτές τις συμπολιτείες. Αυτό είναι το κεντρικό ζήτημα.
Ένα τρίτο ζήτημα απ' αυτά που ειπώθηκαν γενικά είναι αυτό που έχει σχέση με τους δείκτες αποδοτικότητας που καθιερώθηκαν. Πράγματι καθιερώθηκαν με πρόσφατο νόμο, αλλά το θέμα είναι σε ποια προοπτική κινούνται αυτοί οι δείκτες της αποδοτικότητας και της οικονομικότητας. Κινούνται στη λογική να χειραγωγήσουν την Τοπική Αυτοδιοίκηση για να γίνει αυτόνομη οικονομικά, χωρίς να ζητάει από τον κρατικό προϋπολογισμό. 
Να μετατραπεί δηλαδή σε φορομπήχτη στο να φορολογηθεί με διάφορους τρόπους δυο και τρεις φορές ο πολίτης. Και όχι μόνο αυτό, όποιος διαβάσει το επικείμενο νομοσχέδιο που ονομάζεται "Χάρτα για την Ελληνική Τοπική Αυτοδιοίκηση" θα δει ότι και διά του νόμου, όχι μόνο σαν κατεύθυνση του κυβερνώντος κόμματος που προσπαθεί να πείσει τους δικούς του δημάρχους και τους άλλους δημάρχους και νομάρχες, αλλά σαν κατεύθυνση και από το νομοσχέδιο κει με συγκεκριμένες διατάξεις προκύπτουν ορισμένα ζητήματα. Όχι μόνο Συμπολιτείες, αλλά και μεγαλύτεροι Δήμοι. Αυτά περί Μητροπολιτικών Δήμων χωρούν διπλές ερμηνείες, με τη διατήρηση των δήμων μέσα στα πλαίσια μιας μητροπολιτικής ένωσης αλλά και με την απορρόφηση. Μπορεί να ερμηνευθεί και σαν απορρόφηση των δήμων υποχρεωτική μέσω των μητροπολιτικών δήμων όπως ετοιμάζεται. Μέσα στο κείμενο αυτό της χάρτας φαίνεται σαφώς ότι στις προθέσεις της Κυβέρνησης είναι να μειωθεί ο αριθμός των νομών και να επανεξετασθεί ο αριθμός των περιφερειών. Και οι νομοί να γίνουν διοικητική περιφέρεια και ουσιαστικά Β΄ βαθμός Τοπικής Αυτοδιοίκησης να είναι μόνο οι περιφέρειες. Γι' αυτό και στο Σύνταγμα υπήρξε επίμονη άρνηση από την πλευρά του ΠΑΣΟΚ να δοθεί το δικαίωμα στον Έλληνα νομοθέτη αν θέλει να καθιερώσει και τον αιρετό Γ΄ βαθμό Τοπικής Αυτοδιοίκησης. Γιατί στόχος του κυβερνητικού κόμματος είναι οι δύο βαθμοί με τη μείωση νομών, τη μείωση περιφερειών και να είναι αιρετός ο σημερινός τρίτος. Και αυτά τα έχει πει το ΠΑΣΟΚ στην ΚΕΔΚΕ. Όλα κινούνται στη λογική της συγκεντροποίησης της τοπικής εξουσίας και όχι της αποκέντρωσης. Και από τη συγκεντροποίηση η μεγαλύτερη χειραγώγηση στην κατεύθυνση δήμων που θα είναι ανώνυμες εταιρείες. Τα λέει μέσα η χάρτα αυτά. Δίπλα στο δήμαρχο καθιερώνεται ο μάνατζερ.
ΑΛΕΞΑΝΔΡΟΣ ΑΚΡΙΒΑΚΗΣ: Μάνατζερ δεν είναι η εταιρεία;
ΑΝΤΩΝΗΣ ΣΚΥΛΛΑΚΟΣ: Τι λέτε είναι ο μάνατζερ; Δεν υπάρχουν διευθυντές, δεν υπάρχει δημοτικό συμβούλιο; Η λογική είναι μάνατζερ, δήμος, εταιρεία που θα πουλάει υπηρεσίες και θα πληρώνει όλο και ακριβότερα ο πολίτης και περιορισμός της οικονομικής ενίσχυσης των δήμων από τον κρατικό προϋπολογισμό. Αυτός είναι ο προσανατολισμός.
Τώρα όσον αφορά τους δείκτες γιατί από αυτό ξεκίνησα, θα οδηγήσουν στην προοπτική στο να τιμωρούνται οι δήμοι οι οποίοι δεν είναι αρεστοί στο Υπουργείο Εσωτερικών, στην Κυβέρνηση, διότι θα κρίνονται ότι δεν έχουν τους κατάλληλους δείκτες αποδοτικότητας ή οικονομικότητας, όπως τους κρίνει η εκάστοτε Κυβέρνηση και θα χωρισθούν στα καλά και κακά παιδιά και θα έχουν τη μικρότερη ή μεγαλύτερη χρηματοδότηση. Να που πάμε με την αξιολόγηση των δήμων. Το ίδιο γίνεται και με την αξιολόγηση των πανεπιστημίων, των εκπαιδευτικών, θα γίνεται η αξιολόγηση ανάλογα σε ποιο κόμμα είσαι και όχι σύμφωνα με την αποδοτικότητα. Εδώ είναι επικίνδυνα πράγματα και όχι μόνο γι' αυτούς τους δημάρχους που θέλουν να αγωνισθούν και που θέλουν να παλέψουν και για πόρους και να λένε για τη Γιουγκοσλαβία και να λένε κατά των συμφώνων απασχόλησης που θα μπουν στη μαύρη λίστα από άποψη χρηματοδότησης, αλλά και στη μεταξύ διαπάλη του κομματισμού. Θα τα βρείτε μπροστά σας. Θα αξιολογούνται έτσι οι δήμοι όταν θα είναι το ένα κόμμα στην εξουσία και αλλιώς προς την αντίθετη κατεύθυνση όταν θα είναι το άλλο κόμμα στην εξουσία.
Και θα τελειώσω με τα εξής σε σχέση με τις συμπολιτείες. Καθιερώνεται ένα σύστημα αντιδημοκρατικότατο. Καθιερώνεται το πλειοψηφικό σύστημα με την παραπλανητική έκφραση ενιαίο ψηφοδέλτιο. Τι σημαίνει ενιαίο ψηφοδέλτιο; ΄Οποια παράταξη πάρει τους περισσότερους σταυρούς, θα μπορέσει να πάρει ή το σύνολο της διοίκησης ή την πλειοψηφία της διοίκησης. 
Όποιος θέλει την απλή αναλογική, κύριοι συνάδελφοι, ας βάλει την απλή αναλογική. Ακόμα και με τον περιορισμένο αριθμό των σταυρών, ένα ενιαίο ψηφοδέλτιο θα λειτουργήσει υπέρ των δύο κομμάτων. Όποιος έχει την πλειοψηφία θα παίρνει τους περισσότερους και το δεύτερο κόμμα τους λιγότερους. Τι θα γίνουν οι άλλες πολιτικές δυνάμεις; Ήδη από τα δημοτικά συμβούλια με το εκλογικό σύστημα τα παίρνει η πρώτη παράταξη. Πόσοι δήμαρχοι δεν εκλέχτηκαν με 30% και 35% που πήραν στον πρώτο γύρο; Και πόσες δυνάμεις που ανήκουν στο δικό μας χώρο, αλλά και σε άλλους χώρους μικρότερους πολιτικά έμειναν έξω απ' αυτά τα συμβούλια και δεν θα εκφράζονται στη γενική συνέλευση της συμπολιτείας. Ακόμα και εκεί που θα εκφράζονται, δεν θα μπορούν να εκλέξουν έναν άνθρωπο στο διοικητικό συμβούλιο. Είναι δημοκρατία αυτό; 
Εμείς ανησυχούμε γιατί η λογική του πλειοψηφικού, το ενιαίο ψηφοδέλτιο καθιερώνεται συστηματικά όλο και σε περισσότερους χώρους. Θα υπενθυμίσω ότι ενώ μετά τη Μεταπολίτευση είχαμε μία πορεία προς την απλή αναλογική στα εργατικά συνδικάτα, στους συνεταιρισμούς, τώρα τα παίρνουν πίσω όπως παραδείγματος χάρη στις εκλογές των συνεταιρισμών. Καθιερώθηκε το ενιαίο ψηφοδέλτιο. Προ ημερών έγινε προσπάθεια για τους δικηγορικούς συλλόγους της χώρας ερήμην των, για το ενιαίο ψηφοδέλτιο. Το πάμε στις συμπολιτείες. Τι μένει; Μένουν οι επιστημονικοί σύλλογοι, τα συνδικάτα και οι βουλευτικές εκλογές. Δεν είναι απλώς έλλειμμα δημοκρατίας. Είναι αυταρχισμός. Είναι φυσικό λοιπόν να πούμε ότι εμείς καταψηφίζουμε επί της αρχής το νομοσχέδιο αυτό.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑΣΟΚ κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, οφείλω να ομολογήσω μετά την αγόρευση του κ. Τασούλα, εισηγητή της Αξιωματικής Αντιπολίτευσης, περιήλθα λίγο σε αδιέξοδο. Περίμενα τον κ. Πολύδωρα να βγω από το αδιέξοδο. Ομολογώ ότι δεν βγήκα. Τι εννοώ για να είμαι σαφής.
Εγώ το ρόλο μου ως Κοινοβουλευτικού Εκπροσώπου τον εννοώ ότι παίρνω το λόγο και στο βαθμό που μπορώ να απαντήσω στις αιτιάσεις της Αντιπολίτευσης για κάθε κάποιο συγκεκριμένο θέμα και προκειμένου για ένα συγκεκριμένο νομοσχέδιο που αφορά τη ρύθμιση θεμάτων της υπαίθριας διαφήμισης και του νέου θεσμού της συμπολιτείας.
Περίμενα, λοιπόν, να απαντήσω σ' αυτά τα θέματα. Όμως οι αγορητές της Αξιωματικής Αντιπολίτευσης πολύ λίγο ή καθόλου θα έλεγα ασχολήθηκαν με το συζητούμενο νομοσχέδιο.
Ο κ. Τασούλας που είναι ένας εξαίρετος νέος συνάδελφος, επιτυχημένος στο χώρο της Τοπικής Αυτοδιοίκησης στο παρελθόν αναλώθηκε για όλα τα θέματα της Τοπικής Αυτοδιοίκησης. Κύρια μίλησε για τη γραφειοκρατία που μαστίζει την Τοπική Αυτοδιοίκηση. Έφερε γλαφυρά παραδείγματα της δυσλειτουργίας της Τοπικής Αυτοδιοίκησης. Μας είπε για παράδειγμα ότι ζητείται δήλωση του νόμου 105 κάποιου που θέλει να προσληφθεί ως υδραυλικός στο δήμο και να λέει η δήλωση ότι δεν έχει καταδικαστεί με το αδίκημα της απιστίας του δικηγόρου. Δεν το έχω ξανακούσει. Αν υπάρχει καταδικαστέο. Μας είπε και άλλα για τις προσλήψεις κλπ. Για το θέμα όμως που συζητούμε θα έπρεπε να λεχθεί κάτι. Ποιες είναι οι αιτιάσεις και ενστάσεις της Νέας Δημοκρατίας, που δεν ψηφίζει αυτό το νομοσχέδιο; Δεν ανεφέρθη τίποτα.
Απλώς στο τέλος ο εισηγητής της Νέας Δημοκρατίας ακροθιγώς έθιξε και είπε ότι με τις ρυθμίσεις που προβλέπει το νομοσχέδιο για την υπαίθρια διαφήμιση εκτοπίζεται η Τοπική Αυτοδιοίκηση. Ο δε κ. Πολύδωρας αφιέρωσε ένα δίλεπτο στην ομιλία του για την υπαίθρια διαφήμιση. Ησχολήθη ο Κοινοβουλευτικός Εκπρόσωπος της Νέας Δημοκρατίας με διάφορα θέματα. Μίλησε για μηχανήματα που έδωσε η Κυβέρνηση στους δήμους, για πούλμαν, για μπουλντόζες κλπ. τα οποία παραμένουν εν αχρησία λόγω του ότι δεν υπάρχει το λειτουργικό κόστος. 'Εκανε λάθος η Κυβέρνηση που τα παραχώρησε! Έφθασε στο σημείο να επιτεθεί και κατά της ΚΕΔΚΕ, διότι η ΚΕΔΚΕ είναι υπέρ της συμπολιτείας και είπε ότι είναι ευτυχής η ΚΕΔΚΕ διότι έτσι αυτοί οι τοπικοί άρχοντες θα αποκτήσουν κάποιες άλλες καρέκλες, Γενικούς Διευθυντάς ή θα κάνουν προσλήψεις για τη Δημοτική Αστυνομία και αυτό ήταν το κίνητρο που συμφωνούν με την Κυβέρνηση στο θέμα της συμπολιτείας. Βεβαίως μίλησε και για άλλα πράγματα, για μικροψυχίες, για οικτρή αποτυχία του Καποδίστρια κλπ., αλλά για το νομοσχέδιο τίποτα. Αυτό είναι το αδιέξοδο στο οποίο εγώ περιήλθα προς στιγμή, τι πρέπει να απαντήσω; 
Βεβαίως, θα ήθελα να πω και το εξής. Άλλη η συμπεριφορά όλων μας μέσα στην Αίθουσα της Ολομέλειας και άλλη η συμπεριφορά μας στη Διαρκή Επιτροπή που επεξεργάζεται το νομοσχέδιο. Εδώ ίσως η Αίθουσα - βεβαίως είναι ανθρώπινο αυτό και λογικό- προσφέρεται για να βγαίνεις εκτός θέματος, να μιλάς με άλλο ύφος, με κορώνες κλπ. Όμως στη Διαρκή Επιτροπή γίνεται η παράθεση των όποιων επιχειρημάτων. Εφόσον, λοιπόν, δεν έγινε εναργές στην Αίθουσα αυτή, πιστεύω από τις ομιλίες των συναδέλφων της Νέας Δημοκρατίας, γιατί καταψηφίζει το νομοσχέδιο θα προστρέξω σ' αυτά που είπαν στην επιτροπή. Θα σας διαβάσω ποιοι είναι οι λόγοι που η Νέα Δημοκρατία καταψηφίζει το νομοσχέδιο. Λέγει ο εισηγητής της Νέας Δημοκρατίας στην επιτροπή "Εν τούτοις η πραγματική του πρόθεση είναι αυτή που περιέγραψα προηγουμένως δηλαδή να βγάλει από τη μέση την Τοπική Αυτοδιοίκηση, να βάλει τον Γενικό Γραμματέα της Περιφέρειας και να προικίσει την ιδιωτική πλέον εταιρεία "ΤΕΟ" με σημαντικούς πόρους". Αυτοί είναι οι δυο λόγοι που επικαλέστηκε η Νέα Δημοκρατία για να καταψηφίσει το νομοσχέδιο.
Είναι χρήσιμο όμως, αγαπητοί συνάδελφοι, να σας διαβάσω την παράγραφο 1, του άρθρου 3, για να δείτε πως βγάζει η Κυβέρνηση την Τοπική Αυτοδιοίκηση και βάζει μέσα τον Γενικό Γραμματέα ή να χρησιμοποιήσω τη σημερινή έκφραση του κ. Τασούλα, πώς εκτοπίζεται η Τοπική Αυτοδιοίκηση και μπαίνει μέσα ο Γενικός Γραμματέας. Λέγει η παράγραφος 1, του άρθρου 3 "1. Οι ΟΤΑ α΄ βαθμού καθορίζουν στα διοικητικά όριά τους επαρκείς και πρόσφορους χώρους στους οποίους και μόνο επιτρέπεται να τοποθετούνται ειδικά διαμορφωμένα πλαίσια για την προβολή των διαφημίσεων. Ο καθορισμός γίνεται με απόφαση του δημοτικού ή κοινοτικού συμβουλίου, η οποία εκδίδεται υποχρεωτικά τρεις τουλάχιστον μήνες πριν από τη λήξη του ημερολογιακού έτους και ισχύει για τα δύο επόμενα έτη. Αν η προθεσμία παρέλθει άπρακτη, τη σχετική απόφαση εκδίδει ο Γενικός Γραμματέας της Περιφέρειας". Αυτό, λοιπόν, ερμηνεύεται από τη Νέα Δημοκρατία πως η Κυβέρνηση βγάζει την Τοπική Αυτοδιοίκηση και βάζει τον διορισμένο Γενικό Γραμματέα της Περιφέρειας. 
Δηλαδή τι; Πώς τον βάζει; Έχει προθεσμία εννέα μηνών να το κάνει ο δήμος. Δεν το έκανε; Δεν πρέπει να το κάνει κάποιος άλλος; Και ποιος πρέπει να είναι αυτός; 
Έτσι, λοιπόν, η πρώτη βασική αιτίαση της Νέας Δημοκρατίας για καταψήφιση του νομοσχεδίου είναι αυτή. Η δεύτερη είναι ότι αφαιρεί πόρους από την Τοπική Αυτοδιοίκηση και προικίζει το ΤΕΟ, την ιδιωτική εταιρεία, το Ταμείο Εθνικής Οδοποιίας. Θα ήθελα να πληροφορήσω το Τμήμα ότι με το ισχύον καθεστώς σήμερα την υπαίθρια διαφήμιση στους αυτοκινητόδρομους την έχει το ΤΕΟ. Άρα, λοιπόν, δεν αφαιρεί τίποτα αυτό το νομοθέτημα από την Τοπική Αυτοδιοίκηση. 
Δεύτερον, νομίζω ότι είναι γνωστό ότι το ΤΕΟ είναι ανώνυμη εταιρεία που το 100% των μετοχών το έχει το ελληνικό δημόσιο. Δεν μπορείτε, λοιπόν, να λέτε ότι είναι ιδιωτική εταιρεία και τις παραχωρούμε εμείς. Αλλά θα έλεγα και με τη διόρθωση που έκανε η κυρία Υπουργός, που δίνει στους δήμους και τις κοινότητες τους αυτοκινητόδρομους εντός κατοικημένων περιοχών ότι αυτό και μόνο, κύριοι συνάδελφοι, δίνει και δεν αφαιρεί από την Τοπική Αυτοδιοίκηση σήμερα η Κυβέρνηση. 
Αυτές είναι οι αιτιάσεις της Νέας Δημοκρατίας γι' αυτό καταψηφίζει το νομοσχέδιο.
Κύριοι συνάδελφοι, προ εικοσαετίας όταν είχα εκλεγεί για πρώτη φορά Βουλευτής θυμάμαι ότι όλα εδώ τα θεωρεία -και το θυμούνται οι παλαιότεροι- ήταν γεμάτα, είτε συζητείτο ένα νομοσχέδιο με ιδιαίτερο ενδιαφέρον είτε ένα νομοσχέδιο ήσσονος σημασίας ή και επερωτήσεις. Εθεωρείτο τότε μεγάλη εξυπηρέτηση και μεγάλο ρουσφέτι να δώσουμε πρόσκληση σε κάποιο ψηφοφόρο να μπει στα θεωρεία. Ήταν πάντα ασφυκτικά γεμάτα. Και οι παλαιότεροι -ο κ. Κεφαλογιάννης είναι εδώ πέρα- πριν από το 1967 θυμούνται ότι η Βουλή έσφυζε από ακροατές. 
Σήμερα περιμένουμε να έρθει κάποιο δημοτικό σχολείο ή κάποιο γυμνάσιο, η αναγγελία του οποίου μας προκαλεί όλους την ανάγκη να το χειροκροτήσουμε γιατί αποκτήσαμε κάποιους ακροατές. Τα λέμε μόνοι μας και μόνοι μας τα ακούμε. Και να είστε βέβαιοι, αγαπητοί συνάδελφοι, ότι και για το σημερινό νομοσχέδιο, όπως και τόσα νομοσχέδια, στις αυριανές εφημερίδες δεν θα υπάρχει ούτε μονόστηλο, εκτός αν γίνει εδώ πέρα καμιά φασαρία, έστω και σκηνοθετημένη, για να εκμαιευτεί κάποιο παραπολιτικό σε κάποια εφημερίδα. 
Γιατί τα λέω αυτά; Μήπως κι εμείς όλοι μας φταίμε και για το γεγονός ότι το ενδιαφέρον για τη λειτουργία αυτού του Σώματος έχει υποβαθμιστεί απ' αυτά που λέμε εμείς οι ίδιοι; Από τα επιχειρήματα που προσπαθούμε να βρούμε για να κάνουμε το άσπρο μαύρο; Βεβαίως είναι δικαίωμα του κάθε κόμματος να επιλέγει την τακτική του και προκειμένου η Νέα Δημοκρατία να επιλέγει μια σκληρή αντιπολιτευτική τακτική. Είναι δικαίωμά της. Έχει όμως μια εξειδίκευση. Μέσα στη Βουλή ποια εξειδίκευση έχει; Το ότι πρέπει υποχρεωτικά να λέει "όχι" στο νομοσχέδιο έστω κι αν είναι αντικειμενικά σωστό. Όμως αυτό το "όχι" σημαίνει και κάτι άλλο: Ότι πρέπει να βρεθούν κάποια επιχειρήματα για να υποστηριχθεί αυτό το "όχι". Πρέπει να υπάρχουν έστω κάποια επιχειρήματα. Και αυτό γίνεται εν προκειμένω. 
Υπηρετώντας αυτήν την πολιτική της σκληρής αντιπολιτευτικής τακτικής οι συνάδελφοι της Νέας Δημοκρατίας έπρεπε να βρουν κάποια επιχειρήματα για να στηρίξουν το "όχι" στο νομοσχέδιο. Και τα βρήκαν. Και είπαν: "Εκτοπίζεται η Τοπική Αυτοδιοίκηση". Σας τα διάβασα. Το καταλαβαίνετε. 
Αυτή είναι η μία διάσταση. Η άλλη διάσταση είναι και κάτι άλλο. Είναι και ο κ. Βύρων Πολύδωρας. 
ΠΡΟΕΔΡΕΥΩΝ (Παναγιώτης Σγουρίδης): Αποτελεί από μόνος του πυλώνα της Νέας Δημοκρατίας.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, αυτήν τη στιγμή είμαι λίγο φορτισμένος γι' αυτό τα λέω αυτά.
Ο κ. Πολύδωρας είναι ένας εκλεκτός συνάδελφος, ανήκει στη Νέα Δημοκρατία, είναι ένα από τα πρώτα στελέχη της Νέας Δημοκρατίας, αλλά είναι και ένα εκλεκτό μέλος του πολιτικού κόσμου. Αναμφισβήτητα. Ο κ. Τασούλας είναι ένας νέος Βουλευτής, επιτυχημένος στο προηγούμενο πόστο του, με προσόντα, ο οποίος εύχομαι να έχει λαμπρό μέλλον.
Είναι δυνατόν να αναγκάζεται να λέει ο κ. Πολύδωρας ή ο κ. Τασούλας...
ΒΥΡΩΝ ΠΟΛΥΔΩΡΑΣ: Αναγκάζομαι εγώ;
ΑΛΕΞΑΝΔΡΟΣ ΑΚΡΙΒΑΚΗΣ: Επιτρέψτε μου, κύριε Πολύδωρα, ίσως δεν είναι σωστή η έκφραση, θα καταλάβετε όμως τι θέλω να πω. 
Όταν τον κ. Πολύδωρα τον έχουμε ακούσει σε αγορεύσεις υποστήριξης νομοσχεδίων, επερωτήσεων και τον έχουμε χειροκροτήσει και εμείς να λέει ότι αφαιρείται από την Τοπική Αυτοδιοίκηση η αρμοδιότης μ΄ αυτήν τη διάταξη. Εγώ θεωρώ ότι ασφαλώς δεν αισθάνεται ευτυχής γι' αυτήν την τοποθέτηση σήμερα, είναι δυστυχής. Και δεν θέλω να βρω και εγώ σ' αυτή τη θέση. Και τα λέω αυτά μετά λόγου γνώσεως γιατί με έχετε ακούσει πολλές φορές -και απευθύνομαι σε σας, κύριε Πολύδωρα- που έχω σταθεί κριτικά και από τη θέση αυτή που είπε και πολλές φορές έντονα κριτικά απέναντι σε διατάξεις νομοσχεδίων, που έφερε η Κυβέρνηση κατά καιρούς. Γι΄ αυτό θα έλεγα δικαιούμαι να κάνω αυτές τις παρατηρήσεις.
Τι ωραιότερο, να έλεγε η Νέα Δημοκρατία ότι συμφωνούμε με το νομοσχέδιο; Δεν μπορώ να καταλάβω τι κέρδισε με αυτό το όχι. Τι κέρδισε; 
Το Κομμουνιστικό Κόμμα έχει κάποιες αντιρρήσεις, οι οποίες βεβαίως ανάγονται σε σφαίρα ιδεολογική. Γι' αυτό και οι αγορητές του Κομμουνιστικού Κόμματος σε σχέση με το νομοσχέδιο αυτό ανακάτεψαν τον τρομονόμο, ξέρω εγώ διάφορα πράγματα. Εντάξει, είναι κάποιες θέσεις του Κομμουνιστικού Κόμματος, αλλά θα έλεγα είναι σεβαστές, έχουν κάποιο λόγο να είναι αντίθετοι με το νομοσχέδιο Και βεβαίως εδώ θα ήθελα να πω, να διαπιστώσω μάλλον και μια αντίφαση μεταξύ του εισηγητού του Κομμουνιστικού Κόμματος και του Κοινοβουλευτικού του Εκπροσώπου. Δεν θέλω να δημιουργήσω κανένα πρόβλημα, αλλά θέλω να πω ότι εσείς είσαστε σαφώς πιο ήπιος. Είπατε ότι με τη διόρθωση που έκανε η κυρία Υπουργός και αφαίρεσε τις λέξεις "κοινωνικό χαρακτήρα" έχετε μικρές επιφυλάξεις. Ο κ. Σκυλλάκος όμως επετέθηκε και μίλησε για ελεύθερη διακίνηση των ιδεών, η οποία παρεμποδίζεται κλπ., το συνέδεσε και με τα γεγονότα τα χθεσινά στη Νέα Υόρκη. Θα μου επιτρέψετε να πω ότι ήταν λίγο τραβηγμένη η αγόρευση του κ. Σκυλλάκου.
Όσον αφορά τον Συνασπισμό, εδώ θα διαπιστώσω μια αντίφαση. Από τη μια μεριά θέλει να μην επεμβαίνει ο Γενικός Γραμματέας της περιφέρειας είτε στη συμπολιτεία είτε στο θέμα των αυτοκινητοδρόμων για την υπαίθρια διαφήμιση. Από την άλλη μεριά όμως, θέλει από το κράτος να καθιερωθεί γενική απαγόρευση για μια κατηγορία υπαίθριων διαφημίσεων, για να έχουμε πλήρη αυτονομία των δήμων και των κοινοτήτων, από την άλλη να έχουμε επέμβαση και θα έλεγα ωμή επέμβαση του κράτους, όσον αφορά την υπαίθρια διαφήμιση. Οφείλω να πω ότι υπάρχει μια αντίφαση. 
Κύριε Πρόεδρε, τελειώνω. Και τελειώνω διότι πραγματικά σας λέγω, ίσως και το ύφος μου το δείχνει αυτό, ζητώ συγγνώμη, αισθάνομαι λίγο ενοχλημένος. Αισθάνομαι ενοχλημένος ως Βουλευτής αυτού του Κοινοβουλίου γι' αυτά τα γεγονότα, για τη στάση της Νέας Δημοκρατίας, όπως σας την περιέγραψα προηγουμένως, 
ΠΡΟΕΔΡΕΥΩΝ (Παναγιώτης Σγουρίδης): Ο κ. Νασιώκας έχει το λόγο.
ΒΥΡΩΝ ΠΟΛΥΔΩΡΑΣ: Επί προσωπικού, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν ζητήσατε το λόγο επί προσωπικού. 
ΒΥΡΩΝ ΠΟΛΥΔΩΡΑΣ: Να σας το εξηγήσω.
ΠΡΟΕΔΡΕΥΩΝ (Παναγιώτης Σγουρίδης): Κατ' αρχήν υπάρχει συγκεκριμένη διαδικασία για να ζητήσετε το λόγο επί προσωπικού. Έδωσα το λόγο στον κ. Νασιώκα, μετά να σας δώσω το λόγο επί προσωπικού. 
ΒΥΡΩΝ ΠΟΛΥΔΩΡΑΣ: Τώρα, κύριε Πρόεδρε, είναι καλύτερα. Μια λέξη να πω. 
ΠΡΟΕΔΡΕΥΩΝ (Παναγιώτης Σγουρίδης): Πείτε μας σε τι συνίσταται το προσωπικό σας θέμα. 
ΒΥΡΩΝ ΠΟΛΥΔΩΡΑΣ: Υπερέβη τα εσκαμμένα ο κ. Ακριβάκης. Έκανε μια κριτική επί του προσώπου μου -εδώ είναι το προσωπικό ...
ΠΡΟΕΔΡΕΥΩΝ (Παναγιώτης Σγουρίδης): Έπαινος ήταν. 
(Θόρυβος στην Αίθουσα)
ΒΥΡΩΝ ΠΟΛΥΔΩΡΑΣ: Σας παρακαλώ. 
Στη βάση, κύριε Πρόεδρε, ότι οι παρεμβάσεις μας και ο τεκμηριωμένος έλεγχος ούτε λίγο ούτε πολύ και γι' αυτό είναι το άλμα το διαλεκτικό και της σκέψεως που έκανε, μειώνουν και εκθέτουν το Κοινοβούλιο και ελπίζω να μην το εννοεί. 
(Θόρυβος στην Αίθουσα)
ΑΛΕΞΑΝΔΡΟΣ ΑΚΡΙΒΑΚΗΣ: Βεβαίως δεν το εννοώ.
ΒΥΡΩΝ ΠΟΛΥΔΩΡΑΣ: Ευχαριστώ για τον έπαινο.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Πολύδωρα.
Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, με το υπό συζήτηση νομοσχέδιο γίνεται μία σημαντική προσπάθεια και ένα βήμα ούτως ώστε να ξεπεραστούν οι όποιες δυσκολίες και να δοθούν στον α΄ βαθμό αυτοδιοίκησης οι δυνατότητες να παίξει ακόμα καλύτερα έναν σημαντικό ρόλο που μέρα με τη μέρα και η ίδια αναλαμβάνει και φέρνει εις πέρας, αλλά και η κεντρική εξουσία παραχωρεί σε αυτή.
Ποιος είναι ο ρόλος της Αυτοδιοίκησης σήμερα και ποια είναι τα χαρακτηριστικά της, σε αυτό συμφωνούμε όλοι. Και με τον ευρωπαϊκό μας προσανατολισμό και πορεία, αλλά και με τα πράγματα όπως συμβαίνουν σε όλο τον κόσμο σήμερα, ξέρουμε ότι ένα μεγάλο κομμάτι, ίσως το σημαντικότερο, στο δημοκρατικό προγραμματισμό, αλλά και στην αναπτυξιακή προσπάθεια, καλείται να το κάνει η Τοπική Αυτοδιοίκηση.
Και βεβαίως με την τελευταία αναθεώρηση του Συντάγματος, όπου το τεκμήριο των τοπικών υποθέσεων πέρασε στην αυτοδιοίκηση και με τα νομοσχέδια που έγιναν νόμοι του κράτους διαδοχικά, αυτή η δυνατότητα και διευρύνεται και ενισχύεται. 
Και βέβαια να αρχίσω με μία παρατήρηση -και να μην εκληφθεί ότι έχει προσωπική αιχμή- η οποία αφορά τον Κοινοβουλευτικό Εκπρόσωπο της Νέας Δημοκρατίας, ο οποίος είπε ότι τα δύο άλλα νομοσχέδια-σταθμούς για τη Νομαρχιακή Αυτοδιοίκηση και για τον Καποδίστρια η Νέα Δημοκρατία δεν τα ψήφισε επειδή έτυχε να έχει κράμπα. Και επειδή στην ιατρική η κράμπα είναι ένα αποτέλεσμα μυϊκού τετάνου, φαντάζομαι ότι δεν αναφερόταν σε μυϊκή κράμπα αλλά σε εκ μεταφοράς καλούμενη κράμπα. Και για να το εκλάβω και να το υπονοήσω, η θέση του θα ήταν ότι έπρεπε η Νέα Δημοκρατία να ψηφίσει τα δύο νομοσχέδια. Άρα η Νέα Δημοκρατία συμφωνεί και με τον Καποδίστρια -αν καλά ερμηνεύω εγώ- και με τη Νομαρχιακή Αυτοδιοίκηση. Και αν αυτό συμβαίνει, αυτό σημαίνει ότι η κριτική που άσκησε ο Κοινοβουλευτικός Εκπρόσωπος της Νέας Δημοκρατίας στις συμπολιτείες είναι ότι το θετικό, το σωστότερο θα ήταν ο Καποδίστριας 2, δηλαδή μεγαλύτεροι δήμοι, για να ξεπεραστούν τα προβλήματα που υπάρχουν σήμερα.
Αν είναι έτσι, τότε θα έκρινα ότι αυτή η ομολογία είναι περίσσευμα ψυχής και ότι έχει αντίκρισμα και αποτελεσματικότητα. Διότι αν δεν είναι έτσι και καταψηφίζει, όπως καταψηφίζει και στη φιλοσοφία που ανέπτυξε από το Βήμα, το παρόν νομοσχέδιο, θα έλεγα ότι θα έρθει ένα άλλο νομοσχέδιο μετά από λίγο καιρό, που θα ακούσουμε και πάλι μία αυτοκριτική, η οποία και τότε θα είναι ευπρόσδεκτη αλλά πάντα θα είναι εκ των υστέρων. Και δεύτερον, μη έχοντας συγκεκριμένη θέση να μας προτείνει, κάνει κριτική προσπαθώντας -όπως το είπε και ο Κοινοβουλευτικός Εκπρόσωπος του ΠΑΣΟΚ- να βρει επιχειρήματα για να καταψηφίσει το νομοσχέδιο.
Αυτά για τα διαδικαστικά. Ας έρθω τώρα στην ουσία.
Η Τοπική Αυτοδιοίκηση ακολουθεί ένα δρόμο στην Ελλάδα και ιστορικά, αλλά και καταγράφοντας τα αποτελέσματά της στη συμβολή στην ανάπτυξη. Και όλοι εμείς που υπηρετήσαμε την Αυτοδιοίκηση από διάφορες θέσεις, κύριε Πρόεδρε, ξέρουμε ότι τα βήματα είναι άλματα τώρα. Δεν συγκρίνεται σήμερα ένας δήμαρχος, μία δημοτική αρχή με καμία από τις προηγούμενες. 
Και βεβαίως από εκείνη την εποχή που χαρακτηριστικά λεγόταν "ο βλαχοδήμαρχος", δηλαδή ο άνθρωπος ο οποίος ασχολείτο με τις υπογραφές, τις ληξιαρχικές πράξεις και βεβαίως τις παρεμβάσεις μόνο στην κεντρική εξουσία για το μικρό γεφυράκι ή για το μνημείο που θα έχτιζε στην πλατεία, το οποίο φυσικά γινόταν κατόπιν ενεργειών μου, έτσι και γράφονταν, φτάσαμε σήμερα στο σημείο να είναι τόσο αναβαθμισμένος ο ρόλος του δημάρχου που πάρα πολλοί συνάδελφοι Βουλευτές νιώθουν ότι είναι υποδεέστεροι στο να διαχειρίζονται εξουσία, στο να παρεμβαίνουν στην τοπική κοινωνία. Και βεβαίως δεν έχουν δίκιο, διότι είναι τελείως άλλος ο ρόλος του Βουλευτού και τελείως άλλος ο ρόλος του δημάρχου που μέρα με τη μέρα αναβαθμίζεται.
Έγινε, λοιπόν, ο Καποδίστριας και έγινε ένα ακόμα βήμα. Και βεβαίως η καθημερινή ζωή, οι καινούριες συνθήκες, οι καινούριες απαιτήσεις δημιουργούν και καινούρια προβλήματα. Και επειδή και ο Καποδίστριας είναι βέβαιο ότι δεν έγινε κατά τον άριστο τρόπο ή πάντα υπάρχει και ένας καλύτερος τρόπος, υπάρχουν αδυναμίες πρώτα στους μικρούς δήμους -και θα αναφερθώ με δύο-τρία σημεία- αλλά και σε μεγαλύτερους δήμους όπου χωροταξικά δεν επετεύχθη ο καλύτερος προγραμματισμό.
Αυτό όμως δεν είναι το πρώτο. Δεν είναι σήμερα να μπούμε πάλι σε προγραμματισμούς, δεν είναι σήμερα να κάνουμε πάλι "Καποδίστρια" από την αρχή. Σήμερα είναι να δούμε πώς ξεπερνιέται στην πράξη και αντιμετωπίζονται οι καινούριες συνθήκες. 
Οι συμπολιτείες, κύριε Πρόεδρε και κύριε Υπουργέ, είναι μια πολύ σημαντική παρέμβαση, γιατί στην ουσία δημιουργεί κρίσιμες διαδημοτικές υπηρεσίες αποτελεσματικές, οι οποίες δεν ελαχιστοποιούν ή ελαττώνουν -και θα το δούμε αυτό στην πράξη, μπορεί να μην φαίνονται εκ πρώτης όψεως- τα λειτουργικά έξοδα, αλλά κυρίως δίνουν δυνατότητες να απορροφήσουμε όχι μόνο το Γ΄ Κοινοτικό Πλαίσιο Στήριξης και τα έργα, αλλά κάθε δυνατότητα, κάθε κοινοτική πρωτοβουλία και κάθε άλλη πρωτοβουλία, που και οι αναπτυξιακοί νόμοι μπορούν να δημιουργούν και οι νόμοι της αυτοδιοίκησης, ούτως ώστε οι περισσότεροι δήμοι μαζί -μπορεί το δέκα χιλιάδες να μπει ενδεικτικό και υπάρχουν κριτήρια, γιατί χρειάζεται πράγματι ένα μέγεθος δήμου και με την οικονομική έννοια του όρου, αλλά και με τις άλλες δυνατότητες- να μπορούν να ανταποκριθούν στις καινούριες συνθήκες. 
Η συμπολιτεία όμως χρειάζεται μια δυνατότητα δήμων που να έχουν όχι μόνο πληθυσμιακά τις δέκα χιλιάδες -ίσως και περισσότερο- αλλά και άλλα χαρακτηριστικά. Κρισιμότερο όλων είναι η τεχνική υπηρεσία. Νομίζω ότι αυτό είναι και το δυσκολότερο σημείο και μάλιστα και το επείγον. 
Πιστεύω, κυρία Υπουργέ, ότι πρέπει να ενισχυθούν οι διαδημοτικές υπηρεσίες, δηλαδή οι τεχνικές υπηρεσίες που θα γίνουν στις συμπολιτείες και από το κεντρικό καθεστώς όσο γίνεται για να ξεκινήσουν. Έχει μία αδυναμία βεβαίως το εθελοντικό, το απολύτως, που είναι σεβαστό και καλώς το δεχόμαστε και το θεσμοθετούμε. Γιατί από την εμπειρία μας προς τα πίσω οτιδήποτε είναι εθελοντικό, ιδιαίτερα αν περιείχε και την ανάγκη να προσδιοριστεί έδρα, να προσδιοριστούν κάποια χαρακτηριστικά που κολλάμε και κολλούσαμε και τότε στον τοπικισμό, δεν μας επιτρέπει να προχωρήσουμε με αυτούς τους θεσμούς γρήγορα. 
Εδώ πιστεύω ότι με την άμεση παρέμβαση της κεντρικής εξουσίας και εννοώ και τη χρηματοδότηση, να παρακινήσουμε τους φορείς και να ενημερώσουμε τους δήμους και τις κοινότητες να ξεκινήσουν και να υλοποιήσουν το συντομότερο δυνατό τις συμπολιτείες και να κάνουν την πρώτη υπηρεσία, την Διαδημοτική Τεχνική Υπηρεσία. Αλλά και η οικονομική υπηρεσία και η υπηρεσία με την οποία θα περιφρουρείται η δημόσια υγεία, η ασφάλεια των πολιτών και η διακίνηση των πολιτών -εννοώ καταγραφή των αλλοδαπών κλπ.- δηλαδή η διαδημοτική αστυνομία είναι κρίσιμη υπηρεσία για την αποτελεσματικότητα των δήμων και την εξυπηρέτηση των πολιτών. 
Υπάρχει ένα ακόμη πρόβλημα, κύριε Πρόεδρε, που αφορά τα λειτουργικά έξοδα. Κατ' αρχάς οι κεντρικοί αυτοτελείς πόροι οι ΣΑΤΑ, αυτά πηγαίνουν αυτομάτως και υπερδιπλασιάστηκαν αυτόν τον καιρό ή πενταπλασιάστηκαν πολλές φορές. Όμως, υπάρχουν δήμοι, κυρίως μικροί δήμοι ή δήμοι που έχουν μεγάλο αντικείμενο για να εξυπηρετήσουν -εννοώ πολίτες- είτε περιστασιακά την περίοδο του καλοκαιριού ή του χειμώνα είτε και συνολικά και δεν έχουν καθόλου άλλα έσοδα και υπάρχουν δήμοι που έχουν τεράστια έσοδα από άλλες πηγές και παίρνουν και εκείνοι το αναλογούν για τα λειτουργικά τους έξοδα. Βεβαίως το καινούριο σύστημα που εφαρμόζεται είναι περισσότερο αποδοτικό. Παρ' όλα αυτά νομίζω ότι πρέπει να ξαναεξεταστεί, συμπεριλαμβάνοντας και ένα συντελεστή που θα λέει πόσα είναι όλα τα άλλα έσοδα, που έχει ο δήμος από άλλες πηγές για να δούμε τους κεντρικούς αυτοτελείς πόρους και τους ΣΑΤΑ, ώστε να μπορούμε να αντιμετωπίσουμε τα λειτουργικά έξοδα, τα οποία αντιμετωπίζουν κάποιοι δήμοι. 
Οι συμπολιτείες, λοιπόν, έχουν ένα μόνο πρόβλημα, το πόσο γρήγορα θα υλοποιηθούν, πόσο αποτελεσματικές θα είναι και πόσο δεν θα καταντήσουν κάποιες απ' αυτές γραφειοκρατικοί μηχανισμοί να εμποδίζουν.
Άρα εδώ είμαστε σύμφωνοι και πρέπει και η θετική άποψη της ΤΕΔΚΕ, αλλά και πολλών ΤΕΔΚ και δημάρχων, η θετική άποψη γενικώς της αυτοδιοίκησης, να βοηθήσει στο να υλοποιηθεί το συντομότερο δυνατόν.
Για το δεύτερο κομμάτι, για το θέμα της υπαίθριας διαφήμισης, νομίζω ότι για πρώτη φορά μπαίνει πλέον σε σωστούς κανόνες και δεν θα έπρεπε να υπάρχει δεύτερη άποψη. Εκτός αν ψάχνουμε να βρούμε δεύτερη άποψη, για να καταψηφίσουμε μια διάταξη. 
Εδώ υπάρχει ένα θέμα και μ' αυτό κλείνω, κύριε Πρόεδρε. Είναι, πώς θα υλοποιηθεί πλήρως, πώς θα επιβληθούν οι κυρώσεις στους παρανομούντες, πώς θα ξηλωθούν οι διαφημίσεις και πώς θα σεβαστούμε απόλυτα όχι μόνο την αισθητική, αλλά και την τήρηση των νόμων που και οικονομική διέξοδο θα δώσουν στους δήμους και στήριξη, αλλά και την ελεύθερη έκφραση θα κατοχυρώσουν απόλυτα.
Κυρίως, όμως, το θέμα της αισθητικής είναι τόσο κρίσιμο, γι' αυτό θα ήθελα να έχουμε τη γνώμη της Επιτροπής Πολεοδομικού Σχεδιασμού και τη σύμφωνη γνώμη των Τοπικών Συμβουλίων Μνημείων. 
Ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Ταλιαδούρος έχει το λόγο.
ΣΠΥΡΙΔΩΝ ΤΑΛΙΑΔΟΥΡΟΣ: Κύριε Πρόεδρε, με το δεύτερο μέρος για τις συμπολιτείες -το τρίτο κεφάλαιο του υπό συζήτηση σχεδίου νόμου- ουσιαστικά ομολογείται η αποτυχία του σχεδίου "Καποδίστριας". Αποδεικνύεται περίτρανα ότι οι αναγκαστικές συνενώσεις αντί να επιλύσουν, δημιούργησαν περισσότερα προβλήματα, ιδίως στην ελληνική περιφέρεια και αυτό όχι μόνο γιατί ο σχεδιασμός ήταν πρόχειρος, αλλά γιατί η Κυβέρνηση απέτυχε να προωθήσει την αναγκαία υποδομή, που χρειάζονται οι νέοι καποδιστριακοί δήμοι, δεν διέθεσε τους πόρους που είχε υποσχεθεί αρχικά και δεν διέθεσε και το αναγκαίο εξειδικευμένο προσωπικό. 
Αποτέλεσμα είναι η αδυναμία αυτών των νέων καποδιστριακών δήμων να λειτουργήσουν αποτελεσματικά και προς όφελος των πολιτών. Παράλληλα να προχωρήσουν στην ολοκληρωμένη και πλήρη κατάρτιση εκείνων των μελετών, που χρειάζονται για να ενταχθούν έργα στο Γ΄ Κοινοτικό Πλαίσιο Στήριξης, όπως εύστοχα ο εισηγητής μας κ. Τασούλας επεσήμανε στην αγόρευσή του. 
Οι διατάξεις του υπό συζήτηση νομοσχεδίου θα δημιουργήσουν θεσμικά και οικονομικά προβλήματα. Ειδικότερα, από θεσμικής πλευράς, ενώ είναι γνωστό ότι υπάρχει πρόβλημα ευελιξίας και αποτελεσματικότητας στην προώθηση των μελετών, των προκηρύξεων, των επιβλέψεων, των παραλαβών των έργων και των προμηθειών. όπως άλλωστε και η ΚΕΔΚΕ επισημαίνει, καθιερώνεται ένα νέο Ν.Π.Δ.Δ, η συμπολιτεία, που και θα καθυστερήσει να συσταθεί και θα λειτουργεί ως μια τοπική δημόσια υπηρεσία, με ό,τι αυτό συνεπάγεται και ό,τι αυτό σημαίνει. Γνωρίζουμε ότι η ΚΕΔΚΕ ζητάει περιφερειακές αναπτυξιακές εταιρείες και δυνατότητα συνεργασίας με τον ιδιωτικό τομέα και όχι νέα δυσκίνητα Ν.Π.Δ.Δ.
Το δεύτερο θεσμικό ζήτημα που ανακύπτει είναι η ουσιαστική υποχρεωτικότητα που εισάγεται με το συζητούμενο νομοσχέδιο. Οι συνεργασίες γίνονται στα μεν νησιά υποχρεωτικές, εκτός από την Κρήτη. Στη δε υπόλοιπη Ελλάδα οιονεί υποχρεωτικές, δεδομένου ότι ο γενικός γραμματέας της περιφέρειας μπορεί να εντάσσει σε συμπολιτεία όποιο δήμο δεν το έχει επιδιώξει, αρκεί να κρίνει αυτός μόνος ότι δεν τα βγάζει πέρα ο δήμος μόνος του. 
Από την άλλη πλευρά, τίθεται ένα πληθυσμιακό όριο, ένα κριτήριο δέκα χιλιάδων κατοίκων τουλάχιστον, που ουσιαστικά τους μικρούς και ορεινούς καποδιστριακούς δήμους τους οδηγεί χωρίς να θέλουν στον πλησιέστερο αστικό δήμο, δηλαδή στην προσάρτηση, στην αφομοίωση, στην εξαφάνισή τους, αφού ως γεωγραφικά μικροί και πολιτικά αδύναμοι θα απωλέσουν και τη φυσιογνωμία και την ταυτότητά τους, αλλά και τα ιδιαίτερα χαρακτηριστικά τους. Εάν ψηφιστεί ως έχει αυτή η διάταξη, καταργείται η αυτοτέλεια των μικρών και ορεινών νέων καποδιστριακών δήμων και ανακόπτεται η όποια προσπάθεια για ανασυγκρότηση της Τοπικής Αυτοδιοίκησης και αναγέννησης της υπαίθρου. Ο "Καποδίστριας", πριν παρέλθουν τριάντα μήνες από την ίδρυσή του οδηγείται σε νέες περιπέτειες. 
Από οικονομικής πλευράς δεν παραχωρούνται νέοι πόροι ούτε διασφαλίζονται οι παλαιοί και χωρίς πόρους οι δήμοι δεν μπορούν να επιτελέσουν το έργο τους. 
Συνεπώς το σχέδιο νόμου δεν επιλύει κανένα από τα σοβαρά και ουσιώδη προβλήματα που αντιμετωπίζει σήμερα η Τοπική Αυτοδιοίκηση. Απλά προσθέτει γραφειοκρατία, αγκύλωση και υποχρεωτικότητα. Αλλά, δεν ζητήθηκε και η άποψη των μικρών δήμων που είναι το 60% των δήμων της Ελλάδας. 
Ρωτήστε, κύριε Υπουργέ, τους μικρούς δήμους, ρωτήστε τις τοπικές ενώσεις δήμων και κοινοτήτων και να δείτε τις αντιρρήσεις, τις οποίες έχουν. 
Άλλωστε αντίστοιχα των συμπολιτειών σχήματα στο πρόσφατο παρελθόν αποδείχθηκαν ασκήσεις επί χάρτου. Τι άραγε μας διασφαλίζει ότι και στο μέλλον και οι συμπολιτείες δεν θα αποδειχθούν σχέδια επί χάρτου, όταν μάλιστα το νέο νομικό πρόσωπο δημοσίου δικαίου που συνιστάται θα χρειαστεί τουλάχιστον δύο χρόνια για να ολοκληρωθεί η οργάνωσή του και να αποδώσει ό,τι πιστεύει η Κυβέρνηση ότι θα αποδώσει;
Κύριε Υπουργέ, ύστερα απ' όλα αυτά θα ήθελα να σας προτείνω να απαλείψετε την υποχρεωτικότητα και να δεχθείτε τις εθελοντικές συνεργασίες των δήμων. Να δώσετε επιπλέον χρηματοδοτήσεις που χρειάζονται οι δήμοι. Να υπάρξει νομική διευκόλυνση συνεργασίας των δήμων με τον ιδιωτικό τομέα. Να στελεχωθούν οι δήμοι με επιστημονικό προσωπικό, αυτό που χρειάζονται και όχι άσχετο προσωπικό. Μπορείτε να δείτε με τι είναι στελεχωμένοι οι δήμοι, ιδιαίτερα οι μικροί, ιδιαίτερα οι καποδιστριακοί. Κυρίως να απαλειφθεί το κριτήριο, το όριο των δέκα χιλιάδων κατοίκων παντελώς για να δοθεί ένα ιδιαίτερο βάρος στις ιδιαιτερότητες των προς συνεργασία Οργανισμών Τοπικής Αυτοδιοίκησης με βάση και τις αποφάσεις των οργάνων τους και την ανάγκη για περιφερειακή σύγκλιση και πρόβλεψη για ειδική ενίσχυση των απομακρυσμένων, των ορεινών, των δυσπρόσιτων δήμων, οι οποίοι έχουν σοβαρότατο πρόβλημα επιβίωσης.
Πιστεύω ότι μόνο αν τροποποιήσετε το σχέδιο νόμου με τις πέντε προτάσεις που σας κατέθεσα οι διαδημοτικές συνεργασίες μπορούν να γίνουν επωφελείς για την Τοπική Αυτοδιοίκηση.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Θα ήθελα να παρακαλέσω το Τμήμα να δεχθεί να δώσουμε το λόγο στον κ. Γιαννόπουλο για τρία λεπτά.
Συμφωνεί το Τμήμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το Τμήμα συνεφώνησε.
Ορίστε, κύριε Γιαννόπουλε, έχετε το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Θα μπορούσα, κύριε Πρόεδρε, και επί προσωπικού ζητήματος να ζητήσω το λόγο. 
Άκουσα τον κ. Σκυλλάκο να διαμαρτύρεται για το Δικηγορικό Σύλλογο Αθηνών, και δικαίως, ότι και εκεί τροποποιείται το σύστημα. Σε κάποιες από τις προηγούμενες συνεδριάσεις της Βουλής πήρα το λόγο και έψεξα τον Υπουργό της Δικαιοσύνης, ο οποίος χωρίς να ρωτήσει τα όργανα, χωρίς να φέρει το θέμα στον ΚΤΕ όπως λέμε, στον Κοινοβουλευτικό Τομέα Εργασίας, έβαλε αυτήν τη διάταξη. Και είπα: "Ο Δικηγορικός Σύλλογος Αθηνών έχει το 75% της δυνάμεως των δικηγόρων. Δεν είναι δυνατόν προ των εκλογών να γίνονται αυτές οι τροποποιήσεις και μη θίγεις τη διάταξη αυτή διότι και ο Δικηγορικός Σύλλογος Αθηνών και ο Δικηγορικός Σύλλογος Θεσσαλονίκης και ο Δικηγορικός Σύλλογος Πατρών την αποδοκιμάζουν." Είπε ότι το ζητάει η πλειοψηφία των δικηγορικών συλλόγων του κράτους και απάντησα ότι η πλειοψηφία αυτών δεν απαρτίζει παρά το 10% εφόσον οι μεγάλοι σύλλογοι είναι με την άλλη άποψη. Και είπα, λοιπόν, ότι η διάταξη αυτή θα παραμείνει ως έχει, οι δικηγορικοί σύλλογοι του κράτους θα ψηφίσουν σύμφωνα με τις διατάξεις που ισχύουν και η άλλη δεν θα περάσει. Ήλθα, λοιπόν, να του πω αυτό το πράγμα εδώ γιατί άκουσα και δικαίως να διαμαρτύρεται ο κ. Σκυλλάκος ότι εμείς τουλάχιστον ως δικηγόροι -που ήταν και έργο δικό μου εκείνη η νομοθεσία της εποχής εκείνης- δεν είναι δυνατόν να επιτρέψουμε ώστε προ των εκλογών -γιατί το Φλεβάρη έχουν εκλογές οι δικηγορικοί σύλλογοι- να καταργηθεί ένα κεκτημένο δικαίωμα της δημοκρατικής εκφράσεως του Δικηγορικού Σώματος. Αυτό ήθελα να πω μόνο για να γραφτεί στα Πρακτικά. Τα έχω πει εδώ στη Βουλή. Έψεξα τον Υπουργό της Δικαιοσύνης γι' αυτό το θέμα και θέλω να έχω τη συνείδησή μου καθαρή. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσούρνος έχει το λόγο. 
ΓΕΩΡΓΙΟΣ ΤΣΟΥΡΝΟΣ: Κύριε Πρόεδρε, κύριοι συνάδελφοι, κύριε Υπουργέ, συζητούμε επί της αρχής το σχέδιο νόμου που φέρει το τίτλο "Υπαίθρια διαφήμιση - Συμπολιτείες Δήμων και Κοινοτήτων και άλλες διατάξεις".
Για το πρώτο σκέλος του σχεδίου νόμου, που αφορά την υπαίθρια διαφήμιση θα μπορούσα να πω ότι είναι ανάγκη να μπει μία τάξη στη σχετική ασυδοσία και πολυνομία που ρυθμίζει μέχρι σήμερα το σχετικό θέμα. Το ερώτημα είναι εάν αντιμετωπίζεται αποτελεσματικά το θέμα αυτό με τις υπό ψήφιση διατάξεις. 
Υποστηρίζω ότι είναι πρόχειρο και αποσπασματικό. Κυρίως φρονώ ότι εξυπηρετεί τις πολυεθνικές εταιρείες, το μεγάλο κεφάλαιο, διότι μόνο αυτοί πιστεύω ότι έχουν τη δυνατότητα να αντιμετωπίσουν τις προβλεπόμενες γραφειοκρατικές διαδικασίες για τη χορήγηση της πολυπόθητης άδειας διαφήμισης. 
Για να αποδείξω το πόσο γραφειοκρατικός είναι ο νόμος, θα σας διαβάσω την παράγραφο 2 του άρθρου 5 που λέει τα εξής: "Για τη χορήγηση άδειας προβολής υπαίθριας διαφήμισης ή για την τοποθέτηση πλαισίων διαφημίσεων σε ιδιωτικό κτίριο ή οικόπεδο, απαιτείται επίσης και η προηγούμενη σύμφωνη γνώμη του αρμόδιου Τοπικού Συμβουλίου Μνημείων του Υπουργείου Πολιτισμού, που εξετάζει αν περιορίζεται η θέα και προκαλείται υποβάθμιση μνημείων και αρχαιολογικών χώρων καθώς και της πρωτοβάθμιας ΕΠΑΕ, η οποία εξετάζει αν θίγεται η αισθητική της περιοχής, αν εμποδίζεται η εναέρια κυκλοφορία, αν επιβαρύνεται στατικώς το κτίριο ή αν δημιουργείται τεχνικό πρόβλημα..." Τώρα αυτό το "τεχνικό πρόβλημα", επειδή είμαι και μηχανικός, δεν ξέρω πως το εννοεί το νομοσχέδιο. Όποιος πιστεύει ότι ένας μικρομεσαίος επαγγελματίας μπορεί να πάρει αυτές τις εγκρίσεις, έστω και σε διάστημα δύο ετών, θα διαψευσθεί. Αρχαιολογικό Συμβούλιο, ΕΠΑΕ, Αεροπορία, στατική επάρκεια, τεχνικό πρόβλημα. 
Πώς είναι δυνατόν, διερωτάται κανείς, ένα κόμμα σοσιαλιστικό όπως είναι το ΠΑΣΟΚ να νομοθετεί κατά τρόπο που μόνο οι πολυεθνικές εταιρείες εξυπηρετούνται, ενώ οι μικρομεσαίοι επαγγελματίες, που κατά παραδοχή και της Κυβέρνησης αποτελούν τη ραχοκοκαλιά της ελληνικής οικονομίας δεν εξυπηρετούνται, αφού μόνο οι πολυεθνικές μπορούν να αντιμετωπίσουν τις απαιτούμενες χρονοβόρες εγκρίσεις για τη χορήγηση της σχετικής άδειας; 
Η Κυβέρνηση διακηρύσσει ότι καταπολεμά τη γραφειοκρατία. Εδώ νομοθετεί τη γραφειοκρατία. Ο τρόπος με τον οποίο αντιμετωπίζει το θέμα των ήδη υφισταμένων παρανόμων διαφημίσεων με τα υψηλά πρόστιμα και τις ποινές φυλάκισης, δεν θα φέρει αποτέλεσμα. Προτείνω να προβλεφθεί πρόστιμο διατήρησης για τις παράνομες διαφημίσεις, όπως έχει γίνει και για τα παράνομα κτίσματα τα οικοδομικά του ΥΠΕΧΩΔΕ. 
Τελικά πιστεύω ότι στην εφαρμογή του ο νόμος αυτός δεν θα φέρει αποτέλεσμα, απλά θα εκθρέψει ακόμα περισσότερο την υφιστάμενη παρανομία και θα αναπτύξει φαινόμενα διαφθοράς. 
Εκεί όμως που τα πράγματα είναι σοβαρά, είναι στο δεύτερο σκέλος του νομοσχεδίου που φέρει το βαρύγδουπο τίτλο "Συμπολιτείες Δήμων και Κοινοτήτων".
Κύριε Υπουργέ, κάποτε πρέπει να πάψει η Αυτοδιοίκηση να είναι πειραματόζωο της Κυβέρνησης και εργαλείο υπηρέτησης, όχι του πολίτη όπως συνταγματικά προβλέπεται, αλλά εργαλείο στην υπηρεσία κομματικών σκοπιμοτήτων. Θα ήμουν αφελής αν υποστήριζα και πίστευα ότι η κυρία Υπουργός και ο κύριος Υφυπουργός που έχει θητεύσει επιτυχώς επί εικοσαετία ως δήμαρχος, δεν γνωρίζουν τα προβλήματα της Τοπικής Αυτοδιοίκησης και δεν μπορούν να τα θεραπεύσουν ή τουλάχιστον να προσπαθήσουν να τα επιλύσουν. Υποστηρίζω ότι προτάσσεται το κομματικό συμφέρον και αυτό δεν συμπλέει με το συμφέρον της Αυτοδιοίκησης.
Θεσμοθετήσατε προ τετραετίας την αιρετή Νομαρχιακή Αυτοδιοίκηση. Αφού ψηφίσατε τότε το σχετικό νόμο, ταχύτατα τον τροποποιήσατε ριζικά, τον καταστήσατε αγνώριστο. Στη συνέχεια, αφού διαπιστώσατε ότι οι νομάρχες δεν είναι τα υπάκουα παιδιά του ΠΑΣΟΚ, ακόμα και αυτοί που εξελέγησαν με την υποστήριξή σας, τους απογυμνώσατε από αρμοδιότητες. Τους καταστήσατε διακοσμητικά πρόσωπα και στη θέση τους αναστήσατε τον κομματικό περιφερειάρχη, στον οποίο δώσατε αρμοδιότητες περισσότερες από αυτές που είχε ο άλλοτε διορισμένος νομάρχης. Ο διορισμένος νομάρχης επιπλέον γνώριζε καλύτερα τα τοπικά προβλήματα του νομού.
Στην πρωτοβάθμια Τοπική Αυτοδιοίκηση πιστέψαμε ότι τελείωσαν τα βάσανα με την κατάργηση των γνωστών συμβουλίων περιοχής, των αναπτυξιακών συνδέσμων, όλα αυτά που διαδραμάτισαν ένα διακοσμητικό ρόλο στην περίοδο της εφαρμογής τους. Στη συνέχεια μας φέρατε το νόμο των υποχρεωτικών συνενώσεων, το γνωστό σχέδιο "Καποδίστρια", βεβαιώνοντας τους πάντες ότι ο πολίτης θα απολάμβανε καλύτερης ποιότητας υπηρεσίες από τους τότε υφισταμένους δήμους. Μήπως με το παρόν σχέδιο νόμου "δολοφονείτε" τον "Καποδίστρια"; 
Τελικά τρία χρόνια μετά την εφαρμογή του σχεδίου, αντί να λυθούν υφιστάμενα προβλήματα, προστέθηκαν νέα. Μοιράσατε χωρίς μελέτη οδοποιϊτικά και άλλα μηχανήματα, τα οποία σε πολλούς δήμους παραμένουν αχρησιμοποίητα. Διορίσατε απρογραμμάτιστα επιστημονικό προσωπικό, κτηνίατρους σε τουριστικούς δήμους και αρχιτέκτονες σε ορεινούς. Τους εγκαταλείψατε παρά τις διαβεβαιώσεις από πλευράς οικονομικής υποστήριξης.
Τελικά επήλθε υποβάθμιση. Με το σχέδιο νόμου "ΠΟΛΙΤΕΙΑ" αφαιρέσατε και αυτό το στοιχειώδες δικαίωμα, που είχαν οι πολίτες του δήμου, της προσφυγής κατά αποφάσεων δημοτικών συμβουλίων. Αυτήν την αρμοδιότητα τη μεταφέρατε στον περιφερειάρχη. Αυτή είναι η αποκέντρωση.
Τώρα επινοήσατε το θεσμό της συμπολιτείας, που λέει ότι έχει σκοπό τη συγκρότηση υπηρεσιών για την αποκλειστική άσκηση αρμοδιοτήτων των μελών της και την παροχή υπηρεσιών στους κατοίκους της, ιδίως στους τομείς της τεχνικής υποστήριξης, της οικονομικής διαχείρισης και της δημοτικής αστυνόμευσης. Τα ίδια λέγατε και για τους Καποδιστριακούς δήμους. Δηλαδή αν τρεις ή τέσσερις δήμοι συστήσουν συμπολιτεία με κοινή τεχνική υπηρεσία, κοινή οικονομική διαχείριση και κοινή δημοτική αστυνομία θα λύσουν υφιστάμενα προβλήματα; Εγώ πιστεύω ότι θα επέλθει πλήρης αποδιοργάνωση.
Εάν απώτερος σκοπός είναι να ελαττώσετε τον αριθμό των δήμων από τους χίλιους που είναι σήμερα στους τετρακόσιους για παράδειγμα ας το προτείνετε καθαρά χωρίς συμπολιτείες και άλλους πειραματισμούς. Εάν αποβλέπετε στο να διορίσετε κάποιους υπαλλήλους διορίστε τους στους υφιστάμενους δήμους. Εάν κάποιοι δήμοι θέλουν να συνεργαστούν με το υφιστάμενο νομικό πλαίσιο, για παράδειγμα σε θέματα απορριμμάτων σε θέματα ύδρευσης, σε θέματα αποχέτευσης, αυτό είναι εφικτό χωρίς τις διατάξεις του προτεινόμενου νόμου. 
Μην κατασπαταλάτε πολύτιμους πόρους για λειτουργικά έξοδα ενός νομικού προσώπου, το οποίο όχι μόνο δεν έχει να προσφέρει τίποτα, αλλά θα δημιουργήσει νέα προβλήματα στα ήδη υφιστάμενα των καποδιστριακών δήμων. Φρονώ ότι το σκέλος του νόμου, που αφορά τη συμπολιτεία δεν επιδέχεται καμιά βελτίωση. Πρέπει να αποσυρθεί. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριοι συνάδελφοι, δεν μελαγχολώ ιδιαίτερα επειδή απουσιάζει η κυρία Υπουργός, η οποία έπρεπε να βρίσκεται εδώ, διότι την αντικαθιστά πλήρως ο συμπατριώτης μου Υφυπουργός κ. Καϊσερλής, παλιός δήμαρχός μου και πατέρας της ιδέας που κυριαρχεί σε αυτό το νομοσχέδιο, της συμπολιτείας. Η κα Παπανδρέου είναι αθώα. Μην της επιτίθεστε. Έχω δε την αίσθηση ότι δεν έχει συνειδητοποιήσει πολιτικά ποιο είναι το επακριβές περιεχόμενο αυτού του νομοσχεδίου όσον αφορά τα της συμπολιτείας. 
Είναι η παρθενική εμφάνιση του κ. Καϊσερλή εδώ. Γι' αυτό επιτρέψτε μου σαν συμπατριώτες να τα πούμε και λίγο τετ α τετ. 
ΕΥΑΓΓΕΛΟΣ ΓΙΑΝΝΟΠΟΥΛΟΣ: Τα λέτε και στη Ρόδο αυτά;
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Γιαννόπουλε, ζήτησα να αντικαταστήσω συνάδελφο και να μετάσχω στη σημερινή συνεδρίαση για να σας διηγηθώ μία ιστορία. Περί τον μήνα Ιανουάριο του έτους 2000 εμφανίζεται μία μπουλντόζα εις την μικρά Νήσο Νίσυρο, ανήκουσα στο Επαρχείο Κω. Εμφανίσθηκε στο Δήμο Μανδρακίου. Στο ίδιο Επαρχείο ανήκει και ο δήμος στον οποίο είμαι δημότης και δήμαρχος ο κ. Καϊσερλής. Τι γυρεύει η μπουλντόζα εδώ; Ανοίγει δρομάκια. Ποιος έστειλε τη μπουλντόζα; Το Υπουργείο Εσωτερικών; Όχι. Η νομαρχία; Όχι. Ποιος; Ο Δήμος της Κω. Καλή δουλειά. Αποτέλεσμα, πώς θα μαζέψουμε ψηφάκια. 
Μετά από λίγο εμφανίζεται ο δήμαρχος Κω στη Νήσο Αστυπάλαια. Τι γυρεύει ο Δήμαρχος Κω στη Νήσο Αστυπάλαια; Άλλος δήμος είναι εκεί. Πλασάρει τις τεχνικές υπηρεσίες του δήμου μας, τις οποίες συντηρούν οι δημότες της Κω για να συμπαρασταθεί στο Δήμο Αστυπάλαιας, να συντάξει μελέτες, με κάποια αμοιβή ανταγωνιστικά προς τους ιδιώτες. Γιατί γίνονται όλα αυτά; Διότι μια συναρπαστική ιδέα που θα βοηθήσει στην ανάπτυξη των ασθενών δήμων προπάντων είναι η εξάρτησή του από δήμους "νονούς". Και αυτή η ιδέα πήρε τον τίτλο Ομοπολιτεία. 
Γίναμε Υπουργοί, εξελέγημεν Βουλευτές, εχάσαμεν την έδρα. Λυπούμαι γι' αυτό!
ΕΥΑΓΓΕΛΟΣ ΓΙΑΝΝΟΠΟΥΛΟΣ: Είναι ψηφισμένος πάντως!
ΑΡΙΣΤΟΤΕΛΗΣ ΠΑΥΛΙΔΗΣ: Δεν λέω όχι, ίσα-ίσα δίνουμε ακόμα είκοσι χρόνια. Το αμφισβητεί κανείς αυτό, κύριε Πρόεδρε;
Φθάσαμε τώρα στη συμπολιτεία. Για κάποιους λόγους άλλαξε ο τίτλος. Μια ιδέα, της οποίας αντίθετοι ποιοι είναι; Αυτοί που καλούνται να την εφαρμόσουν. Μέσα στο σπίτι είμαστε, από εκεί που ξεκίνησε. 
Προχθές ανέβηκαν στη Ρόδο δέκα δήμαρχοι Δωδεκανήσου και επεσκέφθησαν τον κύριο Υφυπουργό Εσωτερικών όχι για να εκφράσουν ευχαριστίες ούτε για να του πουν, καλώς πράττετε, προχωρήστε. Εζήτησαν να .μην προχωρήσει αυτή η ιδέα που καλείσθε να ψηφίσετε. Και δεν θα την εφαρμόσετε εσείς στο Νομό Αρκαδίας ούτε εσείς εις την Κρήτην, κύριε Κεφαλογιάννη. Εμείς με το πιστόλι στο κεφάλι. Το καταλαβαίνετε αυτό το πράγμα; Είναι πολιτικός εκβιασμός. Γιατί λέμε πολιτικός εκβιασμός; Γιατί συνοδεύεται και με μια άλλη ψιθυριστή πρόταση, Θα προχωρήσει, θα δεχθείτε, για να ενισχυθείτε.
Ό,τι δεν έγινε δηλαδή στον "Καποδίστρια" με εκείνα τα περίφημα οκτακόσια δισεκατομμύρια, που κανείς ακόμα δεν τα έχει δει, θα γίνουν τώρα διά του συστήματος της συμπολιτείας, η οποία τι κάνει; Κάνει βάναυση εισβολή στη Δημόσια Διοίκηση, στην ήδη σε κακό χάλι, στα νησιά μας. 
Ισχυρίζομαι πως η νησιωτική Ελλάδα -και θα βαρεθούν να τα ακούν όσοι με παρακολουθούν- έχει ανάγκη ολοκληρωμένης νησιωτικής πολιτικής, της οποίας πρώτο στοιχείο ποιο είναι; Η Δημόσια Διοίκηση. Πώς θα διοικηθούμε. Δεν ξέρουμε αν έχουμε νομαρχίες.
Προχθές στο νομαρχιακό συμβούλιο της Δωδεκανήσου, στη Ρόδο, συζητήθηκε η περίφημος Χάρτα Τοπικής Αυτοδιοικήσεως, την οποία εσείς στείλατε, κύριε Υφυπουργέ. Πιστεύω να πληροφορηθήκατε. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Η ΕΠΑΕ την έστειλε.
ΑΡΙΣΤΟΤΕΛΗΣ ΠΑΥΛΙΔΗΣ: Δια της ΕΠΑΕ τη στείλατε! "Διαβιβαστικό προς την ΕΠΑΕ, κ. Καϊσερλής". Και δεν ξέρω κι εγώ τι ηκούσθησαν για το Χάρτη της Αυτοδιοικήσεως στους νομούς! 
Κάποιοι σοφοί περί την δημοσίαν αυτοδιοίκησην κάποτε εισήγαγον την ιδέα των επαρχείων. Εις μεν την ηπειρωτική Ελλάδα κατεργήθησαν, εις δε τη νησιωτική δικαίως διετηρήθησαν. Είχαμε τέσσερα επαρχεία όλα κι όλα, τρία στη Δωδεκάνησο και ένα στη Λήμνο. Μετέπειτα εσείς το ΠΑΣΟΚ επεκτείνατε το σύστημα και εις άλλες νησιωτικές προπάντων περιοχές. 
Ερχόμαστε, λοιπόν, τώρα και είναι γυμνά τα επαρχεία, κύριοι συνάδελφοι. Αυτό που θέλει να κάνει ο "Πολιτεία", το έκανε το επαρχείο. Ήτο στελεχωμένο, είχε υπηρεσίες. Ήταν κοντά σε όλους τους δήμους και τις κοινότητες του επαρχείου. Είχε εξοπλισμόν. Είχε τεχνικούς. Συνέτασσε μελέτες. Και όλο αυτό το καύχημα ότι κάποιοι δήμοι στην περιοχή μας ανεπτύχθησαν λόγω ικανοτήτων κοινοτικών αρχόντων, κοινοταρχών παρακαλώ, προ "Καποδίστρια" είχε τη συμπαράσταση του επαρχείου. 
Και φθάσαμε τώρα στο εντυπωσιακό. Αναγκαστικός "Καποδίστριας" στα μέρη μας. Πού Πρόεδρέ μου; Σε κοινότητα με προϋπολογισμό οκτακόσια (800.000.000) εκατομμύρια, εξακόσια (600.000.000) εκατομμύρια. Οι ελθόντες να διαμαρτυρηθούν εδώ Δωδεκανήσιοι είναι δήμαρχοι που οι πρώην κοινότητες των ή οι εξ συνενώσεως δήμοι έχουν προϋπολογισμούς δύο και τρία δισεκατομμύρια, με άρτιες τεχνικές υπηρεσίες, με πλήρη λογιστικό σύστημα. Τι να τις κάνουν τις ομοπολιτείες, όλη η Ρόδος σε ένα τσουβάλι και υποχρεωτικώς; Δεν το καταλαβαίνω. Αγανακτεί ο κόσμος κάτω και μεταφέρω την αγανάκτηση. 
Σας φέρνω δημοσιεύματα...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι υποχρεωτική!
ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι υποχρεωτική; Αλλάξτε τη διάταξη. Εγώ νομίζω πως ξέρω απλά ελληνικά. Διαβάζω το κείμενό σας. Στο άρθρο 12 είστε. Λέτε "υποχρεωτικώς". Εάν δεν είναι υποχρεωτικό, κύριε Καϊσερλή, πάρτε τώρα τη διάταξη και αφαιρέστε το "υποχρεωτικώς", να μην υπάρχει καν η λέξη αυτή. Μπορεί να μην ξέρουμε την αραβικήν, αλλά την ελληνικήν τη μάθαμε! 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Παυλίδη, μου επιτρέπετε μια διευκρίνιση;
ΑΡΙΣΤΟΤΕΛΗΣ ΠΑΥΛΙΔΗΣ: Εάν επιτρέπει ο κύριος Πρόεδρος, από εμένα ελεύθερα. .
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καϊσερλή. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σε κάθε νησί να υπάρχει μια συμπολιτεία. Εάν δεν θέλουν οι δήμοι να κάνουν συμπολιτεία, δεν γίνεται συμπολιτεία. 
Εγώ θέλω να σας πω ότι μετά από δέκα μέρες από τηn ψήφιση του σχετικού νόμου που συζητάμε σήμερα θα γίνουν σε όλα τα νησιά με τη σύμφωνη γνώμη των δήμων συμπολιτείες και θα το δείτε. Συμφωνεί η Ζάκυνθος, συμφωνεί η Κεφαλλονιά με την Ιθάκη μαζί, συμφωνεί η Λευκάδα , συμφωνούν όλες οι Κυκλάδες που έχουν νησιά με δύο και τρεις δήμους. Συμφωνεί όλη η Δωδεκάνησος και αυτό να το γνωρίζετε. 
ΑΡΙΣΤΟΤΕΛΗΣ ΠΑΥΛΙΔΗΣ : Δεν συμφωνεί η Δωδεκάνησος. Προς Θεού! 
Κύριε Υπουργέ, αφού επιτρέπει ο κύριος Πρόεδρος το διάλογο και τον ευχαριστώ απαντήστε μου: Δέκα δήμαρχοι τι ήρθαν να κάνουν προχθές στο γραφείο σας;
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ήρθαν και συμφώνησαν ότι "με αυτή τη διάταξη έτσι όπως κατατέθηκε συμφωνούμε απόλυτα". 
ΑΡΙΣΤΟΤΕΛΗΣ ΠΑΥΛΙΔΗΣ: Κύριοι συνάδελφοι, θα τρελαθούμε εδώ. Όλες οι πλευρές είπαν υποχρεωτική, έστω και μια συμπολιτεία σε ένα νησί. Βγάλτε το "υποχρεωτική" και αφήστε τους ελεύθερους. 
Εγώ τους κοινοτάρχες πρώην και σήμερα δημάρχους που γνώρισα είναι άνθρωποι επιπέδου του επιπέδου του δικού σας που υπήρξατε χρόνια δήμαρχος. Υποχρεωτικά ο Καϊσερλής θα πάει με τον Χατζηγιακουμή; Μα, είναι πράγματα αυτά; Πού ζούμε; Αυτή είναι η Χάρτα Τοπικής Αυτοδιοικήσεως που μας στείλατε για να εκφράσουμε άποψη κατά προέκταση της παρόμοιας Χάρτας του Συμβουλίου της Ευρώπης που φέρει μάλιστα τον τίτλο "Ευρωπαϊκός Χάρτης Τοπικής Αυτονομίας"; Αυτή είναι η αυτονομία; Αυτό είναι το πρόβλημα της νησιωτικής Ελλάδος, η οποία μάλιστα τώρα διά του Συντάγματος έγινε διάταξη, άρθρο 101, αποτελεί και αντικείμενο ιδιαιτέρας υποχρεωτικής μερίμνης υπό του Κοινοβουλίου και της διοικήσεως; Φαντάζομαι τι θα γινόταν αν δεν περνούσε αυτή η διάταξη. Αναστενάζουν από την ημέρα που πέρασε η διάταξη. 
Κύριοι συνάδελφοι, έρχεται ο κ. Σηφουνάκης ο Υπουργός Αιγαίου και προτείνει δέκα στρέμματα αρτιότης οικοπέδου στα νησιά εκτός σχεδίου πόλεως θα βρίσκουν τα οικόπεδα. Μα, για όνομα του Θεού! Έρχεται ο κ. Λαλιώτης στην Πάτμο αδόμητη η μισή Πάτμος η υπόλοιπη δομημένη δέκα στρέμματα αρτιότης οικοπέδου. Πού θα πάει αυτή η ιστορία; Έρχεται μετέπειτα το Υπουργείο Αναπτύξεως. Με τα προμέτοχα ξεπουλάει τα μνημεία. Πού θα πάει; Έρχεται τώρα και το Υπουργείο Εσωτερικών με το πιστόλι στο κεφάλι ισχυρές διοικητικές μονάδες να συνενωθούν για ποιο λόγο; Μας προσφέρετε τίποτε; 
Θέλω να σας πω, κύριοι συνάδελφοι, πως αυτή η εισβολή θα ισοπεδώσει ό,τι απέμεινε από την κακή Δημόσια Διοίκηση που έχουμε. Τρέχουμε από νησί σε νησί αναζητούντες τη διοίκηση. Ο "Καποδίστριας" απεμάκρυνε κάποια μορφή διοικήσεως στην κοινότητα, την αναζητούμε στην πρωτεύουσα του καποδιστριακού δήμου. Τώρα θα πηγαίνουμε στην πρωτεύουσα της συμπολιτείας, η οποία θα είναι και εκτός νησιού, διότι οι προδιαγραφές δεν μπήκαν στην τύχη. Είναι φωτογραφία. Η Νίσυρος θα πάει στην Κω, η Κάσος θα πάει στην Κάρπαθο και θα ζητηθούν πράγματα απερίγραπτα σαν αυτά που κάποιες αποφάσεις δυστυχώς Υπουργών ζητούν. Για να εισπράξεις τώρα τη σύνταξη πρέπει να φύγεις από ένα μικρό νησάκι, που δεν έχει υποκατάστημα τραπέζης να πας στο μεγάλο πάει η μισή σύνταξη.
Κύριοι συνάδελφοι, συγχωρήστε μου τον τόνο, αλλά αγανακτούμε, δεν πάει παραπέρα. 
ΕΥΑΓΓΕΛΟΣ ΓΙΑΝΝΟΠΟΥΛΟΣ: Κύριε Παυλίδη, δεν φαίνεται να έχετε δίκαιο.
ΑΡΙΣΤΟΤΕΛΗΣ ΠΑΥΛΙΔΗΣ: Θα το συζητήσουμε, κύριε συνάδελφε.
Το δεύτερο θέμα για το οποίο θέλω να σας μιλήσω είναι το άρθρο 14. Καλώς κάνετε ελέγχους, αλλά ασκήστε τους ελέγχους και ξεκινήστε από την εκλογική σας περιφέρεια, την εκλογική μας περιφέρεια. Δεν μπορεί να βγαίνουν πορίσματα ότι στο Δήμο Λέρου λείπουν εκατόν είκοσι δύο εκατομμύρια να θεωρείται ο δήμαρχος ένοχος μετά από έλεγχο ελέγκτριας του δημοσίου να είναι το πόρισμα στο γραφείο σας και ακόμη αυτός ο δήμαρχος ασχέτως άλλης διαδικασίας να παραμένει στη θέση του.
Συμφωνούμε μαζί σας να κάνετε ελέγχους, αλλά να τους κάνετε .
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μπορώ να έχω το πόρισμα;
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ο κύριος Υφυπουργός των Εσωτερικών ζητάει το πόρισμα. Είναι το από 15.12.2000 πόρισμα της ελεγκτρίας κας Ζαχαράκη, η οποία λέει και τα εξής εντυπωσιακά : 
"Από τις παραπάνω παρατηρήσεις προκύπτει ότι με τα εντάλματα αυτής της κατηγορίας εξοφλήθηκαν δαπάνες που δημιουργήθηκαν αυθαίρετα, παράνομα και γενικώς δεν έχουν σχέση με την πραγματικότητα. Η αλλοίωση των τιμολογίων και των συμφωνητικών, οι αποφάσεις της Δ.Σ. και της Δ.Ε., η παραλαβή των υλικών έγιναν με δόλο προφανώς για να προσδώσουν νομιμοφάνεια στις εξοφλούμενες δαπάνες" Αυτά λέει το πόρισμα. Τον έχετε ακόμη δήμαρχο. Υπάρχουν διαδικασίες. Το πόρισμα λέει εντός σαράντα οκτώ ωρών από κοινοποιήσεως -εδώ και ένα χρόνο δηλαδή περίπου- να επιστραφεί το χρήμα. Το χρήμα δεν επεστράφη και περιμένουμε τι θα βγάλουν τα δικαστήρια. 
Μελέτη να κάνετε και με την κειμένη νομοθεσία, συνεργασία να αναπτύξετε και με την κειμένη νομοθεσία, αλλά προς Θεού, κύριε Καϊσερλή, όχι υποχρεωτικώς. Γι' αυτό βλέπετε και οι τοπικές εφημερίδες η "ΠΡΟΟΔΟΣ", η "ΔΩΔΕΚΑΝΗΣΟΣ", η "ΡΟΔΙΑΚΗ", η "ΔΗΜΟΚΡΑΤΙΚΗ" καθημερινώς τι αναγράφουν.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, τελειώσατε. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, μεταφέρω αγανάκτηση, μεταφέρω τη συρρίκνωση της Τοπικής Αυτοδιοίκησης Β΄βαθμού, την εγκατάλειψη των νησιών... 
ΠΡΟΕΔΡΕΥΩΝ (Παναγιώτης Σγουρίδης): Μας τη μεταφέρατε, αλλά ο χρόνος σας έχει περάσει. 
ΑΡΙΣΤΟΤΕΛΗΣ ΠΑΥΛΙΔΗΣ: ... τη βιαία εισβολή στη Δημόσια Διοίκηση και ζητώ από τους συναδέλφους να καταγράψουν το πρόβλημα και να αντιδράσουν όπως θέλουν. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργίου έχει το λόγο.
ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, κύριοι συνάδελφοι, δεν χωρεί καμία αμφιβολία ότι το νομοσχέδιο "Υπαίθρια διαφήμιση, συμπολιτείες δήμων και κοινοτήτων και άλλες διατάξεις" κινείται προς τη θετική κατεύθυνση και επιχειρεί και θα επιτύχει ακόμα μια υγιή τομή στο σύστημα της Τοπικής Αυτοδιοίκησης. Βεβαίως όπως συνήθως και αυτό το νομοσχέδιο συγκέντρωσε τα άσφαιρα, τα συνήθη και μονότονα πυρά της Αξιωματικής Αντιπολίτευσης, ότι δηλαδή είναι ένα νομοσχέδιο αποσπασματικό, ότι θα μπορούσε να είναι πιο ολιγόλογο και ότι τάχα ο επιμέρους τίτλος "άλλες διατάξεις" θα έπρεπε να προταθεί των άλλων ουσιαστικών τίτλων, που αφορούν τα ουσιαστικά θέματα, που θίγει το νομοσχέδιο λες και δεν αισθανόμαστε όλοι ότι πράγματι αυτό το νομοσχέδιο υπηρετεί το σκοπό της εξισορρόπησης της προστασίας του περιβάλλοντος από τη μια και του δικαιώματος της εκπομπής των μηνυμάτων μέσω της υπαίθριας διαφήμισης από την άλλη και δεν έχουμε διαπιστώσει όλοι ότι πράγματι όπως πολύ σωστά ακούστηκε, ορισμένοι δήμοι -συμφωνώ και εγώ στο σημείο αυτό- ίσως γιατί δεν έπρεπε να προταχθούν τα τοπικιστικά αισθήματα και συμφέροντα σε ορισμένες περιοχές, είναι περιορισμένοι σε έκταση, περιορισμένοι σε πληθυσμό και επομένως σήμερα δεν μπορούν να λειτουργήσουν λόγω των μικρών εσόδων και του μικρού προϋπολογισμού τον οποίο έχουν.
Κατά συνέπεια, λοιπόν, το νομοσχέδιο υπηρετεί αυτές τις δύο αρχές και όπως πολύ σωστά τόνισε και ο Κοινοβουλευτικός μας Εκπρόσωπος στην ουσία η Νέα Δημοκρατία διαφώνησε για να διαφωνήσει χωρίς να καταθέσει επιμέρους συγκεκριμένες και ουσιαστικές αιτιάσεις. 
Δεν τίθεται καμία αμφιβολία όσον αφορά το πρώτο μέρος του νομοσχεδίου ότι πράγματι σήμερα βιώνουμε μία αισθητική ρύπανση, η ποιότητα της ζωής των ανθρώπων και των πολιτών υποβαθμίζεται, έχει δημιουργηθεί ένα πάρα πολύ μεγάλο πρόβλημα όχι μόνο στο αστικό, αλλά και στο υπαίθριο περιβάλλον και θα πρέπει επιτέλους να ρυθμιστεί αυτό το ζήτημα της οπτικής ρύπανσης, που δημιουργείται από τη διαφήμιση. Και βεβαίως ακούστηκαν εδώ φωνές ότι έτσι περιορίζεται η διάδοση των ιδεών και των μηνυμάτων όταν μάλιστα κυρίως έχουμε να κάνουμε εδώ με οικονομικά μηνύματα, με οικονομική διαφήμιση τις περισσότερες φορές και επομένως θα πρέπει να περιοριστεί διότι θα πρέπει να συμφωνήσουμε όλοι ότι αυτή η ελευθερία της οικονομικής προβολής και της διάδοσης των εμπορικών μηνυμάτων κάποιων επιχειρήσεων κυρίως πρέπει να σταματάει εκεί που αρχίζει να προσβάλλεται το δικαίωμα του κάθε πολίτη να απολαμβάνει ένα περιβάλλον αισθητικά ακέραιο και όχι ρυπαρό.
Επίσης θα ήθελα να προσθέσω και το εξής. Επειδή ακριβώς επί της αρχής του νομοσχεδίου δύσκολα μπορεί να διαφωνήσει κανείς ακούστηκαν εδώ αιτιάσεις και βολές κατά του νομοσχεδίου ότι δεν αρκούν μόνο οι διατάξεις, αλλά θα πρέπει να βρεθούν και οι ελεγκτικοί εκείνοι μηχανισμοί για την εφαρμογή των. Άραγε, λοιπόν, θα γίνει αυτό, θα εφαρμοστεί στην πράξη και θα έχουμε τα ποθούμενα αποτελέσματα;
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
Πέρα του ότι αυτό είναι ένα άλλο ζήτημα, το οποίο αφορά όλους μας και έχει να κάνει με το αν θα λειτουργήσουν και θα εφαρμοστούν οι θεσμοί και οι διατάξεις που υπάρχουν, θέλω να αναφέρω ένα παράδειγμα και να πω ότι δύσκολα γίνεται στην αρχή αποδεκτό από τους πολίτες -αλλά ενδεχομένως και από ορισμένους δημοτικούς άρχοντες- ό,τι προσπαθεί να βάλει ένα νοικοκυριό και μία τάξη.
Θυμίζω, λοιπόν, στο σημείο αυτό το ζήτημα της ηχορύπανσης μέσα από τα κέντρα διασκεδάσεως. Όπως όλοι γνωρίζουμε, μετά από τρεις παραβάσεις αφαιρείται προσωρινά μέσω των δημοτικών συμβουλίων η άδεια λειτουργίας. Στην αρχή αυτή η διάταξη δεν εφαρμοζόταν, αλλά όταν άρχισε να εφαρμόζεται και να ενεργοποιείται η διάταξη περί παραβάσεως καθήκοντος, που και σ' αυτό το νομοσχέδιο προβλέπεται ως κύρωση, αυτή η διάταξη πράγματι εφαρμόστηκε και πολλοί συμπολίτες μας πλέον απαλλάσσονται από αυτό το ενοχλητικό πρόβλημα της ηχορύπανσης. Πολλοί άνθρωποι ιδιαίτερα σε νησιωτικές και τουριστικές περιοχές είχαν χάσει τον ύπνο τους και σήμερα έχει επέλθει και σ' αυτό μία ισορροπία.
΄Οταν, λοιπόν, θέλουμε να λειτουργήσουν οι νόμοι, όταν θέλουμε να λειτουργήσουν οι θεσμοί υπάρχουν εκείνες οι δικλείδες που αυτό το κατοχυρώνουν. Νομίζω, λοιπόν, ότι αυτό το επιχείρημα περί μη εφαρμογής του νόμου και έωλο είναι και οπωσδήποτε δεν κινείται προς τη θετική κατεύθυνση.
Όσον αφορά τώρα το θεσμό της συμπολιτείας, θα πρέπει να πω τα εξής: Η Κυβέρνηση του ΠΑΣΟΚ επιχειρεί τομές στο σύστημα και στο θεσμό της Τοπικής Αυτοδιοίκησης. Είναι γεγονός ότι απάλλαξε το δήμαρχο και τον κοινοτάρχη από τα στενά μίζερα καθήκοντα της γραφειοκρατίας και των περιορισμένων καθηκόντων συνήθως σε ζητήματα ληξιαρχικών πράξεων και λοιπών βεβαιώσεων και έδωσε με το νόμο για την αναγκαστική συνένωση, τον λεγόμενο "Καποδίστρια", τη δυνατότητα στους τοπικούς δημοτικούς άρχοντες επιτέλους να έχουν άποψη, επιτέλους να έχουν φωνή, επιτέλους να σχεδιάζουν και να αποφασίζουν για τον τόπο τους.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν είχαν πιο μπροστά οι δήμαρχοι και οι κοινοτάρχες άποψη;
ΓΕΩΡΓΙΟΣ ΠΑΠΑΓΕΩΡΓΙΟΥ: Κατ΄ εμάς δεν είχαν ουσιαστική.
ΙΩΑΝΝΗΣ ΚΕΦΑΛΟΓΙΑΝΝΗΣ: Πολύ καλά το είπατε.
ΓΕΩΡΓΙΟΣ ΠΑΠΑΓΕΩΡΓΙΟΥ: Σήμερα μας κατηγορείτε ότι ορισμένοι δήμοι δεν λειτουργούν, δεν έχουν την τεχνική υποδομή, ότι ο "Καποδίστριας" μαραζώνει κ.ο.κ. Κατά τον εισηγητή της Πλειοψηφίας η Τοπική Αυτοδιοίκηση χρειάζεται φτερά, όπως ακούστηκε, για να μπορέσει να προχωρήσει.
Εμείς όμως με αυτό το νομοσχέδιο πράγματι επιχειρούμε να θεραπεύσουμε τις αδυναμίες που αναδείχθηκαν από τον "Καποδίστρια". Δεν νομίζω ότι χρειάζεται η Τοπική Αυτοδιοίκηση φτερά ούτε είναι ζήτημα ιλιγγιώδους ταχύτητας η εφαρμογή των θεσμών. Εγώ νομίζω ότι οι νόμοι παρακολουθούν τα τεκταινόμενα. Αυτό κάνει και η Κυβέρνηση. Ψηφίζει ορισμένους νόμους και έρχεται μετά να διορθώσει -και καλά κάνει- τα ασήμαντα για το ζήτημα του "Καποδίστρια" κενά και προβλήματα που δημιουργήθηκαν όσον αφορά τους μικρούς δήμους.
Και επιτέλους, εφόσον είναι και εθελουσία η ίδρυση αυτή της συμπολιτείας, θα πρέπει να παράσχομε τη δυνατότητα στους δημοτικούς άρχοντες να συνεργαστούν μεταξύ τους και να αποκτήσουν ένα εργαλείο για να επιλύσουν επιμέρους ζητήματα και προβλήματα που ένας δήμος μικρός σε αριθμό, μικρός σε μέσα και μικρός σε οικονομικές δυνάμεις δεν μπορεί σήμερα να το επιτύχει.
Μην εθελοτυφλείτε. Ας μην το παραβλέπετε. Υπάρχουν ήδη δήμοι, οι οποίοι συνεργάζονται μεταξύ τους σε ζητήματα διαδημοτικών οδικών δικτύων, συνεργάζονται στην εφαρμογή προγραμμάτων για την καταπολέμηση της ανεργίας κ.ο.κ. Νομίζω ότι πρέπει να τους δώσουμε τη δυνατότητα επιτέλους να μπορέσουν να λειτουργήσουν και θεσμικά.
Ύστερα εγώ σ' αυτήν τη διάταξη δεν βλέπω γιατί θα πρέπει να λειτουργεί ως πρόβλημα και γιατί θα πρέπει να αναζητούμε τι υπάρχει στο βάθος και τι θα γίνει αν κάποτε πάμε σε μεγαλύτερους καποδιστριακούς δήμους. Δεν νομίζω ότι αυτό είναι για ψόγο, εάν πράγματι το μέλλον δείξει ότι μέσα από τις συμπολιτείες οι συμπολίτες μας, οι δημότες των επιμέρους δήμων θα εξυπηρετηθούν καλύτερα από αυτό το θεσμό. Δεν βλέπω δηλαδή γιατί πρέπει αυτό να το αντικρούομε. Και επιτέλους νομίζω ότι η ελληνική ύπαιθρος, η ελληνική επαρχία πλήρωσε και πληρώνει ίσως ακόμη το ότι σε ορισμένους δήμους και ορισμένες περιοχές -και ίσως εκεί πράγματι να δημιουργήθηκαν ορισμένες αγκυλώσεις στον " Καποδίστρια"- λειτούργησαν υπέρμετρα τοπικά αισθήματα.
Και αυτός ο νόμος, αν θέλετε, έστω δειλά δειλά, δίνει εκείνα τα μέσα, εκείνο το όραμα, ώστε οι άνθρωποι σε ορισμένες περιοχές να αποκτήσουν μια πλατύτερη διατοπική αντίληψη. Νομίζω ότι αυτό είναι ένα πολύ σοβαρό ζήτημα, το οποίο θα πρέπει να λάβουμε σοβαρά υπόψη μας. 
Τέλος, θέλω να πω -και θα πρέπει να το δείτε- ότι σε μεγάλα νησιά, όπου συνήθως έχουμε επικάλυψη νομαρχίας και γεωγραφικής επικράτειας του νησιού, ίσως θα πρέπει να γίνει μια πιο σαφής οριοθέτηση και των αρμοδιοτήτων, ώστε να μη δημιουργείται η αίσθηση ότι πράγματι οι αρμοδιότητες της συμπολιτείας και της νομαρχίας, όπως πολύ εύκολα μπορούμε να κατηγορηθούμε, επικαλύπτονται. Είναι ένα ζήτημα το οποίο, νομίζω, πρέπει να επανεξετάσετε και να δοθεί έτσι η ευκαιρία και η δυνατότητα, ώστε και τέτοιες αιτιάσεις να αποκρουστούν. 
Κυρία Υπουργέ, θα ήθελα την προσοχή σας σ' αυτό το σημείο. Διαβάζω στο άρθρο 12 -μπορεί να είναι υπερβολικοί οι φόβοι μου- ότι εξαιρείτε προκειμένου για νησιά εκτός από την Κρήτη. Εγώ, όπως ξέρετε, πολιτεύομαι στην Εύβοια και η Εύβοια γεωγραφικά είναι νησί. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Θεωρούμε ηπειρωτική την Εύβοια.
ΓΕΩΡΓΙΟΣ ΠΑΠΑΓΕΩΡΓΙΟΥ: Αν τη θεωρείτε να μας δώσετε τη δυνατότητα, γιατί πράγματι υπάρχουν περιοχές όπως η περιοχή του Μαντουδίου και άλλες που θα αποτελέσουν μερικώς γεωγραφική ενότητα τμηματικά, ενώ όλη η Εύβοια στην ουσία πρόκειται για τρεις διαφορετικές περιοχές, βόρειο, νότιο και κεντρική και δεν θα μπορούσε ποτέ να γίνει αυτό. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Θα αναφερθεί συγκεκριμένα η Εύβοια. 
ΓΕΩΡΓΙΟΣ ΠΑΠΑΓΕΩΡΓΙΟΥ: Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Βαϊνάς έχει το λόγο.
ΙΩΑΝΝΗΣ ΒΑΪΝΑΣ: Κύριε Πρόεδρε, με το συζητούμενο νομοσχέδιο, αντιμετωπίζονται δύο σημαντικά θέματα, τα οποία απασχολούν την Τοπική Αυτοδιοίκηση και κατ' επέκταση τις τοπικές κοινωνίες. Πρόκειται για την υπαίθρια διαφήμιση -και αφορά κύρια την προστασία του φυσικού, του οικιστικού, αλλά και του πολιτιστικού περιβάλλοντος- και τις διαδημοτικές συνεργασίες στον τομέα της τεχνικής υποστήριξης, της οικονομικής διαχείρισης και της δημοτικής αστυνόμευσης, με λειτουργία αυτόνομων υπηρεσιών στους τομείς αυτούς, ενισχύοντας έτσι την αποκέντρωση. 
Οι ισχύουσες σήμερα διατάξεις για την υπαίθρια διαφήμιση δεν μπορούν πλέον να ανταποκριθούν για να αντιμετωπίσουν τα προβλήματα, τα οποία προκύπτουν από τις εξελίξεις στο χώρο των διαφημίσεων. 
Η σημερινή εποχή χαρακτηρίζεται από την αποθέωση της ελευθερίας της αγοράς, από το σκληρό ανταγωνισμό των ομοειδών επιχειρήσεων, με αποτέλεσμα η διαφήμιση να έχει πάρει τεράστιες διαστάσεις. Φυσικά η διαφήμιση δεν περιορίζεται μόνο στην υπαίθρια διαφήμιση, αλλά αυτή επηρεάζει ουσιαστικά σημαντικά αγαθά του κοινωνικού συνόλου, όπως το φυσικό, οικιστικό και πολιτιστικό περιβάλλον, καθώς επίσης και την ελευθερία κίνησης σε όλους τους δημόσιους χώρους. Πιθανός ισχυρισμός περιορισμού της οικονομικής ελευθερίας δεν πρέπει να ληφθεί υπόψη γιατί αυτή δεν πρέπει να εκδηλώνεται έτσι αυθαίρετα, αλλά να βρίσκεται σε αρμονία με την αρχή της ισότητας. Άλλωστε συνταγματικά κατοχυρώνεται η προστασία του περιβάλλοντος εξασφαλίζοντας και τα δικαιώματα των πολιτών, όπως είναι η ελευθερία κίνησής τους, η μη προσβολή του αισθητικού τους κριτηρίου κλπ. 
Το παρόν σχέδιο νόμου ενισχύει την αρμοδιότητα και τον έλεγχο της Τοπικής Αυτοδιοίκησης, της δίνει αποκλειστικότητα στα θέματα των υπαίθριων διαφημίσεων και καθορίζει συγκεκριμένους κανόνες τοποθέτησης των εμπορικών διαφημίσεων στους κοινόχρηστους-δημόσιους και ιδιωτικούς χώρους, που έλειπαν από το ισχύον θεσμικό πλαίσιο. 
Πιστεύω ότι είναι σημαντική η θεσμοθέτηση της γνώμης των επιτροπών πολεοδομικού και αρχιτεκτονικού ελέγχου, τόσο των νομαρχιακών αυτοδιοικησεων για τα θέματα των διαφημίσεων στους δήμους όσο και των περιφερειακών ΕΠΑΕ για τους χώρους που βρίσκονται κατά μήκος των εθνικών οδών. 
Σημαντική επίσης θεωρώ και απαραίτητη τη γνώμη του αρμόδιου τοπικού συμβουλίου μνημείων του Υπουργείου Πολιτισμού, όταν πρόκειται για διαφημίσεις στους ιδιωτικούς χώρους, γιατί το κακό έχει παραγίνει και η προσβολή του περιβάλλοντος είναι τεράστια.
Πιστεύω ότι έτσι θα εξασφαλιστεί η αισθητική βελτίωση των χώρων αυτών, καθώς και η ελεύθερη κίνηση των πολιτών και ο περιορισμός των κινδύνων στα διάφορα σημεία του Εθνικού Οδικού Δικτύου από τις εμπορικές διαφημίσεις. 
Τώρα, όσον αφορά τη θεσμοθέτηση της διαδημοτικής συνεργασίας, αυτή μπορεί να λύσει πολλά και σημαντικά προβλήματα, ιδιαίτερα στους μικρούς δήμους, σε τομείς όπου η λειτουργία αυτόνομων υπηρεσιών δεν είναι δυνατή. Όπως είπαμε, οι τομείς αυτοί είναι της τεχνικής υποστήριξης, της οικονομικής διαχείρισης και της δημοτικής αστυνόμευσης. 
Οι αρμοδιότητες αυτές είναι πολύ δύσκολο να ασκούνται από τους περισσότερους δήμους ή μάλλον σε κάθε νομό μπορούν μόνο ένας ή δύο δήμοι να τις ασκούν, τόσο λόγω του μεγάλου κόστους λειτουργίας των υπηρεσιών αυτών, όσο και για το περιορισμένο αντικείμενο ενός μόνο δήμου. Η διαδημοτική αυτή συνεργασία εξασφαλίζεται με τη σύσταση των συμπολιτειών δήμων και κοινοτήτων ως νομικών προσώπων δημοσίου δικαίου. Δεν μπορούσε να γίνει άλλωστε και διαφορετικά. 
Η σύστασή τους νομίζω ότι ορθά προβλέπεται να γίνει με πρωτοβουλία των ιδίων των Ο.Τ.Α., όπως ήταν άλλωστε και απαίτηση της Κεντρικής Ένωσης Δήμων και Κοινοτήτων. Προκειμένου όμως για νησιά, εκτός από την Κρήτη, η συμπολιτεία περιλαμβάνει υποχρεωτικά όλους τους δήμους και τις κοινότητες. Πιστεύω ότι η εφαρμογή της διάταξης αυτής θα δημιουργήσει προβλήματα στις σχέσεις των Ο.Τ.Α. και των τοπικών κοινωνιών σε πάρα πολλές περιπτώσεις.
Φανταστείτε τι θα συμβεί σε νησιά, όπως η Κέρκυρα, η Χίος, η Λέσβος κλπ., όταν όλοι οι δήμοι αποφασίσουν τη σύσταση συμπολιτειών και διαφωνεί μόνο ο δήμος της πρωτεύουσας του νησιού και αναγκαστεί να ενταχθεί στη συμπολιτεία και αυτός ο δήμος υποχρεωτικά.
Η διαφωνία αυτή θα έχει βάση, γιατί οι κύριες αρμοδιότητες των δήμων αυτών περνάνε ουσιαστικά στη δικαιοδοσία πολιτικών οργάνων, των οργάνων της συμπολιτείας, τα οποία δεν διαθέτουν την ανάλογη πολιτική νομιμοποίηση και τη λαϊκή αντιστοιχία που έχει ο άμεσα εκλεγμένος από το λαό δήμαρχος.
Για το λόγο αυτό θα πρέπει σε ανάλογες περιπτώσεις να προβλεφθεί η μη υποχρεωτικότητα, εφόσον ο δήμος που θα μείνει εκτός της προς σύσταση συμπολιτείας, μπορεί αυτοδύναμα να λειτουργήσει υπηρεσίες στους τομείς που προβλέπονται από τη διαδημοτική αυτή συνεργασία. Άλλωστε τα υποχρεωτικά διοικητικά σχήματα δεν αντιμετωπίζουν πάντοτε αποτελεσματικά τα υπάρχοντα λειτουργικά προβλήματα, αν δεν συνδυάζονται με μέτρα πολιτικής, όπως πολλά τέτοια έχει πάρει τελευταία το Υπουργείο Εσωτερικών. 
Για τη στελέχωση των υπηρεσιών των συμπολιτειών, σχετικά με το ότι η πρόβλεψη μπορεί να γίνεται και με μετάταξη υπαλλήλων από τους Οργανισμούς Τοπικής Αυτοδιοίκησης που συμμετέχουν στη συμπολιτεία, θα πρέπει να περιοριστεί όσο το δυνατόν περισσότερο, ώστε να γίνει η στελέχωση από νέους και ικανούς υπαλλήλους από την ελεύθερη αγορά. Άλλωστε υπάρχει η όχι τόσο καλή εμπειρία του προσωπικού των Νομαρχιακών Αυτοδιοικήσεων και των αδιαβάθμητων γραμματέων των Οργανισμών Τοπικής Αυτοδιοίκησης που συνενώθηκαν.
Όσον αφορά τους πόρους των συμπολιτειών, θα πρότεινα να υπάρχει κυρίως επιδότηση δράσεων σε περιοχές ιδιαίτερων προβλημάτων, σε ορισμένα μόνο νησιά, σε Οργανισμούς Τοπικής Αυτοδιοίκησης του παραμεθορίου τόξου ή ορεινών περιοχών και όχι γενικά σε όλους. Αν επιδοτηθούν όλοι ανάλογα με το μέγεθός τους, ορισμένοι θα σπεύσουν να συστήσουν συμπολιτεία μόνο και μόνο για να πάρουν επιπλέον χρήματα για έργα από το πρόγραμμα δημοσίων επενδύσεων. Έτσι θα φανεί και ποιοι πραγματικά θέλουν και πιστεύουν στη διαδημοτική συνεργασία. 
Θα ήθελα επίσης να επισημάνω μία σημαντική διάταξη με την οποία βελτιώνεται το θεσμικό πλαίσιο, για τη λειτουργία των περιφερειακών ταμείων ανάπτυξης, κύρια για την πρόβλεψη να ενδυναμωθεί η λειτουργία τους προς την κατεύθυνση της στήριξης των αδύναμων δήμων, που δεν μπορούν από μόνοι τους να μελετήσουν, να ωριμάσουν και να υλοποιήσουν προγράμματα χρηματοδοτούμενα από την Ευρωπαϊκή Ένωση.
Μια τέτοια διάταξη πιστεύω ότι θα έπρεπε να είχε θεσπιστεί με την έναρξη του Γ΄ Κοινοτικού Πλαισίου Στήριξης με πρόταση του Υπουργείου Εθνικής Οικονομίας, γιατί τα προγράμματα αυτά είναι ανταγωνιστικά και οι αδύναμοι δήμοι δεν μπορούν να ανταποκριθούν στις απαιτήσεις τους με αποτέλεσμα να διευρύνονται έτσι οι ενδοπεριφερειακές ανισότητες.
Τελειώνοντας, κύριε Πρόεδρε, θα ήθελα να απευθυνθώ στην κυρία Υπουργό και να τονίσω ότι, με την ευκαιρία κάποιων ρυθμίσεων για το συντονιστικό όργανο επιθεώρησης και ελέγχου, πρέπει να ενισχύσει τα ελεγκτικά όργανα και για την Τοπική Αυτοδιοίκηση, ώστε να γίνεται ουσιαστικός και τακτικός έλεγχος σε όλες τις δραστηριότητες των δήμων, τις τεχνικές, τις πολεοδομικές, τις οικονομικές και αυτές ακόμη των εσόδων, για τη νομιμότητά τους βέβαια, ώστε να μην χαθεί η εμπιστοσύνη των πολιτών προς την Τοπική Αυτοδιοίκηση.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Ιωάννης Κεφαλογιάννης. 
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, με το σχέδιο νόμου που συζητούμε σήμερα καταργούνται, τροποποιούνται και αντικαθίστανται διατάξεις που καθορίζουν μέχρι σήμερα τις διαδικασίες και το πλαίσιο που αφορούν την υπαίθρια διαφήμιση. Ουσιαστικά μπορούμε να πούμε ότι το υπό συζήτηση νομοσχέδιο είναι μεταφορά του ν. 1491/84 και ακόμη είναι διατάξεις που τροποποιούν το ν. 2130, τον οποίο είχα εισηγηθεί στη Βουλή ως Υπουργός των Εσωτερικών και ακόμη διατάξεις που αναφέρονται σε προεδρικά και βασιλικά διατάγματα. Κατά κάποιο τρόπο δηλαδή κωδικοποιούνται οι προϋποθέσεις εφαρμογής της υπαίθριας διαφήμισης. Τώρα πώς αυτό είναι, κατά τους συναδέλφους Βουλευτές της Πλειοψηφίας, μία νέα τομή στην Τοπική Αυτοδιοίκηση, είναι κάτι το οποίο μόνο εκείνοι γνωρίζουν. Αλλά αρεσκόμεθα συνεχώς στα εντυπωσιακά λόγια, στα μεγάλα λόγια, χωρίς ποτέ αυτά τα λόγια να συνοδεύονται και με πράξεις ουσίας.
Η κυρία Υπουργός στην επιτροπή είχε πει ότι η υπαίθρια διαφήμιση γενικά μπορεί να διακριθεί σε εμπορική και σε πολιτική. Και ως προς μεν την εμπορική διαφήμιση, τους όρους και τις προϋποθέσεις που δίνονται με το νομοσχέδιο αυτό με σεβασμό στο οικιστικό, πολιτιστικό περιβάλλον και γενικότερα με την αισθητική των πόλεων, των δήμων και των οικισμών, δεν θα είχαμε καμία αντίρρηση. Και ούτε θα μπω στις διαδικασίες αυτές, οι οποίες είναι επανάληψη -σας επαναλαμβάνω- προηγουμένων νόμων, προηγουμένων ρυθμίσεων από άλλους νόμους και διατάξεις. Θα ήθελα όμως να επισημάνω εδώ την ανάγκη ότι θα έπρεπε να επιμείνει η Βουλή στη συζήτηση και στην εφαρμογή της πολιτικής διαφήμισης. Διότι όταν ιδίως στην εισηγητική έκθεση αναφέρεσθε και στον τομέα αυτόν επικαλούμενοι συνταγματικές διατάξεις, οι οποίες προστατεύουν την ελευθερία διακίνησης των ιδεών, για μένα είναι ανεξήγητο γιατί η Βουλή, γιατί το Τμήμα της Βουλής, δεν συζητά το θέμα της πολιτικής διαφήμισης. Θα μπορούσαμε να βρούμε, να προσδιορίσουμε κατάλληλους χώρους όπου θα μπορούσαν τα κόμματα τα οποία εκπροσωπούνται στη Βουλή ή στην Ευρωβουλή, να προβάλουν τα προγράμματά τους, τις ιδέες τους, και μάλιστα θα μπορούσαμε να βρούμε τις προϋποθέσεις και τους όρους που θα καθόριζαν το χρόνο και τη διάρκεια αυτής της πολιτικής διαφήμισης.
Η Κυβέρνηση αρνήθηκε την πολιτική διαφήμιση, με το αιτιολογικό ότι η πολιτική διαφήμιση θα συμπεριληφθεί στο νομοσχέδιο το οποίο θα φέρει η Κυβέρνηση για τη χρηματοδότηση των κομμάτων και των Βουλευτών.
Πότε θα το φέρει αυτό; Άγνωστο. Γιατί χάνει η Βουλή την ευκαιρία να προσδιορίσει χώρους όπου θα μπορούσαν τα κόμματα να προβάλλουν τις ιδέες τους και τα προγράμματά τους; Νομίζω ότι είναι μία πολύ μεγάλη παράλειψη, την οποία είμαι υποχρεωμένος να επισημάνω, αλλά βεβαίως η Κυβέρνηση δεν έχει λόγους να θεσμοθετεί τέτοιες διατάξεις που θα μπορούσαν να προβάλουν τα κόμματα τις ιδέες τους και τα προγράμματά τους, διότι έχει το μονοπώλιο των κρατικών μέσων ενημέρωσης, όπως και τη στήριξη των περισσοτέρων ιδιωτικών σταθμών, Μέσων Μαζικής Ενημέρωσης. Έτσι η μεν Κυβέρνηση -με κατάχρηση, σας επαναλαμβάνω, των κρατικών μέσων ενημέρωσης- προβάλλει την πολιτική της, προβάλλει τις θέσεις της, παραπλανεί το λαό, διότι η πολιτική της δεν συμβιβάζεται με ό,τι ο λαός ζει σήμερα από τη διακυβέρνηση της χώρας από την Κυβέρνηση του κ. Σημίτη κι έτσι δεν έχει ανάγκη. ΄Ομως τα κόμματα της Αντιπολίτευσης πιστεύω ότι έπρεπε να εμμείνουν και στην εφαρμογή και στη θεσμοθέτηση της πολιτικής διαφήμισης. 
Η υπαίθρια διαφήμιση στους ελληνικούς δρόμους ρυθμίζεται από το γενικό γραμματέα της περιφέρειας και τα έσοδα απ' αυτήν τη διαφήμιση εισπράττονται από το Ταμείο Εθνικής Οδοποιίας. 
Είμαι εντελώς αντίθετος με τη ρύθμιση αυτή. Κι αν πράγματι, κύριε Υπουργέ, έχετε ενδιαφέρον για την Τοπική Αυτοδιοίκηση, γιατί αυτά τα έσοδα δεν τα δίνετε στους δήμους ή στις κοινότητες απ΄ όπου διέρχονται αυτοί οι δρόμοι, είτε εθνικοί είναι είτε επαρχιακοί; Είναι χώροι της Τοπικής Αυτοδιοίκησης, είναι χώροι των δήμων ή των κοινοτήτων και οι χώροι αυτοί ανήκουν υποχρεωτικώς σε αυτούς. Κακώς, αυτούς τους πόρους δεν τους αποδίδετε στην Τοπική Αυτοδιοίκηση.
Μάλιστα, θα έκανα και μία πρόταση, κύριε Υπουργέ, διότι, σας διαβεβαιώ, όταν όλοι μας διερχόμεθα και επισκεπτόμεθα την όμορφη Ελλάδα, εκείνο το οποίο διαπιστώνει κανείς, όταν θέλει να πάει σε κάποια μέρη τα οποία δεν έτυχε να γνωρίζει, είναι ότι δεν υπάρχει σηματοδότηση, δεν υπάρχει δυνατότητα να πας στον προορισμό σου, γιατί απλούστατα δεν υπάρχει η σηματοδότηση των δρόμων. Θα ήθελα, λοιπόν, να κάνω τη συγκεκριμένη πρόταση, κύριε Υπουργέ. Αυτά τα έσοδα από τη διαφήμιση των ελληνικών δρόμων να χρησιμοποιηθούν υποχρεωτικά από τους Οργανισμούς Τοπικής Αυτοδιοίκησης για τη σηματοδότηση των εθνικών ή των επαρχιακών δρόμων. Και ακόμα να υποχρεωθούν οι Οργανισμοί Τοπικής Αυτοδιοίκησης να ονοματίζουν τους δρόμους των πόλεων και των δήμων και να αριθμήσουν τις κατοικίες, διότι πηγαίνεις σε μία περιοχή, σε ένα δήμο όπου δεν είναι δυνατόν ούτε να βρεις το δρόμο ούτε τον αριθμό της οικίας που θέλεις να πας. Αυτό για μένα είναι απαράδεκτο και εκθέτει τη χώρα μας. Δεν μπορούμε εμείς οι ίδιοι οι Έλληνες να κυκλοφορήσουμε στην πατρίδα μας. Σκεφθείτε τη δυσκολία την οποία έχουν οι τουρίστες, που είμαστε μία χώρα καθαρώς τουριστική, η οποία θα έπρεπε να έχει αυτό το οποίο έχουν όλα τα πολιτισμένα κράτη του κόσμου, δηλαδή την απαραίτητη σηματοδότηση, για να μπορεί ο επισκέπτης πραγματικά να πάει στον προορισμό του, χωρίς να κινδυνεύει να χαθεί. 
Κύριε Υπουργέ, κι άλλη φορά έχουμε συζητήσει εδώ ότι έχετε δώσει αρμοδιότητες στην Τοπική Αυτοδιοίκηση, χωρίς όμως να συνοδεύονται από τους ανάλογους πόρους κι έχουν δίκαια παράπονα οι Οργανισμοί Τοπικής Αυτοδιοίκησης. Αυτή η κατάσταση δεν μπορεί να συνεχισθεί διότι -ιδίως σε ό,τι αφορά τις αίθουσες σχολικών κτιρίων, βρεφονηπιακών σταθμών- είναι σε πάρα πολλούς δήμους απαράδεκτη.
Διότι δεν έχουν τις οικονομικές δυνατότητες και δεν μπορούν να επιβαρύνουν τους προϋπολογισμούς τους. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μία ανοχή παρακαλώ, κύριε Πρόεδρε. 
Θα μου επιτρέψετε να σας πω ότι αυτό πρέπει κάποτε να τελειώσει, πρέπει κάποτε να λήξει. Δεν μπορεί να είναι η Κυβέρνηση ασυνεπής στις τοπικές κοινωνίες. 
Και επειδή ο χρόνος τρέχει, θα ήθελα να πω δύο λέξεις για τον περίφημο νέο θεσμό των συμπολιτειών που φέρνετε με το υπό κρίση νομοσχέδιο, κύριε Υπουργέ. Βαρύγδουπος ο τίτλος, "Συμπολιτείες, συνένωση κάποιων δήμων". Ας σοβαρευτούμε επιτέλους κάποτε σε αυτό τον τόπο. Ενδιαφέρεστε για τις εντυπώσεις και όχι για την ουσία. Έχετε θεσπίσει τόσους θεσμούς, αναπτυξιακούς συνδέσμους, συμβούλια περιοχής, σχέδιο "Καποδίστριας", τώρα συμπολιτείες, οι οποίοι ουσιαστικά σε τι θα χρησιμεύσουν στην Τοπική Αυτοδιοίκηση; Θα το αναλύσω στη συνέχεια. Πως βελτίωσαν όλοι αυτοί οι μόνο για εντυπώσεις, επαναλαμβάνω, θεσμοί την ποιότητα ζωής των πολιτών των τοπικών κοινωνιών; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ζήτησα, κύριε Πρόεδρε, μία ανοχή. Δεν υπάρχει άλλος ομιλητής. 
ΑΓΓΕΛΟΣ ΤΖΕΚΗΣ: Είναι ένας ακόμα.
ΠΡΟΕΔΡΕΥΩΝ (Κωνσταντίνος Βρεττός): θα σας δώσω τρία λεπτά, κύριε Κεφαλογιάννη. 
ΙΩΑΝΝΗΣ ΚΕΦΑΛΟΓΙΑΝΝΗΣ: Με αυτό το θέμα κλείνω.
Πεποίθησή μου είναι, κύριε Υπουργέ, ότι η θέσπιση των συμπολιτειών επιβεβαιώνει την αποτυχία του σχεδίου "ΚΑΠΟΔΙΣΤΡΙΑΣ". Διότι τι επιδιώκετε με τις συμπολιτείες; Κάνατε πρώτα-πρώτα υποχρεωτική τη συνένωση Δήμων έξω από κάθε έννοια δημοκρατικής ευαισθησίας και διαδικασίας. Δεν μπορεί σε μια δημοκρατία να επιβάλλουμε στους πολίτες την αρχή του "αποφασίζουμε και διατάζουμε" και να τους υποχρεώνουμε να ρυθμίσουν αναγκαστικά τη ζωή τους σε ένα περιβάλλον τοπικό, όπου πάρα πολλοί πολίτες αρνούνται αυτόν τον υποχρεωτικό τρόπο ζωής που θέλετε να τους επιβάλλετε. 
Τι κάνετε με το θέμα των συμπολιτειών, κύριε Υπουργέ; Νομίζω ότι θέλετε αυτή τη στιγμή να καλύψετε τις όποιες αδυναμίες και αποτυχίες έχει παρουσιάσει το σχέδιο "ΚΑΠΟΔΙΣΤΡΙΑΣ". 
Γιατί, κύριε Υπουργέ προσφεύγετε στις αναγκαστικές συνενώσεις; Αλλά είναι απλό αφού η πολιτική σας για τις Συμπολιτείες είναι συνέχεια της πολιτικής, την οποία εφαρμόσατε και στο σχέδιο "ΚΑΠΟΔΙΣΤΡΙΑΣ". Υποχρεωτικές συνενώσεις Κοινοτήτων, υποχρεωτική η συνένωση και των δήμων. Δεν είναι όμως δυνατόν σε μία δημοκρατία να αρνούμαστε το δικαίωμα στους πολίτες των τοπικών κοινωνιών να έχουν λόγο και άποψη για τον τρόπο με τον οποίο θέλουν να οργανώσουν τη ζωή τους. Είναι αντιδημοκρατική πέρα για πέρα η αντίληψη την οποία έχετε. 
Και επειδή προ ολίγου αμφισβητήσατε στον συνάδελφο κ. Παυλίδη, κατά πόσο είναι υποχρεωτικές οι συνενώσεις στα νησιά, θα μου επιτρέψετε, κύριε Υπουργέ, να σας διαβάσω τι λέει το άρθρο 12. Λέει: "Προκειμένου για νησιά, εκτός από την Κρήτη, η συμπολιτεία περιλαμβάνει υποχρεωτικά όλους τους δήμους και τις κοινότητες τουλάχιστον ενός νησιού". Γιατί αρνείστε ό,τι γράφει στο νομοσχέδιο; 
Ουσιαστικά θέλετε να παραπλανήσετε τη Βουλή, κύριε Υπουργέ, όταν αυτό το οποίο αναφέρεται ρητώς στο νομοσχέδιο το αμφισβητείτε.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας απαντήσω μετά. 
ΙΩΑΝΝΗΣ ΚΕΦΑΛΟΓΙΑΝΝΗΣ: Μετά, κύριε Υπουργέ.
(Στο σημείο αυτό ξανακτυπάει το κουδούνι λήξεως του χρόνου ομιλίας του κυρίου Βουλευτή)
Μια τελευταία λέξη, κύριε Πρόεδρε. 
Ο παλιός Κώδικας Δήμων και Κοινοτήτων που εισηγήθηκα και ψήφισε η Βουλή το 1980 προβλέπει τους συνδέσμους και επίσης προβλέπει τις διακοινοτικές, διαδημοτικές συνεργασίες. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι το ίδιο. 
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι το ίδιο απολύτως. 
Διότι, κύριε Υπουργέ, σε ορισμένα θέματα κοινού ενδιαφέροντος για μια ευρύτερη περιοχή, όπως είναι η αποχέτευση, όπως είναι η ύδρευση, όπως είναι τα απορρίμματα, θα πρέπει με τη λογική και αν θέλετε με την καλή συνεργασία όλων των πλευρών και ύστερα από διάλογο να βρεθεί τρόπος συνεργασίας.
Είπε ο κ. Ακριβάκης προ ολίγου για τη Βουλή ότι είναι υποβαθμισμένη η λειτουργία της. ΄Εχω ζήσει σ΄ αυτήν την Αίθουσα πολλά χρόνια. Εδώ έπρεπε να κτυπάει η καρδιά της χώρας. Και εδώ έπρεπε να συζητούνται όλα τα μεγάλα προβλήματα που απασχολούν το έθνος και τον ελληνικό λαό. Με πικρία διαπιστώνω και εγώ ότι ο κοινοβουλευτισμός περνάει μια κρίση και έχουμε ευθύνη πρώτα εμείς οι Βουλευτές. Παλιά έκανα μια πρόταση και θα την επαναλάβω. Είναι θεσμοθετημένος και υπάρχει ο τηλεοπτικός σταθμός της Βουλής. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτήν τη στιγμή μεταδίδεται η συνεδρίαση.
ΙΩΑΝΝΗΣ ΚΕΦΑΛΟΓΙΑΝΝΗΣ: Μεταδίδεται επιλεκτικά.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): ΄Οχι, συνεχώς.
ΙΩΑΝΝΗΣ ΚΕΦΑΛΟΓΙΑΝΝΗΣ: Μόνο μέσω συνδρομητικού καναλιού. Είναι δυνατόν να ζητάτε, κύριε Υπουργέ, από τον Έλληνα πολίτη να επιβαρυνθεί πληρώνοντας συνδρομή στους Καλανάρχες για να μπορεί να παρακολουθεί τη συνεδρίαση της Βουλής; 
Κύριε Υπουργέ, οφείλετε και έχετε χρέος απέναντι στον κοινοβουλευτισμό, απέναντι στον ελληνικό λαό να αφήσετε αυτό το κανάλι να λειτουργεί ελεύθερα, ούτως ώστε ο κάθε πολίτης οποιαδήποτε ώρα θέλει να παρακολουθήσει τη Βουλή, να πατάει ένα κουμπί και να μπορεί να δει τι λέμε εμείς εδώ. Ενδιαφερόμαστε για το λαό; 
Και να σας πω και κάτι άλλο.
ΠΡΟΕΔΡΕΥΩΝ (Κωνσταντίνος Βρεττός): Τελειώνετε, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω, κύριε Πρόεδρε.
Θα δείτε τότε πόσο θα σφύζει από ζωή η Βουλή, γιατί για πολλούς λόγους οι συνάδελφοι Βουλευτές θα είναι παρόντες στην Αίθουσα, διότι θα τους βλέπουν και οι ψηφοφόροι τους και ο ελληνικός λαός και γενικότερα το περιβάλλον τους. Ευχαριστώ.
(Χειροκροτήματα από την πτέρυγα της Νέας Δημοκρατίας).
ΠΡΟΕΔΡΕΥΩΝ (Κωνσταντίνος Βρεττός): Ο κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, με το υπό συζήτηση σχέδιο νόμου επιχειρείται να αποκατασταθεί η δημιουργηθείσα αταξία στο χώρο της χρήσης της διαφήμισης. Ο ρόλος της διαφήμισης σήμερα εισβάλλει με βίαιο τρόπο στην καθημερινότητα στη ζωή μας, η σύνδεσή της με τα συμφέροντα που διακινούνται μέσα από τα προϊόντα που διαφημίζονται, δημιουργεί μια άναρχη κατάσταση, επηρεάζοντας και προβάλλοντας έντονα την αισθητική του περιβάλλοντος, την κουλτούρα μας, ποιοτικά χαρακτηριστικά που έχουν να κάνουν με τον πολιτισμό μας.
Έρχεται, λοιπόν, η Κυβέρνηση με το σχέδιο νόμου και προσπαθεί και πιστεύω ότι η ζωή θα δικαιώσει και θα επιβεβαιώσει ότι με το σχέδιο αυτό νόμου θα επέλθει μια τάξη στον ευαίσθητο αυτό χώρο, γιατί οφείλουμε ως κοινωνία να προστατεύσουμε τον πολιτισμό που κουβαλάμε, να προστατεύσουμε την κουλτούρα αυτού του τόπου διαμορφώνοντας ακριβώς εκείνη τη συνθήκη μέσα από την οποία βεβαίως θα αξιοποιείται και ο ρόλος της διαφήμισης, χωρίς να είναι όμως εις βάρος της αίσθησης και της αισθητικής που διαθέτουμε ως κοινωνία.
Το δεύτερο μέρος του σχεδίου νόμου αφορά τις Συμπολιτείες. Η Συμπολιτεία είναι ένας θεσμός που κατά την άποψή μου προέρχεται από πολύ μακριά.
Αν διαβάσει κανείς την ιστορία, θα δει ότι αναπτύχθηκε ως ιδέα πριν από δύο χιλιάδες περίπου χρόνια. Η Αιτωλική Συμπολιτεία ήταν ένας θεσμός με συλλήψεις υψηλές από πλευράς και αξίας δημοκρατίας, ένας θεσμός που και σήμερα αν τον μελετήσει κανείς θα δει ότι έχει να κάνει με τις ανάγκες της εποχής, ένας θεσμός που συνέβαλε αποφασιστικά στην καθιέρωση, στην ανάδειξη και στην κατάδειξη των αξιών της δημοκρατίας και στην αναβάθμιση της ποιότητας ζωής των πολιτών εκείνης της εποχής. 
Σήμερα η Κυβέρνηση επιχειρεί με αυτό το θεσμό να δώσει λύση σ' ένα πολύ ζωτικό πρόβλημα που αφορά την Τοπική Αυτοδιοίκηση. Οι απαιτήσεις κυρίως του Γ΄ Κοινοτικού Πλαισίου Στήριξης δημιουργούν την ανάγκη ισχυρών και μεγάλων κέντρων από πλευράς Τοπικής Αυτοδιοίκησης. ΄Οταν στους χιλίους πενήντα τρεις δήμους που διαθέτει η χώρα οι εκατόν δέκα διαθέτουν οργανωμένες τεχνικές υπηρεσίες ικανές να συντάσσουν και να υπογράφουν μελέτες, να ωριμάζουν έργα και ως εκ τούτου να εξασφαλίζουν τους πόρους μέσα στις τακτές υπηρεσίες που ορίζει το Γ΄ Κοινοτικό Πλαίσιο Στήριξης, αντιλαμβάνεται κανείς πόσο δύσκολη είναι η θέση των μικρών δήμων απέναντι σε αυτό το φάσμα της αδυναμίας απορρόφησης χρημάτων με συνέπεια τον περιορισμό της οικονομικής δραστηριότητας, συμβολή στην ανάπτυξη της ενέργειας, ερήμωση της περιφέρειας.
Πιστεύω, λοιπόν, ότι με αυτό το θεσμό δίνεται η δυνατότητα να συγκροτηθούν νέα μεγαλύτερα και οργανωμένα σχήματα εκούσια. Αλλά πιστεύω ότι οι τοπικοί άρχοντες αντιλαμβάνονται την αναγκαιότητα σύγκλισης σε τέτοιους θεσμούς, στήριξης και ανάδειξής τους, γιατί μέσα από τέτοιους θεσμούς θα μπορέσουν να δημιουργήσουν εκείνα τα μεγέθη τα ικανά να οργανώσουν υπηρεσίες κατά τομέα και να διαμορφώσουν συνθήκες και όρους απορρόφησης των κοινοτικών κονδυλίων.
Ωστόσο, κύριε Πρόεδρε, θα πρότεινα στους καποδιστριακούς μηχανικούς να δοθεί η δυνατότητα υπογραφής των μικρών μελετών μέχρι να συγκροτηθούν αυτά τα σχήματα που έχουν να κάνουν με τις Συμπολιτείες. Γιατί ακριβώς ο Αννίβας είναι επί θύραις. Το πρόβλημα της ερήμωσης λόγω έλλειψης επενδύσεων στην επαρχία είναι επί θύραις. Είναι ένα πολύ ζωτικό πρόβλημα που έχει να κάνει με την παραμονή των νέων ανθρώπων στην επαρχία. 
Πρέπει, λοιπόν, να δοθεί η δυνατότητα με κάθε μέσον οι δήμοι να πρέπει να απορροφήσουν τα χρήματα που δικαιούνται. Και βεβαίως δεν νομίζω ότι αυτοί οι νέοι θεσμοί θα μπορέσουν να λειτουργήσουν αποτελεσματικά με μετατάξεις. Είναι ένα σκουριασμένο, θα έλεγα, εργαλείο ως ένα βαθμό οι μετατάξεις. Νέοι άνθρωποι, νέοι επιστήμονες πρέπει να αιμοδοτήσουν αυτούς τους νέους θεσμούς για να μπορέσουν πραγματικά με τη φρεσκάδα της σκέψης, τις ανησυχίες και τις δραστηριότητες να συμβάλουν αποτελεσματικά στη λειτουργία αυτών των θεσμών, στην απορρόφηση των κονδυλίων, στην αξιοποίησή τους και στη δημιουργία δραστηριοτήτων με συνέπεια την οικονομική και κοινωνική ανάπτυξη των δήμων.
Βέβαια είναι πολύ σημαντικό ότι για πρώτη φορά θεσπίζεται το Ταμείο Περιφερειακής Ανάπτυξης από το οποίο θα χρηματοδοτούνται οι μελέτες των μικρών δήμων. Αυτό θα έπρεπε να είχε γίνει από τη στιγμή που δημιουργήθηκαν οι καποδιστριακοί δήμοι. Και τώρα, όμως, είναι σημαντική αυτή η πρωτοβουλία, όπως και η πρωτοβουλία παροχής του 50% των προστίμων στη Νομαρχιακή Αυτοδιοίκηση, πράγμα που δεν γινόταν μέχρι σήμερα. Είναι και αυτό μία προσπάθεια στήριξης της Νομαρχιακής Αυτοδιοίκησης.
Θεωρώ, λοιπόν, ότι θα πρέπει παράλληλα η Κυβέρνηση να στηρίξει τους κοινωνικούς θεσμούς στα πλαίσια της Τοπικής Αυτοδιοίκησης. Στο Νομό της Αιτωλοακαρνανίας δεν διαθέτει κανένας δήμος οργανωμένη κοινωνική υπηρεσία. Πρέπει να στελεχωθούν με νέους επιστήμονες, κοινωνικούς λειτουργούς, κοινωνιολόγους, ψυχολόγους, κλπ, σε μια εποχή που τα πελώρια κοινωνικά προβλήματα ταλανίζουν κάθε οικογένεια. Θα πρέπει μέσα από την Τοπική Αυτοδιοίκηση και με τέτοιες υπηρεσίες να χτυπήσουμε όλες τις πόρτες, να στηρίξουμε τις οικογένειες, να αμβλύνουμε αυτά τα κοινωνικά προβλήματα που απειλούν να επιχωματώσουν σημαντικά τμήματα της κοινωνίας.
Ακόμη παιδικούς σταθμούς. Να τους αιμοδοτήσουμε και να τους στελεχώσουμε στα πλαίσια της μεταφοράς των παιδικών σταθμών στην Τοπική Αυτοδιοίκηση. Να δημιουργήσουμε καινούριους παιδικούς σταθμούς. Να στηρίξουμε την εργαζόμενη μάνα έτσι ώστε να δημιουργήσουμε τις προϋποθέσεις η νέα Ελληνίδα σύζυγος να γεννήσει ένα δεύτερο παιδί, γιατί στην Ελλάδα το πρόβλημα δεν είναι πλέον το τρίτο παιδί αλλά το δεύτερο. Έτσι θα συμβάλουμε αποτελεσματικά στον περιορισμό του δημογραφικού προβλήματος. Να δημιουργήσουμε νέα ΚΑΠΗ, ένας σημαντικός θεσμός που υπηρέτησε την τρίτη ηλικία και μια σειρά θεσμών κοινωνικής δράσης που θα υπηρετούν τον άνθρωπο, θα εξυπηρετούν τις ανάγκες του και θα συμβάλουν στον περιορισμό των επιπτώσεων των κοινωνικών προβλημάτων που βιώνει και συμβιώνει η κοινωνία μας.
Μ' αυτές τις σκέψεις θεωρώ ότι το σχέδιο νόμου μπορεί αποτελεσματικά και αποφασιστικά να συμβάλει στην επίλυση σοβαρών προβλημάτων που έχουν να κάνουν με την οικονομική και κοινωνική ανάπτυξη της ελληνικής περιφέρειας. 
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης, κ. Καϊσερλής.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα ήταν καλύτερο να δευτερολογήσουμε εμείς και να κλείσει ο κύριος Υπουργός.
ΠΡΟΕΔΡΕΥΩΝ (Κωνσταντίνος Βρεττός): Συμφωνείτε, κύριε Υπουργέ;
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν έχω καμία αντίρρηση.
ΠΡΟΕΔΡΕΥΩΝ (Κωνσταντίνος Βρεττός): Προχωρούμε στις δευτερολογίες.
Θέλετε να δευτερολογήσετε, κύριε Αντωνακόπουλε;
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Όχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: "Η οργάνωση των νέων δήμων σε βιώσιμη και λειτουργική βάση βασίστηκε στην αξιολόγηση χωρικών ενοτήτων που είναι ικανές να παράγουν πόρους και ανθρώπινο δυναμικό για να τους αξιοποιήσει. Η πολιτεία αναλαμβάνει την απόλυτη ευθύνη της ανασυγκρότησης, χωροθετεί την Τοπική Αυτοδιοίκηση σε στέρεα και βιώσιμη βάση, αλλά μεριμνά, όπως οφείλει εκ του Συντάγματος, την εκπλήρωση της αποστολής της. Για το σκοπό αυτό χρηματοδοτείται συγκεκριμένο πρόγραμμα υποστήριξης των νέων δήμων του οποίου η διάρκεια είναι πενταετής. Το πρόγραμμα ενίσχυσης με λειτουργικά μέσα και βασικές υποδομές δεν είναι ένα αφηρημένο συνονθύλευμα διακηρύξεων και ευσεβών πόθων, ούτε βέβαια η πεπατημένη μικρών και ασήμαντων έργων. Έχει κριτήρια, περιεχόμενο και χρονοδιάγραμμα. Είναι συγκεκριμένο συμβόλαιο ανάπτυξης και αναγέννησης της άλλοτε ξεχασμένης Ελλάδας που απευθύνεται στους κατοίκους των χωριών και των κωμοπόλεων που αναζητούν ελπίδα καλύτερης ζωής μέσα από το ζωντάνεμα των χωριών. 
Με το νομοσχέδιο επιδιώκονται τα ακόλουθα. Να καλυφθούν καθ' όλη τη διάρκεια της πρώτης δημοτικής περιόδου 1999-2002 οι λειτουργικές δαπάνες που απαιτούνται, ώστε κάθε νέος ΟΤΑ να συγκροτήσει μια ελάχιστα αναγκαία υπηρεσία. Παραδείγματος χάρη κάθε δήμος θα χρηματοδοτηθεί για να συγκροτήσει μια υπηρεσία για τις βασικές διοικητικές, προγραμματικές, τεχνικές, οικονομικές και κοινωνικές δημοτικές λειτουργίες, ενώ μικρότεροι ΟΤΑ θα χρηματοδοτηθούν για να συγκροτήσουν ανάλογες υπηρεσίες με συμβάσεις διαδημοτικής συνεργασίας."
Αυτά ελέγοντο στο προοίμιο της παρουσιάσεως του νόμου 
"ΚΑΠΟΔΙΣΤΡΙΑ" πριν από τέσσερα χρόνια σ΄ αυτήν εδώ την Αίθουσα. Αναγέννηση της υπαίθρου, υποσχέσεις, συμβόλαια με το λαό, ανασυγκρότηση, χρηματοδότηση και εξασφάλιση όλων των βασικών υπηρεσιών κάθε δήμου. Και σήμερα τέσσερα χρόνια μετά στην ίδια Αίθουσα, τα ίδια περίπου πρόσωπα ανακοινώνουν το Ρέκβιεμ του Καποδίστρια, ανακοινώνουν την αποτυχία όλων αυτών των εξαγγελιών, διότι η αδυναμία των δήμων να σταθούν μόνοι τους στα πόδια τους και η θεσμική υποχρέωσή τους να ενωθούν για να κάνουν τις κρίσιμες λειτουργίες πράξη -και είναι κρίσιμες λειτουργίες οι οικονομικές και τεχνικές υπηρεσίες- καταδεικνύει όχι ότι τροποποιούμε βελτιωτικά τον "ΚΑΠΟΔΙΣΤΡΙΑ", όπως η πλούσια ελληνική γλώσσα μας επιτρέπει να λέμε, αλλά στην πραγματικότητα ομολογούμε ότι αυτά που διάβασα προηγουμένως από την εισηγητική έκθεση του "ΚΑΠΟΔΙΣΤΡΙΑ" δεν εφαρμόστηκαν.
Σήμερα η ελληνική επαρχία την οποία εκπροσωπώ και μάλιστα εκπροσωπώ την τελευταία σε ανάπτυξη περιφέρεια της Ελλάδος, το Νομό Ιωαννίνων, η ελληνική επαρχία, δεν μπορεί να σηκώσει κεφάλι. Σήμερα οι δήμοι που συστήθηκαν με το νόμο "ΚΑΠΟΔΙΣΤΡΙΑ" δεν μπορούν να συμβάλουν πραγματικά όπως θα ήθελαν και όπως τους αξίζει και όπως δικαιούνται στην αντιμετώπιση των σοβαρών προβλημάτων που θα έπρεπε να έβγαζαν σε πέρας. Σήμερα οι Δήμαρχοι του "ΚΑΠΟΔΙΣΤΡΙΑ" στην επαρχία δεν έχουν πάρει παρά μόνο ένα 20%-25% του ειδικού προγράμματος Τοπικής Αυτοδιοικήσεως. ΄Εχει σε άλλους από αυτούς δημοπρατηθεί το υπόλοιπο έως να φθάσει στο 50%, και το υπόλοιπο 50% σήμερα στα πρόθυρα λήξεως της πρώτης τετραετίας, αγνοείται παντελώς. Σήμερα η επαρχία ερημώνει, οι νέοι έρχονται στις πρωτεύουσες των νομών ή στην Αθήνα και οι δήμοι δεν μπορούν να παίξουν αυτό το μεγαλόστομο αναπτυξιακό ρόλο που υποτίθεται θα τους αναθέτατε στην πράξη και όχι στα λόγια με το νόμο "ΚΑΠΟΔΙΣΤΡΙΑ". Την περασμένη εβδομάδα αντιμετώπισα στην πράξη και όχι στη θεωρία ή στα λόγια, ένα δραματικό πρόβλημα περαιτέρω ερημώσεως μιας κρίσιμης περιφέρειας που είναι η περιφέρεια του Νομού Ιωαννίνων, διότι όλοι οι νέοι άνθρωποι του Ζαγορίου, της Κόνιτσας και του Μετσόβου που ασχολούνται με την ξυλεία, εκλιπαρούν τη ΔΕΗ να τηρήσει τις συμφωνίες που έχει κάνει μαζί τους και οι δήμοι, συμπαραστάτες σ' αυτό το αίτημα, και να αγοράσει τις κολώνες οι οποίες σαπίζουν μέσα στα δάση ή πάνω στους δρόμους. Και δεν μπορεί κανείς στην πραγματικότητα να τους συμπαρασταθεί. Αυτή είναι η εικόνα σήμερα της επαρχίας και των κρίσιμων εθνικά νομών, όπως είναι ο Νομός Ιωαννίνων. Και αντί των συμβολαίων, αντί των αναπτυξιακών οραμάτων σήμερα εδώ στη Βουλή των Ελλήνων η ελληνική Κυβέρνηση δίνει ως αντίδοτο αυτής της καταστάσεως, αυτής της εικόνας, ένα παλαιό σχήμα αναγκαστικό στην πραγματικότητα που είναι δυσκίνητο, γραφειοκρατικό και το οποίο δεν θα μπορέσει να οδηγήσει τους δήμους σε διέξοδο. Δεν πρέπει αναγκαστικά να πούμε όχι σ΄ αυτό το νομοσχέδιο επειδή πρέπει να πούμε όχι ή επειδή είμαστε κακόπιστοι. Αλλά θεωρώ ότι δικαιούμαι να πιστεύω ότι αυτό που προσφέρεται σήμερα στους δήμους είναι ένα κοκτέϊλ αναγκαστικότητος και εκούσιας συμμετοχής γιατί στην πραγματικότητα δεν είναι ούτε αναγκαστικός ούτε εκούσιος αυτός ο σύνδεσμος. Αντιλαμβάνομαι τι θέλετε να πείτε, κύριε Υπουργέ, ότι η πλειοψηφία θα αποφασίζει για να συσταθεί και εν συνεχεία όσοι δεν θέλουν θα μπαίνουν μέσα με το ζόρι στα νησιά. Το Σύνταγμα προβλέπει είτε αναγκαστικούς σύνδεσμους είτε εκούσιους. Αυτός τι είναι; Είναι μια τρίτη κατηγορία όπου προφανώς το 51% είναι εκούσιο και το 49% είναι αναγκαστικό. Δεν προβλέπεται τέτοιου είδους σύνδεσμος. 
Εν πάση περιπτώσει, όμως, το θέμα είναι τα προβλήματα που σας είπα πριν, τα πραγματικά προβλήματα της υπαίθρου στα οποία ούτε οι αναπτυξιακοί νόμοι δίνουν λύση, αλλά ούτε την Τοπική Αυτοδιοίκηση τροφοδοτείτε με μέσα και θεσμούς και δεν τις επιτρέπετε να συμβάλει στην αναχαίτιση της καταβαραθρώσεως της επαρχίας. 
Σας είπα προηγουμένως για τις μελέτες των δήμων που σωρηδόν απερρίφθησαν. Θα σας πω ότι προσφάτως η περιφέρεια Αττικής υπέβαλε προς τους δήμους της Αττικής πρόσκληση για υποβολή προτάσεως στο επιχειρησιακό πρόγραμμα Αττικής 2000-2006. Η ημερομηνία παραλαβής του εγγράφου είναι 7.9.2001. Και είναι σημαντικά τα έργα, τα οποία τους καλεί να προτείνουν: αντιπλημμυρικά, αποχετευτικά, οικοδομικά. Είναι πολλά έργα και διατίθενται πολλά δισεκατομμύρια. Και τάσσεται προθεσμία υποβολής μελετών και τευχών δημοπρατήσεως η 19η Οκτωβρίου 2001, δηλαδή περίπου ένας μήνας. 
Ακόμη κι αν υποτεθεί ότι υπήρχε ενημέρωση από τις επιτροπές παρακολουθήσεως νωρίτερα, φαντάζεται κανείς ότι με τον τρόπο που είναι διαρθρωμένες οι τεχνικές υπηρεσίες, ακόμη και παλαιών δήμων που έχουν τεχνικές υπηρεσίες εδώ στην Αθήνα, θα ανταποκριθεί κανείς σ' αυτές τις ασφυκτικές προθεσμίες; Και πάλι θα λέμε μετά από λίγο καιρό ότι χάθηκαν δισεκατομμύρια. 
Γι΄ αυτό λέμε συντασσόμενοι με την απόφαση της ΚΕΔΚΕ του Ιουνίου ότι αντί να προτείνετε και να θεσμοθετείτε νομικά πρόσωπα δημοσίου δικαίου, τα οποία σε δύο χρόνια θα σταθούν στα πόδια τους τυπικά και όχι ουσιαστικά -ουσιαστικά είναι άλλο θέμα- να προτείνετε ένα ευέλικτο σχήμα, με το οποίο η Τοπική Αυτοδιοίκηση να μπορεί να συνεργάζεται με τον ιδιωτικό τομέα γι΄ αυτές τις μελέτες, αλλά και για τη διαχείριση των οικονομικών της. 
Ξέρουμε όλοι ότι μέσα στο Σεπτέμβριο θα πρέπει οι δήμοι να συντάξουν το λεγόμενο ισολογισμό ενάρξεως, γιατί οι δήμοι πλέον έχουν το διπλογραφικό σύστημα. Είναι περίπου σαν τις ανώνυμες εταιρείες. Ως προς αυτό παύουν να είναι έσοδα-έξοδα. Γίνεται πιο πολύπλοκο το σύστημα. Αυτό δεν είναι ανάγκη να το κάνει η οικονομική υπηρεσία της Συμπολιτείας μετά από δύο χρόνια, αλλά να επιτρέψετε με μία ευέλικτη διαδικασία στους δήμους να συνεργάζονται με οικονομοτεχνικά γραφεία που μπορούν να τηρήσουν βιβλία Γ΄ κατηγορίας και να τελειώνει η ιστορία. Όλα αυτά δεν είναι ούτε ιδιωτικοποίηση ούτε κακόπιστη Αντιπολίτευση. Είναι λύσεις, οι οποίες θα πρέπει να αντιμετωπιστούν σοβαρά. 
Στο θέμα τέλος της υπαίθριας διαφήμισης και στον ισχυρισμό ότι εκτοπίζεται η Τοπική Αυτοδιοίκηση: Δεν νομίζω να τιμά την Τοπική Αυτοδιοίκηση η απειλή παραβάσεως καθήκοντος, εάν μέσα σε κάποιες προθεσμίες δεν ορίσει χώρους. Η Τοπική Αυτοδιοίκηση ορίζει χώρους. Δεν χρειάζεται οι χώροι αυτοί, όπως λέει και η ΚΕΔΚΕ, να ισχύουν για δύο χρόνια διότι κάθε τόσο αυτή η δουλειά θα γίνεται; Οι χώροι αυτοί πρέπει να ισχύουν μέχρι νεωτέρας αποφάσεως και εν πάση περιπτώσει εφόσον δεν ορίσει η Τοπική Αυτοδιοίκηση χώρους πρέπει να της αναγνωριστεί το τεκμήριο του ότι δεν θέλει να ορίσει χώρους και όχι υποχρεωτικά να υπάρχουν τέτοιοι χώροι. 
Για τα υπόλοιπα, κι επειδή ο χρόνος πέρασε, θα μιλήσουμε κατά τη συζήτηση επί των άρθρων. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει ζητήσει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Δεν θα μας κάνει την τιμή ο κύριος Υφυπουργός να μας ενημερώσει επί των απόψεών του; 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Παυλίδη. Με το ζόρι θα βάλουμε τον Υπουργό να μιλήσει, επειδή το θέλετε εσείς; 
ΑΡΙΣΤΟΤΕΛΗΣ ΠΑΥΛΙΔΗΣ: Να μάθουμε τι σκέφτεται. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ. 
Ορίστε, κύριε Τζέκη, έχετε το λόγο. 
ΑΓΓΕΛΟΣ ΤΖΕΚΗΣ: Δεν ξέρει τώρα η κυρία Υπουργός...
ΑΡΙΣΤΟΤΕΛΗΣ ΠΑΥΛΙΔΗΣ: Τι ξέρει η κυρία Υπουργός; Ο κύριος Υφυπουργός τα έχει σχεδιάσει. 
ΠΡΟΕΔΡΕΥΩΝ (Κωνσταντίνος Βρεττός): Να μην γράφονται στα Πρακτικά οι διακοπές του κ. Παυλίδη. 
Ορίστε, κύριε Τζέκη. 
ΑΓΓΕΛΟΣ ΤΖΕΚΗΣ: Κύριε Πρόεδρε, ακούγοντας την κυρία Υπουργό πιστεύω ότι ξέχασε ακριβώς τι έλεγε το Υπουργείο όταν πριν τρία χρόνια κουβεντιάζονταν ο "ΚΑΠΟΔΙΣΤΡΙΑΣ". 
Να αναφέρω λοιπόν: "Ο ΚΑΠΟΔΙΣΤΡΙΑΣ" συνδέεται και συναρτάται απόλυτα τόσο με την ενίσχυση και την προσαρμογή της χώρας μας στην πορεία της ευρωπαϊκής ολοκλήρωσης όσο και με τη δημιουργία συνθηκών ανταγωνιστικότητας στην αναπτυξιακή μας προσπάθεια". 
Να για ποιο λόγο χρειαζόταν ένα νέο μηχανισμό τότε η Κυβέρνηση του ΠΑΣΟΚ και έφερε το νομοσχέδιο για τον "ΚΑΠΟΔΙΣΤΡΙΑ": Μια πλήρης υποταγή στα όσα έλεγε η Ευρωπαϊκή Ένωση. Αυτά είναι τα λόγια του Υπουργείου Εσωτερικών, Δημόσιας Διοίκησης και Αποκέντρωσης στο νόμο περί "ΚΑΠΟΔΙΣΤΡΙΑ". Γιατί πράγματι χρειαζόντουσαν για την ευρωπαϊκή ολοκλήρωση έναν καινούριο μηχανισμό που θα λειτουργήσει σ΄ αυτήν την κατεύθυνση. 
Και μέσα απ΄ αυτό το μηχανισμό τα τρία χρόνια, που υπάρχει πλέον η πείρα και της ιδιωτικοποίησης, μιλήσαμε και για τις ανταποδοτικότητες, μιλήσαμε για πρόσθετη φορολογία, που σημαίνει ότι και αυτό το νομοσχέδιο, χωρίς να το ομολογείτε πλέον στην εισηγητική έκθεση κινείται στην ίδια κατεύθυνση. Φέρνετε έναν καινούριο βαθμό στην Τοπική Αυτοδιοίκηση αντικαθιστώντας στην ουσία τον πρωτοβάθμιο βαθμό. Και το ζήτημα βέβαια της υποχρεωτικότητας είναι συγκεκριμένο. Δεν μπορείτε να αποφύγετε τη λέξη "υποχρεωτικότητα" 
Το άρθρο 12 στην παράγραφο 1 και στην παράγραφο 5 είναι χαρακτηριστικό όχι μόνο για τα νησιά που λέτε, ότι θα πρέπει να έχουν οι δήμοι πάνω από δέκα χιλιάδες πολίτες, γιατί παρακάτω σε άλλη παράγραφο λέτε, "Συμπολιτεία Δήμων και Κοινοτήτων νησιού ή νησιών μπορεί να συνιστάται ακόμη και αν ο συνολικός πληθυσμός των Ο.Τ.Α. που την συνιστούν είναι κάτω από δέκα χιλιάδες κατοίκους". Και στην παράγραφο 5 λέτε ότι με απόφαση είτε της Συμπολιτείας είτε της περιφέρειας υποχρεώνει έναν δήμο -που είτε με απόφαση του δημοτικού συμβουλίου είτε και με συνέλευση των κατοίκων πει ότι δεν θέλει να πάει σ΄ αυτήν τη συμπολιτεία- να πάει. 
Και εγώ σας λέω: Δύο δήμοι στην περιοχή αποφασίζουν. Είναι στην κυβερνητική πλειοψηφία και αποφασίζουν. Τρεις δήμοι στην ίδια περιοχή δεν αποφασίζουν. Ισχύει η δύναμη του περιφερειάρχη και των διοικητικών συμβουλίων των δύο δήμων. 
Ποια δημοκρατία, λοιπόν; Υποχρεωτικότητα σε όλο το βαθμό. Και βέβαια το βάζετε "υποχρεωτικότητα" εν γνώσει σας, γιατί γνωρίζετε ότι και τώρα υπάρχουν πολλοί δήμοι και κοινότητες στην περιοχή που δεν θέλησαν ποτέ τον "ΚΑΠΟΔΙΣΤΡΙΑ". Και όσοι τον προτίμησαν, τώρα εάν πάτε να κάνετε μια συνεργασία μαζί τους -γιατί και εμείς πηγαίνουμε- λένε τα χίλια μύρια, όλα δηλαδή τα κακά απέναντι στον "ΚΑΠΟΔΙΣΤΡΙΑ". Γιατί; Διότι δεν συνοδεύσατε τα λόγια με τα έργα. Είχατε πει ότι θα τους δώσετε την ανάλογη προίκα, τη χρηματοδότηση δηλαδή, και εσείς όχι μόνο δεν τους δίνετε αυτά που πρέπει να τους δώσετε, αλλά τους παρακρατάτε και από τον προϋπολογισμό. Και αυτά είναι αποφάσεις και της ΕΝΑΕ και της Κεντρικής Ένωσης Δήμων και Κοινοτήτων για τα χρήματα τα οποία χρωστάτε και δεν τα έχετε αποδώσει. 
Και επειδή γίνεται πολλή κουβέντα ότι έτσι θα αντιμετωπίσουμε το Γ΄ Κοινοτικό Πλαίσιο Στήριξης, ας είμαστε λίγο πιο ειλικρινείς. Ξέρετε ότι το Γ΄ Κοινοτικό Πλαίσιο Στήριξης έχει συγκεκριμένες κατευθύνσεις. Και γνωρίζουμε και εμείς πολύ καλά ότι πολλά προγράμματα έχουν κατατεθεί για να πάρουν την έγκριση. Και επειδή δεν ήταν μέσα σ' αυτές τις κατευθύνσεις, δεν δόθηκε βέβαια η έγκριση, η οποία ούτε και πρόκειται να δοθεί. Και εδώ ακριβώς είναι το ζήτημα και από τις περιφέρειες. Είδαμε και τις δηλώσεις του κ. Πάχτα, ότι δεν εγκρίθησαν πάρα πολλά προγράμματα γιατί δεν συμπεριλαμβάνονταν μέσα στις κατευθύνσεις που έχει δώσει η Ευρωπαϊκή Ένωση.
'Όσον αφορά αυτό που είπε ο κ. Ακριβάκης, ότι υπήρχε μια διάσταση λόγου μεταξύ εμού και του Κοινοβουλευτικού Εκπροσώπου, έχω να τονίσω το εξής: Ίσως στο ύφος να υπήρχε μια διαφορά. Ακόμη και στον τόνο της φωνής. Στην ουσία όμως και στο περιεχόμενο τόσο το δικό μου όσο και του Κοινοβουλευτικού Εκπροσώπου, καμία διαφωνία και διαφορά. Πιστεύω ότι για τη θέση του Κομμουνιστικού Κόμματος Ελλάδας και για τον "ΚΑΠΟΔΙΣΤΡΙΑ", αλλά περισσότερο για τη συμπολιτεία και πολύ περισσότερο γι΄ αυτά τα οποία σχεδιάζει η Κυβέρνηση με το χάρτη για την Τοπική Αυτοδιοίκηση, είπαμε πολλά και στην επιτροπή αλλά και σήμερα. Είναι πλέον ορατό ότι αλλάζει ο χάρτης της Τοπικής Αυτοδιοίκησης. 
Γι΄ αυτό τονίσαμε ότι θα έπρεπε να είσθε ειλικρινείς, να φέρετε τα νομοσχέδια ως ένα νομοσχέδιο, να γίνει μια καλή συζήτηση μεταξύ των κομμάτων και μεταξύ των φορέων για να έρθει μετά μια πιο ολοκληρωμένη πρόταση και εικόνα μέσα στη Βουλή. Γιατί αυτό το βήμα-βήμα εμείς πιστεύουμε ότι δεν είναι τυχαίο. Είναι η πάγια τακτική σας προκειμένου να μην έχετε τις αντιδράσεις που ούτως ή άλλως θα έχετε. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, συμφωνείτε να κλείσει αυτό το θέμα ο κύριος Υπουργός;
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θέλουμε να μιλήσουμε και εμείς.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Παυλίδη, έχετε το λόγο πέντε λεπτά για να δευτερολογήσετε.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, παρακαλώ θερμώς να αναπτύξει ο κύριος Υφυπουργός τις απόψεις του για να μην επιμένουμε εμείς επί θέσεων οι οποίες πιθανώς ...
ΠΡΟΕΔΡΕΥΩΝ (Κωνσταντίνος Βρεττός): Η Κυβέρνηση ανέπτυξε τις απόψεις της. Σας παρακαλώ δεν θα το κάνουμε τώρα τοπική αντιπαράθεση ανάμεσα σε Βουλευτές της Δωδεκανήσου. Θα δευτερολογήσετε, κύριε συνάδελφε;
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, επιτρέψτε μου ένα λεπτό. Έχει νόημα η δευτερολογία όταν μεταξύ πρωτολογίας και δευτερολογίας παρεμβάλλεται κάτι άλλο. Διαφορετικά να μας δίνατε ενιαίο χρόνο, είκοσι λεπτά από την αρχή. Έχει νόημα η δευτερολογία χωρίς να ξέρουμε μετά τις παρατηρήσεις μας τι σκέψεις κάνει η Κυβέρνηση; Επιμένετε να συνεχίσω; 
ΠΡΟΕΔΡΕΥΩΝ (Κωνσταντίνος Βρεττός): Έχετε το λόγο, κύριε συνάδελφε, για να δευτερολογήσετε. Η Κυβέρνηση ομίλησε. 
ΑΓΓΕΛΟΣ ΤΖΕΚΗΣ: Είπε η Κυβέρνηση.
ΑΡΙΣΤΟΤΕΛΗΣ ΠΑΥΛΙΔΗΣ: Κύριοι συνάδελφοι, είπε η Κυβέρνηση, αντείπε η Αντιπολίτευση, εσείς και εμείς. Πρέπει κανονικά η Κυβέρνηση να κάνει παρατηρήσεις επί των όσων είπαμε και να τοποθετηθούμε μετέπειτα. Θέλει η Κυβέρνηση να παίζει το ρόλο του κωφού ή του βωβού; Με γειά της με χαρά της!
Κύριε Πρόεδρε, εν πάση περιπτώσει εφόσον επιμένετε και εσείς κανονίζετε τη διαδικασία ...
ΠΡΟΕΔΡΕΥΩΝ (Κωνσταντίνος Βρεττός): Ο Κανονισμός, όχι εγώ.
ΑΡΙΣΤΟΤΕΛΗΣ ΠΑΥΛΙΔΗΣ: Υπάρχει Κανονισμός, υπάρχει και παράδοση σε αυτό το Σώμα. Επιμένετε, λοιπόν, εσείς να τηρείτε αυστηρά τον Κανονισμό. Υποχρεούμαι να υπακούσω και υποχρεωτικώς λοιπόν, δευτερολογώ για να συμπληρώσω όσα είπα πρωτολογών. Ελπίζω ο κύριος Υφυπουργός σε ορισμένα επιμέρους θέματα όχι σε όλα, να δώσει ξεκάθαρες απαντήσεις. 
Κύριε Πρόεδρε, έθεσα δύο βασικά θέματα απ' όσα διαλαμβάνονται στο νομοσχέδιο. Το μεν ένα ήταν των ελέγχων, το δε δεύτερο των συμπολιτειών. Απέφυγα το θέμα των διαφημίσεων. Έχω τέτοια οικτρά εικόνα περί καταστάσεως των χώρων των δήμων μας καθ΄ όσον αφορά στην κακοποίηση του τοπίου, την ανοχή της Τοπικής Αυτοδιοικήσεως μερικές φορές, ήτοι παροτρύνσι, ήτοι αδρανεία κάποιων τουλάχιστον στην περιοχή μας, τοπικών αρχόντων, που δεν νομίζω πως χρειάζεται ιδιαίτερα να το σχολιάσω. Αυτή η ιδέα σας, νομοθετικά να ρυθμιστεί η κατάσταση η απερίγραπτος των δήμων που προΐστασθω επί είκοσι χρόνια, θα θυμάστε στην Πλατεία Ελευθερίας, το Λακόστος, Καραμπέ και άλλα τινά, Καραβά Σαρά η υπόθεση μακάρι να προχωρήσει. 
Εγώ πιστεύω πάντως ότι και χωρίς το νόμο σας με εκείνες τις παλαιές τακτικές, υπήρχε, κύριοι συνάδελφοι, η κοσμητεία τοπίου η οποία τουλάχιστον στους τουριστικούς δήμους επόπτευε όλες τις επεμβάσεις, οι οποίες αλλοίωναν το τοπίο και απαγόρευε και χωρίς σκληρούς νόμους με υπουργικές αποφάσεις. 
Ξεφεύγω από το κεφάλαιο αυτό για να πάω σε δύο άλλα που επιμένω. Δεν μπορεί ο κύριος Υφυπουργός επί των Εσωτερικών να μας πει ότι παρανοήσαμε, πως η ιδέα του επιβάλλει την υποχρεωτική συνένωση ακόμη και των καποδιστριακών δήμων που πρόσφατα ιδρύθηκαν σε αυτό το περίεργο σχήμα της Συμπολιτείας.
Διάβασε ο κ. Κεφαλογιάννης, επιτρέψτε μου να επαναλάβω και εγώ: Προκειμένου για νησιά εκτός Κρήτης, η Συμπολιτεία περιλαμβάνει υποχρεωτικά όλους τους δήμους και τις κοινότητες τουλάχιστον ως νησιού. Θέλω να πω ένα παράδειγμα. Έρχομαι στα νησιά. Η γενέτειρά μας είναι η νήσος Κως. Η δική σας και η δική μου. Πλάι είναι η Νίσυρος. Οι τρεις δήμοι, ο Δήμος της Κω, ο Δήμος Δικαίου, ο Δήμος Ηρακλειδών μπορούν να μην συγκροτήσουν Συμπολιτεία; Ξεκαθαρίστε το για να μην ανησυχεί ο κόσμος.
΄Οπως το λέτε, υποχρεούνται στο νησί μας στην Κω να συγκροτήσουν Συμπολιτεία θέλουν δεν θέλουν που είναι αρτιότατοι δήμοι. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αφού δεν κάνουν.
ΑΡΙΣΤΟΤΕΛΗΣ ΠΑΥΛΙΔΗΣ: Τι το θέλετε το "υποχρεωτικώς" τότε; Μου το λέτε προφορικά; Διαγράψτε τότε το "υποχρεωτικώς".
Κύριε Καϊσερλή, διαγράψτε το "υποχρεωτικώς" τώρα αμέσως. Θα φιλολογούμε εδώ μέσα; Τι σημαίνει το "υποχρεωτικώς"; 
Πάμε τώρα παραπέρα. Κύριοι συνάδελφοι, δεν είναι τυχαίες οι διατάξεις. Ακούστε τώρα. Μπορεί όμορος δήμος ή κοινότητα να συμμετέχει υποχρεωτικά στη συμπολιτεία. Κύριε Πρόεδρε, μπορείτε να κατανοήσετε αυτήν την αραβική έκφραση, "μπορεί υποχρεωτικά"; Τι θα πει "μπορεί υποχρεωτικά"; Το δυνητικό σου παρέχει το δικαίωμα της επιλογής. Το υποχρεωτικό δεν σου το παρέχει. Ξεκαθαρίστε τι θέλετε.
Ποιος κινεί αυτό το μηχανισμό; Κάνει αίτηση ένας δήμος ή δύο δήμοι ή αν υπάρχει κοινότητα, η κοινότητα ή ο περιφερειάρχης και αν δεν απαντήσει η ΚΕΔΚΕ, το πράγμα κυλάει μόνο του. Στη Σύρο ο περιφερειάρχης θα υποδείξει -ποιος; Ο διορισμένος- σε εμένα το δημότη της Κω ή στον δημότη Καλλιθέας στη Ρόδο εάν θα αποτελέσω ενιαία διοικητική μονάδα περί τα θέματα που διαλαμβάνει η συμπολιτεία για να αντιμετωπίσω το πρόβλημά μου; Τι σόϊ δημοκρατία είναι αυτή; Ούτε ο Ντε Βέκι δεν τα έκανε αυτά. Αυτά είναι απαράδεκτα πράγματα. 
Διερωτώμαι, ένας παλιός δήμαρχος και νέος περί τα κυβερνητικά, να κάνει την πρώτη του εμφάνιση με τέτοιες αντιλήψεις τις οποίες σας πληροφορώ, κύριοι συνάδελφοι, τις έχουν απορρίψει τουλάχιστον οι εκπρόσωποι της Τοπικής Αυτοδιοικήσεως στην περιοχή από την οποία προέρχομαι. 
Πάω στο δεύτερο θέμα των ελέγχων. Δεν μπορεί να παριστάνει ο κύριος Υφυπουργός ότι αγνοεί την περίπτωση της Λέρου. Στο γραφείο σας ήταν αυτό το πόρισμα. Το γραφείο του Πρωθυπουργού αναγκάσθηκε να παρέμβει τη αιτήσει του επικεφαλής της Αξιωματικής Αντιπολιτεύσεως Λέρου για να στείλετε ελεγκτή. 'Η αγνοείτε τι συμβαίνει στη Νότια Ρόδο;
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το έγγραφο εστάλη στο Υπουργείο Οικονομικών και όχι στο Υπουργείο Εσωτερικών. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε και κύριοι συνάδελφοι, καταθέτω αντίγραφο του πορίσματος που ήρθε στο γραφείο σας. Αφού με προκαλείτε σας λέω ότι σας το κατέθεσε ο κ. Τιμόθεος Κοτάκης επικεφαλής της Αντιπολιτεύσεως στο Δήμο της Λέρου. Μη μου πείτε ότι δεν το ξέρετε. Εδώ οι συνάδελφοι, οι φίλοι σας διακηρύσσουν μάλιστα ότι επίκειται ο εισαγγελέας να βγάλει και απαλλακτικό πόρισμα. 'Όχι τώρα σε ένα μικρό τόπο δέκα ανθρώπων εσείς Υφυπουργός, εγώ Βουλευτής παλιός Δήμαρχος, παλιός Βουλευτής, να μην ξέρουμε τι γίνεται; Προς Θεού! Στο γραφείο σας ήρθε. Με εντολή του Πρωθυπουργού μάλιστα, γιατί αδρανούσατε, εστάλη ο ελεγκτής στη Λέρο.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Τι λέτε; 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Καϊσερλή, πως τι λέω;
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλίδη, κατ΄ αρχήν έχει τελειώσει ο χρόνος σας. 
ΑΡΙΣΤΟΤΕΛΗΣ ΠΑΥΛΙΔΗΣ: ΄Εθεσα το τεράστιο θέμα των ΟΤΑ. Έλεγχος, κύριε Πρόεδρε. Ποιοι είναι αυτοί οι κύριοι που διασπαθίζουν εκατομμύρια; Είναι ευκαιρία να μας πείτε τώρα, κύριε Υφυπουργέ, τι ακριβώς συμβαίνει με αυτές τις περιπτώσεις και εδώ έχετε μπροστά σας καραμπινάτη υπόθεση.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, επανέρχομαι σ' ένα θέμα που έχει θίξει ο συνάδελφος κ. Παυλίδης, γιατί αυτό το θέμα πρέπει να το ξεκαθαρίσουμε. Και εδώ η Κυβέρνηση οφείλει να πάρει σαφή θέση. Είναι υποχρεωτικές οι συνενώσεις των δήμων στα νησιά ή όχι; Είναι πασιφανές ότι για την εφαρμογή του θεσμού της συμπολιτείας, όλοι οι δήμοι των νησιών πλην Κρήτης, συνενώνονται σ' ένα Δήμο. Ο κύριος Υπουργός εδώ το αρνείται.
Εμείς από την πλευρά τη δική μας επιμένουμε ότι αυτό γράφει το νομοσχέδιο. Τι θα ισχύσει; Αυτό που λέτε εσείς ή αυτό που θα ψηφίσει αύριο χωρίς να το διαβάσει η πλειοψηφία της Βουλής; Γι' αυτό σας παρακαλώ, αυτό το θέμα να ξεκαθαρισθεί αμέσως τώρα.
Σας λέω και κάτι ακόμα. Η ΚΕΔΚΕ θα μπορούσε να συμφωνήσει στο θεσμό της συμπολιτείας υπό δύο προϋποθέσεις και αυτό σας το έχει κάνει γνωστό και απάντηση δεν της έχετε δώσει, ότι θα απαλείψετε το "υποχρεωτικό" και δεύτερον, θα δηλώσει η Κυβέρνηση ότι όλες οι δαπάνες για τη λειτουργία των συμπολιτειών, θα βαρύνουν όχι την Τοπική Αυτοδιοίκηση, αλλά την κεντρική διοίκηση, δηλαδή την Κυβέρνηση.
Είναι ερωτήματα ουσίας, είναι ερωτήματα που αδιαμφισβήτητα ενδιαφέρουν την Τοπική Αυτοδιοίκηση και τους δήμους, ενδιαφέρουν τους κατοίκους τους τοπικών κοινωνιών και οφείλετε, κύριε Υπουργέ, να δώσετε μια ξεκάθαρη απάντηση. Δεν μπορεί σήμερα να κληθεί η Βουλή να ψηφίσει το νομοσχέδιο επί της αρχής μένοντας μετέωρα αυτά τα ερωτήματα. Δεν μπορούμε να ψηφίσουμε το νομοσχέδιο χωρίς να γνωρίζουμε επακριβώς ποια είναι η θέση της Κυβέρνησης. Ισχύει αυτό που γράφετε ρητώς στο νομοσχέδιο ή αυτό που εσείς λέτε στη Βουλή, που είναι άποψη εντελώς αντίθετη με το γράμμα του σχεδίου νόμου;
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
Η αποκέντρωση, κύριοι Βουλευτές, πράγματι είναι μία πάρα πολύ δύσκολη υπόθεση, γιατί η αποκέντρωση σχετίζεται με τη μεταφορά και τη μεταβίβαση εξουσιών από την κεντρική διοίκηση και από το σύνολο αυτών που απαρτίζουν την κεντρική διοίκηση προς την τοπική κοινωνία, προς την Τοπική Αυτοδιοίκηση. Γι' αυτό και τα συμπεράσματα του Συμβουλίου της Ευρώπης από τα βήματα τα αποκεντρωτικά που έγιναν στην Ευρώπη τα πρώτα χρόνια μετά τον πόλεμο, λένε ότι η αποκέντρωση επιφέρει συγκρούσεις επιφέρει αντιστάσεις και γι' αυτό θα πρέπει να γίνεται σταδιακά, με σοβαρότητα. Μάλιστα λένε επακριβώς ότι πρέπει να γίνεται με τέτοιον τρόπο, ώστε το κάθε βήμα να οδηγεί, πιέζοντας προς το επόμενο βήμα, να είναι δηλαδή υπαρκτά τα αποτελέσματα της αποκέντρωσης.
Πολύ φοβάμαι ότι δεν έχουν γίνει κατανοητά τα βήματα της αποκέντρωσης μετά το 1981. 
ΑΡΙΣΤΟΤΕΛΗΣ ΠΑΥΛΙΔΗΣ: Είκοσι χρόνια δηλαδή.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, είκοσι χρόνια. Θέλω να σας γνωρίσω ότι στην Ευρώπη η αποκέντρωση ξεκίνησε το 1950 και μάλιστα, σε αποκεντρωτικά κράτη όπως είναι η Γερμανία και η Ιταλία δεν έχει ολοκληρωθεί ακόμη. Γιατί, σας επαναλαμβάνω, ότι η αποκέντρωση οδηγεί σε συγκρούσεις.
Επειδή, κύριε Παυλίδη, εσείς δεν θέλατε ποτέ την αυτοδιοίκηση ισχυρή, ποτέ δεν θέλατε τα λιμενικά ταμεία να πάνε...
ΑΡΙΣΤΟΤΕΛΗΣ ΠΑΥΛΙΔΗΣ: Εσείς τα λέτε αυτά; 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας απαντήσω. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ. Δεν υπάρχει τριτολογία. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Πήραμε δήμους σαν ΠΑΣΟΚ το 1989, που ήταν γνωστοί ως ληξίαρχοι και ως "νεκροθάφτες". Αυτοί ήταν οι δήμοι το 1981. Είχατε την εντύπωση ότι από την πρώτη ημέρα στην άλλη...
ΙΩΑΝΝΗΣ ΚΕΦΑΛΟΓΙΑΝΝΗΣ: Τα λέτε αυτά όταν είμαι μπροστά εγώ;
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε...
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, να μην καταγράφονται οι διακοπές στα Πρακτικά.
Συνεχίστε, κύριε Υπουργέ. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Τότε οι δήμοι και οι κοινότητες διεχειρίζοντο μόνο τα σκουπίδια, τότε οι δήμοι και οι κοινότητες δεν είχαν τη δυνατότητα ούτε καν να διανοηθούν ότι μπορούσαν να κάνουν έστω και ένα μικρό αναπτυξιακό έργο. 
ΙΩΑΝΝΗΣ ΚΕΦΑΛΟΓΙΑΝΝΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Κεφαλογιάννη. Δεν σας διέκοψε κανείς. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ξεκίνησε η Κυβέρνηση μεθοδικά μια προσπάθεια με την οποία, πρώτον, έπρεπε να πειστεί η κεντρική εξουσία. Δεν μιλάω για την Κυβέρνηση, μιλάω για το σύνολο της κεντρικής εξουσίας, ακόμα και για τον κλητήρα του Υπουργείου. Έπρεπε να πειστεί η τοπική κοινωνία ότι θα πρέπει να αναλάβει τις ευθύνες της, γιατί όταν μιλάμε για αποκέντρωση, μιλάμε για μεταφορά ευθυνών. Και βεβαίως έπρεπε η τοπική κοινωνία, οι δήμαρχοι και οι κοινοτάρχες, να έχουν τη δύναμη και τα μέσα, ώστε η Κυβέρνηση, μεταφέροντάς τους τις αρμοδιότητες να τις διαχειριστούν σωστά. 
Πριν από τρία χρόνια, όταν πια βρέθηκε η Κυβέρνηση μέσα στη διαδικασία της αποκέντρωσης στη φάση να αποκεντρώσει αρμοδιότητες, γιατί μπαίναμε στην Ενωμένη Ευρώπη, εσείς αντιστεκόσασταν, μη θέλοντας να δημιουργηθούν ισχυρά κύτταρα ανάπτυξης. Θέλατε να διατηρηθούν οι έξι χιλιάδες δήμοι και κοινότητες. 
ΙΩΑΝΝΗΣ ΚΕΦΑΛΟΓΙΑΝΝΗΣ:...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μα, συγγνώμη, μιλάμε για αυτοδιοίκηση. Εσείς ήσασταν εκείνοι οι οποίοι αντισταθήκατε στη Νομαρχιακή Αυτοδιοίκηση. 
ΙΩΑΝΝΗΣ ΚΕΦΑΛΟΓΙΑΝΝΗΣ:... 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Κεφαλογιάννη. Γιατί εκνευρίζεστε; Δεν υπάρχει λόγος. 
ΙΩΑΝΝΗΣ ΚΕΦΑΛΟΓΙΑΝΝΗΣ:...
ΠΡΟΕΔΡΕΥΩΝ (Κωνσταντίνος Βρεττός): Ό,τι θέλει μπορεί να λέει στα πλαίσια του Κανονισμού της Βουλής. Δεν σας διέκοψε εσάς κανένας. Έχει δικαίωμα και ο κύριος Υπουργός να πει αυτά που θέλει. Είστε και ο παλαιότερος απ' όλους μας και θα πρέπει να μας δίνετε μαθήματα. Εμείς σας σεβόμαστε και σας δίνουμε και επί πλέον χρόνο ομιλίας. 
Συνεχίστε, κύριε Υπουργέ. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Στους επτακόσιους δήμους που αυτήν τη στιγμή είναι εξαρτημένοι από την κεντρική εξουσία, είναι εξαρτημένοι από τον περιφερειάρχη, είναι εξαρτημένοι από τρίτες αρχές, την ΤΥΔΚ, δίνεται η δυνατότητα να συνεργαστούν, να συνενώσουν τις δυνάμεις τους και να αποκτήσουν την ΤΥΔΚ τη δική τους, καθαρά υποστηρικτική υπηρεσία. Δεν χάνεται η διοικητική τους αυτοτέλεια, δεν χάνεται η οικονομική τους αυτάρκεια. Παραμένει ως έχει, απλώς δημιουργείται μια τεχνική υπηρεσία από τρεις, τέσσερις και πέντε δήμους και λέτε όχι. Θέλετε να συνεχιστεί η εξάρτηση από τον περιφερειάρχη. Αυτό ζητάτε. 
ΑΓΓΕΛΟΣ ΤΖΕΚΗΣ:...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, γιατί οι δήμοι που έχουν τεχνική υπηρεσία, ξέρετε πάρα πολύ καλά, κύριε Τζέκη, ότι είναι ανεξάρτητοι. Το γνωρίζετε. Θέλετε να έχουν περίπου εξακόσιοι δήμοι τον έφορο και την ταμειακή υπηρεσία του δημοσίου ταμείου. Αυτό συμβαίνει τώρα, γιατί δεν μπορούν οι μικροί δήμοι των χιλίων κατοίκων, των πεντακοσίων κατοίκων, οι κοινότητες των δύο χιλιάδων κατοίκων να αποκτήσουν -δεν λέω για το διπλογραφικό- ένα ταμεία να εισπράττει. Γνωρίζουμε ότι τροποποιήθηκε το Σύνταγμα. Το ξέρουμε αυτό πολύ καλά και ξέρουμε πού πάμε, γιατί αυτή είναι η οικονομική αυτάρκεια των Οργανισμών Τοπικής Αυτοδιοίκησης, ότι θα πάμε στα τοπικά έσοδα, ότι θα μειωθούν οι φόροι του κράτους. Αυτή είναι η οικονομική αυτάρκεια. 
ΑΓΓΕΛΟΣ ΤΖΕΚΗΣ: ...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι μέσα στα πλαίσια, κύριε Τζέκη. Αυτό πρέπει να γίνει. Οι δήμοι δεν μπορούν να περιμένουν χρήματα από την κεντρική διοίκηση. Αυτό ψήφισε η Βουλή των Ελλήνων και αυτό ψηφίζετε και εσείς. Πώς θα μειωθούν οι φόροι του κράτους και θα πάμε στα τοπικά έσοδα; Με ποιους δήμους, εάν δεν τους ισχυροποιήσουμε; Αυτό γίνεται με το σχέδιο νόμου. 
Επόπτες υγείας. Ούτε καν το αναφέρατε. Δεν το θέλετε, γιατί δεν θέλετε η Τοπική Αυτοδιοίκηση να έχει επόπτες υγείας και να ελέγχει την τοπική κοινωνία της.
ΑΡΙΣΤΟΤΕΛΗΣ ΠΑΥΛΙΔΗΣ:...
ΠΡΟΕΔΡΕΥΩΝ (Κωνσταντίνος Βρεττός): Επαναλαμβάνω ότι από τις διακοπές δεν καταγράφεται τίποτα στα Πρακτικά. 
Κύριε Παυλίδη, σας παρακαλώ. Σεβασμός στη διαδικασία. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Τζέκη, σας το λέω με ειλικρίνεια, εάν δεν έχει αυτό το εργαλείο και αυτήν την αρμοδιότητα η πρωτοβάθμια Αυτοδιοίκηση, δεν μπορεί να ελέγξει την ανάπτυξη της περιοχής. 
Την ελέγχουν τρίτοι. Την ελέγχει στην ουσία ένα ξένο σώμα. Δεν μπορείτε να το κατανοήσετε αυτό; Και ερχόμαστε και λέμε ισχυροποίηση της αυτοδιοίκησης με αυτά τα εργαλεία. Εσείς διαφωνείτε. Δεν έχω κατανοήσει γιατί διαφωνείτε όταν όλοι λέτε ότι είσθε υπέρ της αυτοδιοίκησης. Το λέτε στα λόγια, αλλά στην πράξη δεν το δέχεσθε.
ΑΓΓΕΛΟΣ ΤΖΕΚΗΣ: ...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως είναι ο μοχλός ανάπτυξης, γιατί είναι έλεγχος των δραστηριοτήτων. Προστασία της περιουσίας των πολιτών, κοινωνική προστασία. Δεν είναι ένα σώμα ελέγχου που υπηρετεί την τοπική κοινωνία; Ποιον θα φέρουμε να μας προστατεύσει;
Συγκρίνουμε τα συμβούλια περιοχής, συγκρίνουμε τους αναπτυξιακούς συνδέσμους με το συγκεκριμένο σχέδιο νόμου και με τον συγκεκριμένο σύνδεσμο. Τα πράγματα είναι εντελώς διαφορετικά. Οι σύνδεσμοι και τα συμβούλια περιοχής διαχειρίζονται χρήματα. Οι συμπολιτείες δεν διαχειρίζονται χρήματα. Τα συμβούλια περιοχής και οι σύνδεσμοι ήταν συγκεκριμένου σκοπού και στόχου, καθαριότητας για παράδειγμα ενώ οι συμπολιτείες είναι υποστηρικτικές των δήμων και τίποτε άλλο. Επαναλαμβάνω ότι παραμένει η διοικητική αυτοτέλεια και η οικονομική αυτάρκεια των δήμων που συμμετέχουν στους συνδέσμους.
Το πιο σημαντικό που ούτε και αυτό το είδατε, είναι το ότι για πρώτη φορά θεσμοθείται μέσα στη διαδικασία των συνδέσμων το αποκεντρωμένο τμήμα του υποστηρικτικού μηχανισμού και η αποκεντρωμένη πολιτική εξουσία. Εάν δημιουργήσουμε μια τεχνική υπηρεσία δεν μένει μόνο στην έδρα του συνδέσμου, αλλά αποκεντρώνεται και στους υπόλοιπους δήμους ανάλογα με την οντότητά τους. ΄Ενας δήμος που συμμετέχει θα έχει δύο μηχανικούς. Θα είναι στη συμπολιτεία οι μηχανικοί. Στην έδρα του δήμου που συμμετέχει θα είναι δύο μηχανικοί και αυτούς τους δύο μπορεί να τους διοικεί ο δήμαρχος του δήμου. 
ΑΡΙΣΤΟΤΕΛΗΣ ΠΑΥΛΙΔΗΣ: ...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας εξηγήσω σε τι βλάπτει. Δύο μηχανικοί, ένας αρχιτέκτονας, ένας πολιτικός, δεν μπορούν να συστήσουν άρτια τεχνική υπηρεσία. Ο πολίτης απαιτεί ποιότητα. Θέλει να ελέγξει αν ο ιδιώτης που συνέταξε τη μελέτη τη συνέταξε σωστά και οικονομικά. Ποιος θα την ελέγξει; Ο κοινοτάρχης που δεν θα έχει την ομάδα των δικών του μηχανικών; Πως θα πάμε στην ανάθεση μελέτης σε έναν ιδιώτη όπως γίνεται τώρα; 
ΑΡΙΣΤΟΤΕΛΗΣ ΠΑΥΛΙΔΗΣ:...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας παρακαλώ, κύριε Παυλίδη. Δεν μιλώ σε εσάς.
ΠΡΟΕΔΡΕΥΩΝ (Κωνσταντίνος Βρεττός): Ειλικρινά δεν μπορώ να διανοηθώ πως υπάρχει τόσο μεγάλη περιφρόνηση προς τον Κανονισμό της Βουλής που εμείς οι ίδιοι έχουμε ψηφίσει. 
Σας παρακαλώ, κύριε Παυλίδη, μην διακόπτετε.
Συνεχίστε, κύριε Υφυπουργέ.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Η Κυβέρνηση πιστεύει ότι κάθε νησί πρέπει να έχει μια συμπολιτεία. Από εκεί και πέρα πιστεύει ότι μια συμπολιτεία πρέπει να γίνεται σε δήμους με συνολικό πληθυσμό άνω των δέκα χιλιάδων κατοίκων. 
ΙΩΑΝΝΗΣ ΚΕΦΑΛΟΓΙΑΝΝΗΣ:..
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): ΄Οχι, ένας δήμος.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Κεφαλογιάννη. Ο κύριος Υφυπουργός δεν δέχεται ερωτήσεις.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Στα νησιά μπορεί να δημιουργηθεί μία συμπολιτεία, όπως μία συμπολιτεία δημιουργείται και με δήμους με συνολικό πληθυσμό άνω των δέκα χιλιάδων κατοίκων. Κάτω των δέκα χιλιάδων κατοίκων δεν μπορεί να δημιουργηθεί συμπολιτεία. Εάν οι δήμοι ενός νησιού -πέντε δήμους αν έχει το νησί- συμφωνήσουν, θα δημιουργηθεί. Εάν δεν συμφωνήσουν, δεν θα δημιουργηθεί. Εάν θέλουν οι δήμοι στα νησιά, θα δημιουργήσουν μία συμπολιτεία. Εάν στους δέκα δεν θέλει ένας, σίγουρα ο περιφερειάρχης θα τον βάλει, αλλά εάν δεν θέλουν δύο ή τρεις, δεν θα το κάνει. Και θα μείνουν έτσι και θα χρησιμοποιήσουν τότε αυτό που είπατε -και είναι πολύ σοβαρό, κύριε Τασούλα- τις συμβάσεις διαδημοτικής συνεργασίας, γιατί υπάρχουν αδύνατοι δήμοι και όμως δεν πήγαν σε αυτό και το καταλαβαίνετε. Γιατί μεταβιβάσεις εξουσιών κανένας δεν θέλει να τις κάνει. Δυστυχώς!
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης "Υπαίθρια διαφήμιση, Συμπολιτείες Δήμων και Κοινοτήτων και άλλες διατάξεις". 
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΤΑΣΟΥΛΑΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις" έγινε δεκτό κατά πλειοψηφία επί της αρχής.
Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 23.50΄, λύεται η συνεδρίαση για αύριο ημέρα Πέμπτη 13 Σεπτεμβρίου 2001 και ώρα 10.30΄, με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις". 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 



