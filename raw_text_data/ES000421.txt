ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ Β'
Παρασκευή 21 Απριλίου 2000 (πρωί)
ΘΕΜΑΤΑ
ΕΙΔΙΚΑ ΘΕΜΑΤΑ1. Ειδική συνεδρίαση για την εκλογή του Προέδρου της Ζ' Αναθεωρητικής Βουλής - Ι' Περιόδου.
2. Ανακοίνωση της εκλογής του Απ. Χρ.  Κακλαμάνη ως Προέδρου τηςΒουλής.
3. Εναρκτήριος ομιλία του Προέδρου της Βουλής, Απ. Χρ. Κακλαμάνη.
4. Επικύρωση Πρακτικών.
5. Ανακοινώνονται επιστολές-δηλώσεις:α) της Βουλευτού Α' Θεσσαλονίκης Χ. Αράπογλου.
β) του Βουλευτή Γρεβενών Ε. Τζιόλα.
γ) του Βουλευτή Ηρακλείου Ε. Στρατάκη.
δ) της Βουλευτού Τρικάλων Α. Μερεντίτη.
ε) του Βουλευτή Καρδίτσας Σ. Ταλιαδούρου.
στ) του Βουλευτή Αιτωλ/νίας Ν. Αγγελόπουλου.
6. Πρόταση του Προέδρου της Βουλής, σχετικά με τη διαδικασία τηςσυζήτησης επί των Προγραμματικών Δηλώσεων της Κυβέρνησης.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
Ζ' ΑΝΑΘΕΩΡΗΤΙΚΗ ΒΟΥΛΗ
ΣΥΝΟΔΟΣ Α'
ΣΥΝΕΔΡΙΑΣΗ B'
Παρασκευή 21 Απριλίου 2000 (πρωί)
--------------------
Αθήνα, σήμερα στις 21 Απριλίου 2000, ημέρα Παρασκευή και ώρα 11.47' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την Προεδρία του Α' Αντιπροέδρου της προηγούμενης Βουλής κ. ΠΑΝΑΓΙΩΤΗ Ν. ΚΡΗΤΙΚΟΥ
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι,αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20 Απριλίου 2000 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Α' συνεδριάσεώς του, της 20ής Απριλίου 2000)Εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Μοναδικό αντικείμενο της σημερικής ημερήσιας διάταξης είναι η εκλογή του Προέδρου του Σώματος.
Κατά τη σημερινή συνεδρίαση προσωρινοί Γραμματείς είναι οι Βουλευτές, οι οποίοι εκλήθησαν στη χθεσινή συνεδρίαση. Παρακαλούνται, όμως, να παραμείνουν στις θέσεις τους, γιατί τις θέσεις στο Προεδρείο θα καταλάβουν οι επί του καταλόγου συνάδελφοι.
Καλούνται επί του καταλόγου οι Βουλευτές κύριοι Λάζαρος Λωτίδης απότο ΠΑ.ΣΟ.Κ. και Παναγιώτης Καμμένος από τη Νέα Δημοκρατία.
Επί της ψηφοδόχου καλούνται ο κ. Πέτρος Κατσιλιέρης από το ΠΑ.ΣΟ.Κ.  και ο κ. Αδάμ Ρεγκούζας από τη Νέα Δημοκρατία.
Ως επικεφαλής της τριμελούς εφορευτικής επιτροπής καλείται ο κ.  Νικόλαος Λεβογιάννης απο το ΠΑ.ΣΟ.Κ..
Κυρίες και κύριοι συνάδελφοι, θα αρχίσει αμέσως η ψηφοφορία.  Εκφωνείται ο κατάλογος αρχής γενομένης από τους Βουλευτές Επικρατείας.  Ακολουθεί η ανάγνωση με αλφαβητική σειρά των εκλογικών περιφερειών της χώρας. Η δε εκφώνηση των ονομάτων γίνεται με την τάξη της εκλογής. Οι ακούοντες το όνομά τους, προσέρχονται στην ψηφοδόχο και ρίχνουν το ψηφοδέλτιο. 'Εχουν διανεμηθεί τα ψηφοδέλτια. Ο δε συνάδελφος ψηφολέκτης επί του μικροφώνου εκφωνεί το όνομα του ψηφίζοντος.
Παρακαλώ να αρχίσει η εκφώνηση των ονομάτων από τον κατάλογο.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Παναγιώτης Ν. Κρητικός): Υπάρχει κανείς κύριος συνάδελφος που δεν άκουσε το όνομά του; Κανείς.
Κηρύσσεται περαιωμένη η μυστική ψηφοφορία.
Κυρίες και κύριοι συνάδελφοι, θέλω να υπενθυμίσω στο Σώμα ότι,σύμφωνα με το άρθρο 7 παράγραφος 3 του Κανονισμού, o Πρόεδρος του Σώματοςεκλέγεται με την απόλυτη πλειοψηφία του όλου αριθμού των Βουλευτών. Αν δεν επιτευχθεί η απόλυτη πλειοψηφία, η ψηφοφορία επαναλαμβάνεται. Επίσης, έχω την τιμή να ανακοινώσω στο Σώμα επιστολές των συναδέλφωνκ. Χρυσής Αράπογλου, του κ. Ελευθερίου Τζιόλα, του κ. Εμμανουήλ Στρατάκη και της κ. Αθανασίας Μερεντίτη, του κ. Σπυρίδωνα Ταλιαδούρου και του κ.            Νικολάου Αγγελόπουλου, με τις οποίες δηλώνουν ότι επιλέγουν το βουλευτικόαξίωμα παραιτούμενοι άλλων ιδιοτήτων που είχαν και οι οποίες έχουν ως εξής:"ΔΗΛΩΣΗ ΤΗΣ ΑΡΑΠΟΓΛΟΥ ΧΡΥΣΗΣ ΤΟΥ ΑΝΕΣΤΗ ΒΟΥΛΕΥΤΗ Α' ΘΕΣΣΑΛΟΝΙΚΗΣ Προς τον Πρόεδρο της Βουλής των Ελλήνων κ. Απόστολο Κακλαμάνη Αξιότιμε κύριε Πρόεδρε,Με την παρούσα σας δηλώνω ότι σύμφωνα με τις διατάξεις του άρθρου 57 του Συντάγματος, επιλέγω την άσκηση του βουλευτικού αξιώματος από τα έργα και τα καθήκοντα που ασκούσα στην ΕΡΤ Α.Ε.-ΕΡΤ3 ως δημοσιογράφος με Σύμβαση αορίστου χρόνου.
Αθήνα, 20 Απριλίου 2000 Με τιμή ΧΡΥΣΗ ΑΡΑΠΟΓΛΟΥ"
"ΔΗΛΩΣΗ ΤΟΥ ΕΛΕΥΘΕΡΙΟΥ ΤΖΙΟΛΑ ΤΟΥ ΓΕΩΡΓΙΟΥ Βουλευτή της Περιφέρειας ΓρεβενώνΠρος τονΠρόεδρο της Βουλής των Ελλήνωνκ. Απόστολο Κακλαμάνη Αξιότιμε κύριε Πρόεδρε,Με την παρούσα σας δηλώνω ότι σύμφωνα με τις διατάξεις του άρθρου 57 του Συντάγματος, επιλέγω το βουλευτικό αξίωμα έναντι της θέσεώς μου ως Διευθυντού των Ελληνικών Πετρελαίων Α.Ε. (Δ/νση Βαλκανικών και Παρευξείνιων Επενδυτικών Συνεργασιών).
Σας ενημερώνω, επίσης, ότι ήδη από 11-4-2000 έχω υποβάλει σχετική δήλωση και προς τον Πρόεδρο και Διευθύνοντα Σύμβουλο της Α.Ε. ΕΛΛΗΝΙΚΑ ΠΕΤΡΕΛΑΙΑ, (Λεωφόρος Αμαλίας 54), με Κεντρικά Γραφεία στον Ασπρόπυργο Αττικής.
Αθήνα, 20 Απριλίου 2000 Με τιμή ΕΛΕΥΘΕΡΙΟΣ ΤΖΙΟΛΑΣ"
"ΜΑΝΟΛΗΣ ... ΣΤΡΑΤΑΚΗΣ Βουλευτής ΠΑΣΟΚ Ν. ΗΡΑΚΛΕΙΟΥ Αθήνα, 20-4-2000 ΠΡΟΣ: Αξιότιμο Πρόεδροτης Βουλής των ΕλλήνωνΚύριε Πρόεδρε,Μετά την οριστικοποίηση των αποτελεσμάτων των Βουλευτικών Εκλογών της 9ης Απριλίου 2000 και την εκλογή μου ως Βουλευτή του Νομού Ηρακλείου με το Πανελλήνιο Σοσιαλιστικό Κίνημα και σύμφωνα με το άρθρο 57 παρ.2 του συντάγματος επιθυμώ να σας δηλώσω ότι μεταξύ της ιδιότητας μου ως υπαλλήλου της Αγροτικής Τράπεζας και εκείνης του Βουλευτή στο Ν.                    Ηρακλείου, επιλέγω τη δεύτερη.
Παρακαλώ για τις δικές σας ενέργειες και την κοινοποίηση της δήλωσήςμου αυτής στην ΑΤΕ.
Με τιμή ΜΑΝ. ΣΤΡΑΤΑΚΗΣ Βουλευτής Ν. Ηρακλείου"
"Αθήνα, 21 Απριλίου 2000 ΠΡΟΣ:Πρόεδρο Βουλής των Ελλήνωνκ. Απόστολο ΚακλαμάνηΚύριε Πρόεδρε,Με την εκλογή μου ως Βουλευτή του Νομού Τρικάλων στις εθνικές εκλογές τις 9ης Απριλίου 2000, σας δηλώνω ότι μεταξύ των ιδιοτήτων μου της υπαλλήλου της Αγροτικής Τράπεζας της Ελλλάδος και της Βουλευτού, επιλέγω την ιδιότητα της Βουλευτού και παραιτούμε από τη θέση της υπαλλήλου της Αγροτικής Τράπεζας της Ελλάδος.
Με τιμή Αθανασία Μερεντίτη Βουλευτής Τρικάλων"
"ΣΠΥΡΟΣ ΑΘ. ΤΑΛΙΑΔΟΥΡΟΣ Δ.Ν. - ΔΙΚΗΓΟΡΟΣ ΒΟΥΛΕΥΤΗΣ ΚΑΡΔΙΤΣΑΣ Αξιότιμο κύριο Απόστολο ΚακλαμάνηΠρόεδρο της Βουλής των Ελλήνων Αθήνα 21-04-2000 ΔΗΛΩΣΗ ΕΠΙΛΟΓΗΣ Κύριε Πρόεδρε,'Εχω την τιμή να σας ενημερώσω ότι είμαι μέλος του Δ.Σ. και Πρόεδρος της εταιρίας με την επωνυμία "ΤΟΥΡΙΣΤΙΚΕΣ ΚΑΙ ΞΕΝΟΔΟΧΕΙΑΚΕΣ ΕΠΙΧΕΙΡΗΣΕΙΣ ARNI PALACE HOTEL A.E.", η οποία το 1998 υπήχθη στον αναπτυξιακό νόμο 1892/1990 και έλαβε εφάπαξ επιχορήγηση, προκειμένου να προβεί σε συνολικό και ολοκληρωμένο εκσυγχρονισμό του διατηρητέου ξενοδοχείου ΑΡΝΗ, του οποίου έχει την εκμετάλλευση.
Καίτοι θεωρώ ότι η συμμετοχή μου στην άνω εταιρία, με οποιαδήποτε ερμηνεία, δεν εμπίπτει στη διάταξη της παρ. 1 του αρ. 57 Σ, επικαλούμενος δε την παρ. 2 του αρ. 57 Σ, σας δηλώνω με την παρούσα και για κάθε περίπτωση ότι επιλέγω το βουλευτικό αξίωμα αντί των παραπάνω έργων. 'Ηδη έχω υποβάλει την παραίτησή μου από μέλος και Πρόεδρος του Δ.Σ. της άνω εταιρίας.
Με τιμή ΣΠΥΡΟΣ ΤΑΛΙΑΔΟΥΡΟΣ ΒΟΥΛΕΥΤΗΣ ΚΑΡΔΙΤΣΑΣ"
"Αθήνα 21-4-2000 Προς τονκ. Πρόεδρο της ΒουλήςΕνταύθαΚύριε Πρόεδρε,Σύμφωνα με τις διατάξεις του άρθρου 57 του Συντάγματος μετά τηνεκλογήν μου στο αξίωμα του Βουλευτή επιλέγω τη βουλευτική ιδιότητα από αυτήν του υπαλλήλου της Εμπορικής Τράπεζας της Ελλάδος από την οποία και παραιτήθη.
Μετά τιμής Νικ. Αγγελόπουλος Βουλευτής Αιτωλ/νίας"
ΠΡΟΕΔΡΕΥΩΝ (Παναγιώτης Ν. Κρητικός): Παρακαλούνται οι κύριοιψηφολέκτες να προβούν στην καταμέτρηση και διαλογή των ψηφοδελτίων και την εξαγωγή του αποτελέσματος.
(ΚΑΤΑΜΕΤΡΗΣΗ-ΔΙΑΛΟΓΗ)
(ΜΕΤΑ ΤΗ ΔΙΑΛΟΓΗ)
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι Βουλευτές, έχω την τιμή να σας ανακοινώσω το αποτέλεσμα της διεξαχθείσης μυστικής ψηφοφορίας για την εκλογή Προέδρου του Σώματος.
Ψήφισαν συνολικά 299 Βουλευτές.
Ο κ. Απόστολος Κακλαμάνης έλαβε 156 ψήφους.
(Χειροκροτήματα)
Ευρέθησαν επίσης 138 λευκά ψηφοδέλτια και 5 άκυρα.
Συνεπώς, Πρόεδρος της Βουλής των Ελλήνων εκλέγεται ο κ. Απόστολος Χρήστου Κακλαμάνης, τον οποίο παρακαλώ να ανέλθει στο Προεδρείο για να καταλάβει την 'Εδρα του Προέδρου.
(Ο εκλεγείς Πρόεδρος της Βουλής κ. Απόστολος Κακλαμάνης ανέρχεται χειροκροτούμενος ζωηρά, στην 'Εδρα και απευθύνεται προς τους κυρίους Βουλευτές όρθιος.)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ηΒουλή των Ελλήνων με τίμησε εξαιρετικά αναθέτοντάς μου για τρίτη συνεχή φορά τα καθήκοντα του Προέδρου της. Σας ευχαριστώ όλους με όλη μου την καρδιά. Ελπίζω να μη διαψεύσω τις δίκαιες προσδοκίες εκείνων που με εμπιστεύτηκαν με τη θετική τους ψήφο. Και να μην απογοητεύσω όλους σας, που ανεξάρτητα από τον τρόπο αποτύπωσης των πολιτικών δυνάμεων που γίνεται παραδοσιακά, κατά την εκλογή του Προέδρου της Βουλής, έχετε τη θεσμική προσδοκία ότι θα ασκήσω τα καθήκοντά μου, κατά τη νέα αυτή θητεία, με δημοκρατική ευθύνη, αντικειμενικότητα και αμεροληψία.
Κυρίες και κύριοι συνάδελφοι, βρισκόμαστε στο κατώφλι του 21ου αιώνα, μιας εντελώς καινούριας εποχής, φορτωμένης με τις πιο μεγάλες ελπίδες και με τους πιο ανέλεγκτους φόβους. Διανύσαμε μόλις έναν αιώνα με τεράστια επιτεύγματα του ανθρώπου στο χώρο των φυσικών επιστημών, στις μεταφορές, τις επικοινωνίες. Και επιχειρήσαμε ατέλειωτες κατακτήσεις στο χώρο της ιατρικής με τη βοήθεια των νέων τεχνολογιών. 'Ομως, εμείς θέλουμε ακόμη να μάθουμε τον άνθρωπο, να ελέγξουμε την ταυτότητά του, να μεγεθύνουμε δραματικά το τόξο της ζωής του. Αυτή τη θέλησή μας τη μεταφέρουμε στον 21ον αιώνα.
Το αίτημα όμως της δημοκρατίας δεν χάνει ποτέ την επικαιρότητά του.  Είναι διαρκές και διατηρεί την έντασή του και το θεμελιακό χαρακτήρα του.  Είναι επιτακτικό, έστω και αν μοιάζει ότι δύσκολα ασκείται χωρίς σύνορα.  Τελικά το αίτημα της δημοκρατίας σ' αυτόν εδώ το χώρο δοκιμάζεται. Στο Κοινοβούλιο οι πολιτικές και κοινωνικές συγκρούσεις αποσαφηνίζονται δυναμικά, αποκτούν ταυτότηκα και τελικώς συνθέτονται.
Οι όποιοι θεσμοί κοινωνικού ελέγχου του δεύτερου μισού του 20ού αιώνα δεν κατάφεραν να ξεπεράσουν αλώβητοι έναν περιορισμένο χρονικά ορίζοντα.  Παραμένουν ιστορικά χλωμοί. Το Κοινοβούλιο άντεξε ιστορικά. ΤοΚοινοβούλιο αντέχει, ως ο κορυφαίος θεσμός της σύγχρονης δημοκρατίας. Ξεπέρασε τις λοιδορίες και την ύπουλη υπονόμευση των φανερών ή κρυφών αντιπάλων και αναζητά με διαφαινόμενη επιτυχία τις αναγκαίες προσαρμογές στο νέο κόσμο των πραγμάτων.
Η παγκοσμιοποίηση δημιούργησε νέα κέντρα εξουσίας, προσέθεσε νέεςπηγές κανόνων δικαίου. Αυτή η δραματικά νέα εξέλιξη δεν μπορεί νακαταλήξει σε ευνουχισμό του έργου και του ρόλου των εθνικών Κοινοβουλίων.  Αξιώνει ασφαλώς αναπροσαρμογή των προτεραιοτήτων, προσθέτει νέες και εμπλουτίζει τους κώδικες επικοινωνίας.
Προσωπικά στηρίζω μεγάλες ελπίδες και στην ολοκλήρωση της διαδικασίας Αναθεώρησης του Συντάγματός μας, που είναι το πρώτο έργο της σημερινής Βουλής. Αμετάθετος στόχος μας παραμένει και η αναβάθμιση του κοινοβουλευτικού μας έργου, η ενίσχυση και θωράκιση τηςαποτελεσματικότητάς του. Η μεταφορά του κύριου όγκου του νομοθετικούέργου στις Διαρκείς Επιτροπές θα επιτρέψει πιο άνετη νομίζω και πιο άρτια νομοθετική εργασία και την ενασχόληση της Ολομέλειας της Βουλής μεμείζονος σημασίας νομοθετήματα, αλλά και συζητήσεις όχι μόνο σε επίπεδοΑρχηγών κομμάτων αλλά ολοκλήρου του Σώματος για τα μεγάλα προβλήματα του λαού και του τόπου. Αυτά, όμως, δεν αρκούν.
Απαιτείται η έμπρακτη κατανόηση από όλους μας ορισμένων αξιών και θεμελιακών κανόνων και η εφαρμογή και αξιοποίησή τους για τη θωράκιση και ενδυνάμωση των κοινοβουλευτικών θεσμών και την αναβάθμιση της δημόσιας ζωής του τόπου.
Στο Κοινοβούλιο καταξιώνεται ο κοινοβουλευτικός. Αυτό το ιερό Βήμα αποτελεί τη λυδία λίθο της δημοκρατίας, όπου δοκιμάζονται οι δημοκρατικές αρετές και ικανότητες καθενός. Αλλά αποκαλύπτεται επίσης αβίαστα και αμύλικτα η όποια διαφορά αξίας ανάμεσα στην εμπιστοσύνη του λαού και την επένδυσή της σε συγκεκριμένα πρόσωπα που επέλεξε, για να εκφράσουν την κυρίαρχη θέλησή του. Εδώ αποδεικνύεται για τον καθένα μας χωριστά αν καλώς ή κακώς έλαβε το εισιτήριο της εισόδου στο εθνικό Κοινοβούλιο. Δεν περιφρονώ τους άλλους χώρους εκφοράς και ανανέωσης του πολιτικού λόγου, αλλά πιστεύω ότι μόνο σε αυτόν το χώρο βασανίζεται διαχρονικά η γνησιότητα του πολιτικού λόγου και της πολιτικής πράξης. Μέσα από πολλούς αγώνες και μετά από διασταυρωμένες προσεγγίσεις καταλήξαμε σε κανόνες που διασφαλίζουν την ιστορική πολυφωνία των υπαρκτών πολιτικών δυνάμεων και αναδεικνύουν τη συνεισφορά τους στη λειτουργία της δημοκρατίας μας.
Θα μου επιτρέψετε συνεπώς, αγαπητές και αγαπητοί συνάδελφοι, νασημειώσω ότι η "δόξα", που εξασφαλίζουν τα παράθυρα της μικρής οθόνης διαρκεί ελάχιστα, γιατί ο πολίτης δυσπιστεί γι' αυτήν τη δόξα και τη δυσπιστία του αυτή και τελική αποδοκιμασία την καταθέτει εγκαίρως.  Ευτυχής όποιος εγκαίρως επίσης συλλαμβάνει το μήνυμα. Η Βουλήαναδεικνύει, γιατί σε αυτήν ο λαός εναπόθεσε την προστασία των δικαίων του. Σε αυτήν ανέθεσε την υπεράσπιση των εθνικών μας υποθέσεων. Σε αυτήν καταθέτει την ιστορική αγωνία του. Και εδώ από αυτό το ιερό Βήμα αναμένει να ακούσει τους εκπροσώπους του συμμετέχοντες σε υψηλού επιπέδου πολιτικό διάλογο και πολιτική αντιπαράθεση και όχι περιφερόμενους ως άμισθους συνεργάτες των ραδιοτηλεοπτικών προγραμμάτων στα διάφορα Μέσα Μαζικής Ενημέρωσης.
Ο δεύτερος θεμελιώδης κανόνας είναι ο διαρκής κοινοβουλευτικός διάλογος. Μας χωρίζουν ιδέες. Μας ξεχωρίζουν διαφορετικές πρακτικές. Δεν έχουμε όλοι μας όλους και τους ίδιους στόχους. Και η αξία της διαφορετικότητάς μας θα κριθεί βεβαίως ιστορικά και κρίνεται εξάλλου καθημερινά από το λαό. Από τώρα όμως ξέρουμε ότι η υπόθεση της δημοκρατίας, η υπεράσπιση της πατρίδας και το κοινό καλό προϋποθέτουν ένα διάλογο που συμμετέχουμε όλοι σε αυτόν καλόπιστα και με αίσθηση ευθύνης, που όλοι διεκδικούν τη νίκη των απόψεών μας, των ιδεών μας και της πρακτικής μας, που στο τέλος όμως ο κανόνας της πλειοψηφίας επιτρέπει τη λήψη απόφασης, χωρίς βέβαια τον τραυματικό διχασμό σε νικητές και ηττημένους, σε έχοντες, κατέχοντες και αποκλεισμένους.
Η τρίτη μεγάλη επιταγή είναι εκείνη της ιστορικής μνήμης και γνώσης.  Απευθύνομαι ιδιαίτερα στους νεοεκλεγέντες συναδέλφους μας. Θα συμφωνήσωμε εκείνους που υποστηρίζουν ότι η Βουλή δεν είναι μουσείο ιδεών και πραγμάτων και αντιτάσσομαι σε εκείνους που θέλουν να καταστήσουν τη Βουλή μουσειακό είδος στο πολιτικό γίγνεσθαι. Και αν είναι κάτι για το οποίο παρακαλώ να συγχωρήσετε την περηφάνεια μου, είναι αυτή η καθημερινή ζωντανή επικοινωνία της Βουλής με τις χιλιάδες των συμπολιτών μας και ιδιαίτερα των νέων που την κατακλύζουν καθημερινά τα τελευταία χρόνια που άνοιξε διάπλατα τις πόρτες στο λαό και τις νέες γενιές μας. Από την άλλη πρέπει να είναι σαφές ότι εμείς καλούμαστε να οικοδομήσουμε δίπλα ή πάνω στα έργα των προηγούμενων κοινοβουλευτικών γενεών.
Στην πολύτιμη προσφορά εκείνων βρίσκεται η αφετηρία των δικών μας αγώνων, των δικών μας προσπαθειών και η αφορμή ή η αιτία των δικών μας οραμάτων.
Πολύ απλά η κοινοβουλευτική δράση έχει ιστορική μνήμη, η οποία δενμετατρέπεται σε αντιδραστική μάζα και δύναμη, εμπνέει, η οποία δεν αφαιρεί δυνατότητες και ευκαιρίες, εμπλουτίζει, η οποία δεν είναι προπετής ούτε συμπεριφέρεται αλαζονικά. Τολμά.
Κυρίες και κύριοι συνάδελφοι, από την εκλογή μας μπήκαμε σε μια μεγάλη περιπέτεια. Με την εκλογή μας αναλάβαμε τους κινδύνους μιας περιπέτειας. Τίποτα δεν είναι βέβαιο. Αλλά τουλάχιστον να πάρουμε εκείνα τα εφόδια που περιορίζουν σημαντικά πολλούς από τους κινδύνους.
Το πρώτο σημαντικό εφόδιό μας είναι η ουσιαστική συνεργασία και η ειλικρινής αγάπη όλου του προσωπικού της Βουλής και των συνεργατών μας. Ο ρόλος μας την αξίζει, όπως αξίζουν και εκείνοι τη δική μας στοργή και το δικό μας ενδιαφέρον.
Χρειάζεται να διασφαλιστεί η αναγκαία επιστημονική υποστήριξη τουέργου μας και αυτό συνεπάγεται αναβάθμιση της Επιστημονικής Υπηρεσίας της Βουλής. Χρειαζόμαστε διακεκριμένους επιστήμονες και από άλλους επιστημονικούς χώρους πέραν των κοινωνικών επιστημών και ιδιαίτερα της νομικής επιστήμης.
Πρέπει να συμμετάσχουν και να προσφέρουν συνδρομή και ιστορικοί και πολιτικοί επιστήμονες και οικονομολόγοι και διπλωμάτες με αδιαμφισβήτητη και εξαιρετική πορεία και προσφορά.
Το δεύτερο εφόδιο είναι η παροχή κάθε τεχνικής υποστήριξης του έργου του καθενός από μας. Ο κάθε Βουλευτής πρέπει να έχει τη δυνατότητα πρόσβασης σε όλους τους χώρους της αναγκαίας γνώσης των προβλημάτων και σ'αυτό πρέπει να τον υπηρετήσουν όλες οι διαθέσιμες νέες τεχνολογίες. Ενώ ουσιαστική στήριξη θα προσφέρει στον καθέναν, που δεν διατηρεί δική του στέγη στην πρωτεύουσα, η επικείμενη στέγαση των προσωπικών κοινοβουλευτικών γραφείων.
Το τρίτο εφόδιο: Τεχνικά είμαστε έτοιμοι να μεταφέρουμε την εικόνατης Βουλής και των εργασιών της στο σύνολο της χώρας, στην Ευρώπη και στις περιοχές της γης όπου υφίστανται αξιόλογες εστίες Ελληνισμού. Φιλοδοξία μας είναι ότι ο τηλεοπτικός σταθμός της Βουλής να μηνπεριοριστεί μόνο στη μετάδοση των εργασιών της Ολομέλειας. Πρέπει κάθεπεριοχή της Ελλάδας να έχει μπροστά της την καθ'όλα κοινοβουλευτική δράση και συμμετοχή στο κοινοβουλευτικό έργο του εκπροσώπου της που επέλεξε και τίμησε.
Το τέταρτο μεγάλο εφόδιο είναι το ίδρυμα της Βουλής των Ελλήνων γιατη δημοκρατία και τον κοινοβουλευτισμό. Η φυσιογνωμία του, το περιεχόμενο των δραστηριοτήτων του, η συγκρότηση και το οργανόγραμμά του αποτέλεσαν αντικείμενο αποφάσεων της προηγούμενης Βουλής. Σε μας απομένει η εφαρμογή του και η πραγματοποίησή του.
Περιφέροντας τώρα το βλέμμα μου σε όλες τις πτέρυγες της Βουλής και σ'όλα τα έδρανα αντιλαμβάνομαι ότι βρίσκομαι σε πολύ δύσκολη θέση. 'Εχω αντιφατικά συναισθήματα. Από την πολιτική παράταξη που προέρχομαι απέμεινα, δυστυχώς, μόνος από τους δεκαπέντε, που με τον αείμνηστο Ανδρέα Παπανδρέου μπήκαμε στην πρώτη μεταπολιτευτική Βουλή.
Από το χώρο της Νέας Δημοκρατίας βλέπω ελάχιστους από εκείνους πουπρωτοσυνάντησα εδώ το 1974. Δεν ξεπερνούν τα δάχτυλα του ενός χεριού.  Και από το χώρο της Αριστεράς δεν βλέπω -νομίζω- καμία από τις προσωπικότητες της κοινοβουλευτκής Αριστεράς του 1974.
Κανονικά θα έπρεπε να μελαγχολήσω. Βλέπω, όμως, πολλά καινούρια, φρέσκα πρόσωπα, αλλά και παλαιότερους συναδέλφους, με νέα ορμή και ζωντάνια. Θα ήθελα να ανταλλάξουμε μεταξύ μας τα λόγια των γερόντων και νέων της αρχαίας Σπάρτης, χωρίς συναισθηματική μιζέρια από μας τους παλαιότερους και χωρίς αλαζονεία και βιασύνη από τους νεότερους.
Κυρίες και κύριοι συνάδελφοι, δεν υπάρχουν πολιτικοί αγώνες χωρίς μνήμες και γνώση. Δεν υπάρχουν πολιτικοί αγώνες χωρίς οράματα. Η Βουλή αυτής της περιόδου μπορεί να συμβάλει αποφασιστικά στην ανάδειξη της μνήμης και γνώσης και στην πραγμάτωση των οραμάτων που ανήκουν σε ολόκληρο τον ελληνικό λαό. Αυτή είναι η κύρια ευθύνη μας. Ο ελληνικός λαός μας εμπιστεύθηκε. Ο ελληνικός λαός ελπίζει σε εμάς και σε εμάς εναπόθεσε τις ιστορικές προσδοκίες του. Ας τις επαληθεύσουμε. Το μπορούμε!Σας ευχαριστώ πολύ.
(Χειροκροτήματα)Κυρίες και κύριοι συνάδελφοι, έχω την τιμή να ενημερώσω το Σώμα ότισήμερα το απόγευμα στις 18.00' θα διεξαχθεί η εκλογή των Αντιπροέδρων, των Κοσμητόρων και των Γραμματέων του Σώματος.
Η συζήτηση επί των Προγραμματικών Δηλώσεων της Κυβερνήσεως θα αρχίσει το Σάββατο 22 Απριλίου και ώρα 12.00' μεσημβρινή. Η συζήτηση θα συνεχισθεί την Κυριακή 23 Απριλίου και τη Δευτέρα 24 Απριλίου το απόγευμα ώρα 18.00'.
Σύμφωνα με τον Κανονισμό η ψηφοφορία για την παροχή ψήφου εμπιστοσύνης στην Κυβέρνηση θα διεξαχθεί τη Δευτέρα το αργότερο στις 24.00'. Από τον αριθμό των συναδέλφων, οι οποίοι θα ζητήσουν να λάβουν τολόγο επί των Προγραμματικών Δηλώσεων, θα εξαρτηθεί αν θα πρέπει να αποφασίσει μετά από πρότασή μου το Σώμα για έναρξη της συνεδριάσεως της Δευτέρας από το πρωί.
Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών της σημερινής συνεδριάσεως.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Κυρίες και κύριοι συνάδελφοι, θα ήθελα να κάνω μια ανακοίνωση γιατους νεοεκλεγέντες συναδέλφους. Αύριο στις 11.00' στην Αίθουσα της Γερουσίας θα γίνει μια ενημερωτική συνάντησή τους με στελέχη των υπηρεσιών της Βουλής. Παρακαλώ τους συναδέλφους να προσέλθουν.
Κυρίες και κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.03' λύεται η συνεδρίαση για σήμερα το απόγευμα και ώρα 18.00', με αντικείμενο εργασιών τουΣώματος: Εκλογή Αντιπροέδρων, Κοσμητόρων και Γραμματέων του Σώματος σύμφωνα με την ειδική ημερήσια διάταξη.
Ο ΠΡΟΕΔΡΟΣ                                        ΟΙ ΓΡΑΜΜΑΤΕΙΣ

