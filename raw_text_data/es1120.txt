      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΚΓ΄
      Τετάρτη 20 Νοεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Γ. Παπαγεωργίου και Θ. Τσιόκα, σελ.
      3. Ανακοινώνεται ότι τη συνεδρίαση παρακολουθούν μαθητές από το Α΄ Γυμνάσιο Περάματος, σελ. 
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 21 Νοεμβρίου 2002, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Κύρωση του Κώδικα Προσωπικού Λιμενικού Σώματος», σελ.
      2. Κατάθεση σχεδίων νόμων:
      Οι Υπουργοί Εθνικής Άμυνας, Οικονομίας και Οικονομικών και Εξωτερικών κατέθεσαν σχέδια νόμων:
      α) «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ουκρανίας για συνεργασία στο στρατιωτικό πεδίο», σελ.
      β) «Κύρωση του Πρωτοκόλλου μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Ουζμπεκιστάν για στρατιωτική συνεργασία», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Εμπορικής Ναυτιλίας:
      ΑΝΩΜΕΡΙΤΗΣ Γ.,  σελ.
      ΒΑΘΕΙΑΣ Ι., σελ.
      ΜΕΛΑΣ Π., σελ.
      ΣΑΛΑΓΚΟΥΔΗΣ Γ., σελ.
      ΣΚΟΠΕΛΙΤΗΣ ΣΤ., σελ.
      ΣΠΥΡΙΟΥΝΗΣ Κ., σελ.
      ΤΣΙΠΛΑΚΗΣ Κ., σελ.
      ΧΡΥΣΑΝΘΑΚΟΠΟΥΛΟΣ Α., σελ.

ΠΡΑΚΤΙΚΑ  ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΚΓ΄
Τετάρτη 20 Νοεμβρίου 2002
	Αθήνα, σήμερα στις 20 Νοεμβρίου 2002, ημέρα Τετάρτη και ώρα 10:54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19.11.2002 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΚΒ΄ συνεδριάσεώς του, της Τρίτης 19 Νοεμβρίου 2002, σε ό,τι αφορά στην ψήφιση στο σύνολο των σχεδίων νόμων: 1) “Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Μάλτας στον τομέα της πολιτικής προστασίας».
      2) «Κύρωση του Πρωτοκόλλου Προθέσεων μεταξύ του Υπουργείου Εσωτερικών, Δημόσιας Διοίκησης και Αποκέντρωσης, Γενικής Γραμματείας Πολιτικής Προστασίας της Ελληνικής Δημοκρατίας και της Ομοσπονδιακής Υπηρεσίας Χειρισμού Καταστάσεων Εκτάκτων Αναγκών των Ηνωμένων Πολιτειών της Αμερικής (FEMA) για τη συνεργασία στην πρόληψη και αντιμετώπιση φυσικών και τεχνολογικών καταστροφών». 
      3) «Κύρωση του Πρωτοκόλλου Συνεργασίας μεταξύ του Υπουργείου Μεταφορών και Επικοινωνιών της Ελληνικής Δημοκρατίας και του Υπουργείου Επικοινωνιών της Συριακής Αραβικής Δημοκρατίας στον τομέα των ταχυδρομείων και τηλεπικοινωνιών».
      4) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας περί τακτικών αεροπορικών δρομολογίων».
      5) «Κύρωση της Συμφωνίας Αεροπορικών Μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας». 
      6) «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Δημοκρατίας της Σλοβενίας για την αποφυγή της διπλής φορολογίας αναφορικά με τους φόρους εισοδήματος και κεφαλαίου».
      7) «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Νοτίου Αφρικής για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου».
      8) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν για την αμοιβαία συνδρομή μεταξύ των Τελωνειακών τους Διοικήσεων». 
      9) ««Σύσταση ανωνύμου τραπεζικής εταιρείας με την επωνυμία «Ταχυδρομικό Ταμιευτήριο Ελλάδος Ανώνυμη Τραπεζική Εταιρεία» και άλλες διατάξεις».»).
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από το Γραμματέα της Βουλής κ. Ιωάννη Βαθειά, Βουλευτή Φθιώτιδας, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πειραιώς κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Ανώτατη Συνομοσπονδία Πολυτέκνων Ελλάδος ζητεί φορολογικές ελαφρύνσεις για τους πολύτεκνους, πάνω από 4 παιδιά.
      2) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Δήμος Κεκροπίας Αιτωλ/νίας διαμαρτύρεται για την καθυστέρηση της κατασκευής του Ομογενειακού Χωριού στην Πάλαιρο Κεκροπίας, από την ΔΕΠΟΣ ΑΕ.
      3) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί την επαναλειτουργία του Περιφερειακού Ιατρείου Παλαίρου του Δήμου Κεκροπίας.
      4) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Στυρέων Εύβοιας διαμαρτύρεται για την κατάργηση της πορθμειακής γραμμής Αγίας Μαρίνας – Αλμυροποτάμου.
      5) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία η Νομαρχιακή Αυτοδιοίκηση Λασιθίου ζητεί συμπληρωματική πίστωση για ολοκλήρωση του έργου «Διάφραγμα πηγών Μαλαύρας – πέτασμα τσιμεντενέσεων».
      6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Νικόλαος Παλυβός ζητεί έγκριση κωδικού αριθμού για το σφαγείο του στα Στύρα Εύβοιας.
      7) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Ένωση Ξενοδόχων Κέρκυρας ζητεί τα έξοδα και οι τόκοι να μην καταλογίζονται στους πιστούχους των δανείων.
      8) Ο Βουλευτής Αττικής κ. ΓΕΩΡΓΙΟΣ ΑΜΠΑΤΖΟΓΛΟΥ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί την επίλυση των λειτουργικών προβλημάτων του Αεροδρομίου Μυτιλήνης που προκύπτουν λόγω της ελλειπούς στελέχωσής του.
      9) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Απόστολος Λουκατάρης, αδελφός της κ. Ρήγως Λουκατάρη μητέρας του αποθανόντος μονίμου υπαξ/κού της Π.Α. Μάριου Δοξάκη, ζητεί να βρεθούν οι υπεύθυνοι της δικαστικής περιπέτειας της αδελφής του, καθώς και να καταλογισθούν οι ευθύνες σε όποιους και να ανήκουν.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο καθαρισμός και η αξιοποίηση του πάρκου της ακτής Δυμαίων στην Πάτρα Αχαΐας.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η έλλειψη ιατρών στο ΙΚΑ Πατρών Αχαΐας.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα επιλογής των σπουδαστών που διαμένουν στην σπουδαστική εστία του ΤΕΙ Πατρών Αχαΐας.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται έλεγχοι της ΕΛΑΣ προς τους καταστηματάρχες κατά την εκλογική περίοδο.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η καθυστέρηση έκδοσης των εκλογικών αποτελεσμάτων λόγω της έλλειψης προσωπικού στο Πρωτοδικείο Πατρών Αχαΐας.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε πρόβλημα που υπάρχει για την κάλυψη της θέσης του Δ/ντή της Ορθοπεδικής Κλινικής του Νοσοκομείου Άγιος Ανδρέας Πατρών Αχαΐας.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η χρηματοδότηση της κατασκευής αυτοκινητοδρομίου στη θέση Ρέντες Χαλανδρίτσας Αχαΐας.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη δημιουργίας θέσεων για φύλακες στα Δημοτικά Σχολεία των Πατρών Αχαΐας.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η τοποθέτηση κοινόχρηστου καρτοτηλεφώνου σε οικισμούς του Δήμου Φαρρών Αχαΐας.
      19) Ο Βουλευτής Αθήνας κ. ΑΝΑΣΤΑΣΙΟΣ ΜΑΝΤΕΛΗΣ κατέθεσε αναφορά με την οποία ο Σύλλογος Εργαζομένων Περιφέρειας Αττικής ζητεί την επίλυση προβλημάτων λειτουργίας της Περιφέρειας Αττικής που σχετίζονται με την υπηρεσιακή κατάσταση και τις συνθήκες εργασίας των μελών του.
      20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ένωση Γονέων και Κηδεμόνων Ελλάδας για την καταπολέμηση των ναρκωτικών και της εγκληματικότητας ζητεί τη δημιουργία υπεύθυνων κρατικών προγραμμάτων που θα ανταποκρίνονται στην ανάγκη απεξάρτησης των εθισμένων ατόμων και στην αποθεραπεία τους.
      21) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Εταιρεία Αρκαδικών Γραμμάτων και Τεχνών ζητεί επιχορήγηση από το Γ΄ Κοινοτικό Πλαίσιο Στήριξης για την ανάδειξη του αρχαιολογικού χώρου του Λυκαίου Όρους.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 113/2-7-2002 ερώτηση δόθηκε με το υπ’ αριθμ. 352/19-7-2002 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 113/2-7-2002 η οποία κατατέθηκε στη Βουλή από το Βουλευτή κ. Σωτήρη Χατζηγάκη, για την επιβολή ΦΠΑ στην παροχή υπηρεσιών των δικηγόρων, σας πληροφορούμε τα εξής:
      1. Η Επιτροπή για τη φορολογική μεταρρύθμιση, παρουσιάζοντας τις προτάσεις της έδωσε τις κατευθυντήριες γραμμές για τη φορολογική μεταρρύθμιση που σαν στόχο έχουν:
      - την απλούστευση των διαδικασιών λειτουργίας του συστήματος φορολογίας,
      - την ενίσχυση της ανταγωνιστικότητας της οικονομίας μας,
      - τον εκσυγχρονισμό του φορολογικού συστήματος και καλύτερο έλεγχο των συναλλαγών.
      2. Η πρόταση για επιβολή ΦΠΑ στην παροχή υπηρεσιών των δικηγόρων, περιλαμβάνεται, μεταξύ άλλων, στις προτάσεις της «Επιτροπής αναμόρφωσης του Ελληνικού φορολογικού συστήματος».
      Οι προτάσεις της επιτροπής, όπως ήδη έχει ανακοινωθεί, δεν είναι δεσμευτικές για το Υπουργείο, αλλά μελετώνται και αποτελούν αντικείμενο διαλόγου με τους ενδιαφερόμενους φορείς. Σημειώνεται ότι, από τις προτάσεις θα υλοποιηθούν, όσες από αυτές είναι δημοσιονομικά αναγκαίες και κοινωνικά δίκαιες.
      Ο Υφυπουργός
      ΑΠ. ΦΩΤΙΑΔΗΣ»
      2. Στην με αριθμό 115/2-7-02 ερώτηση δόθηκε με το υπ’ αριθμ. 3806/24-7-02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 115/2-7-2002 ερώτηση, που κατατέθηκε στη Βουλή από τους Βουλευτές κυρίους Ν. Γκατζή, Αντ. Σκυλλάκο και Τ. Τσιόγκα, για τα θιγόμενα σ’ αυτή θέματα, σας πληροφορούμε τα εξής:
      Όσον αφορά την τήρηση μέτρων υγιεινής και ασφάλειας στο εργοτάξιο της «ΓΚΡΕΤΑ ΦΑΡΜ» στα Μεγάλα Καλύβια Τρικάλων τεχνικοί επιθεωρητές της αρμόδιας υπηρεσίας του Σώματος Επιθεωρητών Εργασίας (Σ.ΕΠ.Ε.) (Τμήμα Τεχνικής και Υγειονομικής Επιθεώρησης Τρικάλων) μετέβησαν στο συγκεκριμένο χώρο στις 24/9/2001 για έρευνα των αιτιών ατυχήματος της 19/9/2001 που είχε ως αποτέλεσμα τον ελαφρύ τραυματισμό του Καραθάνου Κων/νου, ο οποίος εργαζόταν σε υπεργολάβο της Κ. ΜΠΑΛΑΦΑΣ Α.Τ.Ε. Η σχετική έκθεση αυτοψίας στάλθηκε με αριθ. πρωτ. 304/16-10-2001 προς το ΑΤΕ Περιφέρειας Τρικάλων.
      Κατά τον έλεγχο που πραγματοποιήθηκε στις 24/9/2001 διαπιστώθηκε ότι οι εργασίες αφορούσαν τμήμα των κατεδαφίσεων των υπαρχόντων στάβλων και χωματουργικές εργασίες. Δόθηκε εντολή να προσέλθουν όλοι οι μάρτυρες του εν λόγω ατυχήματος στα γραφεία της υπηρεσίας, ενώ έγινε και α) δειγματοληπτικός έλεγχος σε χειριστές και μηχανήματα έργου (Μ.Ε.) και β) δόθηκε εντολή (με προθεσμία 5 ημερών) προς την ΜΠΑΛΑΦΑΣ ΑΤΕ να προσκομίσει: i) κατάσταση με όλα τα Μ.Ε., τις σχετικές άδειές τους και τα διπλώματα των χειριστών τους, όπως αυτά τα στοιχεία κατεγράφησαν κατά τον έλεγχο, και ii) όλες τις συμβάσεις εργολάβων και υπεργολάβων για να εξακριβωθεί η διοικητική διάρθρωση του εν λόγω εργοταξίου. Τα παραπάνω στοιχεία προσκομίσθηκαν και ελέγχθηκαν από το Τμήμα Τεχνικής και Υγειονομικής Επιθεώρησης Τρικάλων εντός της δοθείσης προθεσμίας.
      Την επομένη, 25/9/2001, τεχνικοί επιθεωρητές της υπηρεσίας μετέβησαν στο εργοτάξιο του υπεργολάβου της ΜΠΑΛΑΦΑΣ ΑΤΕ, ΜΠΑΡΜΠΑΚΟΥ ΓΕΩΡΓΙΟΥ, που είχε αναλάβει την καθαίρεση των μεταλλικών στεγών. Εκεί διαπιστώθηκε ότι τα μέτρα υγιεινής και ασφάλειας της εργασίας τηρούνταν και έγινε σύσταση σχετική με τα μέσα ατομικής προστασίας, οι μεν εκτελούντες το έργο να συνεχίσουν να τα προμηθεύουν, οι δε εργαζόμενοι να τα χρησιμοποιούν και να συμμορφώνονται προς την ορθή τους χρήση.
      Στις 27/9/2001 έγινε προγραμματισμένος έλεγχος στην εταιρεία της ΜΠΑΛΑΦΑΣ ΑΤΕ, στο χώρο της ανέγερσης των νέων στάβλων και εκσυγχρονισμού των παλαιών. Κατά τον έλεγχο δόθηκε εντολή στον εργολάβο ολόκληρου του έργου (ΜΠΑΛΑΦΑΣ ΑΤΕ) να συμμορφωθεί με τις διατάξεις του ν. 1396/83 («Υποχρεώσεις λήψης και τήρησης των μέτρων ασφαλείας  στις οικοδομές και λοιπά ιδιωτικά τεχνικά έργα»), μέσα σε προθεσμία 20 ημερών.
      Η διαδικασία επανελέγχου για το παραπάνω δελτίο δεν έγινε μετά το πέρας της προθεσμίας των 20 ημερών διότι δεν είχε εκδοθεί οικοδομική άδεια για τις παραπάνω κατασκευές και έτσι οι εργασίες είχαν διακοπεί, και επιπλέον είχαν ανασταλεί λόγω των κακών καιρικών συνθηκών τις ημέρες που μεσολάβησαν, και για τους επόμενους μήνες.
      Αναφορικά με το θανατηφόρο εργατικό ατύχημα εις βάρος του Κ. Οικονόμου, που εργαζόταν στο χώρο της HELLAS FARM ABEE για την ΜΠΑΛΑΦΑΣ ΑΤΕ, αυτό συνέβη στις 17/6/2002 κα ώρα 9.30 π.μ. Το Τμήμα Τεχνικής και Υγειονομικής Επιθεώρησης Τρικάλων ειδοποιήθηκε τηλεφωνικά, και κλιμάκιο επιθεωρητών μετέβη στο χώρο του ατυχήματος άμεσα (στις 10.00 π.μ. της ίδιας ημέρας), ώστε η έρευνα για τα αίτια του ατυχήματος να είναι κατά το δυνατόν αντικειμενική και αποτελεσματική. Στον έλεγχο που έγινε, διαπιστώθηκαν παραβάσεις σχετικές με τα απαιτούμενα μέτρα υγιεινής και ασφάλειας των εργαζομένων στο εργοτάξιο και επιβλήθηκαν 2 πρόστιμα, της τάξεως των 1.500 Ε το καθένα, στην ΜΠΑΛΑΦΑΣ ΑΤΕ (δελτίο υπ’ αριθ. 413/17-6-2002).
      Η διαδικασία για τη σύνταξη της σχετικής έκθεσης αυτοψίας συνεχίζεται και αυτή τη στιγμή αναμένονται τα αποτελέσματα της ιατροδικαστικής έρευνας, ώστε να ολοκληρωθεί η συλλογή των απαιτούμενων στοιχείων περί το ατύχημα. Μόλις συνταχθεί η έκθεση, θα αποσταλεί στις αρμόδιες εισαγγελικές αρχές.
      Εξάλλου, η αρμόδια Κοινωνική Επιθεώρηση (το Τμήμα Κοινωνικής Επιθεώρησης Τρικάλων) έχει πραγματοποιήσει το τελευταίο διάστημα 3 ελέγχους στο εργοτάξιο της CRETA FARM, κατά του οποίους έγιναν συστάσεις για την τήρηση της εργατικής νομοθεσία σχετικών με αποδοχές, ωράριο, κλπ., και επιβλήθηκε ένα πρόστιμο της τάξεως των 300 Ε (17/4/2002) για μη εμπρόθεσμη παροχή στοιχείων προς την υπηρεσία.
      Το κτιριακό συγκρότημα όντως κτίζεται χωρίς οικοδομική άδεια με αποτέλεσμα η αρμόδια υπηρεσία του Σ.ΕΠ.Ε. να έχει πρόβλημα στη θεώρηση των Βιβλίων ημερήσιων Δελτίων Οικοδομικών και Τεχνικών Έργων.
      Πρέπει να σημειωθεί ότι καμία από τις δύο υπηρεσίες του Σ.ΕΠ.Ε. στα Τρίκαλα δεν έχει γίνει αποδέκτης οποιασδήποτε καταγγελίας, γραπτής ή προφορικής, για παραβάσεις της εργατικής νομοθεσίας.
      Παρ’ όλα αυτά, οι έλεγχοι από τις αρμόδιες υπηρεσίες του Σ.ΕΠ.Ε. θα συνεχιστούν εντεινόμενοι, ανεξαρτήτως του αν έχει διαταχθεί διακοπή των εργασιών ή όχι από την Δ/νση Πολεοδομίας, και στο βαθμό που θα διαπιστώνονται παραβάσεις της εργατικής νομοθεσίας. Οι Επιθεωρητές Εργασίας θα επιβάλλουν τις απαιτούμενες από το νόμο κυρώσεις.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      3. Στην με αριθμό 129/3-7-02 ερώτηση δόθηκε με το υπ’ αριθμό 249/24-7-02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθμόν 129/3-7-02 ερώτηση που κατέθεσε στη Βουλή των Ελλήνων ο Βουλευτής κ. Γ. Παπαγεωργίου, σας γνωρίζουμε ότι ο αριθμός των θέσεων Συμβολαιογράφων καθορίζεται σύμφωνα με τις διατάξεις του άρ. 17 του ν. 2830/2000 «Κώδικας Συμβολαιογράφων» κάθε τετραετία.
      Δεδομένου ότι ο τελευταίος καθορισμός θέσεων έγινε το 2001, δεν προβλέπεται σύσταση θέσεων Συμβολαιογράφων στην περιφέρεια του Εφετείου Αθηνών που υπάγεται και η πόλη της Νέας Αρτάκης για την επόμενη τριετία, δηλ. έως και το 2005.
      Ο Υφυπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      4. Στην με αριθμό 140/3-7-02 ερώτηση δόθηκε με το υπ’ αριθμό 327/19-7-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην με αριθμό 140/3-7-02 ερώτηση, για την επιβολή ΦΠΑ στην παροχή υπηρεσιών των δικηγόρων, η οποία κατατέθηκε στη Βουλή από το Βουλευτή κ. Νικόλαο Κατσαρό, σας αναφέρουμε τα εξής:
      1. Η Επιτροπή για τη φορολογική μεταρρύθμιση, παρουσιάζοντας τις προτάσεις της έδωσε τις κατευθυντήριες γραμμές για τη φορολογική μεταρρύθμιση που σας στόχο έχουν:
      την απλούστευση των διαδικασιών λειτουργίας του συστήματος φορολογίας,
      την ενίσχυση της ανταγωνιστικότητας της οικονομίας μας,
      τον εκσυγχρονισμό του φορολογικού συστήματος και καλύτερο έλεγχο των συναλλαγών.
      2. Η πρόταση για επιβολή ΦΠΑ στην παροχή υπηρεσιών των δικηγόρων, περιλαμβάνεται, μεταξύ άλλων, στις προτάσεις της «Επιτροπής αναμόρφωσης του Ελληνικού φορολογικού συστήματος».
      Οι προτάσεις της επιτροπής, όπως ήδη έχει ανακοινωθεί, δεν είναι δεσμευτικές για το Υπουργείο, αλλά μελετώνται και αποτελούν αντικείμενο διαλόγου με τους ενδιαφερόμενους φορείς. Σημειώνεται ότι, από τις προτάσεις θα υλοποιηθούν, όσες από αυτές είναι δημοσιονομικά αναγκαίες και κοινωνικά δίκαιες.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      5. Στην με αριθμό 141/3.7.02 ερώτηση δόθηκε με το υπ’ αριθμ. 3809/24.7.02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 141/2002 ερώτηση, που κατατέθηκε στη Βουλή από το Βουλευτή κ. Π. Λαφαζάνη, για τα θιγόμενα σ’ αυτή θέματα, σας πληροφορούμε τα εξής:
      Σχετικά με το θέμα της επιστράτευσης των ναυτεργατών, σας γνωρίζουμε ότι δεν υπάγεται στην αρμοδιότητα του Υπουργείου Εργασίας και Κοινωνικών Ασφαλίσεων, διότι σύμφωνα με το άρθρο 1 παρ.2 εδάφιο β του ν. 1264/1982 (ΦΕΚ 79/Α/1.7.1982) «Για τον εκδημοκρατισμό του Συνδικαλιστικού Κινήματος και την κατοχύρωση των συνδικαλιστικών ελευθεριών των εργαζομένων» οι διατάξεις του νόμου 1264/1982 δεν εφαρμόζονται στις ναυτεργατικές οργανώσεις, λόγω της ιδιομορφίας που έχουν οι ναυτεργατικές συνδικαλιστικές οργανώσεις, εξαιτίας των ειδικών συνθηκών απασχόλησης των ναυτικών πάνω στα πλοία.
Ο Υπουργός
ΔΗΜΗΤΡΙΟΣ ΡΕΠΠΑΣ»
      6. Στην με αριθμό 147/3.7.02 ερώτηση δόθηκε με το υπ’ αριθμ. 1351/26.7.02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 147/3.7.02 ερώτηση που κατάθεσε στη Βουλή ο Βουλευτής κ. Νικήτας Κακλαμάνης για το θέμα υπαγωγής στα Βαρέα και Ανθυγιεινά Επαγγέλματα εργαζομένων στα ΕΛΤΑ, σας πληροφορούμε τα εξής:
Από τις διατάξεις του φορέα ασφάλισης (ΤΑΠ-ΟΤΕ) των εργαζομένων διανομέων στα Ελληνικά Ταχυδρομεία δεν προβλέπεται η συνταξιοδότηση με προϋποθέσεις υπαγωγής στα βαρέα και ανθυγιεινά επαγγέλματα.
      Επειδή όμως η συνεχής εξέλιξη της τεχνολογίας, η αλλαγή των συνθηκών εργασίας και η συνακόλουθη αναδιάρθρωση στο χώρο των διαφόρων επαγγελμάτων επιβάλλει τον επαναπροσδιορισμό των επαγγελμάτων εκείνων που πληρούν τις προϋποθέσεις υπαγωγής στα βαρέα και ανθυγιεινά επαγγέλματα, με τις διατάξεις της παρ.6 του άρθρου 4 του ν. 3029/02 (ΦΕΚ160Α/11.7.02) «Μεταρρύθμιση του Συστήματος Κοινωνικής Ασφάλισης», που ψηφίστηκε πρόσφατα από τη Βουλή, προβλέπεται η διαδικασία επανακαθορισμού των επαγγελμάτων και εργασιών που υπάγονται στον ΚΒΑΕ του ΙΚΑ για τους από 1.1.2005 απασχολούμενους.
      Στα πλαίσια αυτά θα μελετηθεί και θα εξετασθεί και η υπαγωγή στα βαρέα και ανθυγιεινά επαγγέλματα εργαζομένων υπαγομένων στην ασφάλιση Ταμείων Μισθωτών αρμοδιότητας του Υπουργείου μας.
Ο Υφυπουργός
ΡΟΒΕΡΤΟΣ ΣΠΥΡΟΠΟΥΛΟΣ»
      7. Στην με αριθμό 162/3-7-02 ερώτηση δόθηκε με το υπ΄ αριθμ. 7050/23-7-02 έγγραφο από τον Υφυπουργό Εθνικής Παιδείας κα Θρησκευμάτων η ακόλουθη απάντηση:
      «Απαντώντας στην ερώτηση με αριθμό 162/3-7-02 την οποία κατέθεσαν οι Βουλευτές κύριοι Νικ. Γκατζής και Τάκης Τσιόγκας και η οποία αναφέρεται στους ηλεκτρονικούς υπολογιστές στα Δημοτικά Σχολεία του Νομού Μαγνησίας, σας γνωρίζουμε τα ακόλουθα:
      1. Στο πλαίσιο του Ε.Π. «Κοινωνία της Πληροφορίας» (Γ΄ΚΠΣ) και συγκεκριμένα από το Μέτρο 1.1 χρηματοδοτούνται οι Σχολικές Επιτροπές 40 Δημοτικών Σχολείων για την αγορά συνολικά 238 Ηλεκτρονικών Υπολογιστών, περιφερειακών και δικτυακού υλικού.
      2. Η προμήθεια του εξοπλισμού γίνεται με διαγωνισμούς που διενεργούν οι Σχολικές Επιτροπές και ολοκληρώνεται στο διάστημα Ιούνιος 2002-Σεπτέμβριος 2002.
      3. Παράλληλα έχει ήδη ολοκληρωθεί το πρώτο πρόγραμμα επιμόρφωσης του διδακτικού προσωπικού των Δημοτικών Σχολείων της Μαγνησίας, στα πλαίσια του Ε.Π. «Κοινωνία της Πληροφορίας» και από το Σεπτέμβριο του 2002 θα ξεκινήσει και το δεύτερο πρόγραμμα, με προοπτική κάλυψης του μεγαλύτερου μέρους του προσωπικού.
      4. Όλα τα σχολεία αυτά αποκτούν, παράλληλα με τον εξοπλισμό τους και πρόσβαση στο Πανελλήνιο Σχολικό Δίκτυο, που τους παρέχει πλήρεις υπηρεσίες πρόσβασης στο Διαδίκτυο, φιλοξενίας ιστοσελίδων και ηλεκτρονικής αλληλογραφίας.
      5. Ήδη το Παιδαγωγικό Ινστιτούτο έχει συμπεριλάβει το Διαθεματικό Ενιαίο Πλαίσιο Προγραμμάτων Σπουδών τις Τεχνολογίες της Πληροφορίας και Επικοινωνίας και στα προγράμματα Δημοτικού κα Νηπιαγωγείου.
      6. Στα πλαίσια του Ε.Π.Ε.Α.Ε.Κ. Α΄ (Β΄ΚΠΣ) κα συγκεκριμένα στο πιλοτικό πρόγραμμα «Νησί των Φαιάκων» ήταν ενταγμένα τα 15ο, 19ο και 45ο Δημοτικά Σχολεία του Βόλου. Το πρόγραμμα αυτό περιελάμβανε τον εξοπλισμό τους με εργαστήρια 10 Ηλεκτρονικών Υπολογιστών, την επιμόρφωση του προσωπικού, την εκπόνηση και δοκιμαστική εφαρμογή προγραμμάτων σε συνεργασία με το Πανεπιστήμιο Θεσσαλίας και την προσαρμογή εκπαιδευτικού λογισμικού.
      Ζήτημα μη αξιοποίησης του εξοπλισμού δεν υπάρχει διότι αφενός ο εξοπλισμός που εγκαθίσταται στα πλαίσια του Ε.Κ. «Κοινωνία της Πληροφορίας» εγκαθίσταται τώρα στα σχολεία και αφετέρου τα σχολεία που είχαν εξοπλιστεί από το Πρόγραμμα «Νησί των Φαιάκων» αξιοποίησαν στο μέγιστο βαθμό και με θετικότατα αποτελέσματα τον εξοπλισμό.
      Ο Υφυπουργός
      ΝΙΚ. ΓΚΕΣΟΥΛΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, θα αναγνώσω το δελτίο επίκαιρων ερωτήσεων της Πέμπτης 21 Νοεμβρίου 2002, το οποίο έχει ως εξής:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2&3 Καν. Βουλής)
      1. Η με αριθμό 125/18.11.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να αλλάξει η διαδικασία αναγνώρισης πτυχίων πανεπιστημίων του εξωτερικού.
      2. Η με αριθμό 134/18.11.2002 επίκαιρη ερώτηση του Βουλευτή της Νέας Δημοκρατίας κ. Θεόφιλου Λεονταρίδη προς τον Υπουργό Εργασίας και Κοινωνικών Ασφαλίσεων, σχετικώς με την καθυστέρηση απονομής της σύνταξης σε αγρότες που είναι ασφαλισμένοι και σε άλλους ασφαλιστικούς τομείς.
      3. Η με αριθμό 132/18.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος της δωρεάν στέγασης και σίτισης των φοιτητών του Τεχνολογικού Εκπαιδευτικού Ιδρύματος Πάτρας.
      4. Η με αριθμό 130/18.11.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Εθνικής Παιδείας και Θρησκευμάτων, Περιβάλλοντος, Χωροταξίας και Δημοσίων Έργων, σχετικώς με τη διενέργεια προσεισμικών ελέγχων στα σχολικά κτίρια.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2&3 Καν. Βουλής)
      1. Η με αριθμό 126/18/11.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αναστασίου Μαντέλη προς τον Υπουργό Μεταφορών και Επικοινωνιών, σχετικώς με τη λειτουργία του τηλεοπτικού σταθμού της Βουλής.
      2. Η με αριθμό 135/18.11.2002 επίκαιρη ερώτηση της Βουλευτού της Νέας Δημοκρατίας κ. Σοφίας Καλαντζάκου προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις του Υπουργείου για τη δημιουργία φορέα που να μελετά τις ανάγκες και τις προοπτικές της ελληνικής αγοράς εργασίας κλπ.
      3. Η με αριθμό 131/18.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Δικαιοσύνης, σχετικώς με την ποινικοποίηση των συνδικαλιστικών, αντιπολεμικών και πολιτικών αγώνων κλπ.
      4. Η με αριθμό 129/18.11.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Εθνικής Άμυνας, σχετικώς με δημοσιεύματα του Τύπου, αναφερόμενα σε παρασημοφόρηση αξιωματικών που συμμετείχαν στο πραξικόπημα της 15ης Ιουλίου 1974, που ανέτρεψε τον Αρχιεπίσκοπο Μακάριο στην Κύπρο κλπ.»
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξης της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Κύρωση του Κώδικα Προσωπικού Λιμενικού Σώματος».
      Σας υπενθυμίζω, κύριοι συνάδελφοι, ότι η Διάσκεψη των Προέδρων αποφάσισε στη συνεδρίασή της στις 24.10.2002 τη συζήτηση του νομοσχεδίου αυτού σε μία συνεδρίαση. 
      Για τη συζήτηση του νομοσχεδίου ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης και από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος ο Βουλευτής κ. Παναγιώτης Λαφαζάνης.
      Ο εισηγητής του ΠΑΣΟΚ κ. Ιωάννης Βαθειάς έχει το λόγο.
      ΙΩΑΝΝΗΣ ΒΑΘΕΙΑΣ: Κύριε Πρόεδρε, θα ήθελα να ζητήσω την ανοχή σας για δύο-τρία λεπτά, επειδή κουβεντιάζουμε και την εισήγηση και τα άρθρα. Αν χρειαστεί, θα πάρω χρόνο και από τη δευτερολογία μου. 
      Κυρίες και κύριοι συνάδελφοι, ζούμε στην Ελλάδα, μια χώρα με εκατοντάδες χιλιάδες χιλιόμετρα παραλίας και ακτογραμμής, με εκατοντάδες μικρά και μεγάλα νησιά, με μεγάλο αριθμό οργανωμένων και μη λιμανιών και με έντονα ανεπτυγμένη οικονομική ζωή, που καθημερινά εξελίσσεται σε αυτούς τους παραθαλάσσιους χώρους. Εκ των πραγμάτων χρειαζόταν η ρύθμιση για την τάξη και την επαρκή αστυνόμευση όσον αφορά την ακτογραμμή μας. 
      Η ιδιομορφία των κάθε μέρα δράσεων και καταστάσεων που εκδηλώνονται στα λιμάνια, στη θάλασσα και στους παραθαλάσσιους γενικά τόπους και η αναμφισβήτητα ιδιαιτερότητα των φαινομένων εκτροπής που παρατηρείται σε αυτούς και η ανάγκη για την καταστολή και αποτροπή των επέβαλε -από νωρίς σχετικά- στις αρχές του 19ου αιώνα την ίδρυση ειδικού σώματος, του Λιμενικού, στο οποίο έχει ανατεθεί το εν λόγω δύσκολο και πολύμορφο έργο της εν γένει ακτοφυλακής, όπως με το γενικότερο αυτό όρο προσδιορίζεται το έργο. 
      Το 1919 ιδρύεται το Λιμενικό Σώμα, το οποίο είναι οργανωμένο κατά τα πρότυπα των αντίστοιχων με αρμοδιότητες σωμάτων ακτοφυλακής των Ηνωμένων Πολιτειών της Αμερικής και της Γαλλίας. Είναι, λοιπόν, κατανοητό και σε όλους γνωστό ότι το Λιμενικό Σώμα λειτουργεί με στρατιωτική δομή, όμως διοικητικά υπάγεται στο Υπουργείο Εμπορικής Ναυτιλίας. Και σωστά υπάγεται στο αρμόδιο Υπουργείο, αφού οι αρμοδιότητες και οι ορίζοντες του τελευταίου είναι σταθερά και σχεδόν αποκλειστικά συντεταγμένοι με τη διαχείριση των ναυτικών και θαλάσσιων πραγμάτων της χώρας μας. 
      Το προσωπικό του Λιμενικού Σώματος συγκροτείται σήμερα κατά τα στρατιωτικά πρότυπα από μόνιμους αξιωματικούς, υπαξιωματικούς και λιμενοφύλακες. Η δομή και η λειτουργία του διέπεται από πλήθος διατάξεων, οι οποίες δυστυχώς είναι διάσπαρτες σε πολλούς νόμους και μάλιστα ορισμένες από αυτές ισχύουν και για το Λιμενικό Σώμα με επεκτατική εφαρμογή, ενώ βασικά ισχύουν για το Πολεμικό Ναυτικό και τις Ένοπλες Δυνάμεις της χώρας γενικότερα. 
      Στους χώρους ευθύνης και δράσης του Λιμενικού Σώματος, δηλαδή στη θάλασσα και στα παράλια της χώρας μια σειρά από εγκληματικές δραστηριότητες, όπως λαθρομετανάστευση και λαθρεμπορία, εμφανίζονται σήμερα όλο και πιο συχνά και πιο οργανωμένα. Ήδη καταγράφεται ότι η χώρα μας ουσιαστικά θεωρείται transit των λαθρομεταναστών, δηλαδή μια χώρα απ’ όπου μπορούν οι λαθρομετανάστες να περνούν στην Ευρώπη πέρα από εμάς, γιατί και εμείς είμαστε Ευρώπη. 
      Επομένως και για το λόγο της επιτυχούς αντιμετώπισης των εγκληματικών αυτών φαινομένων επιβάλλεται ο εκσυγχρονισμός της λειτουργίας του Λιμενικού Σώματος και ο κατ΄ αναγκαία λογική και πρακτική αλληλουχία ακριβής και συντεταγμένος προσδιορισμός της νομοθεσίας του Λιμενικού Σώματος. Γιατί είναι γεγονός ότι κανείς δεν μπορεί να αμφιβάλλει ότι η καλύτερη απόδοση των οργάνων εκείνων που συγκροτούν το Λιμενικό Σώμα, η ανταπόκρισή των με επιτυχία στις σύγχρονες και οργανωμένες προκλήσεις και γενικά η καλύτερη και εύρυθμη λειτουργία του Λιμενικού Σώματος απαιτεί αφ΄ενός την ακρίβεια, τη σταθερότητα, αλλά εξίσου και τον εκσυγχρονισμό της νομοθεσίας που διέπει τη δράση, τη δομή και λειτουργία του Λιμενικού Σώματος. 
     Μπορούμε να πούμε ότι μέχρι σήμερα και τα τελευταία χρόνια το Λιμενικό Σώμα πραγματικά έχει δώσει δείγματα μιας πολύ σοβαρής παρουσίας, μιας παρουσίας που δείχνει ότι ανταποκρίνεται και στα σύγχρονα δεδομένα, κάτω από τις δύσκολες συνθήκες τις οποίες γνωρίζουμε όλοι και έχουμε ήδη αναφέρει.
     Πιστεύουμε ότι με την κωδικοποίηση αυτή και με τα άλλα στοιχεία τα οποία καταγράφονται μέσα στο συγκεκριμένο νομοσχέδιο που έρχεται για ψήφιση στην Εθνική Αντιπροσωπεία και η βάση, δηλαδή όχι μόνο η υλικοτεχνική υποδομή, αλλά κυρίως το έμψυχο υλικό, αυτοί που υπηρετούν με τον καλύτερο τρόπο το Λιμενικό Σώμα, όλα αυτά μαζί θα δώσουν και τις επόμενες δεκαετίες ό,τι καλύτερο μπορούν για τη χώρα μας, για την Ελλάδα μας, για την προστασία την οποία έχουμε πάρα πολύ μεγάλη ανάγκη.
     Στο πλαίσιο της προσπάθειας για τον εκσυγχρονισμό αυτής της νομοθεσίας συγκεντρώθηκαν στον υπό συζήτηση Κώδικα όλες οι διάσπαρτες ισχύουσες διατάξεις. Έτσι οι Επιτροπές που συστήθηκαν έχουν δώσει το περίγραμμα εκείνο ώστε να αποφευχθεί πλέον η πολυνομία και η πολυπλοκότητα, αλλά παράλληλα να διευκολυνθούν όσοι υπηρετούν το Λιμενικό Σώμα με σαφείς διατάξεις και ερμηνείες αυτών των διατάξεων.
      Η ειδική νομοπαρασκευαστική επιτροπή ασχολήθηκε με ό,τι ακριβώς προσδιορίζεται και εξειδικεύεται ως έργο της και πιο συγκεκριμένα με το αν θα έπρεπε να περιοριστεί το νομοσχέδιο στην απλή κωδικοποίηση των ισχυουσών διάσπαρτων διατάξεων ή να καταρτίσει κώδικα διατάξεων που ισχύουν με δυνατότητα τροποποιήσεων αυτών που υφίστανται μέχρι σήμερα. 
      Η όλη διαδικασία απορρέει από τις διατάξεις των παραγράφων 6 και 7 του άρθρου 76 του Συντάγματος. Η πρώτη αναφέρεται στην κωδικοποίηση διοικητικών κωδίκων, που συντάσσονται από ειδική επιτροπή προβλεπόμενη από ειδικό νόμο και οι οποίοι ψηφίζονται από την Ολομέλεια της Βουλής με ιδιαίτερο νόμο που κυρώνει αυτούς στο σύνολό τους. Η δεύτερη παράγραφος αναφέρεται στην κατά όμοιο τρόπο κωδικοποίηση υφιστάμενων διατάξεων με απλή ταξινόμηση αυτών. Υπάρχει και η διάταξη του άρθρου 59 παράγραφος 2 του ν. 2935/2001, η οποία αναφέρεται στη διαδικασία, δηλαδή τη σύσταση της επιτροπής, όπως καταγράφεται, αλλά και στο ουσιαστικό έργο της επιτροπής για τη διαμόρφωση του Κώδικα, όπως ακριβώς έχουμε προσδιορίσει στο άρθρο 76 του Συντάγματος.
      Κατέληξε, λοιπόν, στο συμπέρασμα ότι η Βουλή αποδέχθηκε στο σύνολό της τη σύνταξη του κώδικα με τη δυνατότητα τροποποιήσεων των υφιστάμενων διατάξεων και ότι τον Κώδικα αυτόν θα κυρώσει στην Ολομέλεια, στη σημερινή διαδικασία, εφάπαξ στο σύνολο και με ιδιαίτερο νόμο. 
      Είναι γεγονός όσον αφορά τη σύσταση της επιτροπής ότι η διαδικασία ορίζεται με τις δύο ανωτέρω παραγράφους του άρθρου 76 του Συντάγματος, με τη ρύθμιση όμως του ν. 2935/2001 τίθεται ειδική διάταξη τυπικού νόμου για το συγκεκριμένο Κώδικα. Έγινε η σύσταση ειδικής νομοπαρασκευαστικής επιτροπής προσδιόρισε το περιεχόμενο του Κώδικα «Προσωπικό Λιμενικού Σώματος» και παρέχεται η δυνατότητα να διαμορφωθεί ως ενιαίο κείμενο «Ενιαίο Δίκαιο: Πραγματοποίηση έργου εν όψει κειμένων μερικών τροποποιούμενων διατάξεων». 
      Πάνω σ’ αυτό το θέμα άλλωστε έγινε και η παρέμβαση με μερική τροποποίηση διατάξεων και η διαδικασία μπορούμε να πούμε ότι ήταν πάρα πολύ προσεγμένη, βασίστηκε σε δεδομένα εφαρμογής αυτών των διατάξεων που ίσχυαν μέχρι σήμερα και των παραλλήλων διατάξεων που ισχύουν για τις Ένοπλες Δυνάμεις και τα Σώματα Ασφαλείας. Σε κάθε περίπτωση σημειώνεται στα Πρακτικά, στον πίνακα των άρθρων και των πηγών τους και στην αιτιολογική τους έκθεση.
      Ο κώδικας που συζητήθηκε στην επιτροπή και ο κώδικας που συζητείται σήμερα στην Ολομέλεια αποτελείται από εκατόν σαράντα άρθρα. Μόνο ο αριθμός της ποσότητας -δεν αναφέρομαι και στην ποιότητα των διατάξεων και στις τροποποιήσεις- δείχνει ότι πραγματοποιήθηκε ένα τεράστιο έργο. Το έργο αυτό τιμά και το Λιμενικό Σώμα αλλά και το Υπουργείο Εμπορικής Ναυτιλίας που διαμορφώνει τα σύγχρονα δεδομένα στο ξεκίνημα του 21ου αιώνα. 
      Το Λιμενικό Σώμα ιδρύθηκε το 1919, όπως προείπα, με το ξεκίνημα του 20ου αιώνα και στον 21ο αιώνα δημιουργεί πλέον τους όρους ενός σώματος που πραγματικά πιστεύω ότι θα κάνει περήφανους όλους τους Έλληνες και θα έχει μία ποιοτική καταγραφή της δράσης του σε όλα τα επίπεδα και στο επίπεδο του ανασταλτικού τομέα αλλά και στο επίπεδο εκείνο όπου προσφέρει γενικότερο έργο, διότι προσφέρει ένα έργο ευρύτερο από αυτά που έχουν καταγραφεί. 
      Υπάρχει το Πρώτο Μέρος που έχει σχέση με θέματα κατάταξης, εκπαίδευσης, μετεκπαίδευσης, επιμόρφωσης και άλλα ειδικά θέματα. Σε αυτό αναφέρεται η κατάταξη στο Λιμενικό Σώμα των αξιωματικών του Λιμενικού Σώματος, η συμμετοχή των ανθυπασπιστών, υπαξιωματικών και λιμενοφυλάκων στους διαγωνισμούς για κατάταξη στη Σχολή Δοκίμων Σημαιοφόρων, η εκπαίδευση αξιωματικών ειδικότητας τεχνικών, ιατρών και ιερέων, η κατάταξη υπαξιωματικών και μία σειρά ζητημάτων που έχουν να κάνουν με την συμμετοχή, τη μεταχείριση των πολυτέκνων, των τέκνων αναπήρων πολέμου και όλα αυτά που καταγράφονται με αναλυτικό τρόπο. 
      Υπάρχει περιορισμός χρόνου και έτσι υποχρεώνομαι να αναφέρω δυστυχώς ορισμένα επιγραμματικά. Δεν υπάρχει δυνατότητα για μεγαλύτερη ανάλυση. Εξάλλου όλα αυτά έχουν αναλυθεί στην επιτροπή. 
      Στο κεφάλαιο Β΄ ορίζονται και ρυθμίζονται τα θέματα της εκπαίδευσης του προσωπικού του Λιμενικού Σώματος. Προσδιορίζεται αναλυτικά στο κεφάλαιο Γ΄ η μετεκπαίδευση και η επιμόρφωση που παρέχεται. Ιδιαίτερα εδώ, στα ζητήματα της μετεκπαίδευσης και της επιμόρφωσης, θέλω να τονίσω ότι πέρα από το διαχωρισμό όσον αφορά το στάδιο της βασικής εκπαίδευσης των στελεχών του Λιμενικού, αποσαφηνίζεται και ο σκοπός για τον οποίο γίνεται αυτός ο διαχωρισμός, καθώς και το συγκεκριμένο νομικό πλαίσιο. 
      Αυτό που θα ήθελα να πω είναι ότι βασικό στοιχείο της πολιτικής μας και της πολιτικής του Υπουργείου αποτελεί η εκπαίδευση και η μετεκπαίδευση. Διότι η εκπαίδευση έχει να κάνει με αυτούς οι οποίοι μπαίνουν στο Λιμενικό Σώμα στα πρώτα επίπεδα. Η μετεκπαίδευση όμως, όσον αφορά τα νέα δεδομένα και στο ευρωπαϊκό και στο παγκόσμιο επίπεδο, είναι αυτή που θα δημιουργήσει τους όρους μίας καλύτερης παρουσίας όλων όσων υπηρετούν στο Λιμενικό Σώμα και σε ανώτερες και ανώτατες βαθμίδες, για να μπορέσουν να ανταποκριθούν συγκρινόμενοι σε όλον τον κόσμο. 
      Πιστεύω ότι, όχι απλώς δεν έχουμε να ζηλέψουμε τίποτα, ίσα-ίσα ότι θα αποτελούμε και πρότυπο σε πάρα πολλά λιμενικά σώματα, πιστεύω σε όλον τον κόσμο. Για να υπάρχει αυτή η εύρυθμη λειτουργία, για να μπορούν οι άντρες και οι γυναίκες του Λιμενικού Σώματος να λειτουργήσουν με άνεση και να εκτελούν τα καθήκοντά τους, ρυθμίζονται πάρα πολλά ζητήματα με όλα τα άρθρα τα οποία προσδιορίζονται από τα συγκεκριμένα κεφάλαια. 
      Τα προσδιορίζουμε με τέτοιον τρόπο, ούτως ώστε να καταγράφεται όλη η διάρκεια της σταδιοδρομίας και των υποχρεώσεων, αλλά επίσης -πολύ σημαντικό για όλους- να αισθάνονται όλοι ότι έχουν τη δυνατότητα να σταδιοδρομήσουν στο Λιμενικό Σώμα και φυσικά να δώσουν ό,τι καλύτερο ως έργο στην πατρίδα, στην Ελλάδα. 
      Για αυτόν το λόγο οι αξιολογήσεις που υπάρχουν, ο ελάχιστος χρόνος παραμονής στους βαθμούς -όσον αφορά τα βαθμολογικά δεδομένα, όσον αφορά τα ζητήματα του επιπέδου ευθύνης- οι κρίσεις, οι δυνατότητες των ενστάσεων σε όλες αυτές τις διαδικασίες, τα πρωτοβάθμια και δευτεροβάθμια όργανα, δημιουργούν τους όρους μίας αντικειμενικής προσέγγισης και τα αποτελέσματα είναι προς όφελος και του Λιμενικού Σώματος και προς όφελος όλων όσων πραγματικά αισθάνονται υπερήφανοι που υπηρετούν, αλλά και συνταξιοδοτούνται αφού εξετέλεσαν το καθήκον τους με τον καλύτερο τρόπο. 
      Σε όλα τα κεφάλαια που περιγράφονται αναλυτικά και σε όλα τα άρθρα δίνεται η δυνατότητα και στους μεγάλους βαθμούς να υπάρχει η εξέλιξή τους όσον αφορά και τις ετήσιες κρίσεις σε σχέση και με τα όρια ηλικίας, τα οποία τα προσδιορίζουμε με ακρίβεια. Και θα ήθελα να επισημάνω ακόμη τις απονομές που γίνονται στο Λιμενικό Σώμα όσον αφορά τιμητικές διακρίσεις, την κατάταξη των ολυμπιονικών ως εφέδρων αξιωματικών και αυτά τα οποία έχουν τιμήσει τη λειτουργία του Σώματος. 
      Σε όλα τα άρθρα καταγράφονται με ακρίβεια αυτά που πιστεύω ότι δημιουργούν όχι μόνο τις θέσεις και τις προτάσεις που έθεσαν από την πλευρά τους οι εκπρόσωποι του Λιμενικού Σώματος, αλλά εκτιμώ ότι και το Υπουργείο Εμπορικής Ναυτιλίας εξήντλησε όλα τα περιθώρια και όλα τα όρια, ούτως ώστε με τις διαδικασίες οι οποίες έχουν καταγραφεί και όπως περιγράφουμε και στο τέταρτο μέρος, όσον αφορά Αξιωματικούς Λιμενικού Σώματος…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δώστε μου δύο λεπτά σας παρακαλώ, κύριε Πρόεδρε.
     …ειδικής μονιμότητας, στα άρθρα δηλαδή 107 και 117, έχουμε τα στοιχεία της προέλευσης, τα προσόντα, τη διαδικασία κατάταξης, τη βαθμολογική εξέλιξη, το χρόνο διενέργειας κρίσεων, το χρόνο υποχρεωτικής υπηρεσίας, τη μετεκπαίδευση- επιμόρφωση, την αρχαιότητα, την απομάκρυνση και τις συνέπειες, την έξοδο, παραμονή, τις αποδοχές, τα δικαιώματα, την υγειονομική περίθαλψη και  ασφάλιση, τη σύσταση θέσεων και λοιπά θέματα.
     Στο άρθρο 108 προβλέπεται ότι, προκειμένου οι υποψήφιοι χειριστές των αεροπλάνων  και των ελικοπτέρων να λάβουν επαγγελματικό πτυχίο, εξετάζονται σε όλα από τα προβλεπόμενα από την ισχύουσα νομοθεσία μαθήματα και μια σειρά ζητημάτων όσον αφορά την επιλογή των δοκίμων σημαιοφόρων ειδικής μονιμότητας και φυσικά, το ότι είναι απαραίτητο να υπάρχει η γνώση πέραν της αγγλικής γλώσσας και  άλλων, για να υπάρχει η διαδικασία και της συνεννόησης, όπως επίσης καθιερώνεται και η γραπτή και προφορική εξέταση στα αντικείμενα της ειδικότητας, όσον αφορά το χειρισμό του προφορικού και του γραπτού λόγου. 
     Κυρίες και κύριοι συνάδελφοι, η ψήφιση στην Ολομέλεια της Βουλής του Κώδικα όσον αφορά το Λιμενικό Σώμα  πιστεύω ότι ανταποκρίνεται σε αυτά που η Κυβέρνηση της χώρας έχει θέσει και σ’ αυτά τα οποία τίθενται ως προτεραιότητα, για να ανταποκριθούμε με τις καλύτερες συνθήκες στον 21ο αιώνα, για να δημιουργήσουμε ένα Λιμενικό Σώμα, το οποίο θα υπηρετεί και τους στόχους της πολιτικής ηγεσίας, αλλά και αυτά τα οποία έχει διαμορφώσει στα ογδόντα τρία χρόνια της λειτουργίας του. Και εκτιμούμε ότι σ’ αυτό τον αιώνα, στα εκατό χρόνια, όταν θα γίνει ή όταν θα γίνεται ο Απολογισμός, όλοι σε αυτή την Αίθουσα θα αισθανόμαστε ότι με την ψήφιση αυτών των διατάξεων εδώ και τις κυρώσεις προσφέραμε το ύψιστο καθήκον και για την χώρα και για το Λιμενικό Σώμα.
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι το Κομμουνιστικό Κόμμα Ελλάδας ορίζει για τη σημερινή συζήτηση ως ειδικό αγορητή το Βουλευτή κ. Σταύρο Σκοπελίτη.
     Επίσης, έχω την τιμή να σας ανακοινώσω ότι ο Βουλευτής ΠΑΣΟΚ Εύβοιας κ. Γεώργιος Παπαγεωργίου και ο Βουλευτής ΠΑΣΟΚ Θεσσαλονίκης κ. Θεοχάρης Τσιόκας ζητούν άδεια ολιγοήμερης απουσίας στο εξωτερικό. 
     Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα άδεια.
     Το λόγο έχει ο εισηγητής της Νέας Δημοκρατίας κ. Τσιπλάκης.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, αναμφισβήτητα το Λιμενικό Σώμα είναι ένα ιστορικό σώμα με μεγίστη συμβολή στη ναυτιλία της χώρας μας. 
      Είναι αυτονόητο ότι η γεωπολιτική και κυρίως η γεωφυσική θέση της χώρας επέβαλε τη σύσταση και εξέλιξη στη διαδρομή του χρόνου του Λιμενικού Σώματος κατά συγκεκριμένα μάλιστα πρότυπα. Εκείνο το οποίο ειπώθηκε και που αποτελεί τη δικαιολογητική βάση και του σήμερα ερχομένου προς ψήφιση Κώδικα του Λιμενικού Σώματος είναι η αναλόγως και των διαμορφούμενων συνθηκών επιβαλλομένη θεσμική παρέμβαση με στόχο πάντα τον εκσυγχρονισμό του Λιμενικού Σώματος.
      Η άποψη της Νέας Δημοκρατίας, η οποία εξεφράστη κυρίως κατά την ψήφιση του ύστερα λαβόντος τον αριθμό 2935/2001 νομοσχεδίου, είναι ότι -παρά τις παρεμβάσεις- τελικώς αυτές αποδεικνύονται ως επουσιώδεις με την έννοια ότι θεσμικά δεν εναρμονίζονται με κάποιες πάγιες δικαϊικές αρχές, που ισχύουν κυρίως στην ελληνική επικράτεια. Τότε η αντίθεση της Νέας Δημοκρατίας ήταν σαφής, διότι θεωρήσαμε -και το ξαναλέω- επουσιώδεις τις παρεμβάσεις. 
      Βεβαίως η σημερινή ερχομένη προς κύρωση κωδικοποίηση ουσιαστικά –και τούτο προκύπτει κι από την αιτιολογική έκθεση- δεν κάνει τίποτα άλλο παρά επαναφέρει αυτούσια το περιεχόμενο συγκεκριμένων υπαρχούσων από ετών βέβαια διατάξεων και κυρίως των διατάξεων που θεσπίστηκαν με το ν. 2935/2001.
      Βεβαίως υπήρχε η δυνατότης κάποιων μεταβολών, όμως από την ιδία κατ’ αρχήν αιτιολογική έκθεση προκύπτει ότι αυτές οι μεταβολές σε όσες περιπτώσεις υπήρξαν δεν είναι τίποτα άλλο παρά εναρμόνιση σε νομολογιακά δεδομένα των ισχυουσών επί έτη διατάξεων και μάλιστα των εχουσών με τη σχέση της στρατιωτικής δομής του συγκεκριμένου Λιμενικού Σώματος.
      Υπ’ αυτήν, λοιπόν, την έννοια η Νέα Δημοκρατία επαναφέρει χωρίς να έχει βέβαια τη δυνατότητα αλλαγής αυτές τις συγκεκριμένες αιτιάσεις, που εξέφρασε κατά την ψήφιση εκείνου του νομοσχεδίου και που επαναλαμβάνω ότι είχε λάβει τον αριθμό 2935/2001.
     Εκείνο που αποτελεί την ουσία αυτών των αιτιάσεων είναι ότι, δυστυχώς, για άλλη μια φορά τα λόγια σας ευρίσκονται σε δυσαρμονία με τις πράξεις σας υπό την έννοια ότι σε τέτοια κυρίως σώματα που έχουν στρατιωτικό χαρακτήρα είναι ανεπίτρεπτος και απαράδεκτος ο κομματισμός και οιαδήποτε απόπειρα τέτοιας παρέμβασης θα πρέπει να επικρίνεται. 
     Υπάρχει σωρεία τέτοιων διατάξεων, αποπείρας δηλαδή κομματικής παρέμβασης στη λειτουργία αυτού του συγκεκριμένου σώματος. Αλλά βεβαίως υπάρχουν και νομοτεχνικές αστοχίες που –σύμφωνα και με την εισήγηση της Επιστημονικής Επιτροπής της Βουλής κατά την ψήφιση του ν. 2935/2001- επισημάνθηκαν, επί των οποίων συγκεκριμένων ύστερα αιτιάσεων της Νέας Δημοκρατίας δεν υπήρξαν από πλευράς του Υπουργείου Εμπορικής Ναυτιλίας οι απαραίτητες παραδοχές και αποδοχές. Πιο συγκεκριμένα: 
     Κατ΄αρχήν με το άρθρο 1 του ν. 2935/2001, που κωδικοποιείται στο συγκεκριμένο υπό κύρωση κώδικα, μεταβάλλεται αναιτίως και δεν υπάρχει γι’ αυτό κάποια –θα σας έλεγα βάσιμη- δικαιολόγηση το ποσοστό των εισερχομένων από τις Ακαδημίες Εμπορικού Ναυτικού στο τμήμα του Λιμενικού Σώματος που αφορά στους αξιωματικούς. Ενώ υπήρχε η δυνατότης προσηυξημένου ποσοστού –αν δεν κάνω λάθος- 40%, αυτήν τη στιγμή έχει περιοριστεί σε 20% με αύξηση των ποσοστών των υποψηφίων, οι οποίοι προέρχονται από πανεπιστημιακές σχολές.
      Σε ό,τι αφορά τα κριτήρια εισδοχής των αξιωματικών, των υπαξιωματικών και των λιμενοφυλάκων –αν δεν κάνω λάθος, είναι τα επόμενα άρθρα 3, 4 και 5 όπως αυτά κωδικοποιούνται- αυτά θεσπίζονται κατά νομοθετική εξουσιοδότηση του ν.2935/2001 με υπουργική απόφαση. Η βασική αιτίαση-επισήμανση της Νέας Δημοκρατίας τότε, η οποία επαναφέρεται καθαρά ιστορικά σήμερα κατά την ψήφιση του κυρούμενου νόμου, ήταν ότι ναι μεν η υπουργική απόφαση μπορεί να αποτελεί από πλευράς νομικής φύσης κανονιστική πράξη, όμως στις περιπτώσεις που αυτή η νομοθετική εξουσιοδότηση υπάρχει και δεν αφορά ειδικά ζητήματα τεχνικής φύσεως, ή ζητήματα τα οποία χρειάζονται μια λεπτομερειακή προσέγγιση, εκείνο που ενδείκνυται νομοτεχνικά και επί της ουσίας νομικά, δεν είναι να κάνεις παρέμβαση με υπουργική απόφαση, αλλά να εκδίδεται προεδρικό διάταγμα. Η ουσιαστική διαφορά μεταξύ αυτών των δύο κανονιστικών πράξεων είναι σημαντική, με την έννοια ότι στο προεδρικό διάταγμα υπάρχει μια προληπτική παρέμβαση του Συμβουλίου της Επικρατείας. Και μπορεί μεν η συγκεκριμένη επισήμανση-εισήγηση που θα κάνει το Συμβούλιο της Επικρατείας στα πλαίσια αυτής της προληπτικής παρέμβασης, να μην είναι υποχρεωτική και για τον Πρόεδρο της Δημοκρατίας, όμως είναι βέβαιον ότι μια αιτιολογημένη προσέγγιση με νομικά επιχειρήματα, απτόμενη της συνταγματικότητας ή όχι συγκεκριμένων ρυθμίσεων, επηρεάζει και αν θέλετε διασφαλίζει τη δικαιϊκή τάξη.  Μια βασική αιτίαση, λοιπόν, από πλευράς Νέας Δημοκρατίας.
      Να πάμε στο κεφάλαιο που επιγράφεται, στον υπό κύρωση Κώδικα, ως «σταδιοδρομία του προσωπικού του Λιμενικού Σώματος». Δεν παρέχει το συγκεκριμένο πλαίσιο εχέγγυα ασφαλούς, αντικειμενικής αξιολογικής κρίσης για τους κρινομένους και διότι τον αριθμό αυτών που  μπορούν να κριθούν ως ηγεσία του Λιμενικού Σώματος, προσαυξάνει σε σχέση με το παρελθόν και διότι τις κατηγορίες, μεταξύ των οποίων μπορεί να γίνει επιλογή, επίσης προσαυξάνει με συνέπεια –και αυτό έχει και ιστορική βάση- να υπάρχει μια απόλυτη ευχέρεια από πλευράς της πολιτικής ηγεσίας να κάνει τις επιλογές. 
      Εγώ θέλω να θυμίσω μόνο ότι το 1994-1995, πενήντα επτά ανώτατοι αξιωματικοί ευρέθησαν εν αποστρατεία και να πω ότι επί υπουργίας του κ. Παπουτσή, μια ολόκληρη τάξη πλοιάρχων ευρέθη εκτός υπηρεσίας. Και επωφελούμαι –και το λέω καθαρά καλόπιστα και ιστορικά- να πω ότι η Νέα Δημοκρατία έχει το θάρρος, τη δύναμη –το έχει αποδείξει επανειλημμένως- σε περιπτώσεις που κρίνεται αντικειμενικά ότι πρέπει να έχει συναινετική προσέγγιση σε νομοσχέδια, το κάνει. Υπάρχουν ουκ ολίγες περιπτώσεις και θα σας έλεγα ενδεικτικά την περίπτωση του νόμου για το οργανωμένο έγκλημα, του νόμου που οδήγησε σε επέκταση των περιπτώσεων υπαγωγής στον ν. 2190/94, του νόμου για την διοικητική δικονομία, του νόμου περί Συνηγόρου του Πολίτη. Έχουμε πάμπολλες περιπτώσεις όπου η Νέα Δημοκρατία έπαιξε και πρωταγωνιστικό ρόλο στην επιψήφιση συγκεκριμένων διατάξεων και επέδειξε συναινετική συμπεριφορά, σε αντίθεση με την Κυβέρνηση που αν ενθυμηθούμε την πρόσφατη περίοδο 1990-1993 της κυβέρνησης της Νέας Δημοκρατίας, σε κανένα νομοσχέδιο –και σας το λέω χαρακτηριστικά- δεν είχε να πει ούτε μια συγκεκριμένη θετική λέξη. Η ιστορική, λοιπόν, προσέγγιση καταδεικνύει –και γι’ αυτό αποτελεί βάση των συγκεκριμένων επιφυλάξεων που εκφράζουμε- ότι ο κομματισμός αποτελούσε στη διαδρομή σας μια πάγια αρχή. 
      Επανέρχομαι, λοιπόν, σε συγκεκριμένες διατάξεις του υπό κύρωση νόμου. Πώς εμείς, κάτω απ’ αυτές τις ρυθμίσεις, να εμπιστευθούμε ότι εσείς θα κάνετε ασφαλή κρίση, όταν θα έλθετε να αξιολογήσετε την ηγεσία του Λιμενικού Σώματος και όταν θεσπιζομένων αυτών των απόλυτων ορίων διακριτικής ευχέρειας δεν μπορεί να υπάρχει ο δικαστικός έλεγχος;
      Προχωρώντας παραπέρα, θα έλεγα, ότι δεν μπορεί να υπάρχει δικαστικός έλεγχος, όσον αφορά στον τρόπο πλέον βαθμολόγησης που θεσπίζεται σε υποκατάσταση συγκεκριμένου προγενέστερου θεσμικού πλαισίου, που ξέρετε ότι ενυπήρχε με την έννοια της δεκάβαθμης κλίμακας κατηγοριών, αν δεν κάνω λάθος, οι οποίες περιορίζονται. Καταργείτε αυτήν τη δεκάβαθμη κλίμακα. 
      Εμείς επιμένουμε -και αυτό αποδεικνύεται νομολογιακά σε ανάλογες περιπτώσεις- ότι είναι κλασική περίπτωση αυτή η νομοθετική προσέγγιση που κάνετε θέσπισης αυτών των απόλυτων ελευθεριών της διοίκησης, η οποία δεν ελέγχεται δικαστικά. 
      Αναφερόμενοι στο ζήτημα του αρχηγείου του Λιμενικού Σώματος, θα έλεγα ότι το Λιμενικό Σώμα έχει στρατιωτική δομή. Έχουμε μάλιστα και επεκτατική εφαρμογή διατάξεων είτε του στρατιωτικού ποινικού κώδικα είτε άλλων συναφών με αυτήν τη στρατιωτική υφή διατάξεων. Είναι βέβαιο ότι η συγκρότηση και η δομή των Ενόπλων Δυνάμεων εξασφαλίζει -αν μη τι άλλο- με την έννοια του αρχηγείου των Ενόπλων Δυνάμεων μια αποσύνδεση, αν θέλετε, από πλευράς εσωτερικής οργάνωσης από την πολιτική διαχρονικά ισχύουσα κατάσταση. 
      Γι’ αυτό η Νέα Δημοκρατία έχει ως πάγια αρχή και λέει ότι στο Πυροσβεστικό Σώμα ή στο Λιμενικό Σώμα πρέπει να υπάρχουν αρχηγεία. Στη Δημόσια Τάξη πρέπει να υπάρχει αρχηγείο. Έχουμε μία πρόσφατη νομοθετική ρύθμιση για το αρχηγείο στην Αστυνομία, το οποίο τυπικώς μεν υφίσταται, αλλά είναι υπό την άμεση εξάρτηση πάλι της πολιτικής ηγεσίας. 
      Καταλήγοντας, λοιπόν, θέλουμε να επισημάνουμε ότι σε σχέση με αυτά που επικαλέσθηκα προηγούμενα, θεωρητικά σε έναν που δεν είναι συνδεδεμένος με την κοινωνική πραγματικότητα, σε έναν μέσο πολίτη, καλόπιστο, μη γνωρίζοντα τα ειδικότερα στοιχεία, μπορεί να μείνει η εντύπωση ότι πρόκειται περί εκσυγχρονιστικών παρεμβάσεων. 
      Σας λέμε, λοιπόν, εμείς ως Νέα Δημοκρατία με συγκεκριμένη αιτιολόγηση ότι δεν πρόκειται περί εκσυγχρονιστικών παρεμβάσεων. Όσο η διαφάνεια και η αξιοκρατία δεν είναι -κυρίως σε  αυτά τα Σώματα- θεσπισμένη και δεν είναι διασφαλισμένη στην πράξη, νομίζω ότι ως δικαιοκρατούμενη πολιτεία, που θέλουμε να έχουμε βηματισμό προς τα εμπρός, δεν πετυχαίνουμε αυτό το ζητούμενο που έχουμε ως σκοπό. 
      Υπό αυτήν, λοιπόν, την έννοια η Νέα Δημοκρατία επαναφέρει όλως ενδεικτικά αιτιάσεις της κατά την ψήφιση του ν. 2935/2001, οι οποίες – επαναλαμβάνω- είναι βάσιμες και θα έπρεπε να ληφθούν πολύ σοβαρά υπόψη κατά την επιψήφιση αυτού του νόμου. 
      Κλείνοντας την τοποθέτησή μου, θα ήθελα να πω ότι τα λέω αυτά, διότι η νομοθετική εξουσιοδότηση του άρθρου 59, παράγραφος 2, του ν. 2935/2001 που παραπέμπει στις παραγράφους 6 και 7 του άρθρου 76 του Συντάγματος, δίνει αυτό το οποίο προεισαγωγικά είπα από πλευράς δικαιοδοσίας σήμερα, δηλαδή να μην κάνουμε τίποτα άλλο παρά να αποδεχθούμε αυτούσια υπάρχουσες συγκεκριμένες διατάξεις, οι οποίες ελάχιστα τροποποιούνται λαμβάνοντας υπόψη νομολογιακά δεδομένα. 
      Γι’ αυτό και η Νέα Δημοκρατία -και κατά τη συζήτηση στην αρμόδια επιτροπή και τώρα- λέει «ναι» στην επιψήφιση του συγκεκριμένου νομοθετήματος, όχι για κανένα άλλο λόγο παρά για έναν τυπικό κυρίως λόγο, επειδή δηλαδή εμείς στη διαδρομή μας ποτέ δεν είμαστε αντίθετοι σε νομοθετήματα που συστηματοποιούν επί χρόνια συγκεκριμένες -και μάλιστα από πολλών ετών υπάρχουσες- διατάξεις, διότι έτσι αίρεται και η πολυπλοκότητα και το δαιδαλώδες και το δυσερεύνητο, αν θέλετε, στον εφαρμοστή του δικαίου, κάτι το οποίο δεν πρέπει να υπάρχει σε μία δικαιοκρατούμενη πολιτεία. 
      Εμμένουμε σε αυτές τις αιτιάσεις από πλευράς ουσίας και προτρέπουμε την Κυβέρνηση πέραν των άλλων ζητημάτων που υπάρχουν και πρέπει να είναι προς άμεση ρύθμιση στον τομέα της ναυτιλίας, όταν θα γίνουν παρεμβάσεις αυτές οι συγκεκριμένες αιτιάσεις μας, αν τότε δεν ελήφθησαν υπόψη, να ληφθούν έστω και τώρα, για να μπορέσουμε να εδραιώσουμε πραγματικά αυτό το αξιοκρατικό αίσθημα στη λειτουργία συγκεκριμένων σωμάτων.
       Στην προκειμένη περίπτωση, πρέπει να συμβάλουμε στην εύρυθμη λειτουργία τέτοιων σωμάτων με στρατιωτική υφή και δομή, που και λόγω των διεθνών εξελίξεων καθημερινά από πλευράς αντικειμένου αυτό προσαυξάνεται, ενέχει πολλούς κινδύνους κατά την άσκηση των καθηκόντων των υπηρετούντων στο Λιμενικό Σώμα και που η αποτελεσματικότητα άσκησης του καθήκοντος που είναι συνάρτηση της αξιοκρατίας και της διαφάνειας, έχει πάρα πολύ σημαντική επίπτωση στη λειτουργία της δημοκρατίας μας. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, εμείς, το Κομμουνιστικό Κόμμα της Ελλάδας, δεν διαφωνούμε με την κωδικοποίηση της νομοθεσίας, που αφορά το Λιμενικό Σώμα. 
      Είναι ανάγκη πράγματι να συγκεντρωθεί αυτή η νομοθεσία, που είναι διάσπαρτη, ώστε να είναι εύκολη η πρόσβαση σε αυτήν και η γνώση της  από τους εργαζόμενους, από το προσωπικό του Λιμενικού Σώματος και από όποιον Έλληνα πολίτη θέλει να λάβει γνώση της. Αυτό σήμερα είναι δύσκολο, αν όχι αδύνατον. 
      Διαφωνήσαμε, όμως, στην επιτροπή και θα διαφωνήσουμε και σήμερα. Η διαφωνία μας έχει σχέση με το ότι η κωδικοποίηση, που γίνεται με το συγκεκριμένο νομοσχέδιο, είναι αυτοσκοπός, αφού υπάρχουν σε ισχύ νόμοι και άλλες διατάξεις -ακόμα και εκείνοι της χουντικής περιόδου- που διατηρούν το χαρακτήρα και την αποστολή του Λιμενικού Σώματος ως σώματος στρατιωτικά συνταγμένου, όπως αναφέρεται στο άρθρο 129 του παρόντος νομοσχεδίου και με ό,τι αυτό συνεπάγεται για το ρόλο και την αποστολή του Λιμενικού Σώματος.
      Να αναφέρω ορισμένα στοιχεία. Διατηρείται και αυτό, παρά την εκφρασμένη αντίθεση του προσωπικού του Λιμενικού Σώματος, η εφαρμογή του Στρατιωτικού Ποινικού Κώδικα. Αυτό γίνεται με το άρθρο 106 του νομοσχεδίου, που αναφέρεται στην πειθαρχική δίωξη του προσωπικού του Λιμενικού Σώματος, με το να διατηρούνται σε ισχύ νόμου, όπως ο 3674/57, το νομοθετικό διάταγμα από 27.5.1927, το άρθρο 4 του νομοθετικού διατάγματος και το χουντικό διάταγμα 1400/1973 που αναφέρεται στο θέμα αυτό, δηλαδή την πειθαρχική δίωξη του προσωπικού. Το ίδιο χουντικό διάταγμα διατηρείται με τα άρθρα 92, 93 και 99 και στους τομείς που αφορούν τις αποτάξεις και τις «αργίες» με πρόσκαιρη παύση, τις προσωρινές απολύσεις, δηλαδή το ποινολόγιο, που αφορά το προσωπικό του Λιμενικού Σώματος.
      Επίσης, κυρίες και κύριοι συνάδελφοι, με το άρθρο 139 του νομοσχεδίου διατηρούνται μια σειρά απαγορεύσεις, όπως αυτή που αναφέρεται σε συμμετοχή σε σωματεία, ακόμη και με μορφωτικό και επιστημονικό χαρακτήρα, χωρίς προηγούμενη έγκριση γι’ αυτό. Ακόμη όμως και στους τομείς που αναφέρονται στην κατάταξη, εκπαίδευση και πειθαρχία του προσωπικού διατηρούνται οι σημερινές αντιδημοκρατικές πρακτικές, τις οποίες είχαμε καταγγείλει πριν ένα χρόνο, όταν συζητιόταν σ’ αυτήν την Αίθουσα ο ν. 2935. Διατηρείται το απαράδεκτο καθεστώς που αφορά την κατάταξη στο Λιμενικό Σώμα. Και λέμε απαράδεκτη, κύριε Πρόεδρε, γιατί ενώ στις Ένοπλες Δυνάμεις και στα Σώματα Ασφαλείας, γίνεται με πανελλήνιες εξετάσεις, στο Λιμενικό Σώμα γίνεται με διαγωνισμό. Οι δε κανονισμοί που αφορούν την εκπαίδευση και την πειθαρχία καθορίζονται από τις αντίστοιχες σχολές του Γενικού Επιτελείου Ναυτικού.
      Τέλος, με την κωδικοποίηση διατηρείται η ίδια αντιδημοκρατική κατάσταση που αφορά και τα υπόλοιπα δικαιώματα του προσωπικού, όπως το καθεστώς των κρίσεων, τα μη δικαιώματα του κρινόμενου και η συμμετοχή αξιωματικών του Πολεμικού Ναυτικού και του Στρατού Ξηράς στο Ανώτερο και Ανώτατο Συμβούλιο Κρίσεων. Εμείς είχαμε καταγράψει τη διαφωνία μας γι’ αυτά τα θέματα τότε που συζητιόταν ο συγκεκριμένος νόμος. 
      Κύριοι συνάδελφοι, η διατήρηση αυτών των διατάξεων, ακόμα και εκείνων της χουντικής περιόδου δημιουργούν και θα συνεχίσουν να δημιουργούν προβλήματα στο ρόλο και στην αποστολή του Λιμενικού Σώματος. Αυτό είχαμε επισημάνει πέρσι, όταν συζητιόταν τότε ο συγκεκριμένος νόμος. Είχαμε τονίσει ότι το Λιμενικό Σώμα πρέπει να είναι πολιτική υπηρεσία με χαρακτηριστικά σώματος ασφαλείας που κύρια αποστολή του θα έχει την πρόληψη και την καταστολή του εγκλήματος στις παραλίες και στις ακτές και τη γενικότερη προστασία του κοινωνικού συμφέροντος. 
      Ταυτόχρονα με την αποστρατικοποίησή του πρέπει να κοπεί και ο ομφάλιος λώρος του εφοπλιστικού κεφαλαίου με το Λιμενικό Σώμα και να σταματήσει να χρησιμοποιείται το σώμα για τη διαφύλαξη και προώθηση των συμφερόντων του εφοπλιστικού κεφαλαίου, όπως έγινε πριν από λίγους μήνες με τη χρησιμοποίηση του Λιμενικού Σώματος για την καταστολή του ναυτεργατικού κινήματος.
      Χωρίς την υλοποίηση των παραπάνω δεν μπορούμε να μιλάμε ούτε για εκσυγχρονισμό ούτε για επαναπροσανατολισμό της δράσης του Λιμενικού Σώματος. Μια δράση που, όπως είχαμε επισημάνει πρέπει να έχει σαν περιεχόμενό της τη δίωξη της διακίνησης των ναρκωτικών, τη δίωξη της αρχαιοκαπηλίας, την προστασία των πλουτοπαραγωγικών πηγών και του θαλάσσιου περιβάλλοντος. 
      Επίσης, οι δράσεις του Λιμενικού Σώματος πρέπει να αναπτύσσονται στους τομείς που έχουν σχέση με τον έλεγχο και με την ασφάλεια της ναυσιπλοΐας, την έρευνα, τη διάσωση και τη δίωξη της παράνομης αλιείας.
      Όμως, εσείς, η Κυβέρνηση, αλλά και η Νέα Δημοκρατία, κατά τη συζήτηση του νόμου, απορρίψατε ασυζητητί αυτές τις προτάσεις μας γιατί θέλετε η δομή, ο χαρακτήρας και η αποστολή του Λιμενικού Σώματος να διαμορφώνονται με βάση τα νέα δεδομένα των αναγκών της Ευρωπαϊκής Ένωσης (υλοποίηση συνθήκης Σένγκεν κλπ), αλλά και με βάση τις ανάγκες του εφοπλιστικού κεφαλαίου. Θέλετε ένα στρατιωτικό μηχανισμό, τον οποίο μάλιστα ενισχύετε αλματωδώς και που θα φτάσει στον αριθμό-ρεκόρ των δέκα χιλιάδων εκατόν πενήντα έξι ατόμων το 2006, για να μπορεί να παίξει πιο αποτελεσματικά το ρόλο του στις παραπάνω κατευθύνσεις και για να γίνει πιο αποτελεσματική η δράση του στην καταστολή του ναυτεργατικού κινήματος, όπως απαιτούν οι εφοπλιστές. 
      Αυτός είναι ο λόγος για τον οποίο εμείς καταψηφίζουμε αυτό το νομοσχέδιο, αφού επαναλαμβάνει και έρχεται να κωδικοποιήσει νόμους, διατάξεις και νομοθετικά διατάγματα, ακόμα και χουντικά, που δίνουν άλλη διάσταση στην αποστολή και τη δράση του Λιμενικού Σώματος από εκείνη που πρέπει να έχει, που είναι η κοινωνική του δράση και προσφορά.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Άμυνας, Οικονομίας και Οικονομικών και Εξωτερικών κατέθεσαν σχέδια νόμων: 
      α) «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ουκρανίας για συνεργασία στο στρατιωτικό πεδίο». 
      β) «Κύρωση του Πρωτοκόλλου μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Ουζμπεκιστάν για στρατιωτική συνεργασία».
      Αυτά τα σχέδια νόμων παραπέμπονται στην αρμόδια Διαρκή Επιτροπή.
      Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Ευχαριστώ, κύριε Πρόεδρε.
      Με ιδιαίτερη χαρά συμμετέχω στη σημερινή συζήτηση, ελκόμενος, αν θέλετε, από την παλιά μου ιδιότητα, αλλά κυρίως από τη συνείδησή μου ότι συντελείται βαθμηδόν και κατ’ ολίγον –για να μην είμαι απόλυτος- μια χαρακτηριστική πρόοδος ιδία στο Λιμενικό Σώμα, που ξεκινά από τη δομή του, που βελτιώνεται, ώστε να ανταποκρίνεται στις τω όντι πολύ δύσκολες συνθήκες της αποστολής του, μέχρι τον εξοπλισμό του σε όλα τα σύγχρονα συστήματα. 
      Επιπλέον, είναι σημαντικό το ότι βελτιώνεται με ρυθμούς ηυξημένης ευαισθησίας η κατάσταση του προσωπικού και κυρίως του ηθικού μέρους του προσωπικού, που άπτεται θεμάτων που αντανακλούν ευθέως στο φρόνημά του, διαμορφώνουν τη γενική αντίληψη αποστολής, δίνουν και καλλιεργούν εκείνο το δεσμό της μονάδος. Αυτό λέγαμε και στις Ένοπλες Δυνάμεις και δεν υπάρχει καμία διαφορά και στο Λιμενικό Σώμα. 
      Θα πω δύο-τρία πράγματα πάνω σ’ αυτό, απομακρυνόμενος από την αντίληψη του Κ.Κ.Ε., που είναι τριτοκοσμικής μορφής. Την είχαμε κι εμείς παλιότερα, κύριε Υπουργέ, όταν θέλαμε στα Σώματα Ασφαλείας και στο Λιμενικό Σώμα να βγάλουμε τις στολές, ώστε να απομακρυνθούν από το συγκροτημένο στρατιωτικό τμήμα. Όμως, οι συνθήκες διέψευσαν αυτές τις εκτιμήσεις και επανέφεραν τα πράγματα στους ρυθμούς εκείνους που ανυψώνουν την ετοιμότητα του κάθε σώματος να εκπληρώσει την αποστολή του.
      Επαναλαμβάνω ότι συντελείται πρόοδος από τη δομή μέχρι την επιλογή και τη σταδιοδρομία του προσωπικού, που είναι βασικοί παράγοντες για το φρόνημα, το πνεύμα μονάδος, το ηθικό, τη βαθύτερη αντίληψη θυσίας που πρέπει να διέπει τα οργανωμένα στρατιωτικά τμήματα και συλλήβδην τις Ένοπλες Δυνάμεις, στις οποίες με ιδιαίτερη υπερηφάνεια συμπεριλαμβάνω και το Λιμενικό Σώμα. Έχει βελτιωθεί, λοιπόν και η ηθική πλευρά, μέσα στην οποία συγκροτούμε, διαμορφώνουμε και διαπλάθουμε το αμυντικό μας στελεχιακό δυναμικό.
      Εγώ μάλιστα κύριε Πρόεδρε, ενεργώντας ίσως –και το θεωρώ αυτό μια από τις υπερηφάνιες μου- και πέρα από το προσωπικό συμφέρον μου, καταψήφισα και νομοσχέδια και παρεξηγήθηκα γι’ αυτό. Αναλόγως βέβαια πληρώνεις στο σύστημα που ζούμε. Υπήρξαν, λοιπόν, τρία ειδικά μισθολόγια αλλά χρειάζεται και ένα καθολικό τέταρτο η πατρίδα μας. Κάποτε θα γίνουν. Τα τρία ειδικά μισθολόγια αφορούν το πρώτο στους δικαστικούς, το δεύτερο στις Ένοπλες Δυνάμεις συλλήβδην θεωρούμενες και το τρίτο στην παιδεία. 
      Πιστεύω ότι αυτός ο τριγωνισμός της προτεραιότητας απηχεί την σπουδαιότητα της αποστολής και τις ειδικές συνθήκες εργασίας, ιδίως οι δυο πρώτες κατηγορίες και κυρίως οι Ένοπλες Δυνάμεις για τις οποίες δεν πρέπει να υπάρχει, κύριε Υπουργέ, ωράριο. Δεν είναι δημοσιοϋπαλληλικό το στρατιωτικό μέρος της Δημόσιας Διοίκησης. Δεν μπορεί ο λοχαγός να σκέφτεται πως θα φύγει από ο στρατόπεδο. Μέρα νύχτα, πρέπει να είναι στο στρατόπεδο. Αλλά για να είναι εκεί θα πρέπει από την άλλη μεριά, να πηγαίνει στην ενέδρα τη νύχτα 12 με 5 το πρωί και να απουσιάζει όπως για παράδειγμα ο λοχαγός του Έβρου πέντε μέρες από το σπίτι του, θα πρέπει να του δώσουμε κίνητρα για να ανακουφίζεται αυτή η ταλαιπωρία που υφίσταται. Αλλά και για το λιμενικό, τα κύματα και όλα αυτά που συνεπάγονται θα πρέπει να δοθούν κίνητρα. 
      Έχουν, λοιπόν, πολύ βελτιωθεί τα πράγματα και από πλευράς μισθολογίου. Και καλοπροαίρετα πάντοτε με το σεβασμό που έχω προς όλες τις πτέρυγες επαναλαμβάνω ότι τρία στάδια βελτίωσαν το οικονομικό των Ενόπλων Δυνάμεων και κατά σύμπτωση και τα τρία αυτά στάδια αναπτύχθηκαν επί κυβερνήσεων του κόμματός μου. Ήταν το 1987 και το 1996 καίτοι καταψήφισα το μισθολόγιο αλλά άνοιξε το δρόμο για να επέλθουν στη συνέχεια πέντε έξι βελτιώσεις οι οποίες σημαντικά το βελτίωσαν. 
      Οφείλω όμως να πω για την τιμιότητα της συζήτησης ότι το 1990 μου έβγαλαν σύνταξη 192.000 δραχμές. Όταν ήρθε η Νέα Δημοκρατία έδωσε κάτι παραπάνω και η σύνταξή μου πήγε στις 230.000. Το λέω αυτό για την απόδοση της οφειλομένης δικαιοσύνης προς τη συζήτηση. Αλλά επαναλαμβάνω ότι τρεις φορές βελτιώθηκε το μισθολόγιο αλλά και τις τρεις αυτές φορές τις βελτιώσεις τις έκανε η κυβέρνηση ΠΑΣΟΚ. 
      Όσον αφορά τον κώδικα. Χαίρομαι το πνεύμα να βάλουν το όλο σύστημα σε μια νέα βάση που να καλύπτει το υπέρτατο χρέος που έχει η αποστολή του Λιμενικού Σώματος. Και θα πρέπει να πω με πόσο σεβασμό και τιμή αναγνωρίζουμε το έργο τους. 
      Όταν συνάντησα τον κύριο Υπουργό κάποια στιγμή μου είπε «στρατηγέ, είμαι απόλυτα ικανοποιημένος από την απόδοση του Λιμενικού Σώματος». Αυτό είναι και μια φιλοφρόνηση που αντανακλά και στο δικό μου πρόσωπο και χαίρομαι ιδιαίτερα που συμβαίνει έτσι. Αλίμονο να μην είναι παραγωγικές οι Ένοπλες Δυνάμεις. Αλίμονο στις Ένοπλες Δυνάμεις να διαμορφωθούν δημοσιοϋπαλληλικές αντιλήψεις. Τότε ας κλείσουμε τα στρατόπεδα και τα δυο τρισεκατομμύρια περίπου που ξοδεύονται για εξοπλισμούς, αμοιβές κλπ. να τα ρίξουμε στην παιδεία, στους αγρότες κ.λπ. και να βελτιώσουμε γενικά τους όρους της αναπτυξιακής πορείας  της οικονομίας. Να μην έχουμε πλέον Ένοπλες Δυνάμεις.
      Είναι μία άλλη ουτοπική αντίληψη. Καταλαβαίνετε τότε τι περιμένει την έρμη την πατρίδα, ένα άλλο αίσχος του 1897. Είναι και επίκαιρο το θέμα. 
      Περιλαμβάνει επτά κεφάλαια, κωδικοποιεί τις διάσπαρτες διατάξεις, βάζει ένα πλαίσιο μέσα στο οποίο αποτυπώνονται τα ρυθμισμένα με πολύ επιμέλεια θέματα. Συγκροτεί επετηρίδα, κύριοι συνάδελφοι. Διαμορφώνετε ελάχιστο χρόνο παραμονής -και καλά κάνετε, είναι πολύ σημαντικό- στους βαθμούς, να μην έχουμε διασάλευση της επετηρίδας, της ιεραρχίας. Όπου διασαλεύεται η ιεραρχία, όπου δεν είναι σταθερές οι διατάξεις της ιεραρχίας, όπου δεν σεβόμαστε την επετηρίδα υπονομεύουμε εκείνο για το οποίο κοπτόμαστε και για το οποίο αγωνιζόμαστε να ανυψώσουμε.
      Μέσα στο σύνολο, λοιπόν, αυτού του κωδικοποιημένου πλαισίου παίρνουν συντεταγμένη σειρά και προτεραιότητα θέματα ουσιώδη από την κατάταξη μέχρι τα οδοιπορικά. 
      Ψηφίζω ολόψυχα τον κώδικα ευχόμενος καλή επιτυχία και πάντοτε βραβεύσεις για το Λιμενικό Σώμα. 
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μελάς έχει το λόγο.
      ΠΑΝΑΓΙΩΤΗΣ ΜΕΛΑΣ: Κύριοι συνάδελφοι, το Λιμενικό Σώμα προσέφερε και προσφέρει μέχρι σήμερα πολύτιμες υπηρεσίες στη χώρα μας. Η προστασία ατόμων και πλοίων που κινδυνεύουν στη θάλασσα, η προστασία του θαλασσίου περιβάλλοντος, η ασφάλεια της ναυσιπλοΐας, η διαφύλαξη των θαλασσίων συνόρων και των ακτών της χώρας μας, η πάταξη της εισόδου λαθρομεταναστών και εμπόρων ναρκωτικών είναι μερικές από το ευρύ φάσμα των δραστηριοτήτων και της αποστολής του Λιμενικού Σώματος γιατί πρέπει να πούμε ότι το Λιμενικό Σώμα έχει και πολλές άλλες δραστηριότητες και αποστολές.
      Οι άνδρες και οι γυναίκες του Λιμενικού Σώματος φέρουν εις πέρας το πολλαπλό και δύσκολο έργο τους εργαζόμενοι κάτω από αντίξοες και επικίνδυνες συνθήκες με πενιχρά θα έλεγα πολλές φορές μέσα διακινδυνεύοντας ακόμη και την ίδια τους τη ζωή. 
      Πολλές επιτυχίες οφείλονται στο φιλότιμο, στην ευαισθησία και στο υψηλό αίσθημα ευθύνης που τους διακατέχει. Και να επισημανθεί ότι το Λιμενικό Σώμα προσφέρει αυτές τις υπηρεσίες χωρίς να έχει το ανάλογο προσωπικό. Έχει έλλειψη προσωπικού και το ξέρετε, κύριε Υπουργέ. Υπάρχει ακόμη έλλειψη ως προς την εκπαίδευση του προσωπικού και δεν έχει ακόμη και την ανάλογη υλικοτεχνική υποδομή.
      Θέλω εδώ να τονίσω ότι τα όποια μεμονωμένα μελανά περιστατικά έχουν παρουσιαστεί ή παρουσιάζονται κατά καιρούς στις τάξεις του Λιμενικού Σώματος δεν μπορούν με τίποτε να αμαυρώσουν την όλη του εικόνα και προσφορά. 
      Ακόμη θέλω να τονίσω ότι πολλές φορές στις κρίσεις των αξιωματικών έχουν αποστρατευθεί από τις δικές σας κυβερνήσεις, κύριε Υπουργέ, από τις κυβερνήσεις του ΠΑ.ΣΟ.Κ. στο παρελθόν ικανοί και έμπειροι αξιωματικοί του Λιμενικού Σώματος, οι οποίοι είχαν να προσφέρουν πολλά ακόμη και συνέβη αυτό προκειμένου να προωθηθούν άλλοι της δικής σας αρεσκείας.
      Μιλώντας, όμως, τη γλώσσα της αλήθειας, θα πρέπει να πω ότι κατά τις τελευταίες κρίσεις δεν συνέβη αυτό, δεν συνέβη αυτός ο αποκεφαλισμός αξιωματικών του Λιμενικού Σώματος που εγένετο παλαιότερα, αλλά έγιναν αποστρατείες σε λογικό αριθμό.
      Παρά το γεγονός ότι το Λιμενικό Σώμα προσφέρει πολλά στην κοινωνία και την εθνική οικονομία, πρέπει να πούμε ότι έχει πολλά προβλήματα και αυτό, γιατί οι δικές σας κυβερνήσεις, οι κυβερνήσεις του ΠΑ.ΣΟ.Κ., δεν έχουν δείξει το ανάλογο ενδιαφέρον. 
      Είναι επιβεβλημένο το Λιμενικό Σώμα να εκσυγχρονιστεί μέσω της βελτίωσης της υλικοτεχνικής του υποδομής και του επιπέδου εκπαίδευσης του προσωπικού του, ώστε να προσφέρει τις υπηρεσίες του προς το κοινωνικό σύνολο με όσο το δυνατό μικρότερο κίνδυνο. 
      Δεν είναι δυνατόν –θα αναφέρω μερικά περιστατικά- να αγοράζονται φουσκωτά σκάφη από το Λιμενικό Σώμα και να μην ανταποκρίνονται στην αποστολή τους. Επίσης, δεν είναι δυνατό τα δύο από τα τέσσερα Super Puma να μην λειτουργούν για ένα πολύ μεγάλο χρονικό διάστημα και αυτό να έχει επιπτώσεις….
      ΠΡΟΕΔΡΕΥΩΝ (Κωνσταντίνος Γείτονας): Κύριε Μελά, σήμερα συζητάμε για τον Κώδικα Προσωπικού του Λιμενικού. 
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, για το Λιμενικό Σώμα συζητάμε. Αν αναφέρουμε και δύο περιστατικά, δεν χάλασε ο κόσμος. 
      ΠΡΟΕΔΡΕΥΩΝ (Κωνσταντίνος Γείτονας): Απλώς, σας υπενθυμίζω, κύριε Μελά ότι δεν έχουμε επερώτηση. 
      ΠΑΝΑΓΙΩΤΗΣ ΜΕΛΑΣ: Εντάξει, κύριε Πρόεδρε. 
      Επαναλαμβάνω, δεν είναι δυνατόν να μην λειτουργούν τα Super Puma για ένα μεγάλο χρονικό διάστημα και αυτό να έχει επιπτώσεις στη διάσωση ατόμων. 
      Ενόψει των Ολυμπιακών Αγώνων και του 2004, καθίσταται αναγκαία η επίλυση αυτών των χρονιζόντων προβλημάτων, με στόχο την περαιτέρω ενίσχυσή του με έμψυχο δυναμικό, εξοπλισμό, πλωτά και χερσαία μέσα, και βελτίωση της εκπαίδευσης του προσωπικού του. 
      Το νομοσχέδιο που συζητάμε σήμερα, είναι προς τη σωστή κατεύθυνση, αφού συγκεντρώνει όλες τις διάσπαρτες ισχύουσες διατάξεις και τις κωδικοποιεί σε ένα ενιαίο κείμενο. Ελάχιστες διατάξεις του νομοσχεδίου έχουν μερικώς συμπληρωθεί ή τροποποιηθεί προσεκτικά, για λόγους πληρότητας ή απλούστερης διατύπωσης.
      Επιπλέον, για την ενότητα της νομοθετική ρύθμισης έχουν επίσης προστεθεί διατάξεις που ισχύουν στο χώρο της νομοθεσίας για τις Ένοπλες Δυνάμεις και τα Σώματα Ασφαλείας και οι οποίες εφαρμόζονται παράλληλα και στο Λιμενικό Σώμα. 
      Όλες οι συμπληρώσεις, τροποποιήσεις και προσθήκες στο ενιαίο κείμενο του νομοσχεδίου μνημονεύονται λεπτομερώς στα Πρακτικά, στον πίνακα των άρθρων και των πηγών τους και στην εισηγητική έκθεση. 
      Μία τέτοια νομοθετική ρύθμιση, θα έλεγα ένα τέτοιο νομοθετικό συμμάζεμα, δεν μπορεί παρά να θεωρηθεί πως είναι προς τη σωστή κατεύθυνση, αφού σε πολλές περιπτώσεις θα εξυπηρετήσει του άνδρες και τις γυναίκες του Λιμενικού Σώματος. 
      Κύριε Υπουργέ, θα σταθώ μόνο λίγο, στη συνδικαλιστική δράση που έχει αναπτυχθεί του Λιμενικού Σώματος. Πρόκειται για κάτι που το έχει αποδεχτεί και η στρατιωτική και η πολιτική ηγεσία του Υπουργείου Εμπορικής Ναυτιλίας. Γενικά, θα έλεγα ότι έχει αναγνωριστεί από το Λιμενικό Σώμα. 
      Πρέπει να υπάρξει μία ξεκάθαρη νομοθετική ρύθμιση και κατοχύρωση, αν θέλετε, της συνδικαλιστικής δραστηριότητας του Λιμενικού Σώματος για να μην θεωρείται –και θεωρείται από πολλούς σήμερα- ότι λειτουργεί στο κενό. 
      Ένα άλλο θέμα που χρήζει προσοχής και ρύθμισης, προκειμένου να μην θεωρηθεί ότι αδικούνται αυτοί οι άνθρωποι, είναι οι υπαξιωματικού του Λιμενικού Σώματος, που έχουν τελειώσει τεχνολογικό τομέα, είναι δηλαδή πτυχιούχοι ΤΕΙ, και δεν υπάγονται στις ευεργετικές διατάξεις, στις οποίες υπάγονται οι υπαξιωματικοί του Λιμενικού Σώματος που έχουν πανεπιστημιακό πτυχίο ή πτυχίο Αξιωματικού Εμπορικού Ναυτικού. 
      Καλό είναι μερικές τέτοιες ρυθμίσεις να γίνουν στο μέλλον για να μην υπάρχουν δυσαρέσκειες μεταξύ των ανδρών και των γυναικών -δεδομένου ότι μπαίνουν αρκετές γυναίκες σήμερα στο Λιμενικό Σώμα- και για να μην θεωρηθεί ότι αδικούνται. 
      Κατά τα άλλα, όπως σας είπα, και τελειώνω, κύριε Πρόεδρε, συμφωνώ με αυτό το νομοσχέδιο, το οποίο στην ουσία συγκεντρώνει όλες τις διάσπαρτες διατάξεις και τις ενσωματώνει σ’ ένα κείμενο. 
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χρυσανθακόπουλος έχει το λόγο.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, ο κώδικας του προσωπικού του Λιμενικού Σώματος, είναι μια αναγκαιότητα την οποία όλοι αναγνώρισαν. Βέβαια, το κείμενο δεν επιδέχεται αλλαγές, αλλά είναι σαφές ότι σχεδόν στο σύνολό του μπορεί να θεωρηθεί αρτιότατο. 
      Θέλω να κάνω μόνο μια επισήμανση στο κείμενο, αφορά το άρθρο 139 που λέει: «απαγορεύεται η συμμετοχή σε συνδέσμους, σωματεία, ιδρύματα κλπ. που έχουν σκοπούς επιστημονικούς, ή πολιτιστικούς χωρίς προηγούμενη έγκριση του Αρχηγού του Λιμενικού Σώματος». Αν αναφέρεται στον συνδικαλισμό, σαφώς αυτό χρήζει ειδικής διατύπωσης και αποσαφήνισης και έχει να κάνει και με τη βούληση της Κυβέρνησης. Στο άλλο σκέλος, όμως, που αφορά επιστημονικά, μορφωτικά ή πολιτιστικά σωματεία, νομίζω ότι μια απλή γνωστοποίηση για λόγους εθνικής προστασίας και μόνο αρκεί, ώστε να επιλαμβάνεται η πολιτική ηγεσία στην οποία συμμετέχει και ο Αντιναύαρχος με την ιδιότητά του για την αποσαφήνιση αυτών των λεπτομερειών και έτσι δεν θα υπάρχουν παρεξηγήσεις. Νομίζω πως η πρόθεση δεν είναι να εμποδιστεί μια υγιής μορφή συνδικαλισμού, γιατί πρόκειται περί στρατιωτικού σώματος. Δεν μπορεί να γίνει στάση ούτε αποχή καθηκόντων σε ειδικές συνθήκες. Μπορεί, όμως, εκτός υπηρεσίας να υπάρχει δυνατότητα συνάντησης, συζήτησης ζητημάτων και προώθησής τους, μ’ ένα σεβασμό.
      Έρχομαι τώρα στην ουσία του κώδικα. Είναι σαφής κατά τα στρατιωτικά πρότυπα και δεν μπορεί σ’ αυτό να αμφισβητηθεί. Υπάρχουν δύο ενστάσεις από τα κόμματα της Αντιπολίτευσης. Από τη Νέα Δημοκρατία υπάρχει ένσταση ενός κομματισμού τον οποίο επικαλείται, αναιρεί και ξαναεπικαλείται στη συνέχεια. 
      Πρέπει να πω ότι η αντικειμενικότητα της πρόσληψης των στελεχών σε επίπεδο πανεπιστημιακό, αλλά αν θέλετε και οι απλοί λιμενοφύλακες, για να περάσουν στο σώμα, θα μπουν με βαθμούς από 18 μέχρι 20 και με γνώση ξένης γλώσσας. Αυτό σημαίνει ότι είναι σε υψηλό μορφωτικό επίπεδο  γιατί οι νέες φουρνιές που μπαίνουν μέσα έχουν αυστηρά ελεγχθεί και στο ύψος και στα αθλητικά και στα πάντα. Δεν τίθεται αμφισβήτηση για τη σύνθεση αυτού του δυναμικού. Σε ό,τι αφορά βέβαια τα ειδικά σώματα που κάνουν προαγωγές και κρίσεις υπάρχει κώδικας γι’ αυτό γιατί προσδιορίζει με λεπτομέρειες όλα αυτά τα ζητήματα και δεν μπορεί κανείς να παραμεριστεί όταν έχει τα περισσότερα προσόντα. Επίσης, δεν μπορούμε να λέμε ότι δεν επεδείχθη το ανάλογο ενδιαφέρον από τις κυβερνήσεις του ΠΑΣΟΚ όταν και ο προηγούμενος Υπουργός Ναυτιλίας ο κ. Παπουτσής πραγματικά ανέδειξε το ζήτημα, αύξησε τον αριθμό και έκανε δυναμικές παρεμβάσεις και πολλές φορές ενημέρωσε τη Βουλή. Αλλά και ο σημερινός Υπουργός Ναυτιλίας ο κ. Ανωμερίτης προχωράει συστηματικά στην ανάπτυξη του Λιμενικού Σώματος σαν το καθ’ ύλην αρμόδιο σώμα το οποίο θα πρσοτατεύει τον θαλάσσιο χώρο μας και που στο παρελθόν υπήρξε τεράστιο κενό.
      Θα μπορούσαμε να πούμε ότι η διατύπωση και εκ μέρους του Κ.Κ.Ε. της επιφύλαξης σε σχέση με τον αριθμό ρεκόρ των δέκα χιλιάδων ανδρών του Λιμενικού Σώματος, είναι αναγκαιότητα. Είναι απαραίτητο αυτό το Λιμενικό να αξιοποιηθεί για την προστασία της αλιείας, για τους λαθρομετανάστες, για το λαθρεμπόριο, για τις νηοψίες και για τόσα άλλα πράγματα που μέχρι σήμερα δεν επαρκούσε και γι’ αυτό διαρκώς ενδυναμώνεται το σώμα και αριθμητικά και από απόψεως υποδομών. Το ότι είναι στρατιωτικό σώμα και έχει πειθαρχία, εντιμότητα, αυστηρούς κανόνες για να λειτουργεί και ότι επιδιώκει την αποτελεσματικότητα χωρίς παρεκκλίσεις, το κάνει αυτό γιατί έχει να αντιμετωπίσει με προληπτικές ή κατασταλτικές δράσεις, σημαντικά ζητήματα.
      Έτσι το ότι διπλασιάζεται τα τελευταία χρόνια ο αριθμός των υπηρετούντων στο σώμα και θα φθάσει τις δέκα χιλιάδες, νομίζω ότι δεν θα πρέπει να μας στενοχωρεί. Αντίθετα θα πρέπει να αποδεχθούμε ότι είναι έμπρακτο το ενδιαφέρον της Κυβέρνησης και ότι έχουμε από μεριάς έμψυχου δυναμικού, ίσως την καλύτερη σύνθεση που θα μπορούσε να προκύψει. Και δεν μένει παρά να ολοκληρωθεί η ανάπτυξη των δράσεων του Λιμενικού Σώματος, την οποία εξέλιξη που έχει να κάνει με τις δομές του, καθορίζει και ο συγκεκριμένος κώδικας, τον οποίο, αν θέλετε, σε επίπεδο αρχής θα έπρεπε να τον υπερψηφίζουν όλα τα κόμματα και σε επίπεδο επιμέρους άρθρων να έχουν την οποιαδήποτε διαφοροποίησή τους. Εγώ πιστεύω ότι πρέπει να υπερψηφισθεί, γιατί είναι ένα μεγάλο βήμα προς τα εμπρός το οποίο μας κάνει να αισθανόμαστε σαν Έλληνες πολίτες, ότι είμαστε ένα σύγχρονο κράτος με σύγχρονες δομές και περισσότερο από όλα να είμαστε, ειδικά για το Λιμενικό Σώμα, υπερήφανοι για την εξέλιξή του και τη δυναμική την οποία αναπτύσσει.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα εκατόν ογδόντα χρόνια από την Ελληνική Επανάσταση, μαθητές και καθηγητές-συνοδοί από το Α΄ Γυμνάσιο Περάματος. Τους καλωσορίζουμε.
      (Χειροκροτήματα)
      Ο κύριος Υπουργός έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αγαπητοί συνάδελφοι, ένα Σώμα που έχει τόσο μακρά ιστορία είτε με την πρώτη του μορφή από τον πρώτο χρόνο μετά την ανεξαρτησία το 1827, όταν ιδρύθηκαν τα λιμεναρχεία επί Καποδίστρια, αλλά και όταν πήρε τη σημερινή του μορφή το 1919 από την κυβέρνηση Βενιζέλου, ένα Λιμενικό Σώμα το οποίο εντάχθηκε μετά το 1944 στο Υπουργείο Εμπορικής Ναυτιλίας στο οποίο και ιδρύθηκε, δεν μπορεί παρά κανείς μέσα από αυτήν την περίοδο να συγκρατήσει όλα εκείνα τα οποία έχουν γίνει, αλλά ταυτόχρονα και να φωτογραφήσει το ιδιότυπο της λειτουργίας αυτού του Σώματος.
      Ξέρετε αυτό το σώμα μπορεί να έχει στρατιωτική δομή, αλλά δεν είναι ούτε όπλο –ειδάλλως θα ανήκε αλλού, αλλά δεν είναι και Σώμα Ασφαλείας μόνο. Αυτή η ιδιαιτερότητά του βγαίνει φυσικά μέσα από το ρόλο του, την αποστολή του, διότι αυτό που λέμε στα αγγλικά coast guard είναι κάτι πολύ πιο συγκεκριμένο από αυτό που λέμε εμείς Λιμενικό Σώμα σήμερα και που αποτελεί το 80% του στελεχιακού δυναμικού και του προσωπικού του Υπουργείου Εμπορικής Ναυτιλίας. Διότι το Λιμενικό Σώμα ναι μεν μπορεί να εφαρμόζει τη νομοθεσία για τη θάλασσα, τα λιμάνια και τις ακτές ή να συντελεί στην έρευνα και διάσωση μέσα στα πλαίσια των διεθνών συνθηκών ή να έχει τα θέματα της ασφάλειας, ναυσιπλοΐας και της προστασίας του θαλάσσιου περιβάλλοντος, αλλά έχει ταυτόχρονα και τη ναυτική εκπαίδευση, έχει ταυτόχρονα και την άσκηση της εθνικής ναυτιλιακής πολιτικής. Και δεν είναι τυχαίο ότι αυτό το Σώμα στη διάρθρωσή του, μέσα από τις διακόσιες οκτώ επιχειρησιακές μονάδες που έχει σε όλη την Ελλάδα, έχει και είκοσι προξενικά λιμεναρχεία στο εξωτερικό, τα οποία υποβοηθούν στην ανάπτυξη της ελληνικής ναυτιλίας. 
      Το ένα θέμα, λοιπόν, είναι το θέμα της υπηρέτησης των συμφερόντων της χώρας μέσα στον τόσο μεγάλο εθνικό θαλάσσιο χώρο, αλλά και των συμφερόντων της ελληνικής ναυτιλίας, μίας ναυτιλίας παντοδύναμης και κυρίαρχης, αφού είναι η πρώτη στον κόσμο δύναμη και φυσικά μέσα από αυτές τις δυνάμεις στηρίζουμε τον πρώτο και βασικό στρατηγικό μας στόχο που είναι η ελληνική ποιοτική ναυτιλία, η ελληνική δηλαδή ναυτιλία της ασφάλειας, της ποιότητας των υπηρεσιών, της προστασίας του περιβάλλοντος και της επιχειρηματικότητας, της ανταγωνιστικότητας. 
      Σ’ αυτό μάλιστα το σημείο θα ήθελα να εκφράσω και από το Βήμα της Βουλής τη θλίψη μου για το γεγονός του ναυαγίου, έστω και αν δεν κόστισε ανθρώπινες ζωές, που έγινε στον Ατλαντικό Ωκεανό, ενός δεξαμενόπλοιου του οποίου η πλοιοκτήτρια εταιρεία είναι Λιβεριανή, η διαχειρίστρια εταιρεία είναι Λιβεριανή, η σημαία που έφερε είναι σημαία «Μπαχάμες» και φυσικά, η τελευταία επιθεώρησή του είχε γίνει στο Ρότερνταμ το 1999 και στη Ρωσία πρόσφατα πριν από μερικές ημέρες. Όταν δε πέρασε από το λιμένα της Καλαμάτας πέρασε in transit και επομένως, δεν έγινε έλεγχος επ’ αυτού σύμφωνα με τους διεθνείς κανονισμούς. 
      Το λέω αυτό για να πω ότι εκτός από τα είκοσι επτά μέλη του πληρώματος, που σώθηκαν όλα, εκ των οποίων μόνο δύο ήταν Έλληνες, το πλοίο αυτό δεν είναι ούτε ελληνικό, ούτε Κοινοτικό. Και εδώ τίθεται το μεγάλο θέμα και ερώτημα που έχουμε πολλές φορές θέσει στα ευρωπαϊκά όργανα ότι, ναι μεν στην Ενωμένη Ευρώπη έχουμε τους σκληρότερους, αυστηρότερους και πιο προωθημένους κανονισμούς για την προστασία του πλοίου, των ναυτικών και του θαλάσσιου περιβάλλοντος, αλλά αυτούς τους κανόνες στο σύνολό τους οφείλουμε σταδιακά να τους περάσουμε ακριβώς στο όνομα της παγκοσμιοποίησης και σε όλους εκείνους που κινούνται στις ανοικτές και διεθνείς αγορές ώστε πέρα από τα φορολογικά ή άλλα οικονομικά θέματα που μπορούμε να είμαστε ανταγωνιστικοί, σε όλα τα άλλα να είμαστε αυστηρότατοι γιατί το θαλάσσιο περιβάλλον στο σημερινό σύστημα αξιών είναι και βρίσκεται στο υψηλότερο δυνατό σημείο του.
      Φυσικά, όταν μιλάμε για το Λιμενικό Σώμα σήμερα πρέπει να ξέρουμε ότι είναι ένα μεγάλο σώμα, το οποίο όπως είπα, έχει διακόσιες οκτώ αποκεντρωμένες υπηρεσιακές μονάδες, έχει πλέον επτά χιλιάδες άτομα προσωπικό και θα έλεγα ότι το προσωπικό αυτό μέσα από το μέχρι τώρα σύστημα εκπαίδευσης που δίναμε θα αναβαθμιστεί ακόμη περισσότερο διότι πήραμε την απόφαση και προχωρούμε με κοινή υπουργική απόφαση που υπογράφτηκε την περασμένη εβδομάδα στη δημιουργία Ακαδημίας Λιμενικού Σώματος για αξιωματικούς, υπαξιωματικούς και λιμενοφύλακες όπου θα έχουμε μία συνεχή και διαρκή εκπαίδευση ώστε να αποκτούν δεξιότητες ακόμη μεγαλύτερες απ’ αυτές τις οποίες έχουν όταν εισέρχονται.
      Να πω εδώ για την εισαγωγή νέων στο Λιμενικό Σώμα. Ξέρετε ότι στο Λιμενικό Σώμα παλιά γινόντουσαν απλώς όπως και για τα Υπουργεία γραπτοί διαγωνισμοί. Εδώ και αρκετά χρόνια δεν γίνονται πια. Γίνονται πανελλήνιοι διαγωνισμοί με ειδικά προσόντα. Στη δε παρατήρηση που έγινε γιατί δεν μπαίνουν οι προσλήψεις αυτές στο ειδικό μηχανογραφικό σύστημα του Υπουργείου Παιδείας δεν μπορούν να μπουν γιατί υπάρχουν και ειδικότητες. Δηλαδή κάποιος που θα δηλώσει θεολογικές σπουδές ή φιλοσοφικές σπουδές δεν είναι δυνατόν αν δεν πιάσει τα μόρια να βρεθεί να είναι καπετάνιος ή να βρεθεί να είναι μηχανικός ή να βρεθεί να είναι λιμενικός. Αντιλαμβάνεστε όμως ότι είναι ένα σύστημα που λειτουργεί με διαφάνεια, με αξιοπιστία και μπορώ να σας διαβεβαιώσω ότι ακόμη και στέλεχος της δικής μου παλαιότερης γραμματείας και νυν γραμματείας Υπουργού με βαθμό «δεκαεννέα» και μέλος πολύτεκνης οικογένειας δεν μπήκε στις τελευταίες εξετάσεις. Αυτό το λέω για να δείξω το βαθμό αυστηρότητας και λειτουργίας του σώματος που γίνεται κατά τη διαδικασία των προσλήψεων.
      Φυσικά, πολύ σωστά είπατε, αγαπητέ συνάδελφε Στρατηγέ μου, ότι πολλές φορές προβάλλονται τα λίγα και κακά γιατί υπάρχουν και αυτά, μια μεγάλη κοινωνία είναι, ένα κομμάτι της κοινωνίας είναι όλοι οι εργαζόμενοι σε όποιον τομέα και αν δουλεύουν. Εγώ θα ήθελα, κοντά σε αυτά τα λίγα αρνητικά φαινόμενα, τα οποία με τη μεγαλύτερη δυνατή αυστηρότητα τα τιμωρούμε και τα αποβάλλουμε από το σώμα, να σας πω ότι δεν προβάλλεται η τεράστια κοινωνική δουλειά του Λιμενικού Σώματος, γιατί απλά είναι έξω και από τις τυπικές του αρμοδιότητες. Και θα ανέφερα εδώ ότι τα τελευταία δυόμισι χρόνια έχουν γίνει επτακόσιες είκοσι έξι μεταφορές άρρωστων ανθρώπων από μικρά νησιά.
Σώθηκαν κυριολεκτικά επτακόσιες είκοσι έξι ζωές, ακριβώς γιατί αυτό το σώμα αισθάνεται ότι πέρα από την τυπική του αρμοδιότητα οφείλει να κάνει και όλα εκείνα τα οποία συμβάλλουν στην κοινωνική λειτουργία. 
      ( Στο σημείο αυτό την Προεδρική Έδρα καταλαμβάνει ο B΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Φυσικά, το σημερινό σώμα δεν είναι το σώμα που γνωρίζαμε. Το σημερινό σώμα έχει διακόσια τρία πλωτά σκάφη, τριακόσια δέκα πέντε οχήματα, έντεκα αεροπλάνα και ελικόπτερα που καθημερινά ελέγχουν το θαλάσσιο χώρο για κίνηση ύποπτων σκαφών. Κάθε μέρα δηλαδή αυτά τα αεροπλάνα πετούν προς βορρά, προς νότο, πάνω από το Αιγαίο και κάθε μέρα φωτογραφίζουν ύποπτα σκάφη ή επισημαίνουν στο θαλάσσιο περιβάλλον. Ο προγραμματισμός που έχει γίνει για τα έτη 2002-2004 περιλαμβάνει, επίσης, τριάντα έξι νέα πλωτά σκάφη εκ των οποίων πολλά είναι ανοικτής θάλασσας, τριακόσια χερσαία μέσα και επτά ελικόπτερα και αεροπλάνα. Έχουν ήδη γίνει οι παραγγελίες και έχουν υπογραφεί οι σχετικές συμβάσεις. Όχι, βέβαια, από το Υπουργείο Εμπορικής Ναυτιλίας -γιατί άκουσα και ένα παράπονο- αλλά από το Υπουργείο Ανάπτυξης και από το Υπουργείο Εθνικής Άμυνας. Τίποτα δεν γίνεται από το Υπουργείο Εμπορικής Ναυτιλίας, διότι έχει την αυτογνωσία ότι υπάρχουν πιο ειδικά σώματα, πιο ειδικοί μηχανισμοί, που έχουν μεγαλύτερη εμπειρία. Φυσικά εκεί αναθέτουμε όλη αυτήν τη λειτουργία. 
      Είμαστε, λοιπόν, σε μια διαδικασία αναβάθμισης του σώματος. Γίνεται τεράστια δουλειά. Εκτός από τα στοιχεία που σας έδωσα τα τελευταία δύο-τρία χρόνια είχαμε εννιακόσιες έντεκα παρεμβάσεις διάσωσης ανθρώπων στη θάλασσα, δύο χιλιάδες τετρακόσιες δέκα οκτώ επιθεωρήσεις πλοίων και χίλιες τετρακόσιες σαράντα τέσσερις επιθεωρήσεις ναυτιλιακών εταιρειών. Θα μπορούσα να παραθέσω ένα μεγάλο αριθμό στοιχείων, τα οποία θα εμπεριέχονται σε ένα ειδικό τεύχος που θα σας μοιράσουμε, για να έχουμε την πλήρη εικόνα της δράσης του σώματος. Διότι αν πάω στις διοικητικές παρεμβάσεις, θα πρέπει να σας πω ότι τα τρία τελευταία χρόνια έχουμε διακόσιες ογδόντα χιλιάδες ελέγχους και διοικητικές παραβάσεις και ποινές. 
      Δεν είναι μόνο αυτό. Αυτό το σώμα παρεμβαίνει και σε άλλους τομείς, στο δικό του πάντα χώρο, που είναι και αρμοδιότητά του. Έχει προβεί σε έλεγχο ναρκωτικών και έχει παρέμβει σε εξακόσιες τριάντα πέντε υποθέσεις με οκτακόσιες δέκα τρεις συλλήψεις. Ξέρετε ότι ο πόλεμος εναντίον των ναρκωτικών τόσο στην Ελλάδα όσο και στο εξωτερικό αποτελεί μια μεγάλη δραστηριότητα αυτού του σώματος. 
      Ένα άλλο μεγάλο κομμάτι της δραστηριότητας του Λιμενικού Σώματος σήμερα είναι η ολυμπιακή προετοιμασία. Απορροφά ένα μεγάλο αριθμό δυνάμεων και απαιτεί καλό σχεδιασμό τόσο στα θέματα της ασφάλειας όσο και στα θέματα της άριστης προετοιμασίας μαζί με άλλα σώματα για την ασφάλεια και για την επιτυχία των Ολυμπιακών Αγώνων. Δεν είναι τυχαίο ότι και η διεθνής αλλά και η Ελληνική Επιτροπή εξέφρασαν τα καλύτερα λόγια για τη συμμετοχή τριακοσίων είκοσι στελεχών και προσωπικού του Λιμενικού Σώματος στο τελευταίο test-event για τους ιστιοπλοϊκούς αγώνες, που έγιναν στον Άγιο Κοσμά, όπου τριακόσιοι είκοσι άνθρωποι από το Λιμενικό Σώμα –αξιωματικοί, άνδρες και γυναίκες- απασχολήθηκαν για να έχουμε επιτυχία σε αυτούς τους αγώνες. 
      Θα ήθελα να εκφράσω την εμπιστοσύνη μου προς το σώμα. Πρέπει να πω ότι γίνεται η πλέον άριστη δουλειά. Θα απαιτηθεί μεγάλη προσπάθεια για την περαιτέρω εκπαίδευση. Η εκπαίδευση είναι ο πυλώνας της όποιας προσπάθειας γίνεται για να έχουμε άριστο ανθρώπινο δυναμικό. Θα έλεγα ότι προς αυτήν την κατεύθυνση θα στηρίξουμε ένα έργο το οποίο είναι από τη φύση του δύσκολο, ένα έργο που γίνεται μέσα σε κακές καιρικές συνθήκες, μέσα σε ολοήμερες και ολονύκτιες παρεμβάσεις, σε δύσκολους καιρούς και με δύσκολους ανθρώπους, με τους οποίους έχει να αντιπαλέψει το σώμα αυτό. 
      Φυσικά, σήμερα το σώμα αυτό και όλα αυτά που είπα, προωθούν και στηρίζονται στις νέες τεχνολογίες. Ο έλεγχος πλέον των αλιευτικών σκαφών δεν γίνεται με τον κλασικό τρόπο που ξέραμε, να κυνηγάς δηλαδή ένα αλιευτικό σκάφος. Σήμερα για τα σκάφη μέσης αλιείας –και αυτό επεκτείνεται σιγά-σιγά και για τα υπόλοιπα σκάφη- υπάρχει ένα ηλεκτρονικό δίκτυο εντοπισμού και ελέγχου, έτσι ώστε να μικρύνουμε τις παραβάσεις και στο θέμα της αλιείας για την προστασία των αλιευτικών αποθεμάτων. 
      Ταυτόχρονα έχει αρχίσει να στήνεται -και σε λίγο θα ολοκληρωθεί- το σύστημα ελέγχου της ναυσιπλοΐας, με ηλεκτρονικά μάτια και ραντάρ, που ξεκίνησε από την Κέρκυρα, την Ηγουμενίτσα, το Ρίο-Αντίρριο, την Πάτρα, ήρθε στον Πειραιά και πάει τώρα Λαύριο, Ραφήνα και στα γύρω νησιά. Θα επεκταθεί μέσα από το intereg 3 και από άλλα προγράμματα του ίδιου Κοινοτικού Πλαισίου Στήριξης στο Ανατολικό Αιγαίο, έτσι ώστε μέσα από αυτά τα μάτια συνολικά το ελληνικό FIR να ελέγχεται ηλεκτρονικά για κάθε τι που κινείται. 
      Πρέπει να σας πω ότι καθημερινά ελέγχονται όλα τα πλοία τα οποία κινούνται υπόπτως, ελέγχονται τα σαράντα πλοία τα οποία θεωρούνται διεθνώς ύποπτα για τρομοκρατικές ενέργειες, παρακολουθούνται όλα τα σκάφη για τα οποία υπάρχουν υποψίες και κάθε τι που κινείται ύποπτα μέσα στον ελληνικό χώρο. Ταυτόχρονα όμως γίνονται και όλες εκείνες οι ενέργειες για την αναβάθμιση του ελληνικού στόλου. Χαίρομαι γιατί το 2001 και το 2002, για πρώτη φορά στην ιστορία της, ελληνική σημαία βρέθηκε στη λευκή ζώνη, από τη μαύρη και την γκρίζα ζώνη που ήταν μετά το 1996. Είναι από τις λίγες σημαίες που βρίσκεται στην λευκή ζώνη, πράγμα που σημαίνει ότι οι στόχοι μας για την ελληνική ναυτιλία, για την ποιοτική ναυτιλία, επιτυγχάνονται πλέον με τον καλύτερο τρόπο. 
      Θα ήθελα να κλείσω χωρίς να αναφερθώ σε επιμέρους σημεία. Θα ήθελα να κλείσω, λέγοντας ότι στο ν. 2935/2001 και με την πρωτοβουλία που είχε ο συνάδελφος, ο Χρήστος Παπουτσής, πέρασε η Νομοπαρασκευαστική Επιτροπή νομοσχέδιο για την κωδικοποίηση του προσωπικού του Λιμενικού Σώματος. 
      Αυτό είναι μία σπουδαία ενέργεια, γιατί πραγματικά μιλούσαμε για πολυνομία, για έναν απέραντο αριθμό εγκυκλίων, όπου κανείς θα έπρεπε να καταναλώνει χιλιάδες ώρες ώστε να μπορέσει να λειτουργήσει ένα τόσο πολύπλοκο σύστημα. Αν απαριθμήσω μία-μία τις ενέργειες του σώματος, αν αναφερθώ στα θέματα της ακτοπλοΐας -μπορεί η ακτοπλοΐα να είναι το 5% της ελληνικής ναυτιλίας, αλλά έχει τεράστια σημασία για την περιφερειακή ανάπτυξη και την κοινωνική συνοχή- μαζί με τα εξακόσιες χιλιάδες δρομολόγια, τις εκατόν πέντε εκατομμύρια από -επιβιβάσεις ετησίως πέρυσι, αντιλαμβάνεστε ότι μιλάμε για ένα χώρο μεγάλων αριθμών, όπου -όπως και στο στρατό- έτσι και εδώ απαιτείται πλέον επιχειρησιακή λειτουργία σε ύψιστο βαθμό, ειδάλλως δεν πετυχαίνεις. 
      Πιστεύω λοιπόν ότι τα τελευταία χρόνια έχουν γίνει σημαντικότατα βήματα για την προστασία των συμφερόντων της ελληνικής ναυτιλίας, για την ασφάλεια των ελληνικών συνόρων, αλλά ταυτόχρονα και για όλα τα θέματα που έχουν σχέση με αυτό που ονομάζουμε «θάλασσα». 
      Θέλω, τέλος, να ευχαριστήσω τόσο τον Αντιπρόεδρο του Νομικού Συμβουλίου του Κράτους και Πρόεδρο της Νομοπαρασκευαστικής Επιτροπής τον κ. Κωνσταντίνο Βολπή, όσο και όλα τα μέλη της Νομοπαρασκευαστικής Επιτροπής για το άρτιο έργο το οποίο έκαναν και μας παρουσιάζουν σήμερα στον κώδικα τον οποίο θα ψηφίσουμε. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 
      Έχω την τιμή να ανακοινώσω στο Σώμα ότι την συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», για τα 180 χρόνια από την Ελληνική Επανάσταση, σαράντα έξι μαθητές και μαθήτριες και δύο συνοδοί -καθηγητές του δεύτερου τμήματος του πρώτου Γυμνασίου Περάματος. 
      Η Βουλή καλωσορίζει τα παιδιά. 
      (Χειροκροτήματα από όλες τις πτέρυγες)
      Ο κ. Σαλαγκούδης έχει το λόγο. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, η Νέα Δημοκρατία χαιρετίζει αυτή την πρωτοβουλία γιατί σταθερά και μόνιμα είναι πάντοτε υπέρ της κωδικοποίησης των νόμων, ούτως ώστε να μπορέσουμε να δημιουργήσουμε ένα σύστημα μέσα σ’ αυτή την πολυνομία, που δημιουργεί ένα χάος κυριολεκτικά στη λειτουργία των δημοσίων επιχειρήσεων και των δημοσίων οργανισμών. Θα έλεγα ότι μία τέτοια πρακτική πρέπει να γίνει σε όλα τα υπουργεία και δεν μπορούμε και γι’ αυτόν ακριβώς το λόγο ψηφίσαμε, ανεξάρτητα με την ουσία και το περιεχόμενο και τις επιμέρους διαφωνίες μας σε κάποιες ενδεχομένως ρυθμίσεις που κατά καιρούς όταν ψηφίστηκαν η Νέα Δημοκρατία τις κατέθεσε. Εντούτοις, ψηφίσαμε την κωδικοποίηση αυτή που βοηθάει ώστε το Λιμενικό Σώμα να λειτουργήσει αποτελεσματικότερα. 
      Πρέπει να πούμε ότι ευτυχώς που υπάρχει αυτό που από ορισμένες πτέρυγες  ίσως χαρακτηρίστηκε ότι δεν είναι σωστό για το Λιμενικό Σώμα, δηλαδή η κατά κάποιο τρόπο στρατιωτική δομή. Σήμερα είναι γεγονός ότι όπως έχει διαλυθεί κυριολεκτικά ο δημόσιος τομέας και το κράτος, προσβλέπουμε στην αποτελεσματικότητα τουλάχιστον αυτών των υπηρεσιών που έχουν αυτή τη δομή και την πειθαρχία, για να λειτουργήσουμε με αποτελεσματικότητα και ιδιαίτερα στους ευαίσθητους τομείς όπως είναι οι Ένοπλες Δυνάμεις και στον ευαίσθητο επίσης τομέα, όπως είναι το Λιμενικό Σώμα, που έχει μια πάρα πολύ σημαντική αποστολή σήμερα που βλέπουμε όλα αυτά που αναφέρθηκαν προηγουμένως, όπως τα ναρκωτικά και το εμπόριό τους που οργιάζει, τις μεταναστεύσεις των πληθυσμών, των οικονομικών μεταναστών και έχουμε μία χώρα η οποία πραγματικά είναι ανοχύρωτη, όταν εκατοντάδες χιλιόμετρα θάλασσα, παράλια δηλαδή, δεν είναι δυνατόν να φυλαχθούν. 
      Το Λιμενικό Σώμα, λοιπόν, έχει μία πολύ μεγάλη αποστολή κι εκεί ακριβώς χρειάζεται να υπάρχει αυτή η πειθαρχία, να υπάρχει η αποτελεσματικότητα που δημιουργεί αυτή η πειθαρχία μέσα στο Λιμενικό Σώμα.
      Ταυτόχρονα, φυσικά, θα πρέπει να απομονώσουμε ορισμένα συμπτώματα διαφθοράς, γιατί και οι πειρασμοί είναι πολλοί, όταν το αντικείμενο είναι μεγάλο και τα οικονομικά αντικείμενα με τα οποία ασχολείται είναι επίσης πολύ σημαντικά και τα συμφέροντα μεγάλα. Θα πρέπει να ρυθμίσουμε αυτούς τους μηχανισμούς, ούτως ώστε μεμονωμένα επεισόδια που γίνονται μερικές φορές να μη θίγουν το σώμα. Διότι ζούμε στην κοινωνία όπου οι περιπτώσεις δυστυχώς από τα Μέσα Μαζικής Ενημέρωσης σήμερα γενικεύονται και έτσι, όπως λέει και ο λαός μας, «κοντά στα ξερά καίγονται και τα χλωρά». Γι’ αυτό πρέπει να είμαστε ιδιαίτερα προσεκτικοί, γι’ αυτό και οι ίδιοι οι λιμενικοί πρώτοι πρέπει να προστατεύουν την τιμή και την αξιοπρέπεια του σώματος και φυσικά θα πρέπει και η πολιτική ηγεσία να συνεπικουρείται από έναν μηχανισμό που να ελέγχει τη διαφάνεια και να μην επιτρέπει τέτοια συμπτώματα διαφθοράς.
      Είναι γεγονός, κύριε Υπουργέ, ότι πρέπει να προχωρήσουμε. Κι εμείς πάντοτε επικροτούμε τα θετικά βήματα που γίνονται πράγματι προς την κατεύθυνση της εκπαίδευσης. Σήμερα, όταν οι τεχνολογικές ανακαλύψεις είναι τόσο πολλές και η κοινωνία μας αλλάζει εξαιτίας αυτών με ιλιγγιώδη ρυθμό, νομίζω ότι αυτό που λέμε «δια βίου εκπαίδευση» και των ήδη υπαρχόντων αλλά και των νέων που εισέρχονται, πρέπει να είναι υψηλού επιπέδου. Οι δάσκαλοι πρέπει επίσης να διαθέτουν κι αυτοί τις σύγχρονες γνώσεις, για να μπορέσουμε έτσι να δημιουργήσουμε έναν αξιόμαχο μηχανισμό προσαρμοσμένο στις σημερινές συνθήκες, που διευκολύνουν την αποτελεσματικότητα της δράσης. Και προς αυτή την κατεύθυνση της εκπαιδεύσεως πρέπει να κάνουμε ακόμα μεγαλύτερα βήματα. 
      Περιμένουμε κάποιο νομοσχέδιο για τη ναυτική εκπαίδευση. Όμως, παράλληλα οφείλουμε να πούμε ότι στις ναυτικές σχολές, όπως επίσης και στις στρατιωτικές, αν και δεν τις παρακολουθώ, εν τούτοις έγινα κοινωνός κάποιων συστημάτων που ήδη έχουμε αγοράσει και η πολιτεία έχει δαπανήσει πολλά χρήματα γι’ αυτά, τα οποία όμως δυστυχώς καταγγέλλεται ότι δεν χρησιμοποιούνται.
      Νομίζω ότι προς αυτήν την κατεύθυνση χρειάζεται μεγαλύτερη προσοχή και να δούμε τους λόγους, γιατί αυτά τα συστήματα δεν χρησιμοποιούνται. Ίσως να μην υπάρχουν και αντίστοιχοι εκπαιδευτές που να γνωρίζουν το χειρισμό αυτό, αλλά δεν μπορεί η πολιτεία να δαπανά χρήματα, για να παίρνει συσκευές π.χ. εξομοίωσης, να παίρνει συσκευές που ελέγχουν σήμερα τα ηλεκτρονικά συστήματα και οι εκπαιδευόμενοι να μη γίνονται κοινωνοί. Το λέω αυτό, γιατί υπάρχουν αντίστοιχες τέτοιες αναφορές –για να μην τις πω καταγγελίες.
      Το ζήτημα λοιπόν της εκπαίδευσης είναι πάρα πολύ σημαντικό και φυσικά από κει και πέρα και ο εξοπλισμός και τα μέσα, για να μπορεί σήμερα το Λιμενικό Σώμα να επιτελέσει την πολύ σημαντική αποστολή, την οποία έχει. 
      Φυσικά, αναφέρθηκα και προηγούμενα στα συμπτώματα διαφθοράς. Επίσης, θα πρέπει να απαλλαγούμε και από τα συμπτώματα του κομματισμού και ευνοιοκρατίας. Μάλιστα αυτές τις μέρες είδε το φως της δημοσιότητας κάτι που έγινε στο λιμάνι της Θεσσαλονίκης. Μια επιχείρηση λειτουργεί εδώ και ένα χρόνο χωρίς άδεια. Πήγε εκεί το Λιμενικό Σώμα, έκανε τον έλεγχο, αλλά ο έλεγχός του ήταν –θα έλεγε κανείς- υποτυπώδης. Η όλη λειτουργία του συστήματος εκεί δείχνει ότι κάποιο πολιτικό πρόσωπο ή κάποια εξουσία επέδρασε έτσι, ούτως ώστε και παρανόμως να λειτουργεί χωρίς άδεια η επιχείρηση και φυσικά οι έλεγχοι να γίνονται υποτυπωδώς ή –θα έλεγε κανείς- «κλείνοντας τα μάτια». 
      Αυτά είπα ότι πρέπει να τα προσέξουμε και για την εύρυθμη λειτουργία της πολιτείας και για την προστασία του περιβάλλοντος, το οποίο θίγεται για τη Θεσσαλονίκη –για το συγκεκριμένο θέμα που ανέφερα- αλλά και γιατί αυτά τα περιστατικά είναι δυνατόν να δημιουργήσουν τη γενίκευση που είπα προηγουμένως με άμεσες δυσάρεστες επιπτώσεις για το Λιμενικό Σώμα, το οποίο -προς Θεού- θα πρέπει να το διατηρήσουμε έξω απ’ αυτά ως κόρη οφθαλμού, γιατί έχει μια πολύ σημαντική εθνική αποστολή, την οποία πρέπει να εκτελεί με αποτελεσματικότητα.
      Δεν θέλω να επεκταθώ περισσότερο. Θα πω πάλι ότι εμείς ψηφίζουμε το νομοσχέδιο, ακριβώς γιατί πιστεύουμε στην κωδικοποίηση και πρέπει αυτό να γίνει καθεστώς σε όλα τα Υπουργεία. Ακόμη και στο Υπουργείο Εμπορικής Ναυτιλίας και για τις άλλες περιπτώσεις -αυτές που αναφέρατε- για την ακτοπλοΐα, πρέπει να κάνουμε αυτή την κωδικοποίηση, ούτως ώστε να βοηθήσουμε και για την καλύτερη και πιο εύρυθμη λειτουργία και για τη διευκόλυνση γενικότερα του έργου της ιεραρχίας και των υπηρεσιών και για την καλύτερη εφαρμογή των νόμων και για την ευκολότερη κατανόηση των νόμων από τους πολίτες, τους οποίους καλούμε να τους εφαρμόσουν, που όμως, όταν πηγαίνουν στα δικαστήρια, δεν τους δικαιολογούμε –αγνοία νόμου δεν νοείται- και αρχίζουμε πλέον να σκεφτόμαστε ότι ζούμε σε κοινωνία παραλογισμού.
      Γι’ αυτόν ακριβώς το λόγο εμείς σπεύσαμε, όπως σας είπα, να ψηφίσουμε αυτό το νομοσχέδιο.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σαλαγκούδη.
      Βλέπω ότι κανείς εκ των συναδέλφων δεν έχει να προσθέσει κάτι. 
      Κύριε Υπουργέ, επ’ αυτών που ειπώθηκαν έχετε να πείτε κάτι;
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Όχι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εμπορικής Ναυτιλίας «Κύρωση του Κώδικα Προσωπικού Λιμενικού Σώματος». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου του Υπουργείου Εμπορικής Ναυτιλίας «Κύρωση του Κώδικα Προσωπικού Λιμενικού Σώματος», έγινε δεκτό επί της αρχής κατά πλειοψηφία.
      Προχωρούμε τώρα στη ψήφιση των άρθρων.
      Ερωτάται το Σώμα: Γίνεται δεκτό το άρθρο 1;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία. 
      Ερωτάται το Σώμα: Γίνεται δεκτό το άρθρο 2;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία. 
      Εισερχόμαστε στη ψήφιση στο σύνολο του νομοσχεδίου του Υπουργείου Εμπορικής Ναυτιλίας «Κύρωση του Κώδικα Προσωπικού Λιμενικού Σώματος».
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
     ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς, το νομοσχέδιο του Υπουργείου Εμπορικής Ναυτιλίας «Κύρωση του Κώδικα Προσωπικού Λιμενικού Σώματος» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     
     (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
     
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε την ζητηθείσα εξουσιοδότηση. 
     Κύριοι συνάδελφοι, δέχεστε σε αυτό το σημείο να λύσουμε τη συνεδρίαση;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 12.40΄ λύεται η συνεδρίαση για αύριο ημέρα Πέμπτη και ώρα 10.30΄ με αντικείμενο εργασιών του Σώματος: α) συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου: «Ιατρική υποβοήθηση στην ανθρώπινη αναπαραγωγή».
     
     Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ


