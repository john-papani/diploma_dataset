Σελίδα 2739 

Π Ρ Α Κ Τ Ι Κ Α    Β Ο Υ Λ Η Σ


Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ ΜΔ'

Δευτέρα 8 Δεκεμβρίου 1997


Αθήνα, σήμερα στις 8 Δεκεμβρίου 1997, ημέρα Δευτέρα και ώρα 18.24' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την Προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από την κ. Στυλιανή Αλφιέρη, Βουλευτή Α' Πειραιώς, τα ακόλουθα:

Α'. ΚΑΤΑΘΕΣΗ ΑΝΑΦΟΡΩΝ

1) Οι Βουλευτές κύριοι ΑΘΑΝΑΣΙΟΣ ΒΑΡΙΝΟΣ, ΠΑΝΑΓΙΩΤΗΣ Ν. ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Ελληνικό Κέντρο Παραγωγικότητας ζητεί να διασφαλιστεί η συνέχιση των δραστηριοτήτων του.

2) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Νομάρχης Ηρακλείου ζητεί να γίνουν στο Παγκρήτιο Στάδιο Ηρακλείου οι αγώνες ποδοσφαιρικών ομίλων που θα συμμετάσχουν στην προκριμματική φάση των Ολυμπιακών Αγώνων το 2004.

3) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Σύλλογος Ιδιοκτητών Γραφείων Ενοικιάσεως Αυτοκινήτων Ι.Χ. Νομού Ηρακλείου ζητεί την απαλλαγή των μελών του από το τέλος 2% επί των ακαθαρίστων εσόδων τους.

4) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας στο οποίο ζητείται η αύξηση της τιμής για τη φετινή παραγωγή πορτοκαλιών.

5) Ο Βουλευτής Χίου κ. ΑΝΤΩΝΗΣ ΚΟΤΣΑΚΑΣ κατέθεσε αναφορά με την οποία το Ελληνικό Κέντρο Παραγωγικότητας ζητεί τη συνέχιση των δραστηριοτήτων του.

6) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Ομοσπονδία Συλλόγων Γονέων παιδιών με νεανικό διαβήτη ζητεί να εισάγονται τα παιδιά με νεανικό διαβήτη στην τριτοβάθμια εκπαίδευση χωρίς εξετάσεις.

7) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Ομοσπονδία Σωματείων Ελλήνων Βορειοηπειρωτών "Ο 'Αγιος Κοσμάς" ζητεί να δοθούν κίνητρα βιομηχανικής ανάπτυξης στην Αλβανία, να χορηγηθεί αποζημίωση στους ζημιωθέντες Βορειοηπειρώτες επιχειρηματίες, καθώς και την καθιέρωση ευνοϊκών ρυθμίσεων χορήγησης της ελληνικής υπηκοότητας στα μέλη της.

8) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Σύλλογος Εργαζομένων του Κέντρου Ψυχικής Υγιεινής ζητεί να λυθούν τα οικονομικά προβλήματα που αντιμετωπίζει το Κέντρο.

9) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία το Σωματείο Εργαζομένων στο ΕΛΚΕΠΑ διαμαρτύρεται για την απόφαση κατάργησης του ΕΛΚΕΠΑ.

10) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Κοινότητα Πιτσιδίων του Νομού Ηρακλείου ζητεί χρηματοδότηση για την εκτέλεση του έργου "Δίκτυα 'Υδρευσης - Αποχέτευσης - Βιολογικού Καθαρισμού Πιτσιδίων - Ματάλων".

11) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία το Οικονομικό Επιμελητήριο Ελλάδας Περιφερειακό Τμήμα Ανατολικής Κρήτης ζητεί την ικανοποίηση οικονομικού αιτήματος των ελεγκτών.

12) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας σχετικά με το πρόβλημα που αντιμετωπίζει το Πολυκλαδικό Λύκειο Καλαμάτας, το οποίο πλημμυρίζει σε περιόδους δυνατών βροχοπτώσεων.

13) Οι Βουλευτές κύριοι ΙΩΑΝΝΗΣ ΓΙΑΝΝΑΚΟΠΟΥΛΟΣ, ΠΑΝΑΓΙΩΤΗΣ Ν. ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Φιλιατρών του Νομού Μεσσηνίας ζητεί την οικονομική ενίσχυση των σεισμόπληκτων της περιοχής του.

14) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Μορφωτικός Σύλλογος Αραπολακαίων Πυλίας "Η Υπαπαντή του Σωτήρος" ζητεί τη δρομολόγηση λεωφορείου Πύλου Καλαμάτας.

15) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Γενικό Νομαρχιακό Νοσοκομείο Καλαμάτας ζητεί την άμεση αποκομιδή των απορριμμάτων που έχουν συσσωρευθεί σε χώρο του Νοσοκομείου.

16) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το ΕΛΚΕΠΑ Παράρτημα


 

  

Σελίδα 2740 

Πάτρας ζητεί τη συνέχιση της αυτόνμης λειτουργίας του Ελληνικού Κέντρου Παραγωγικότητας.

17) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορές με τις οποίες οι εργαζόμενες στη Σχολή Κιλιμοποιίας Αιτωλικού του ΕΟΜΜΕΧ ζητούν να μη συρρικνωθεί ο ΕΟΜΜΕΧ.

18) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η Τεχνική Επιτροπή ΤΕΛ - ΤΕΣ - ΣΕΚ του Δήμου Αλεξανδρούπολης ζητεί την προμήθεια φωτοαντιγραφικού μηχανήματος στις σχολικές μονάδες ΤΕΛ Αλεξανδρούπολης.

19) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Επιτροπή Αγώνα των Εργαζομένων "Ο ΕΥΑΓΓΕΛΙΣΜΟΣ" ζητεί την κάλυψη όλων των κενών θέσεων στο Νομό Μεσσηνίας.

20) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Κοινότητα Καραβάδου του Νομού Ηρακλείου ζητεί χρηματοδότηση για την αποπεράτωση του επαρχιακού δρόμου Κασσάνοι - Καραβάδο - Νότιος 'Αξονας.

21) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας σχετικά με την έλλειψη διέλευσης οχημάτων στη γέφυρα στο Στενό του Νομού Εύβοιας.

22) Οι Βουλευτές κύριοι ΝΙΚΟΛΑΟΣ ΑΝΑΣΤΑΣΟΠΟΥΛΟΣ, ΠΑΝΑΓΙΩΤΗΣ Ν. ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Νεφροπαθών Ελλάδας προτείνει την ίδρυση παραθεριστικών κέντρων νεφροπαθών στη χώρα μας.

23) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Σύνδεσμος Εργαζομένων Πολεμικού Ναυτικού ζητεί την ευνοϊκή διευθέτηση του θέματος της υγειονομικής περίθαλψης των μελών του.

24) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Κοινότητα Κοκκωνίου Νομού Κορινθίας υποβάλλει προτάσεις σχετικά με τις ρυθμίσεις για τη μεταβίβαση της περιουσίας του Α.Σ.Ο. στη Νομαρχιακή και Τοπική Αυτοδιοίκηση.

25) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Παραπληγικών ζητεί να επεκταθεί η χορήγηση του εξωϊδρυματικού επιδόματος των παραπληγικών - τετραπληγικών και στους ασφαλισμένους του Δημοσίου, των ΝΠΔΔ, ΟΤΑ.

26) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η 'Ενωση Συντακτών Ημερησίων Εφημερίδων Μακεδονίας - Θράκης προτείνει τροπολογία στο νομοσχέδιο "Περί μέτρων κατά της εισφοροδιαφυγής", βάσει της οποίας θα αναγνωρίζεται το δικαίωμα σε άνεργα και επιδοτούμενα μέλη της να χαρακτηρίζουν ως συντάξιμο το χρόνο αυτό.

27) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Κοινότητα Ν.Μανολάδας του Νομού Ηλείας ζητεί να χορηγηθεί αποζημίωση στους σεισμόπληκτους κατοίκους της.

28) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας σχετικά με την πρόταση του Ευρωπαϊκού Κοινοβουλίου να επιδοτούνται μόνο οι ποσότητες, που βγαίνουν στο εμπόριο.

29) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Κλινική "'Αγιος Λουκάς" ζητεί να εκδοθεί Π.Δ. ώστε να αποκτήσει το δικαίωμα σύμφωνα με το νόμο να κάνει επέκταση η μετατροπή στις κτιριακές της εγκαταστάσεις.

30) Οι Βουλευτές κύριοι ΛΕΩΝΙΔΑΣ ΤΖΑΝΗΣ, ΠΑΝΑΓΙΩΤΗΣ Ν. ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Βελεστίνου Νομού Μαγνησίας ζητεί τη βελτίωση των αθλητικών εγκαταστάσεων του Δημοτικού Σταδίου Βελεστίνου.

31) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τη νέα νομοθετική ρύθμιση με την οποία επιβάλλεται η καταβολή ασφαλιστικών εισφορών από τις επιχειρήσεις που διανέμουν ποσά από κέρδη τους υπό τη μορφή μετοχών στο εργατοϋπαλληλικό προσωπικό τους.

32) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με το πρόβλημα της λειτουργίας του Τελωνείου Δράμας λόγω έλλειψης προσωπικού.

33) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο εκφράζονται διαμαρτυρίες για την κατάργηση των παραρτημάτων του Ινστιτούτου Γεωλογικών και Μεταλλευτικών Ερευνών Ξάνθης.

34) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με το "αδιέξοδο" των βαμβακοπαραγωγών Δράμας κατόπιν υπουργικής απόφασης για την απογραφή των ποσοτήτων τους στα εκκοκιστήρια.

35) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τον κίνδυνο κατάργησης του Καπνολογικού Ινστιτούτου Δράμας.

36) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο οι επιχειρηματίες τάσσονται με τον εισαγγελέα του Α.Πάγου, διότι εισηγήθηκε την κατάργηση του μέτρου της επιβολής εκ μέρους των Τραπεζών τόκου επί τόκων.

37) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αναφέρεται στο υψηλό ποσοστό ανεργίας στο Νομό Δράμας.

38) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τις πολλές καταστροφές δασών στη χώρα λόγω πυρκαγιών.

39) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας όπου οι εκπρόσωποι των οργανώσεων των αγροτών διαμαρτύρονται για την τροποποίηση του καθεστώτος χορήγησης συμπληρωματικής ενίσχυσης για το προϊόν του σκληρού σίτου.

40) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο το Ειδικό Σχολείο Δράμας ζητεί την κάλυψη των λειτουργικών του δαπανών.

Β'. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ.
1. Στις με αριθμό 279/9-7-97,280/9-7-97 ερωτήσεις δόθηκε με το υπ' αριθμ. 359/10-10-97 έγγραφο από τoν Υπουργό Δικαιοσύνης η ακόλουθη απάντηση:

"Σε απάντηση των υπ' αριθμ. 279,280/9-7-97 ερωτήσεων που κατέθεσαν στη Βουλή των Ελλήνων οι Βουλευτές κύριοι Γ. Γιακουμάτος, Ι. Βαρβιτσιώτης, Α. Ψαρούδα-Μπενάκη, Ε. Ζαφειρόπουλος, σας γνωρίζουμε τα εξής:

'Οπως είναι γνωστό, η Δικαιοσύνη, σύμφωνα με το άρθρο 26 του Συντάγματος, είναι ανεξάρτητη κρατική λειτουργία και ως εκ τούτου κάθε παρέμβαση παραγόντων της εκτελεστικής εξουσίας στο έργο της είναι πολιτειακά απαράδεκτη.

Πέραν όμως τούτου επί ουσίας της υποθέσεως σας πληροφορούμε ότι:

Για την άσκηση ποινικής δίωξης, κατά την ισχύουσα ποινική Δικονομία αρκεί η συνδρομή απλών ενδείξεων περί τελέσεως αξιοποίνου πράξεως. Μετά την κίνηση της ποινικής δίωξης ο Εισαγγελέας μπορεί να παραγγείλει προανάκριση ή κυρία ανάκριση, κατά περιπτώση, σύμφωνα με το νόμο. Κατά τη ανακριτική έρευνα που ακολουθεί συγκεντρώνονται τα αποδεικτά στοιχεία.


 

  

Σελίδα 2741 

Για να παραπεμφθεί ο κατηγορούμενος του αρμοδίου δικαστηρίου πρέπει οι αρχικές ενδείξεις, οι οποίες αρκούσαν για την άσκηση ποινικής διώξεως να μετατραπούν σε επαρκείς ενδείξεις (άρθρο 313 Κώδ. Ποιν. Δικονομίας).

Εάν αντιθέτως από την ανακριτική έρευνα δεν συντρέξουν επαρκείς ενδείξεις περί της ενοχής του κατηγορουμένου για το αδίκημα που ασκήθηκε η ποινική δίωξη, ο εισαγγελέας πλημμελειοδικών οφείλει να εισάγει πρόταση στο δικαστικό συμβούλιο, περί εκδόσεως απαλλακτικού βουλεύματος. Εάν το συμβούλιο δεχθεί την πρόταση του εισαγγελέως εκδίδεται απαλλακτικό βούλευμα.

'Ετσι εξηγείται γιατί η εισαγγελέας άσκησε μεν ποινική δίωξη αλλά επειδή και προφανώς διότι υπήρχαν απλές ενδείξεις ενοχής, οι οποίες όμως δεν κατέστησαν, κατά τη διενεργηθείσα προανάκριση επαρκείς επρότεινε την απαλλαγή. Ως προς το δεύτερο ερώτημά σας, σας πληροφορώ ότι οι εν λόγω δικαστές έκριναν στη μεν μια περίπτωση ως μέλη του Συμβουλίου Πλημμελειοδικών στη δε άλλη ως μέλη του Τριμελούς Πλημμελειοδικείου και ως εκ τούτου η κρίση τους κατά περίπτωση τυγχάνει αυτοτελής.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

2. Στην με αριθμό 607/28-7-97 ερώτηση δόθηκε με το υπ' αριθμ. 46265/6-11-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης ακόλουθη απάντηση:

"Σε απάντηση της ερώτησης 607/28-7-97 που κατατέθηκε από τους Βουλευτές κυρίους Α. Τασούλα και Μ. Κωστόπουλο και αφορά στη στελέχωση της Επιθεώρησης Εργασίας, των Ν.Α. Κέρκυρας και Ζακύνθου και σε συνέχεια του αριθμ. 2 σχετικού εγγράφου του Υπουργείου Εργασίας και Κοινωνικών Ασφαλίσεων, σας γνωρίζουμε ότι ήδη έχει δρομολογηθεί, μετά την έγκριση από την τριμελή εξ Υπουργών Επιτροπή, η πλήρωση 900 συνολικά θέσεων για τις Νομαρχιακές Αυτοδιοικήσεις, σύμφωνα με τα αιτήματα που οι ίδιες υπέβαλαν στο Υπουργείο μας και αναμένεται η προκήρυξή τους από το Ανώτατο Συμβούλιο Επιλογής Προσωπικού (ΑΣΕΠ) σύμφωνα με τις διατάξεις του ν. 2190/1994.

Οι θέσεις αυτές αφορούν επιστημονικό προσωπικό και η τοποθέτησή τους στις Υπηρεσίες της κάθε Ν.Α. θα γίνει με απόφαση του οικείου Νομάρχη.

Ο Υφυπουργός

Λ. ΠΑΠΑΔΗΜΑΣ"

3. Στην με αριθμό 1270/3-9-97 ερώτηση δόθηκε με το υπ' αριθμ. 439/7-11-97 έγγραφο από τoν Υπουργό Εμπορικής Ναυτιλίας η ακόλουθη απάντηση:

"Σε απάντηση της 1270/3-9-97 ερώτησης του Βουλευτή κ. Σπ. Σπύρου, σας πληροφορούμε τ' ακόλουθα:

1. Από τις διατάξεις της Εθνικής μας Νομοθεσίας και συγκεκριμένα από το Π.Δ. 376/1995 με το οποίο προσαρμόστηκε η Ελληνική Νομοθεσία προς την οδηγία 92/29 ΕΟΚ της 31-3-1992 "Σχετικά με τις ελάχιστες προδιαγραφές ασφάλειας και υγείας για την προώθηση βελτιωμένης ιατρικής περίθαλψης στα πλοία", προβλέπεται η ύπαρξη Ιατρού μόνο σε πλοία των οποίων το πλήρωμα περιλαμβάνει εκατό (100) ή περισσότερους εργαζόμενους και εφόσον πραγματοποιούν πλόες διάρκειας άνω των τρών (3) ημερών.

2. Από τα στοιχεία που έχουμε υπόψη μας στις συνθέσεις των ακτοπλοϊκών πλοίων των άλλων Ευρωπαϊκών χωρών δεν προβλέπεται ιατρός.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

4. Στην με αριθμό 1502/17-9-97 ερώτηση δόθηκε με το υπ' αριθμ. 46227/6-11-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης ακόλουθη απάντηση:

"Σε απάντηση της ερώτησης 1502/17-7-97 που κατατέθηκε στη Βουλή των Ελλήνων από το Βουλευτή κ. Π. Μελά και αναφέρεται στο πιο πάνω θέμα, σας πληροφορούμε τα εξής:

Η Ν.Α. Πειραιά με τη συνδρομή του ΥΠΕΘΟ και μέσα στα περιορισμένα πλαίσια διαθέσιμων πόρων επιχορηγεί τους ΟΤΑ των άνυδρων περιοχών σε μια προσπάθεια μείωσης του κόστους διάθεσης του πόσιμου νερού στο καταναλωτή.

Ο Δήμος 'Υδρας επιχορηγήθηκε το έτος 1995 με 10 εκ. δρχ. και πρόσφατα (απόφαση ΥΠΕΘΟ 30067/ΑΕ 4959/19-9-97) με 20 εκ. δρχ.

Επιπλέον κρίνουμε σκόπιμο να αναφέρουμε ότι σύμφωνα με το άρθρο 3 παρ. 4 του ν. 2240/1994 ο Δήμος 'Υδρας ως μοναδικός ΟΤΑ του νησιού λαμβάνει από το 1995 και για μια πενταετία τετραπλάσια οικονομική ενίσχυση σε σχέση με τους υπολοίπους ΟΤΑ από τους κεντρικούς αυτοτελείς πόρους η οποία μόνο για το 1996 ανήλθε σε 100 εκ. δρχ.

Τέλος θα θέλαμε να σας γνωρίσουμε ότι η Περιφέρεια Αττικής, για να βοηθήσει στην επίλυση του προβλήματος ύδρευσης του νησιού, στα πλαίσια του Α' Κ.Π.Σ. (ΠΕΠ 1989-1993 - ΕΑΠΤΑ) χρηματοδότησε το Δήμο 'Υδρας για αγορά υδροφόρου πλοίου με 87.021.000 δρχ. (321.368 ECU).

Ο Υφυπουργός

Λ. ΠΑΠΑΔΗΜΑΣ"

5. Στην με αριθμό 1559/22-9-97 ερώτηση δόθηκε με το υπ'αριθμ. 45/4-11-97 έγγραφο από τoν Υφυπουργό Οικονομικών η ακόλουθη απάντηση:

"Σε απάντηση του από 13-10-97 εγγράφου του Υπουργείου Εθνικής Οικονομίας, που μας διαβίβασε την αριθμ. 1559/22-9-97 ερώτηση, που κατέθεσε ο Βουλευτής κ. Ν. Τσιαρτσιώνης, σας γνωρίζουμε τα ακόλουθα:

"Το Υπουργείο Οικονομικών κατέβαλε κάθε δυνατή προσπάθεια για την ενημέρωση των πολιτών και την ορθή συμπλήρωση του εντύπου Ε9. Ωστόσο η διόρθωση των λαθών που τυχόν υπάρχουν εφόσον αυτό είναι εφικτό, θα γίνει από τις ΔΟΥ και σε διαφορετική περίπτωση από τους φορολογούμενους κατά τη διάρκεια της μηχανογραφικής επεξεργασίας, των εντύπων αυτών.

'Οσον αφορά την υποβολή δηλώσεων φόρου μεγάλης ακίνητης περιουσίας φυσικών προσώπων εντός του έτους 1998 για τα οποία η φορολογική υποχρέωση γεννήθηκε το έτος 1997, δεν τίθεται θέμα, διότι σύμφωνα με τις διατάξεις της παραγράφου 8 του άρθρου 27 του ν. 2459/1994 (ΦΕΚ 17 Α') προβλέπεται ότι τα πρόσωπα αυτά υποβάλλουν την οικεία δήλωση μετά από σχετική πρόσκληση.

Ο Υφυπουργός

Γ. ΔΡΥΣ"

6. Στην με αριθμό 1586/23-9-97 ερώτηση δόθηκε με το υπ' αριθμ. 46211/6-11-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης ακόλουθη απάντηση:

"Σε απάντηση της ερώτησης 1586/23-7-97 του Βουλευτή κ. Ι. Χωματά, σας πληροφορούμε τα εξής:

1. Η Επιβλέπουσα Υπηρεσία, η Δ.Τ.Υ. της Νομαρχιακής Αυτοδιοίκησης Κυκλάδων, με ειδική διαταγή προς την ανάδοχο εταιρεία ΑΚΤΙΣ Α.Τ.Ε. διέταξε:

α. Την αποξήλωση και κατασκευή του ασφαλτοτάπητα και


 

  

Σελίδα 2742 

την κατασκευή στρώσης βάσης στην περιοχή των Γλυφών σε μήκος 1400 μ.

β. Την αποξήλωση και κατασκευή του ασφαλτοτάπητα σε όλο το μήκος της οδού (δηλαδή από την αρχή μέχρι τη διασταύρωση προς Σπήλαιο, μήκος 4.200 μ. και του τμήματος προς το Σπήλαιο, μήκους 2.000 μ.).

2. Η ανάδοχη εταιρεία στο διάστημα Ιουλίου - Αυγούστου 97 προέβη σε πλήρη αποκατάσταση της οδού στο πρώτο τμήμα της μέχρι τη διασταύρωση προς το Σπήλαιο αλλά αρνήθηκε την αποκατάστασή της στο τμήμα από διασταύρωση προς Σπήλαιο επικαλούμενη το γεγονός ότι στο υπόψη τμήμα μέχρι και σήμερα δεν έχει παρατηρηθεί η παραμικρή φθορά.

3. Είναι γεγονός ότι μέχρι σήμερα το τμήμα προς Σπήλαιο, μήκους 2.000 μ., δεν έχει φθορές ενώ η αποκατάσταση της οδού στο υπόλοιπο τμήμα της, μήκους 4.200 μ., μπορεί να χαρακτηρισθεί αρίστη.

4. Η Υπηρεσία προτίθεται να κρατήσει το σύνολο των εγγυήσεων της εργολαβίας για δύο ακόμη χρόνια μέχρι την οριστική παραλαβή του έργου υποχρεώνοντας τον ανάδοχο στην ανακατασκευή και του τμήματος προς Σπήλαιο, αν στο διάστημα αυτό παρουσιασθούν φθορές, ειδάλως θα προβεί σε περικοπή του εργολαβικού ανταλλάγματος όπως προβλέπεται από τις κείμενες διατάξεις.

Ο Υφυπουργός

Λ. ΠΑΠΑΔΗΜΑΣ"

7. Στην με αριθμό 1602/23-9-97 ερώτηση δόθηκε με το υπ' αριθμ. 46285/6-11-97 έγγραφο από τoν Υφυπουργό Εσωτερικών, Δημόσιας Διοίκησης και Αποκέντρωσης ακόλουθη απάντηση:

"Σε απάντηση της ερώτησης 1602/23-7-97 που κατέθεσε ο Βουλευτής κ. Βασίλειος Παπαγεωργόπουλος που αφορά την περάτωση του έργου του Υπόγειου Σταθμού Αυτοκινήτων στην Πλατεία Διοικητηρίου της Θεσσαλονίκης, σας πληροφορούμε ότι, όπως μας ενημέρωσε η Δ/νση Οδοποιϊας του Δήμου Θεσσαλονίκης, ο δήμος έχει εκπονήσει οριστικές μελέτες του σταθμού με τα αρχαία που θα μπορούσαν να διατηρηθούν. Απομένει η άδεια του Υπουργείου Πολιτισμού που εφόσον δοθεί, το έργο θα μπορέσει να ολοκληρωθεί σε πολύ σύντομο χρονικό διάστημα.

Το Υπουργείο Πολιτισμού στο οποίο κοινοποιείται το παρόν μαζί με αντίγραφο της ανωτέρω ερώτησης παρακαλείται να ενημερώσει τη Βουλή για τα θέματα της αρμοδιότητάς του.

Ο Υφυπουργός

Λ. ΠΑΠΑΔΗΜΑΣ"

8. Στην με αριθμό 1960/9-10-97 ερώτηση δόθηκε με το υπ' αριθμ. 33587/6-11-97 έγγραφο από τoν Υπουργό Υγείας και Πρόνοιας η ακόλουθη απάντηση:

"Απαντώντας στην αρ. 1960/9-10-97 ερώτηση του Βουλευτή κ. Παν. Ψωμιάδη που αφορά στη μετατροπή της σχέσης εργασίας από ορισμένου σε αορίστου χρόνου εργαζομένων στο Ψυχιατρικό Νοσοκομείο Θεσσαλονίκης σε κατασκευές έργων με αυτεπιστασία μέχρι το 1993, σας γνωρίζουμε τα παρακάτω:

Οι παραπάνω αναφερόμενοι εργαζόμενοι δεν είχαν, οιανδήποτε σχέση εργασίας με το Ψυχιατρικό Νοσοκομείο Θεσσαλονίκης και δεν εξετάζονται από την υπηρεσία μας θέμα ρύθμισης ή μετατροπής της σχέσης εργασίας τους.

Ο Υπουργός

Κ. ΓΕΙΤΟΝΑΣ"

9. Στις με αριθμό 2014/13-10-97, 2196/17-10-97 ερωτήσεις δόθηκε με το υπ' αριθμ. 2509/6-11-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στις ερωτήσεις με αριθμούς α) 2014/13-10-97 και β) 2196/17-10-97 που κατατέθηκαν από τη Βουλευτή κ. Ελένη Ανουσάκη, σας γνωρίζουμε τα εξής:

Η περιοχή "Κόκκινος Βράχος" στη Ζάκυνθο έχει χαρακτηρισθεί ως ιστορικός τόπος με την από 15-3-95 απόφαση Υπουργείου Πολιτισμού με αρ. ΥΠΠΟ/ΔΙΛ.ΑΠ. /Γ.850/ 20660/ 15-3-95 - ΦΕΚ 413/Β/15-5-95 (και όχι ως "τοπίο ιδιαιτέρου φυσικού κάλλους").

Σύμφωνα δε με τις διατάξεις του Π.Δ. 161/84 περί "ανακατανομής αρμοδιοτήτων των Υπουργείων Πολιτισμού και Χωροταξίας, Οικισμού και Περιβάλλοντος" (ΦΕΚ 54/Α/30-1-84), η αρμοδιότητα προστασίας των ιστορικών τόπων έχει περιέλθει στο ΥΠΕΧΩΔΕ, η δε έκδοση οικοδομικών αδειών στους τόπους αυτούς τελεί υπό την έγκριση της αρμόδιας Επιτροπής Πολεοδομικού και Αρχιτεκτονικού Ελέγχου.

Συνεπώς ο χαρακτηρισμός της περιοχής ως ιστορικού τόπου συσχετίζει κάθε παρέμβαση και δραστηριότητα με όρους που ορίζονται από σχετικές διατάξεις συγκεκριμένων νόμων.

Από τη Δ/νση Περιβάλλοντος και Χωροταξίας της Περιφέρειας Ιονίων νήσων διενέργηθηκε έλεγχος (επιτόπιος και έλεγχος του φακέλου της οικοδομικής αδείας) και διαπιστώθηκε ότι:

Οι οικοδομικές εργασίες (που είχαν σταματήσει από τον ιδιοκτήτη) ήταν στο στάδιο των εκσκαφών θεμελίων και διάστρωσης σκυροδέματος καθαριότητος.

Η 70/97 οικοδομική άδεια της Πολεοδομίας Ζακύνθου, βάσει της οποίας άρχισε τις εργασίες ανοικοδόμησης ο κ. Ι. Τουρίκης, έχει εγκριθεί από την Επιτροπή Πολεοδομικού και Αρχιτεκτονικού Ελέγχου (Ε.Π.Α.Ε.), για δεύτερη φορά, μετά το χαρακτηρισμό της περιοχής ως ιστορικού τόπου.

Από τον έλεγχο του φακέλου της υπ' όψη οικοδομικής αδείας διαπιστώθηκαν προβλήματα, όπως περιγράφονται, στα σχετικά α.π. 3753/17-9-97 και 4040/19-9-97 έγγραφα της Δ/νσης ΠΕ.ΧΩ. Ιονίων Νήσων, τα οποία σύμφωνα με το α.π. οικ. 57054/341/10-10-97 έγγραφο της Δ/νσης Επιθεώρησης του ΥΠΕΧΩΔΕ αντιμετωπίζονται με αναθεώρηση της σχετικής οικοδομικής αδείας. Αντίγραφα των εγγράφων αυτών σας επισυνάπτουμε για πληρέστερη ενημέρωσή σας.

Ο Υπουργός

Κ. ΛΑΛΙΩΤΗΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

10. Στην με αριθμό 2015/13-10-97 ερώτηση δόθηκε με το υπ' αριθμ. 19/4-11-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2015/13.10.97 ερώτηση της Βουλευτού κ. Ελένης Ανουσάκη, σας γνωρίζουμε τα εξής:

Το ζήτημα της δημιουργίας Μουσείου 'Οπερας έχει απαντηθεί με αφορμή την 82/13.10.97 Επίκαιρη Ερώτηση της κας Βουλευτού από τον κ. Υφυπουργό Πολιτισμού ύστερα από συνεννόηση μαζί μου, επειδή την ημέρα της συζήτησης στη Βουλή υπήρχε προγραμματισμένη συνάντησή του με το Σλοβάκο ομόλογό του. Επισυνάπτονται τα σχετικά πρακτικά της Βουλής.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

11. Στην με αριθμό 2016/13-10-97 ερώτηση δόθηκε με το υπ' αριθμ. 334/7-11-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2016/13-10-97, που κατέθεσε ο Βουλευτής κ. Σ. Δήμας, σας γνωρίζουμε τα εξής:

Τα προβλήματα στελέχωσης της Αστυνομικής Διεύθυνσης Ροδόπης είναι γνωστά στο Υπουργείο μας και αντιμετωπίζονται κατά προτεραιότητα μέσω από την ελλειμματική δύναμη του Σώματος.

Στα πλαίσια αυτά και ενόψει της λειτουργίας στην Κομοτηνή Τμήματος Δοκίμων Αστυφυλάκων ενισχύθηκε αυτή το Δεκέμβριο


 

  

Σελίδα 2743 

του 1995 με 63 Αστυφύλακες. Κατά τις τακτικές μεταθέσεις του 1997 προκηρύχθηκε, σύμφωνα με το νέο σύστημα μεταθέσεων, η κάλυψη 8 θέσεων Αστυνόμων - Υπαστυνόμων και 15 θέσεων Ανθυπαστυνόμων - Αρχιφυλάκων. Επειδή όμως κανείς δεν υπέβαλε αίτημα η Υπηρεσία τοποθέτησε στη Διεύθυνση 6 νέους Υπαστυνόμους. Επίσης προκηρύχθηκαν 10 θέσεις Αστυφυλάκων οι οποίες και καλύφθηκαν.

Από την 27-10-1997 η Διεύθυνση ενισχύθηκε με 1 Αρχιφύλακα και 5 Αστυφύλακες από άλλες Διευθύνσεις, οι οποίες αποσπάσθηκαν σε αυτή με τρίμηνη απόσπαση.

Οι προσπάθειες για την ενίσχυσή της θα συνεχισθούν με τις γενικές μεταθέσεις και τις τοποθετήσεις των νέων Υπαστυνόμων, Αρχιφυλάκων και Αστυφυλάκων.

Σε ό,τι αφορά τη χορήγηση των ημερησίων αναπαύσεων, έχουν δοθεί διαταγές σε όλους τους προϊσταμένους των Υπηρεσιών για την κανονική χορήγησή τους.

Ο Υπουργός

ΓΕΩΡΓΙΟΣ ΡΩΜΑΙΟΣ"

12. Στην με αριθμό 2019/13-10-97 ερώτηση δόθηκε με το υπ' αριθμ. 22136/7-11-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 2019/13-10-97 η οποία κατατέθηκε στη Βουλή των Ελλήνων από το Βουλευτή κ. Σ. Μάνο, και για θέματα τα οποία μας αφορούν, σας γνωρίζουμε τα εξής:

1. Οι Προγραμματικές Συμφωνίες που υπογράφει η ΔΕΗ περιλαμβάνουν και ρήτρα μεταβολής των συνθηκών, σύμφωνα με την οποία υπάρχει δυνατότητα αναθεώρησης της Π.Σ. μετά από διετία ή και λύσης, εάν κριθεί ότι υπάρχουν ουσιώδεις μεταβολές των όρων και προϋποθέσεων, επί των οποίων τα μέρη εβάσισαν τη συμφωνία (π.χ. οικονομικά στοιχεία, τεχνολογικές εξελίξεις).

Η ρήτρα αυτή, που έχει περιληφθεί και στην Π.Σ. προμήθειας αγωγών και καλωδίων, έχει ως εξής:

"Τα δύο μέρη διατηρούν το δικαίωμα, μετά την ολοκλήρωση των δεύτερων ετήσιων συμβάσεων της Προγραμματικής Συμφωνίας να προχωρήσουν σε αναθεώρηση της, εφόσον υπάρξουν ουσιώδεις μεταβολές των όρων και προϋποθέσεων, επί των οποίων τα μέρη εβάσισαν την Προγραμματική Συμφωνία (π.χ. οικονομικών στοιχείων, τεχνολογικών εξελίξεων).

Σε περίπτωση που δεν επιτευχθει συμφωνία, η Προγραμματική Συμφωνία λήγει αζημίως και για δύο συμβαλλόμενα μέρη αυτομάτως μετά από ένα έτος, από την ημερομηνία υποβολής από κάποιον από τους δύο συμβαλλόμενους, έγγραφης αίτησης διακοπής. Για το υπόλοιπο χρονικό διάστημα μέχρι τη λήξη της Προγραμματικής Συμφωνίας θα ισχύουν οι τελευταίες υπάρχουσες τιμές, αναπροσαρμοσμένες με τον ισχύοντα τύπο αναπροσαρμογής.

Σε περίπτωση που οποιαδήποτε ουσιώδης μεταβολή της ισχύουσας Νομοθεσίας ήθελε κριθεί ότι θίγει άμεσα το κύρος ή την ισχύ όρων της Προγραμματικής αυτής Συμφωνίας, τα συμβαλλόμενα μέρη δεσμεύονται ρητά και ανεπιφύλακτα να τροποποιούν ανάλογα τους όρους της παρούσας, εναρμονίζοντάς τους προς το ισχύον Δίκαιο, άλλως η Προγραμματική Συμφωνία θα λύεται κατόπιν εγγράφου καταγγελίας εκ μέρους οποιουδήποτε των συμβαλλομένων, με τη λήξη της εκάστοτε τρέχουσας ετήσιας σύμβασης, αζημίως και για τα δύο συμβαλλόμενα μέρη, χωρίς καμία περαιτέρω συνέπεια ή κύρωση για αυτά.

2. Ειδικότερα, ως προς την Προγραμματική Συμφωνία των καλωδίων, σημειώνονται τα εξής:

Η ΔΕΗ ανανέωσε την 7-10-97 την Προγραμματική Συμφωνία για την προμήθεια αγωγών και καλωδίων με τους Οίκους "ΑΛΚΑΤΕΛ ΚΑΛΩΔΙΑ ΕΛΛΑΣ Α.Β.Ε., FULGOR ΕΛΛΗΝΙΚΗ ΕΤΑΙΡΙΑ ΗΛΕΚΤΡΙΚΩΝ ΚΑΛΩΔΙΩΝ Α.Ε. ΕΛΛΗΝΙΚΑ ΚΑΛΩΔΙΑ Α.Ε., ΓΕΝΙΚΗ ΚΑΛΩΔΙΩΝ - ΑΦΟΙ ΟΡΦΑΝΙΔΗ Α.Ε.Β.Ε. περιλαμβάνοντας και την εταιρεία ΚΑΛΩΔΙΑ ΞΑΝΘΗΣ Α.Ε. - ΒΙΟΜΗΧΑΝΙΑ ΚΑΛΩΔΙΩΝ.

Η διάρκεια ισχύος της Π.Σ. είναι πενταετής (1997-1001) με δυνατότητα τριετούς ανανέωσης (option), και το ύψος της προμήθειας με βάση τις σημερινές προβλέψεις για την πενταετία, ανέρχεται σε 67 δις δραχμές περίπου.

Η αρχική Π.Σ. για την προμήθεια αγωγών και καλωδίων είχε τεθεί σε ισχύ το Μάρτιο 1988, επεκτάθηκε τον Μάρτιο του 1991 με την απόφαση του Δ.Σ. της ΔΕΗ υπ' αριθμ. 89/12-3-91 για τα έτη 1991 και 1992 και τον Ιούλιο του 1993 με την υπ' αριθμ. 222/6-7-93 απόφαση του Δ.Σ. εγκρίθηκε η σύναψη συμβάσεων ετήσιας διάρκειας για την κάλυψη των αναγκών του 1993. Στη συνέχεια, το Μάϊο του 1994, μετά την υπ' αριθμ. 130/26-5-94 απόφαση του Δ.Σ. υπεγράφη η Β' Προγραμματική Συμφωνία τριετούς διάρκειας για την κάλυψη των αναγκών των ετών 1994-1996, με ουσιώδεις μειώσεις των τιμών (της τάξεως του 10%).

Η Γ' Προγραμματική Συμφωνία, η οποία υπογράφτηκε πρόσφατα, περιλαμβάνει περαιτέρω μειώσεις των τιμών, που καταλήγουν σε πρόσθετη συνολική εξοικονόμηση της τάξεως του 9,2%.

Η ΔΕΗ, για πρόσθετη διασφάλιση έχει απαιτήσει:

α) οι τιμές αυτές να είναι προσωρινές και να αποτελούν ανώτατα όρια και

β) να διενεργήσει κοστολογικό έλεγχο στις εταιρείες, από τα αποτελέσματα του οποίου θα κριθεί η οριστικοποίηση ή όχι αυτών των τιμών. Τα αποτελέσματα του κοστολογικού ελέγχου είναι δυνατόν να οδηγήσουν σε μείωση των τιμών και όχι σε αύξηση, γιατί στην υπογραφείσα Προγραμματική Συμφωνία προβλέπεται ότι οι συμφωνηθείσες τιμές είναι προσωρινές και αποτελούν ανώτατα όρια.

Για τη διενέργεια του κοστολογικού ελέγχου, η ΔΕΗ προσέφυγε σε έγκυρο, διεθνώς αναγνωρισμένο οίκο (KPMG), στον οποίο επίσης ανατέθηκε και έρευνα της αγοράς στις χώρες της Ευρωπαϊκής 'Ενωσης.

Αν από τον κοστολογικό έλεγχο προκύψει ότι υπάρχουν περιθώρια περαιτέρω μειώσεως των τιμών, οι τιμές θα οριστικοποιηθούν στο νέο, χαμηλότερο, επίπεδο, και θα ισχύσουν αναδρομικά από την έναρξη της τρέχουσας Προγραμματικής Συμφωνίας, δηλαδή και για την ετήσια σύμβαση του έτους 1997.

Εάν υπάρξει διαφωνία από την πλευρά των προμηθευτών, η συμφωνία λύεται.

Από τα παραπάνω προκύπτει ότι λαμβάνονται μέτρα, ώστε οι τιμές και οι όροι των Προγραμματικών Συμφωνιών να εξασφαλίζουν, κατά τον καλύτερο δυνατό τρόπο, το συμφέρον του Δημοσίου.

Η Υπουργός

ΒΑΣΩ ΠΑΠΑΝΔΡΕΟΥ"

13. Στην με αριθμό 2023/13-10-97 ερώτηση δόθηκε με το υπ' αριθμ. 6147/7-11-97 έγγραφο από τoν Υφυπουργό Υγείας και Πρόνοιας η ακόλουθη απάντηση:

"Σε απάντηση της αρ. πρ. 2023/13-10-97 ερώτησης, του Βουλευτή Επικρατείας κ. Τζωάννου Ιωάννη, σχετικά με έκτακτη επιχορήγηση του Γηροκομείου Μυτιλήνης, σας γνωρίζουμε τα ακόλουθα:

1. Το τρέχον οικον. έτος το Γηροκομείο επιχορηγήθηκε με το ποσό των 13.000.000 δρχ. από το προϊόν του Ειδικού Κρατικού Λαχείου, για την κάλυψη των λειτουργικών του αναγκών.

2. Σε ό,τι αφορά το ύψος της επιχορήγησης από συμβατικές κλίνες, ήδη προωθείται Κοινή Υπουργική Απόφαση στην οποία προβλέπεται η αύξηση των τροφείων των συμβατικών κλινών.

Ο Υφυπουργός

Θ. ΚΟΤΣΩΝΗΣ"

14. Στην με αριθμό 2027/14-10-97 ερώτηση δόθηκε με το υπ'αριθμ. 1126/30-10-97 έγγραφο από τoν Aναπληρωτή Υπουργό Εξωτερικών η ακόλουθη απάντηση:

"Σε απάντηση της ερώτηση 2027 από 14-10-97 του Βουλευτή κ. Π. Ψωμιάδη, σας γνωρίζουμε ότι το θέμα της


 

  

Σελίδα 2744 

γενικότερης οργάνωσης της ελληνικής εκπαίδευσης στο εξωτερικό είναι αρμοδιότητα του Υπουργείου Εθνικής Παιδείας και Θρησκευμάτων, το οποίο και θα σας απαντήσει σχετικά.

Από την πλευρά μας έχουμε να παρατηρήσουμε ότι σύμφωνα με το ισχύον νομικό καθεστώς που ρυθμίζει τα εκπαιδευτικά θέματα στο κρατίδιο της Κάτω Σαξονίας, η απόφαση για την τοποθέτηση και την απασχόληση των διδασκάλων για τα τμήματα μητρικής γλώσσας, λαμβάνεται αποκλειστικά από τις αρμόδιες Γερμανικές υπηρεσίες εκπαίδευσης της Κάτω Σαξονίας (επισυνάπτεται αντίγραφο του άρθρου 12 παρ.1 του σχετικού Νόμου). Το γεγονός αυτό έχει ως αποτέλεσμα την κατά πλειοψηφία σύναψη συμβάσεων ιδιωτικού δικαίου με το Γερμανικό κράτος, εκπαιδευτικών που είναι συνταξιούχοι δάσκαλοι. 'Οσον αφορά το υπ' αριθ. Φ.84/Α47/21/2431/18-5-95 έγγραφο του Υπουργείου Εθνικής Παιδείας και Θρησκευμάτων, Δ/νση Ε.Ε.Ε., Τμήμα Β', αυτό δεν έχει περιέλθει στο Γενικό Προξενείο της Ελλάδος στο Αννόβερο.

Τέλος, σας γνωρίζουμε ότι στην Περιφέρεια της Κάτω Σαξονίας, ο αριθμός των εκπαιδευτικών που έχουν συνάψει ιδιωτική σύμβαση εργασίας με το Γερμανικό Δημόσιο ανέρχεται σε 14 άτομα, οι οποίοι στην πλειοψηφία τους είναι συνταξιούχοι 'Ελληνες εκπαιδευτικοί.

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ"

15. Στην με αριθμό 2037/13-10-97 ερώτηση δόθηκε με το υπ' αριθμ. 87/7-11-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2037/13-10-97 που κατέθεσε ο Βουλευτής κ. Ν. Νικολόπουλος, σας γνωρίζουμε τα εξής:

Το Υπουργείο μας αντιμετωπίζει με ιδιαίτερη υπευθυνότητα και κατά προτεραιότητα το πρόβλημα των ναρκωτικών στη χώρα μας και καταβάλλει κάθε δυνατή προσπάθεια για την πάταξη του φαινομένου, σε συνεργασία με τα συναρμόδια Υπουργεία και άλλους φορείς στο εσωτερικό και εξωτερικό.

Για το σκοπό αυτό έχουμε ιδρύσει ειδικές Υπηρεσίες δίωξης ναρκωτικών, τις οποίες έχουμε στελεχώσει με ικανά στελέχη και ειδικευμένο προσωπικό και ενισχύσει με σύγχρονα υλικοτεχνικά μέσα, εφόδια και σκύλους ανίχνευσης των ουσιών αυτών. Επίσης λειτουργούν τέτοιες ομάδες δίωξης στα Τμήματα Ασφαλείας και Αστυνομικά Τμήματα και για την πρόληψη και καταστολή της εισαγωγής στη χώρα τέτοιων ουσιών έχουμε ενισχύσει και δραστηριοποιήσει τις Υπηρεσίες που αστυνομεύουν τις παραμεθόριες περιοχές και τα μεταβατικά αποσπάσματα.

Παράλληλα, με ειδικά προγράμματα μετεκπαίδευσης - εξειδίκευσης του προσωπικού και ειδικά Τμήματα και Γραφεία εκπαίδευσης που ιδρύσαμε στις Γενικές Αστυνομικές Διευθύνσεις και Αστυνομικές Διευθύνσεις, το προσωπικό σε όλη τη χώρα επιμοφώνεται και εκπαιδεύεται μεταξύ των άλλων θεμάτων και στη δίωξη των ναρκωτικών. Ειδικότερα βελτιώνεται συνεχώς και εκσυγχρονίζεται η εκπαίδευση των αστυνομικών στον τρόπο συλλογής και αξιοποίησης πληροφοριών, που θεωρείται το κλειδί της επιτυχούς δράσεως, μελετώνται και εφαρμόζονται όλες οι εμπειρίες, οι τρόποι και οι μέθοδοι αντιμετώπισης του φαινομένου από τις αστυνομίες των άλλων προηγμένων χωρών και χρησιμοποιούνται όλα τα νόμιμα μέσα για έρευνα των υποθέσεων (παρακολούθηση, επιτήρηση ατόμων κλπ.) για πάταξη της μάστιγας αυτής. Ακόμη παρακολουθούνται διεθνή σεμινάρια και αξιοποιούνται οι εμπειρίες μας από τη συμμετοχή μας σε διεθνείς οργανισμούς (EUROPOL, SHENGEN, INTERPOL, κλπ.).

Κατόπιν εντολής μας ιδιαίτερη βαρύτητα έχει δοθεί σήμερα και επιτηρούνται πυκνότερα από τις Υπηρεσίες Τάξης, Ασφάλειας και 'Αμεσης Δράσης, σχολεία, φροντιστήρια, αθλητικοί και λοιποί ευαίσθητοι χώροι, στους οποίους σπουδάζουν, αθλούνται και συχνάζουν οι νέοι, για αποτροπή εμφάνισης σε αυτά υπόπτων και κακοποιών στοιχείων (τοξικομανών, επιδειξιών, παιδεραστών, μοτοσυκλετιστών "καμικάζι", κλπ.) και παραπομπή στη δικαιοσύνη εκείνων που παραβιάζουν τις περί ναρκωτικών και λοιπές διατάξεις της ισχύουσας νομοθεσίας.

Επίσης δόθηκε εντολή για άμεση επαφή των διοικητών των Υπηρεσιών στην τοπική αρμοδιότητα των οποίων περιλαμβάνονται σχολεία, με διευθυντές και καθηγητές των σχολείων, με συλλόγους, περιοίκους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας. Στις περιπτώσεις που εντοπίζονται ύποπτα και κακοποιά στοιχεία, σε σχολεία ή στους πέριξ αυτών χώρους, η επέμβαση των Αστυνομικών θα εκδηλώνεται άμεσα και με τον επιβαλλόμενο τρόπο για ενδεδειγμένες αναλόγως περαιτέρω ενέργειες.

Αποτέλεσμα των προσπαθειών αυτών είναι οι αλλεπάλληλες επιτυχίες που βλέπουν το φως της δημοσιότητας και έχουν ευμενή απήχηση στο κοινωνικό σύνολο.

Πέραν αυτών και επειδή η αντιμετώπιση του αναφερόμενου φαινομένου είναι μία διαδικασία πολυσχιδής και πολυσύνθετη, από τους αρμόδιους φορείς, με τη συμμετοχή της Ελληνικής Αστυνομίας, ενημερώνεται συνεχώς το κοινό και καταβάλλονται προσπάθειες ευαισθητοποίησής του, για ενεργό συμμετοχή στην καταπολέμηση αυτού.

Ο Υπουργός

ΓΕΩΡΓΙΟΣ ΡΩΜΑΙΟΣ"

16. Στην με αριθμό 2042/13-10-97 ερώτηση δόθηκε με το υπ' αριθμ. 2513/6-11-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 2042 που κατατέθηκε στις 13-10-97 από το Βουλευτή κ. Σπύρο Δανέλλη και για πληρέστερη ενημέρωσή σας σχετικά με το θέμα, σας διαβιβάζουμε:

α) Το υπ' αριθμ. 113577/30-10-97 ενημερωτικό έγγραφο της Δ/νσης Περιβαλλοντικού Σχεδιασμού του ΥΠΕΧΩΔΕ στο οποίο αναφέρονται οι ενέργειες που έχουν γίνει και οι διαδικασίες που έχουν τηρηθεί προκειμένου να εγκριθούν ή μη οι απαιτούμενοι περιβαλλοντικοί όροι,

β) Το υπ' αριθμ. 2335/3-9-97 έγγραφο με τις απόψεις της Δ/νσης Τεχνικών Υπηρεσιών της Νομαρχιακής Αυτοδιοίκησης Κυκλάδων και 

γ) Το υπ' αριθμ. 2317/24-10-97 έγγραφο του Νομάρχη Κυκλάδων με το οποίο μας στέλνει έγγραφο του Επαρχείου Μήλου όπου περιλαμβάνονται οι θέσεις, τα επιχειρήματα και οι απόψεις για το θέμα των τοπικών και επαγγελματικών φορέων.

Ο Υπουργός

Κ. ΛΑΛΙΩΤΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

17. Στην με αριθμό 2045/14-10-97 ερώτηση δόθηκε με το υπ' αριθμ. 1412/7-11-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Απαντώντας στην ερώτηση 2045/14-10-97 που κατέθεσε στη Βουλή των Ελλήνων ο Βουλευτής κ. Μ. Ακήφογλου σχετικά με την αποκατάσταση ζημιών πλημμυροπαθών Ν. Ξάνθης, σας γνωρίζουμε τα εξής:

1. Με την υπ' αριθμ. 44019/Β.1633/20-12-1996 Κοινή Απόφαση των Υπουργών Εθνικής Οικονομίας και Οικονομικών όπως τροποποιήθηκε μεταγενέστερα από τις υπ' αριθμ. 3643/Β.135/31-1-1997 και 4115/Β.151/ 5-2-1997 Κ.Υ.Α., παρέχεται η δυνατότητα ευνοϊκής δανειοδότησης για την αποκατάσταση των ζημιών τους στις πληγείσες Βιομηχανικές, Βιοτεχνικές, Εμπορικές επιχειρήσεις καθώς και στις αγροτικές εκμεταλλεύσεις των διαφόρων περιοχών της χώρας που επλήγησαν από τις πρόσφατες πλημμύρες (μεταξύ αυτών και ο Νομός Ξάνθης). Με το υπ' αριθμ. Πρωτ. 30477/Β.1210/22.9.97 διευκρινιστικό έγγραφο του ΥΠΕΘΟ διευκρινίζεται ότι στην ΚΥΑ 44019/Β.1633/20.12.96 όπως ισχύει υπάγονται και οι πάσης φύσεως επιχειρήσεις μέλη των


 

  

Σελίδα 2745 

οικείων Επιμελητηρίων (Επαγγελματίες). Το ύψος του δανείου το οποίο θα έχει διάρκεια πέντε (5) χρόνια θα φθάνει μέχρι το 70% του συνολικού ύψους των ζημιών που υπέστησαν οι εν λόγω επιχειρήσεις καθ' όλη δε την πενταετία οι τόκοι θα επιδοτούνται με ποσοστό 40%. Τα δάνεια αυτά και μέχρι ανωτάτου ύψους 150 εκατ. δρχ. θα είναι εγγυημένα από το Δημόσιο.

2. Με την υπ' αριθμ. 12318/Β.511/11-4-1997 Κοινή Απόφαση των Υπουργών Εθνικής Οικονομίας, Ανάπτυξης και ΠΕ.ΧΩ.Δ.Ε. για το υπόλοιπο 30% του συνολικού ύψους των ζημιών των πληγεισών επιχειρήσεων παρέχεται δωρεάν κρατική επιχορήγηση από το Πρόγραμμα Δημοσίων Επενδύσεων (Π.Δ.Ε.) και καταβάλλεται στους δικαιούχους μέσω του Ε.Ο.Μ.Μ.Ε.Χ..

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

18. Στην με αριθμό 2047/14-10-97 ερώτηση δόθηκε με το υπ' αριθμ. 47/4-11-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 14-10-97 εγγράφου σας, σχετικά με την αριθ. 2047/14-10-97 ερώτηση που κατέθεσε ο Βουλευτής κ. Αναστ. Παπαληγούρας, σας γνωρίζουμε τα ακόλουθα:

Το Υπουργείο Οικονομικών δίνει μεγάλη σημασία και προτεραιότητα στην πάταξη και περιστολή των φαινομένων της φοροδιαφυγής και παραοικονομίας, οπουδήποτε αυτά εκδηλώνονται.

Προς την κατεύθυνση αυτή καταβάλλονται συντονισμένες προσπάθειες και λαμβάνονται συνεχή νομοθετικά διοικητικά και άλλα μέτρα όπως θέσπιση αυστηροτάτων φορολογικών διατάξεων για τη φοροδιαφυγή ή διενέργεια συνεχών ελέγχων σε όλη τη χώρα κλπ.

Ειδικά σημειώνεται ότι από τις ΔΟΥ, το ΣΔΟΕ και Ειδικά Συνεργεία Ελέγχων διενεργούνται συνεχείς φορολογικοί έλεγχοι σε όλες τις κατηγορίες επιχειρήσεων με ιδιαίτερη βαρύτητα στους προληπτικούς ελέγχους.

Από τους ελέγχους αυτούς δεν εξαιρούνται οι λιανοπωλητές των λαϊκών αγορών και οι πλανόδιοι λιανοπωλητές οι οποίοι ελέγχονται κυρίως ως προς τη διακίνηση αγαθών.

Σημειώνεται ωστόσο ότι στο θέμα της παρακολούθησης και λειτουργίας των λαϊκών αγορών και γενικά του πλανόδιου εμπορίου εμπλέκονται και άλλες Υπηρεσίες ή αρχές όπως τα Υπουργεία Ανάπτυξης και Δημόσιας Τάξης, καθώς και οι Δημοτικές και Κοινοτικές Αρχές.

Επίσης στα πλαίσια ελέγχου και πάταξης της παραοικονομίας, και της φοροδιαφυγής εντάσσεται και η ενεργοποίηση σε σύντομο χρονικό διάστημα του άρθρου 31 του ν. 2515/1997 περί υποχρεωτικής χορήγησης Α.Φ.Μ. σε όλα τα φυσικά ή νομικά πρόσωπα, καθώς και στις ενώσεις προσώπων, που διενεργούν πράξεις φορολογικού ενδιαφέροντος εντός της Ελληνικής Επικράτειας.

Ο Υφυπουργός

Γ. ΔΡΥΣ"

19. Στην με αριθμό 2047/14-10-97 ερώτηση δόθηκε με το υπ' αριθμ. 39/7-11-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2047/14-10-97 που κατέθεσε ο Βουλευτής κ. Α. Παπαληγούρας, σε ό,τι μας αφορά, σας γνωρίζουμε ότι για την αντιμετώπιση των καταγγελλόμενων οι αρμόδιες Υπηρεσίες της Αστυνομικής Διεύθυνσης Κορινθίας κατόπιν οδηγιών μας ασκούν συνεχείς ελέγχους και εφαρμόζουν με αυστηρότητα τις ισχύουσες διατάξεις.

Στα πλαίσια αυτά κατά το τρέχον έτος βεβαιώθηκαν 125 παραβάσεις για άσκηση υπαιθρίων εμπορικών δραστηριοτήτων χωρίς την απαιτούμενη άδεια και 17 για αγορανομικές παραβάσεις από αυτούς.

Στην ανωτέρω Διεύθυνση δόθηκε εντολή για εντονότερη δραστηριοποίηση και συνεργασία με τις συναρμόδιες Υπηρεσίες για πάταξη της αναφερόμενης παραβατικότητας.

Ο Υπουργός

ΓΕΩΡΓΙΟΣ ΡΩΜΑΙΟΣ"

20. Στην με αριθμό 2050/14-10-97 ερώτηση δόθηκε με το υπ' αριθμ. 290/6-11-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2050/14.10.97 που κατέθεσε στη Βουλή ο Βουλευτής κ. Βασίλειος Κορκολόπουλος, παρακαλούμε να πληροφορήσετε τον κ. Βουλευτή τα εξής:

1. Το τμήμα από Λαγκάδια (είσοδος στη θέση Αγία Παρασκευή) έως Αρχαία Ολυμπία (στην έξοδο αυτής προς Πύργο δια παρακάμψεως του αρχαιολογικού χώρου), επί της υφισταμένης Ε.Ο. Τρίπολης (χθ 0+000) Βυτίνας - Αρχαίας Ολυμπίας - Πύργου, έχει ολικό μήκος 61,00 ΚΜ και αποτελεί πράγματι ένα από τα πλέον δυσχερή τμήματα του εθνικού οδικού δικτύου της Πελοποννήσου.

Από του έτους 1985 συντάσσονται μελέτες βελτιώσεως της υπόψη Ε.Ο. κατά τμήματα, από Βυτίνα μέχρι Αρχαία Ολυμπία, βάσει των οποίων εκτελέσθηκαν και εκτελούνται έργα βελτιώσεως της οδού με τυπική διατομή (Δ): 9/11 (οδόστρωμα/κατάστρωμα).

Κατά την περίοδο του Ι/ΚΠΣ εκτελέσθηκαν, με βάση τις εγκεκριμένες μελέτες, εργασίες βελτιώσεως επί μήκους 10,00 ΚΜ.

Κατά την περίοδο του ΙΙ/ΚΠΣ θα εκτελεσθούν, με βάση τις εγκεκριμένες μελέτες (περιλαμβανομένων και του απαιτούμενων ΜΠΕ), οι εργασίες:

α) Στο τμήμα Σταυροδρόμι (χθ. 87+000 έως χθ. 92+000) - Κόμβος Ηραίας (χθ. 94+000 έως χθ.98+000) ολικού μήκους 9,00 ΚΜ, με χρηματοδότηση από το ΠΕΠ Πελοποννήσου προϋπολογισμού 2,00 δισ. δρχ.

β) στο τμήμα από χθ. 5+500 (Λιναριά) έως χθ.9+000 (κόμβος Λούβρου) ολικού μήκους 4,50 ΚΜ, με χρηματοδότηση από το ΠΕΠ Δυτικής Ελλάδας, προϋπολογισμού 1,00 δισ. δρχ.

2. 'Εχουν συναφθεί οι παρακάτω συμβάσεις εκπόνησης μελετών οι οποίες κατά χρονολογική σειρά είναι:

- Αρχική σύμβαση (23-10-86)

-- 1η Συμπληρωματική Σύμβαση (22-3-89)

-- 2η Συμπληρωματική Σύμβαση (15-3-95)

- Νέα Σύμβαση (14-10-96).

Το τεχνικό αντικείμενο της Αρχικής σύμβασης περιλαμβάνει:

- Οριστική μελέτη, κτηματολόγιο, προκαταρκτικές και προμελέτες τεχνικών της συνδετηρίου οδού Αρχαίας Ολυμπίας.

- Προμελέτες και οριστικές μελέτες κόμβων ΛΑΛΑ και ΛΙΝΑΡΙΑΣ

- Κτηματολόγιο και προμελέτες τεχνικών τμήματος ΚΑΡΚΑΛΟΥ - ΑΓΙΑ ΠΑΡΑΣΚΕΥΗ.

- Οριστική γεωλογική μελέτη τμήματος ΛΑΓΚΑΔΙΑ - ΑΓΙΑ ΠΑΡΑΣΚΕΥΗ

- Προκαταρκτικές και προμελέτες τεχνικών τμήματος ΕΙΣΟΔΟΣ ΛΑΓΚΑΔΑ - ΚΑΡΚΑΛΟΥ

- 'Ολες οι παραπάνω εργασίες έχουν εκπονηθεί και εγκριθεί πλην του κτηματολογίου της συνδετηρίου της Αρχαίας Ολυμπίας, που δεν εκπονήθηκε λόγω τροποποίησης της χάραξης και των κόμβων με τη λύση, κατάργησης της σήραγγας Αρχαίας Ολυμπίας. Το κτηματολόγιο αυτό αποτελεί συμβατικό αντικείμενο της 2ης Συμπληρωματικής σύμβασης.

Το τεχνικό αντικείμενο της 1ης Συμπληρωματικής σύμβασης περιλαμβάνει:

Α. ΤΜΗΜΑ ΑΓ. ΠΑΡΑΣΚΕΥΗ - ΕΙΣΟΔΟΣ ΛΑΓΚΑΔΙΑ

Οριστική μελέτη, σύνταξη τοπογραφικών διαγραμμάτων, κτηματολόγιο και πράξεις αναλογισμού, οριστική μελέτη κόμβων α) Εισόδου Λαγκαδίων, β) προς 'Ανω Λαγκάδια, διαμόρφωση χώρου Νεκροταφείου.

Οι παραπάνω μελέτες έχουν εγκριθεί.

Οριστικές μελέτες μεγάλων τεχνικών έργων.

Β. ΤΜΗΜΑ ΣΥΝΔΕΤΗΡΙΟΥ ΑΡΧ. ΟΛΥΜΠΙΑΣ

- Οριστική μελέτη της λύσης κατάργησης σήραγγας Αρχ.


 

  

Σελίδα 2746 

Ολυμπίας (η οποία εγκρίθηκε) και προμελέτες τεχνικών.

- Οριστικές μελέτες κόμβων α) Εισόδου Αρχ. Ολυμπίας β) Κοσκινά.

Οι μελέτες των κόμβων εγκρίθηκαν.

- Οριστικές μελέτες τεχνικού ΛΑΛΑ.

Γ. ΤΜΗΜΑ ΕΝΤΟΣ ΟΙΚΙΣΜΟΥ ΛΑΓΚΑΔΙΩΝ

Οριστική μελέτη άνω κλάδου λύσης μονοδρόμων εντός του οικισμού

Λαγκαδίων, κτηματολογίου και οριστικές μελέτες τεχνικών.

'Ολες οι παραπάνω εργασίες έχουν εκπονηθεί πλην αυτών στο τμήμα εντός του οικισμού Λαγκαδίων για τις οποίες δεν εδόθη εντολή, προκειμένου να εξεταστεί κατ' αρχήν η δυνατότητα παράκαμψης Λαγκαδίων, και οι οποίες αποτελούν συμβατικό αντικείμενο της Νέας Σύμβασης (14-10-96).

Στο τεχνικό αντικείμενο της 2ης Συμπληρωματικής Σύμβασης περιελήφθησαν τα παρακάτω οδικά τμήματα με σκοπό την όσο το δυνατόν ταχύτερη δημοπράτησή τους.

Α. ΤΜΗΜΑ ΣΤΑΥΡΟΔΡΟΜΙ - ΚΟΜΒΟΣ ΗΡΑΙΑΣ (Μήκος περίπου 11 χλμ)

- Σύνταξη τοπογραφικών διαγραμμάτων, οριστική μελέτη οδοποιϊας, μελέτες τεχνικών, κτηματολόγιο-πράξεις αναλογισμού και μελέτη περιβαλλοντικών επιπτώσεων.

- Οριστική μελέτη ισόπεδων κόμβων α) προς Λουτρά Ηραίας β) προς οικισμό Ράχης και γ) προς φράγμα Λάδωνα.

'Ολες οι πιο πάνω μελέτες εγκρίθηκαν, το τμήμα δημοπρατήθηκε και εγκαταστάθηκε εργολάβος.

Β. ΤΜΗΜΑ ΡΧΑΙΑ ΟΛΥΜΠΙΑ - ΛΟΥΒΡΟ (Μήκος περίπου 4 χλμ.)

- Σύνταξη κτηματολογίου σύμφωνα με τη λύση κατάργησης της σήραγγας.

- Επικαιροποίηση επί χάρτου και ενοποίηση των παλαιών εγκεκριμένων οριστικών μελετών και οριστικές μελέτες μεγάλων τεχνικών.

Στο τμήμα αυτό εκπονήθηκαν οι παρακάτω μελέτες:

- Απ' ευθείας οριστική μελέτη και ανασύνταξη κτηματολογίου του υποτμήματος ΛΙΝΑΡΙΑ - ΛΟΥΒΡΟ.

Παράλληλα εκπονήθηκε και εγκρίθηκε η Μελέτη Περιβαλλοτνικών Επιπτώσεων.

'Ολες οι πιο πάνω μελέτες έχουν εγκριθεί.

Επίσης στην ίδια σύμβαση περιελήφθη και η οδός σύνδεσης της υφιστάμενης Εθνικής οδού Αρχ. Ολυμπίας - Βυτίνας με τη νέα Γέφυρα Αλφειού μέσω 'Ασπρων Σπιτιών και συγκεκριμένα:

Σύνταξη μελέτης οδοποιϊας, Μελέτη Περιβαλλοντικών Επιπτώσεων, κτηματολόγιο και οριστικές μελέτες τεχνικών.

Το τεχνικό αντικείμενο της Νέας Σύμβασης περιλαμβάνει:

Α. ΤΜΗΜΑ ΛΟΥΒΡΟ - ΤΡΙΠΟΤΑΜΙΑ - ΚΟΜΒΟΣ ΗΡΑΙΑΣ (Μήκος περίπου 16 χλμ).

Β. ΤΜΗΜΑ ΛΑΓΚΑΔΙΑ - ΣΤΑΥΡΟΔΡΟΜΙ (μελέτη και της παράκαμψης Λαγκαδίων).

Και στα δύο τμήματα θα γίνουν οι παρακάτω μελέτες:

- Σύνταξη Μελέτης Προέγκρισης Χωροθέτησης (ΜΠΕ), τοπογραφικά διαγράμματα, μελέτη οδοποιϊας, γεωλογική μελέτη, κτηματολόγιο, μελέτη κόμβων, τεχνικών και μελέτη σήμανσης - ασφάλισης.

Και για τα δύο παραπάνω τμήματα έχουν υποβληθεί οι ΜΠΕ και εκκρεμεί η έγκρισή τους.

Τέλος πληροφορούμε τον κ. Βουλευτή σύμφωνα με τα στοιχεία της Δ.Δ.Ε. Περιφέρειας Πελοποννήσου η δημοπράτηση του έργου "Αρχαία Ολυμπία - Λαγκάδια" θα γίνει κατά τμήματα, συμφωνα με τις υπό σύνταξη μελέτες και μετά την ολοκλήρωσή τους καθώς και την κήρυξη των απαλλοτριωμένων εκτάσεων για τα έργα της οδού.

Ο Υπουργός

Κ. ΛΑΛΙΩΤΗΣ"

21. Στην με αριθμό 2051/14-10-97 ερώτηση δόθηκε με το υπ' αριθμ. 20/4-11-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2051/14.10.97 ερώτηση του Βουλευτή κ. Βασίλειου Κορκολόπουλου, σας γνωρίζουμε τα εξής:

Οι εργασίες μετατροπής του κτιρίου του Αρχαιολογικού Μουσείου 'Αστρους έγιναν το 1984-85. Τότε έγινε και η επιδιόρθωση της εξωτερικής σκάλας στην οποία αναφέρεται η ερώτηση. Η αρχική σκάλα - και τα πλαίσια των παραθύρων- ήταν πώρινη και όχι μαρμάρινη. Ο πωρόλιθος των σκαλοπατιών είχε φθαρεί σημαντικά και έπρεπε να ανακαινιστεί. Το αρχικό υλικό βρίσκεται στη θέση του και η νέα επίστρωση έγινε με γνώμονα την πιστότερη απόδοση της αρχαίας εικόνας. Για το λόγο αυτό η αρμόδια Εφορεία έκρινε ότι το μάρμαρο Ιωαννίνων είναι πιο κοντινό στην απόχρωση και το ύφος του πωρόλιθου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

22. Στην με αριθμό 2052/14-10-97 ερώτηση δόθηκε με το υπ' αριθμ. 21/4-11-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2052/14.10.97 ερώτηση του Βουλευτή κ. Βασίλειου Κορκολόπουλου, σας γνωρίζουμε τα εξής:

Η έρευνα που διεξήγαγε η αρμόδια Υπηρεσία για την εικόνα με παράσταση "'Ιδε ο άνθρωπος" (19ος αιώνας) του αρχαιοπωλείου της κ. Ελ. Σταυροπούλου, απέδειξε ότι η εικόνα δεν προέρχεται από μνημείο ούτε έχει κλαπεί και για το λόγο αυτό δόθηκε άδεια εμπορίας της με την ΥΑ ΥΠΠΟ/ΑΡΧ/Β2/Φ20/46582/2087/19.9.97, την οποία επισυνάπτω.

Σημειώνεται ότι στην 3831/21.5.97 ερώτηση του κ. Βουλευτή έχω απαντήσει με το από 10.6.1997 (αρ. πρωτ. ΥΠ.ΠΟ./ΓΥ/ΚΕ/267) έγγραφό μου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

23. Στην με αριθμό 2056/14-10-97 ερώτηση δόθηκε με το υπ' αριθμ. 33704/6-11-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Σε απάντηση του υπ' αριθμ. 2056/14.10.1997 εγγράφου σας με το οποίο κοινοποιείται ερώτηση του Βουλευτή κ. Α. Καραμάριου, σας γνωρίζουμε:

1. Σύμφωνα με τις διατάξεις του άρθρου 8 του ν. 289/1976, προβλέπεται επιδότηση επιτοκίου μέχρι επτά (7) ποσοστιαίες μονάδες, υπό την προϋπόθεση ότι το απομένον τμήμα του επιτοκίου, δεν θα είναι μικρότερο του 1%.

Η ανωτέρω επιδότηση παρήχετο με την απόφαση υπαγωγής πλην όμως σε μερικές περιπτώσεις, όπου με σχετικό έγγραφο της δανειοδοτούσας Τράπεζας προέκυπτε ότι τα δάνεια επιδοτούντο σύμφωνα με το άρθρο 13 του ν.δ. 1313/1972 (6%) με τροποποιητική απόφαση η επιδότηση των 7 μονάδων, περιορίσθηκε σε μία εκατοστιαία μονάδα (1%).

2. Από την ισχύ του ν. 1116/1981 (δηλαδή στις 14.1.1981) δεν υπάγονται νέες επενδύσεις στις διατάξεις του άρθρου 13 του ν.δ. 1313/1972 και ως εκ τούτου για τα δάνεια που συνάφθηκαν από την ημερομηνία ισχύος του ν. 1116/1981 και μετά που χρηματοδοτούν κατασκευή ή μετασκευή τουριστικών μονάδων, δεν ισχύει η επιδότηση επιτοκίου. 'Οσα όμως δάνεια είχαν συνομολογηθεί πριν από την έναρξη ισχύος του ν. 1116/1981, εξακολουθεί να εφαρμόζεται η επιδότηση επιτοκίου.

3. Η επιδότηση αυτή δινόταν απ' ευθείας από την Τράπεζα της Ελλάδος, δίχως μεσολάβηση του ΥΠΕΘΟ.

4. Σχετικά με τα ανωτέρω επισυνάπτονται τόσον η υπ'αριθμ. 589/1983 εγκύκλιος της Τράπεζας της Ελλάδος, όσον και η υπ' αριθμ. 171/1985 γνωμοδότηση της Νομικής Διεύθυνσης που έχει γίνει αποδεκτή.

5. Σημειώνεται ότι η ΚΤΗΜΑΤΙΚΗ ΤΡΑΠΕΖΑ υπέγραφε δανειστικά συμβόλαια με τις προϋποθέσεις του ν.δ. 1313/1972 και μετά την ισχύ του ν. 1116/1981 (14.1.1981) και μέχρι


 

  

Σελίδα 2747 

τέλους 1983, και εκδόθηκε η εγκύκλιος της Τράπεζας της Ελλάδος.

Στα δανειακά συμβόλαια υπήρχε όρος ότι σε περίπτωση που το Ελληνικό Δημόσιο δεν καταβάλει την επιδότηση, υποχρεούται ο οφειλέτης (δανειολήπτης) να καταβάλει το ποσό αυτό.

6. Το πρόβλημα που έχει δημιουργηθεί έγκειται στο γεγονός ότι η ΤΡΑΠΕΖΑ για τα δάνεια που χορήγησε μεταξύ 14.1.1981 και μέχρι 31.12.1983 -χωρίς έγκαιρα να έχει ενημερώσει τους πελάτες της- ζητά σήμερα σύμφωνα με σχετικό όρο του δανειστικού συμβολαίου - οι πελάτες να καταβάλουν πέραν των άλλων και το ποσό της επιδότησης με δυνατότητα ρύθμισης της οφειλής.

7. Για τις περιπτώσεις αυτές δεν υπάρχει νομική δυνατότητα να ενταχθούν στον αναπτυξιακό νόμο 1892/1990.

8. Το όλο όμως θέμα μελετάται προκειμένου να δοθεί η καλύτερη δυνατή λύση εντός των δημοσιονομικών περιθωρίων που υπάρχουν σήμερα.

Ο Υπουργός

Γ. ΠΑΠΑΝΤΩΝΙΟΥ"

24. Στην με αριθμό 2058/14-10-97 ερώτηση δόθηκε με το υπ' αριθμ. 24/4-11-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2058/14.10.97 ερώτηση του Βουλευτή κ. Παναγιώτη Ν. Κρητικού, σας γνωρίζουμε τα εξής:

Το ενδεχόμενο χαρακτηρισμού του κτιρίου του 2ου Δημοτικού Σχολείου Νίκαιας ως νεότερου μνημείου εξετάζεται από τις αρμόδιες Υπηρεσίες του ΥΠ.ΠΟ. Η αξιολόγηση του αιτήματος χρηματοδότησης του πολιτιστικού κέντρου που μπορεί να στεγαστεί σε αυτό, προϋποθέτει την υποβολή του αιτήματος στην αρμόδια Υπηρεσία του ΥΠ.ΠΟ. μαζί με τα απαραίτητα στοιχεία (καταστατικό, ονομαστική κατάσταση μελών Δ.Σ., προγραμματισμός δραστηριοτήτων, προϋπολογισμός δαπάνης), όπως ορίζει ο Γενικός Κανονισμός Χρηματοδοτήσεων του ΥΠ.ΠΟ.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

25. Στην με αριθμό 2059/14-10-97 ερώτηση δόθηκε με το υπ' αριθμ. 47/5-11-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2059/14.10.97 που κατέθεσε ο Βουλευτής κ. Η. Βεζδρεβάνης, σας πληροφορούμε τα εξής:

Στο Νομό Θεσπρωτίας εφαρμόζεται το "Πρόγραμμα Βελτίωσης και Εξοπλισμού Βοσκοτόπων" στα πλαίσια του Καν. 2328/91 της Ε.Ε. από τη Δ/νση Γεωργίας του Νομού την τελευταία τριετία εδόθησαν 320 εκατ. δρχ. για την εφαρμογή του ανωτέρω προγράμματος.

Ο Υπουργός

ΣΤ. ΤΖΟΥΜΑΚΑΣ"

26. Στην με αριθμό 2060/14-10-97 ερώτηση δόθηκε με το υπ' αριθμ. 1232/6-11-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2060/14-10-97 που κατέθεσε ο Βουλευτής κ. Ηλ. Βεζδρεβάνης, σας γνωρίζουμε τα ακόλουθα:

1. Στην Π/βάθμια Εκπ/ση του Νομού Θεσπρωτίας είναι διορισμένοι τρεις (3) εκπ/κοί του κλάδου των Μουσικών. Οι εκπ/κοί αυτοί διδάσκουν στα 1ο, 2ο και 4ο δημοτικά σχολεία Ηγουμενίτσας, καθώς και στα 1ο και 2ο δημοτικά σχολεία Φιλιατών. Στο 1ο δημοτικό σχολείο Παραμυθιάς διδάσκει καθηγητής Μουσικής από τη Β/θμια Εκπ/ση.

Σε όλα τα λοιπά δημοτικά σχολεία το μάθημα της μουσικής διδάσκεται από το δάσκαλο της τάξης.

2. Στη Δ/θμια Εκπ/ση Θεσπρωτίας οι πέντε (5) οργανικές θέσεις εκπαιδευτικού προσωπικού κλάδου ΠΕ16- Μουσικής έχουν καλυφθεί σε ισάριθμο μόνιμο εκπαιδευτικό προσωπικό.

Πρόβλημα υπάρχει σε ένα - δύο απομακρυσμένα Γυμνάσια στα οποία, λόγω συνθηκών λειτουργίας και πρόσβασης δεν κατέστη δυνατή η πρόσληψη προσωρινών αναπληρωτών λόγω έλλειψης ενδιαφέροντος, για πρόσληψη εκ μέρους των ενδιαφερομένων εκπαιδευτικών.

3. Ο προβλεπόμενος αριθμός θέσεων εκπαιδευτικού προσωπικού Δ.Ε. ανέρχεται σε 316 εκπαιδευτικούς.

4. Οι οργανικές θέσεις στην Π/θμια Εκπ/ση είναι 321 (Δάσκαλοι 211, Δ/λοι Ειδ. Αγωγής 5, Ν/γοί 81, Αγγλικής Γλώσσας 11, Φυσικής Αγωγής 9 και Μουσικοί 4).

5. Τέλος πρέπει να σημειώσουμε ότι σε όλα τα δημοτικά σχολεία από τετραθέσια και πάνω το μάθημα της Αγγλικής γλώσσας και φυσικής αγωγής διδάσκεται από Εκπαιδευτικούς Ειδικότητας.

Ο Υφυπουργός

ΙΩΑΝ. ΑΝΘΟΠΟΥΛΟΣ"

27. Στην με αριθμό 2063/14-10-97 ερώτηση δόθηκε με το υπ' αριθμ. 32/6-11-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2063/14.10.97 που κατέθεσε στη Βουλή ο Βουλευτής κ. Νίκος Τσιαρτσιώνης, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της ΕΓΝΑΤΙΑΣ Α.Ε. τα εξής:

Η διαδικασία απαλλοτριώσεων υλοποιείται σύμφωνα με τους Νόμους 797/71, 653/77, 2052/92 και τις σχετικές εγκυκλίους Δ12/0/35572/23.7.92, 30/89, Α151/72 του ΥΠΕΧΩΔΕ.

Την πλήρη και αποκλειστική ευθύνη για τη συνολική διαχείριση του θέματος, επομένως και το τελικό ύψος των απαλλοτριούμενων αγροτικών τεμαχίων έχει το Ελληνικό Δημόσιο.

'Οπως είναι γνωστό, είναι γεγονός ότι η διαδικασία απαλλοτριώσεων απαιτεί κατά τεκμήριο μεγάλους χρόνους οι οποίοι επιμηκύνονται όταν ασκηθεί έφεση στην αρχική απόφαση του Δικαστηρίου που ορίζει τις τιμές μονάδος της απαλλοτρίωσης.

Το Ελληνικό Δημόσιο προκειμένου να περιφρουρήσει τα συμφέροντά του, ασκεί έφεση στις περιπτώσεις που οι τιμές μονάδος που ορίστηκαν από το πρωτόδικο δικαστήριο είναι υπερβολικά υψηλές.

Στην περίπτωση αυτή το σύνολο της δαπάνης που όρισε το πρωτόδικο δικαστήριο κατατίθεται στο Ταμείο Παρακαταθηκών και Δανείων, και αποδίδεται στους ενδιαφερόμενους το 70% του ποσού. Το υπόλοιπο 30% παρακρατείται και πληρώνεται με βάση τις οριστικές τιμές μονάδος που θα ορίσει το Εφετείο.

Στην περιοχή ΓΑΛΑΝΙ- ΠΟΛΥΜΥΛΟΣ το Ελληνικό Δημόσιο ακολούθησε την παραπάνω διαδικασία. Σήμερα συνεχίζει την πληρωμή των σχετικών επιτάξεων (ηρτημένη εσοδεία) σε τμήματα που έχουν καταληφθεί για το έργο και η διαδικασία θα συνεχιστεί μέχρι να συντελεστούν οι απαλλοτριώσεις.

Πρέπει να σημειωθεί ότι ο συνολικός χρόνος επίταξης δεν δύναται να υπερβαίνει τον 1+1 χρόνο.

Η απαλλοτρίωση των ιδιοκτησιών για την κατασκευή του τμήματος της Εγνατίας οδού - Γαλάνι - Πολύμυλος στον οποίο περιέρχονται και αγροτεμάχια της Κοινότητας Καπνοχωρίου, κηρύχθηκε με την 1015722/965/15-2-95 κοινή Υπουργική Απόφαση των Υπουργών ΠΕΧΩΔΕ και ΟΙΚΟΝΟΜΙΚΩΝ που δημοσιεύτηκε στο Φ.Ε.Κ. 93 Γ'/23-2-95.

Το Πρωτοδικείο Κοζάνης με την 542/6-9-97 απόφασή του, κατά της απόφασης αυτής καθόρισε τις προσωρινές τιμές μονάδος για τις απαλλοτριούμενες ιδιοκτησίες. Ο Νομικός Σύμβουλος του Κράτους, (θεωρώντας υψηλές τις καθορισθείσες τιμές μονάδος), άσκησε έφεση όπως είχε το νόμιμο δικαίωμα και η οποία θα εκδικαστεί στις 14-1-1998.

Ωστόσο για να επισπευθεί η καταβολή των αποζημιώσεων, συντάχθηκαν οι σχετικοί πίνακες παρακατάθεσης των αποζημιώσεων σύμφωνα με την 542/96 απόφαση του Πρωτοδικείου (δηλαδή σύμφωνα με τα αιτήματα των διαμαρτυρομένων) και


 

  

Σελίδα 2748 

στάλθηκαν στον υπόλογο διαχειριστή της Π.Υ.Δ.Ε. Δυτικής Μακεδονίας, για να καταθέσει τα αντίστοιχα χρήματα στο αρμόδιο Ταμείο Παρακαταθηκών και Δανείων, διαδικασία που προβλέπεται να ολοκληρωθεί εντός του μηνός Νοεμβρίου 1997.

Επίσης για να είναι δυνατή η έναρξη των εργασιών από τον ανάδοχο εργολάβο (ΤΕΜΑΚ Α.Ε. από χ.θ. 20+800 έως 29+740) εκδόθηκε αφενός η Δ 12/0/32707/18-5-95 απόφαση ΥΠΕΧΩΔΕ επίταξης της έκτασης, σύμφωνα με την οποία καταβλήθηκαν τον Αύγουστο του 1995, αποζημιώσεις ηρτημένης εσοδείας, ύψους 26.000.000 δρχ., αφ' ετέρου η Δ12/0/35229/3-10-97 απόφαση του ΥΠΕΧΩΔΕ, παράτασης της επίταξης της έκτασης σύμφωνα με την οποία ήδη καταβάλλονται αποζημιώσεις ηρτημένης εσοδείας ανάλογους ύψους.

Ο Υπουργός

Κ. ΛΑΛΙΩΤΗΣ"

28. Στην με αριθμό 2069/14-10-97 ερώτηση δόθηκε με το υπ' αριθμ. 49/7-11-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της από 14-10-97 εγγράφου σας, σχετικά με την αριθ. 2069/14-10-97 ερώτηση, που κατέθεσε ο Βουλευτής κ. Αθαν. Χειμάρας, σας γνωρίζουμε τα εξής:

1. Το Δημόσιο καταβάλει μίσθωμα 42.000.000 δρχ. το μήνα για τη μίσθωση του κτιρίου που στεγάζονται τα γραφεία του ΣΔΟΕ, δηλ. 504.000.000 δρχ. το χρόνο, σταθερά για τρία χρόνια. Το επιλεγέν κτίριο περιλαμβάνει χώρους συνολικής επιφάνειας 7.650 τ.μ. καθώς και 150 θέσεις στάθμευσης.

Για την επίτευξη της μίσθωσης έγιναν συνολικά τέσσερις δημοπρασίες. Κατά τις τρεις πρώτες προσφέρθηκαν εκτός από το τελικά επιλεγέν κτίριο και άλλα τρία ακίνητα τα οποία όμως κρίθηκαν εκτός όρων διακήρυξης δεδομένου ότι δεν κάλυπταν τις απαιτήσεις της Υπηρεσίας σε ωφέλιμη επιφάνεια και αριθμό θέσεων στάθμευσης.

Το ίδιο έγινε αρχικά και με το τελικά επιλεγέν κτίριο δεδομένου ότι είχε προσφερθεί με έναν όροφο λιγότερο δηλαδή περίπου 1.100 τ.μ. λιγότερα.

Στην τελευταία δημοπρασία το εν λόγω κτίριο προσφέρθηκε με τρόπο που ν' ανταποκρίνεται στους όρους της διακήρυξης όσον αφορά τη συνολική ωφέλιμη επιφάνεια και τις διαθέσιμες θέσεις στάθμευσης και έτσι κρίθηκε κατάλληλο.

2. Το Σ.Δ.Ο.Ε. διενεργεία ελέγχους προς κάθε κατεύθυνση σε όλους του κλάδους και επιχειρήσεις. Κριτήριο της επιλογής και της προτεραιότητας των ελέγχων είναι ο βαθμός επικινδυνότητας και το μέγεθος της φοροδιαφυγής. Στο πλαίσιο αυτό έχει δοθεί ιδιαίτερη προτεραιότητα στον έλεγχο των μεγάλων επιχειρήσεων. 'Ηδη έχουν ελεχθεί οι μεγαλύτερες ανά νομό επιχειρήσεις και οι έλεγχοι συνεχίζονται. 'Ολες οι υποθέσεις της Υ.Π.Ε.Δ.Α. διεκπεραιώνονται από τις αρμόδιες Δ.Ο.Υ. όπου καταλογίζονται οι προβλεπόμενες ποινές για τα εικονικά και πλαστά τιμολόγια.

3. Η στελέχωση του ΣΔΟΕ δεν έγινε με προσλήψεις, αλλά με μεταθέσεις από τον Εφοριακό και Τελωνειακό κλάδο σύμφωνα με το Ν. 2343/95 περί της "Αναδιοργάνωσης υπηρεσιών του Υπ. Οικονομικών και άλλων διατάξεων".

Ειδικότερα: α) Σε σύνολο 744 Εφοριακών υπαλλήλων που μετατέθηκαν προς τις υπηρεσίες του ΣΔΟΕ, 450 είναι υπάλληλοι, οι οποίοι προέρχονται από την ΥΠΕΔΑ και οι υπόλοιποι από υπηρεσίες του Εφοριακού κλάδου, των οποίων η επιλογή έγινε με γνώμονα τις υπηρεσιακές ανάγκες, τις γνώσεις και την εμπειρία των σε αντικείμενα φορολογικού ελέγχου και

β) Σε σύνολο 611 Τελωνειακών υπαλλήλων που υπηρετούν στις υπηρεσίες του ΣΔΟΕ, οι 353 είναι Διοικητικοί Τελωνειακοί Υπάλληλοι και οι 258 Τελωνειακοί Υπάλληλοι Πλοίων Δίωξης.

Ο Υφυπουργός

Γ. ΔΡΥΣ"

29. Στην με αριθμό 2075/14-10-97 ερώτηση δόθηκε με το υπ' αριθμ. 25/5-11-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2075/14.10.97 ερώτηση του Βουλευτή κ. Αντώνη Κοτσακά, σας γνωρίζουμε τα εξής:

Το Αρχαιολογικό Μουσείο Χίου έκλεισε επειδή το κτίριο παρουσίαζε σοβαρά στατικά προβλήματα. Οι σχετικές επισκευές ολοκληρώθηκαν και η μελέτη για την τοποθέτηση των εκθεμάτων θα υποβληθεί σύντομα στο ΥΠ.ΠΟ., ώστε το Μουσείο να λειτουργήσει μέσα στο 1998.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

30. Στην με αριθμό 2078/14-10-97 ερώτηση δόθηκε με το υπ' αριθμ. 50/4-11-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της από 14-10-97 εγγράφου σας, σχετικά με την αριθ. 2078/14-10-97 ερώτηση που κατέθεσαν οι Βουλευτές κύριοι Ευάγγελος Μπούτας, Αχιλλέας Κανταρτζής και Νικόλαος Γκατζής, σας γνωρίζουμε τα ακόλουθα:

Με το μισθολογικό νόμο 2470/97 ρυθμίστηκαν συνολικά σε νέα βάση τα μισθολογικά θέματα των υπαλλήλων του Δημοσίου, των Ν.Π.Δ.Δ. και των Ο.Τ.Α.

Θεσπίσθηκαν νέοι βασικοί μισθοί και ενοποιήθηκαν επιδόματα με αποτέλεσμα να προκύψουν στο σύνολο σημαντικές αυξήσεις, μέσα στα πλαίσια των δημοσιονομικών δυνατοτήτων.

Εξάλλου, με τη διάταξη του άρθρου 29 του παραπάνω νόμου διασφαλίστηκε το ύψος των μηνιαίων αποδοχών των δημοσίων υπαλλήλων που καταβάλλονται στις 31.12.96, ώστε να μην υπάρξει περίπτωση μείωσής τους από τις ρυθμίσεις του νόμου αυτού.

Σε οριακές περιπτώσεις, που οι προκύπτουσες συνολικές μηνιαίες αποδοχές είναι μικρότερες από αυτές που ελάμβανε ο υπάλληλος την 31.12.96, θα διατηρήσει προσωπική διαφορά μέχρι την κάλυψή της από οποιαδήποτε αύξηση των αποδοχών του εν γένει.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

31. Στην με αριθμό 2083/14-10-97 ερώτηση δόθηκε με το υπ' αριθμ. 452/7-11-97 έγγραφο από τον Υφυπουργό Πολιτισμού η ακόλουθη απάντηση;

"Σε απάντηση της 2083/14-10-97 ερώτησης του Βουλευτή κ. Α. Καραμάριου, σας πληροφορούμε ότι η δέσμευσή μας για χρηματοδότηση του Δήμου Μεγίστης (Καστελλόριζο) με ποσό 20.000.000 δρχ. για την κατασκευή γηπέδου ποδοσφαίρου, όπως ήδη έχουμε ενημερώσει το Δήμο αποτελεί πραγματικότητα, αφού το έργο αυτό έχει ενταχθεί στο Π.Δ.Ε.

'Οπως είναι γνωστό στις περιπτώσεις που έργα συντάσσονται στο Π.Δ.Ε., ο ενδιαφερόμενος (και στην προκειμένη περίπτωση ο Δήμος) θα πρέπει να προχωρήσει στη δημοπράτηση και εκτέλεση του έργου, η δε χρηματοδότηση θα πραγματοποιείται σταδιακά ανάλογα με την υποβολή των σχετικών παραστατικών της δαπάνης εκτελεσμένων εργασιών.

Σημειώνεται ότι μαζί με την υποβολή των προαναφερομένων παραστατικών θα πρέπει συγχρόνως να υποβάλλεται και υπεύθυνη δήλωση του Ν. 1599/86 θεωρημένη από την οικεία Δ.Ο.Υ. ότι έχουν καταβληθεί ο Φ.Μ.Υ. και ο Φ.Π.Α.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

32. Στην με αριθμό 2084/14-10-97 ερώτηση δόθηκε με το υπ' αριθμ. 2502/6-11-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση της ερώτησης 2084/14-10-97, του Βουλευτού κ. Α. Καραμάριου, σας πληροφορούμε ότι μέχρι σήμερα δεν έχει προταθεί για έγκριση στα Περιφερειακά 'Οργανα λήψης Αποφάσεων σχετικό αίτημα περί κατασκευής αεροδρομίου στο νησί της Πάτμου, ενέργεια η οποία είναι προϋπόθεση της διαδικασίας ένταξης έργου σε Περιφερειακό Επιχειρησιακό


 

  

Σελίδα 2749 

Πρόγραμμα.

Συμπληρωματικές προϋποθέσεις για ένταξη έργου στα Π.Ε.Π. είναι, να πληρούνται καθορισμένα αναπτυξιακά κριτήρια επιλογής και να ικανοποιούνται κριτήρια ωριμότητας του προτεινόμενου έργου.

Ο Υφυπουργός

ΧΡ. ΠΑΧΤΑΣ"

33. Στην με αριθμό 2086/14-10-97 ερώτηση δόθηκε με το υπ' αριθμ. 52/7-11-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση των από 14-10-97 και 16-10-97 εγγράφων σας, σχετικά με την αριθμ. 379/16-10-97 αναφορά και την αρ. 2086/14-10-97 ερώτηση που κατέθεσε ο Βουλευτής κ. Ν. Κατσαρός, σας γνωρίζουμε τα ακόλουθα:

1. Με την Α.Υ.Ο. 1007293/36/0015/ΠΟΛ. 1021/22.1.1997 (ΦΕΚ 44 Β'/27.1.97), οι πρατηριούχοι υγρών καυσίμων που τηρούν βιβλίο αγορών (Α' κατηγορίας) του Κ.Β.Σ. υποχρεώθηκαν για τις πωλήσεις πετρελαίου θέρμανσης λιανικώς (σε ιδιώτες) και μόνο (όχι για τα άλλα καύσιμα π.χ. καύσιμα κίνησης κλπ.) να εκδίδουν από 10.2.1997 θεωρημένες αποδείξεις λιανικής πώλησης (Α.Λ.Π.).

2. Η ανωτέρω ρύθμιση κρίθηκε αναγκαία για την αποτελεσματικότερη παρακολούθηση των αγορών και πωλήσεων πετρελαίου θέρμανσης και κατ' επέκταση τον έλεγχο αποθεμάτων.

3. Η απόφαση αυτή εκδόθηκε στις 22.1.97 και παρείχε επαρκές χρονικό διάστημα έναρξης εφαρμογής (υποχρέωσης) την 10.2.1997.

4. Δημοσιεύτηκε έγκαιρα στο ΦΕΚ 44Β/27.1.97 και άμεσα στον ημερήσιο Οικονομικό τύπο (π.χ. ΕΞΠΡΕΣ αριθμ. φύλλου 10145/22.1.97).

5. Ακόμη κοινοποιήθηκε έγκαιρα στα αρμόδια συλλογικά όργανα για ενημέρωση των μελών τους.

6. Επίσης οι βενζινοπώλες (πρατηριούχοι) με βιβλία Α' κατηγορίας του Κ.Β.Σ., που ήδη εξέδιδαν θεωρημένες Α.Λ.Π. για τις παραδόσεις πετρελαίου θέρμανσης στα σπίτια καταναλωτών, το οποίο διακινούσαν με Συγκεντρωτικό Δελτίο Αποστολής, μπορούσαν να χρησιμοποιήσουν τα ήδη υπάρχοντα θεωρημένα στελέχη Α.Λ.Π. και για παραδόσεις πετρελαίου θέρμανσης στις εγκαταστάσεις τους.

7. Τέλος, καθ' όσον αφορά στα πρόστιμα σε βάρος πρατηριούχων υγρών καυσίμων, οι οποίοι υπέπεσαν σε παραβάσεις του Κ.Β.Σ. διευκρινίζεται ότι μπορούν κατά περίπτωση, να κάνουν χρήση των μεταβατικών διατάξεων του άρθρου 24 παρ. 4 του Ν. 2523/97 (ΦΕΚ 179Α/11.9.97) και να τύχουν επιεικέστερης μεταχείρισης με βάση τις διατάξεις του προαναφερόμενου νόμου.

Ο Υφυπουργός

Γ. ΔΡΥΣ"

34. Στην με αριθμό 2089/14-10-97 ερώτηση δόθηκε με το υπ' αριθμ. 54/6-11-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 14.10.97 εγγράφου σας σχετικά με την αριθμ. 2089/14.10.97 ερώτηση, που κατέθεσε ο Βουλευτής κ. Ε. Μεϊμαράκης, και με την οποία τίθενται τα ερωτήματα:

α) Ποιες Ποδοσφαιρικές ανώνυμες εταιρείες, Ομοσπονδίες και αθλητικά σωματεία ρύθμισαν τα προς το Δημόσιο χρέη τους κατά τις διατάξεις του άρθρου 21 του Ν. 2443/1996 και β) εάν είναι συνεπείς στους όρους της συγκεκριμένης ρύθμισης, σας επισυνάπτουμε συνημμένως, πίνακα στον οποίο εμπεριέχονται τα σχετικά απαντητικά στοιχεία.

Ο Υφυπουργός

Γ. ΔΡΥΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

35. Στην με αριθμό 2091/14-10-97 ερώτηση δόθηκε με το υπ' αριθμ. 1825/6-11-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 2091/14-10-97 ερώτηση, που κατατέθηκε στη Βουλή από το Βουλευτή κ. Θ. Δημοσχάκη, για τα θιγόμενα σ' αυτή θέματα, σας πληροφορούμε ότι ο Οργανισμός Απασχόλησης Εργατικού Δυναμικού (ΟΑΕΔ) ύστερα από πρόταση της Περιφερειακής Δ/νσης Ανατολικής Μακεδονίας και Θράκης προέβη σε απόσπαση υπαλλήλου από την Τοπική Υπηρεσία του ΟΑΕΔ Διδυμότειχου στην Τοπική Υπηρεσία Ορεστιάδας για την κάλυψη σχετικών υπηρεσιακών αναγκών.

Κατά το χρονικό διάστημα της διαδικασίας απόσπασης της υπαλλήλου υπήρχε επάρκεια προσωπικού στην Τοπική Υπηρεσία Διδυμοτείχου, η οποία είχε λιγότερες υπηρεσιακές ανάγκες σε σχέση με εκείνες της Υπηρεσίας της Ορεστιάδας που το προσωπικό της οποίας δεν επαρκούσε για τη διεκπεραίωση του φόρτου των εργασιών της. 'Οπως μας διαβεβαίωσε τη Διοίκηση του ΟΑΕΔ μετά τη λήξη του χρόνου απόσπασης, θα επανέλθει η ανωτέρω υπάλληλος στην οργανική της θέση.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

36. Στην με αριθμό 2099/15-10-97 ερώτηση δόθηκε με το υπ' αριθμ. 28/6-11-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2099/15.10.97 ερώτηση της Βουλευτού κ. 'Ελσας Παπαδημητρίου, σας γνωρίζουμε τα εξής:

1. 'Οπως ανέφερε στις 2.10.97 με το αρ. πρωτ. 1880 έγγραφό της η προϊσταμένη του Εθνικού Πολιτιστικού Δικτύου Πόλεων ο υπάλληλος του Υπουργείου Πολιτισμού Αντώνης Κίζηλης, υπόλογος για τη διαχείριση των χρημάτων της υπηρεσιακής αυτής μονάδας προέβη στην εξαργύρωση σειράς επιταγών προκειμένου να αποσταλούν οι χρηματοδοτήσεις του Υπουργείου Πολιτισμού σε διαφόρους πολιτιστικούς φορείς. Η αδικαιολόγητη απουσία του υπαλλήλου από την υπηρεσία του και οι διαμαρτυρίες των φορέων που ανέμεναν τη χρηματοδότησή τους κίνησαν υποψίες κατάχρησης.

2. Αμέσως μόλις υποβλήθηκε η αναφορά της προϊσταμένης έγιναν οι ακόλουθες ενέργειες:

α) Γνωστοποιήθηκε το συμβάν στην Εισαγγελεία Πλημμελειοδικών Αθηνών για τις δικές της ενέργειες (έγγραφο του Γενικού Γραμματέα του ΥΠ.ΠΟ. με αρ. πρωτ. ΕΜΠ 123/3.10.1997, εξαιρετικά επείγον).

β) Γνωστοποιήθηκε το συμβάν στο Υπουργείο Δημόσιας Τάξης για τις δικές του ενέργειες επειδή ο παραπάνω υπάλληλος απουσίαζε από την υπηρεσία του και δεν μπορούσε να εντοπιστεί στην κατοικία του. Το Υπουργείο Δημόσιας Τάξης προέβη αμέσως σε όλες τις ενδεικνυόμενες ενέργειες (έγγραφο του Γενικού Γραμματέα του ΥΠ.ΠΟ. με αρ. πρωτ. ΕΜΠ 123/3.10.97 εξαιρετικά επείγον).

γ) Διατάχθηκε ένορκη διοικητική εξέταση και συστήθηκε Επιτροπή για το άνοιγμα του χρηματοκιβωτίου της συγκεκριμένης υπηρεσιακής μονάδας.

δ) Με έγγραφη εντολή του Υπουργού Πολιτισμού παραπέμφθηκε ο εν λόγω υπάλληλος στο Υπηρεσιακό Συμβούλιο για να τεθεί αμέσως σε αργία.

ε) Ειδοποιήθηκαν οι Τράπεζες όπου τηρούνται οι λογαριασμοί του Υπουργείου Πολιτισμού για τις δικές τους ενέργειες.

Από τη μέχρι τώρα έρευνα πιθανολογείται απώλεια ποσού ύψους 96 εκατομμυρίων δρχ./

3. Ο παραπάνω αναφερόμενος υπάλληλος είναι ένας από τους εκατοντάδες υπολόγους διαχείρισης κονδυλίων των διαφόρων πληρωμών του Υπουργείου Πολιτισμού, είχε ασκήσει καθήκοντα υπολόγου από το 1986 μέχρι σήμερα σε διάφορες περιπτώσεις.

4. Στις 10/10 το πρωϊ η προϊσταμένη της ΔΠΚΑΝΜ ενημέρωσε τηλεφωνικά τον κ. Γενικό Γραμματέα ότι ο υπάλληλος αυτός είχε δημιουργήσει προβλήματα στη διαχείριση


 

  

Σελίδα 2750 

των κονδυλίων όταν υπηρετούσε σε αυτήν την υπηρεσία ως υπόλογος διαχειριστής των κονδυλίων. Ο Γενικός Γραμματέας κατ' εντολήν μου έστειλε αμέσως έγγραφο προς το Γενικό Διευθυντή Διοικητικής Υποστήριξης του ΥΠ.ΠΟ. (με πράξη του οποίου διορίστηκε ο περί ου ο λόγος), προς την Προϊσταμένη του Γραφείου Ε.Π.Δ.Π. (με πρόταση της οποίας διορίστηκε ο περί ου ο λόγος υπόλογος) και προς την Προϊσταμένη της ΔΠΚΑΝΜ θέτοντας το ερώτημα εάν αυτοί γνώριζαν κάτι σχετικό και αν ναι, ποια μέτρα έλαβαν για να διασφαλιστεί η διαχείριση του δημοσίου χρήματος. Το έγγραφο του Γενικού Γραμματέα κοινοποιήθηκε στον Προϊστάμενο της Εισαγγελίας Πρωτοδικών Αθηνών προς τον οποίο θα διαβιβάστηκαν και οι απαντήσεις των ανωτέρω υπηρεσιών. Ο Γενικός Διευθυντής Διοικητικής Υποστήριξης και η Προϊσταμένη του Γραφείου Ε.Π.Δ.Π. στις απαντήσεις τους δήλωσαν άγνοια ως προς την ύπαρξη διαχειριστικών προβλημάτων με τον ίδιο υπόλογο στο παρελθόν.

5. Η διοίκηση οφείλει να θεωρεί ότι κατά τεκμήριο όλοι οι μόνιμοι δημόσιοι υπάλληλοι είναι ικανοί να αναλάβουν και να ασκήσουν καθήκοντα υπολόγου - καθήκοντα, τα οποία με ιδιαίτερη δυσκολία και δυσαρέσκεια αποδέχεται ο μεγάλος αριθμός των υπαλλήλων. Δυστυχώς, ο κίνδυνος εμφάνισης παρομοίων φαινομένων σε ένα μικρό ποσοστό πάντοτε υπάρχει. Για το λόγο αυτό τους τελευταίους μήνες έχει διαταχθεί στο Υπουργείο Πολιτισμού τρεις αλλεπάλληλες φορές έλεγχος της διαχείρισης των υπολόγων.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

37. Στην με αριθμό 2103/15-10-97 ερώτηση δόθηκε με το υπ' αριθμ. 62/4-11-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 16.10.97 εγγράφου σας, σχετικά με την αριθμ. 2103/15.10.97 ερώτηση, που κατέθεσε ο Βουλευτής κ. Δ. Κωστόπουλος, σας γνωρίζουμε τα ακόλουθα:

Η αρχική σύμβαση του έργου TAXIS, η οποία υπεγράφη από την πολιτική ηγεσία, είχε χρόνο ανάπτυξης των επιμέρους υποσυστημάτων του έργου 24 μήνες, χωρίς όμως να συνεκτιμάται στο χρονοδιάγραμμα ο απαιτούμενος χρόνος για την προμήθεια του αναγκαίου Εξοπλισμού Πληροφορικής, μέσω των διαδικασιών διαγωνισμού ύψους 15 δις δρχ. 

Σύμφωνα με την τελευταία αναθεώρηση της σύμβασης για την ανάπτυξη των υποσυστημάτων του TAXIS (Δεκ. 1996) η ολοκλήρωση των εφαρμογών γίνεται εντός 18 μηνών.

Το έργο TAXIS είναι σύνθετο άρα είναι αναγκαίος ο συγχρονισμός όλων των επιμέρους δραστηριοτήτων Εφαρμογών - Εξοπλισμού - Εκπαίδευσης - Εισαγωγής Στοιχείων (Data Entry). Το έργο από τον Ιανουάριο 1997 ακολουθεί μία πορεία με πλήρη συγχρονισμό των επιμέρους έργων και υπάρχει ένα ρεαλιστικό χρονοδιάγραμμα.

Σύμφωνα με το χρονοδιάγραμμα τον Ιούνιο του 1997 παρεδόθησαν τα επτά (7) πρώτα υποσυστήματα που αποτελούν τον πυρήνα λειτουργίας της Δ.Ο.Υ. (ΜΗΤΡΩΟ, Φ.Π.Α., ΕΣΟΔΑ, ΕΞΟΔΑ, ΔΙΚΑΣΤΙΚΟ, Κ.Β.Σ., ΠΡΩΤΟΚΟΛΛΟ) η πρώτ Δ.Ο.Υ. θα λειτουργήσει παραγωγικά τον Ιανουάριο 1998, έως τέλους του έτους 1988 θα λειτουργούν 150 μεγάλες Δ.Ο.Υ. και εντός του 1999 θα λειτουργούν όλες οι Δ.Ο.Υ. Τον Ιούνιο του 1998 θα παραδοθούν τα υπόλοιπα υποσυστήματα του TAXIS.

'Οσον αφορά στην αποκαλούμενη "παλαίωση" του υπό προμήθεια εξοπλισμού του έργου TAXIS σας πληροφορούμε ότι το ίδιο το συμβαστικό πλαίσιο προβλέπει τη διηνεκή βελτίωση - εξέλιξη του εξοπλισμού (λογισμικό S/W, υλικό H/W) με συγκεκριμένο άρθρο (ΑΡΘΡΟ: "ΒΕΛΤΙΩΣΕΙΣ - ΕΞΕΛΙΞΕΙΣ").

'Ηδη μέχρι σήμερα έχει υπάρξει εφαρμογή της "συγκεκριμένης δυνατότητας σε πολλά προϊόντα του υπό προμήθεια εξοπλισμού.

Με τον τρόπο αυτό το Υπουργείο εξοπλίζεται με τις τελευταίες "εκδόσεις" και "μοντέλα" των προϊόντων του εξοπλισμού του TAXIS.

O Υφυπουργός

Γ. ΔΡΥΣ"

38. Στην με αριθμό 2112/15-10-97 ερώτηση δόθηκε με το υπ' αριθμ. 29/5-11-97 έγγραφο από τον Yπουργό Πολιτισμού η ακόλουθη απάντηση:

"Απαντώντας στην αριθμ. 2112/15-10-97 ερώτηση του Βουλευτή κ. Γιάννη Κεφαλογιάννη, σας γνωρίζουμε τα εξής:

Η Ι. Μ. Αρκαδίου έχει κηρυχθεί ως ιστορικό διατηρητέο μνημείο (ΥΑ 10129/3-8-1962, ΦΕΚ Β' 279/9-8-62) και ως Ευρωπαϊκό Μνημείο Ελευθερίας και Ορθοδοξίας. Από το Ευρωπαϊκό χρηματοδοτικό πρόγραμμα για το 1995 υπό τον τίτλο "Διατήρηση Ευρωπαϊκής Αρχιτεκτονικής Κληρονομιάς" έχει εγκριθεί το ποσόν των 50.000 ECU για την αποκατάσταση της ανατολικής πτέρυγας της Μονής. Προϋπόθεση για την απορρόφηση του ποσού αυτού με χρόνο λήξεως τον Σεπτέμβριο 1997 και εγκεκριμένη ήδη παράταση ενός (1) έτους είναι η έναρξη του έργου με ελληνική συμμετοχή. 'Ηδη το έργο έχει ξεκινήσει και είναι ενταγμένο στο πρόγραμμα δράσης της αρμόδιας Εφορείας έτους 1997 με το ποσό των 25.000.000 δρχ.

Το 1993 το Υπουργείο Εσωτερικών κατέθεσε σε τραπεζικό λογαριασμό του Δήμου Ρεθύμνης το ποσό των 50.000.000 δρχ. για ενίσχυση του "Ιδρύματος Αρκαδίου" (του οποίου η σύσταση σχεδιάζετο, αλλά δεν προχώρησε) ως διαχειριστού για το αναστηλωτικό έργο στην Μονή.

Μετά από συνεννοήσεις του Δήμου Ρεθύμνης, της Ι.Μονής Αρκαδίου και της 13ης ΕΒΑ, το ποσόν αυτό θα διατεθεί είτε στην Ιερά Μητρόπολη Ρεθύμνης και Μυλοποτάμου, είτε απ' ευθείας στην Ι. Μονή για την αναστήλωσή της.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

39. Στην με αριθμό 2126/15-10-97 ερώτηση δόθηκε με το υπ' αριθμ. 1251/6-11-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2126/15-10-97 που κατέθεσε ο Βουλευτής κ. Στεφ. Μάνος, σας γνωρίζουμε τα ακόλουθα:

Το Υπουργείο Παιδείας το τρέχον έτος διόρισε στην Πρωτοβάθμια Εκπαίδευση 2.489 εκπαιδευτικούς (2.172 Δάσκαλους, 228 Νηπιαγωγούς, 82 Φυσικής Αγωγής και 7 Αγγλικής Γλώσσας) και κάλυψε όλα τα οργανικά κενά.

Για την αντιμετώπιση των εκπαιδευτικών αναγκών που δημιουργήθηκαν στα σχολεία της Πρωτοβάθμιας Εκπαίδευσης λόγω αναρρωτικών αδειών, αδειών κύησης, παραιτήσεων κλπ. το Υπουργείο Παιδείας έχει χορηγήσει μέχρι σήμερα 6.486 πιστώσεις για την πρόσληψη προσωρινών αναπληρωτών εκπαιδευτικών.

Οι ανάγκες των σχολείων της Δ/θμιας Εκπαίδευσης σε εκπαιδευτικό προσωπικό αντιμετωπίσθηκαν με το διορισμό 3.619 μονίμων εκπαιδευτικών.

Για την αντιμετώπιση των εκπαιδευτικών αναγκών που δημιουργήθηκαν στα σχολεία της Πρωτοβάθμιας Εκπαίδευσης λόγω αναρρωτικών αδειών, αδειών κύησης, παραιτήσεων κλπ. το Υπουργείο Παιδείας έχει χορηγήσει μέχρι σήμερα 6.021 πιστώσεις για την πρόσληψη προσωρινών αναπληρωτών εκπαιδευτικών.

Τέλος με την έναρξη του διδακτικού έτους δόθηκαν στους μαθητές των σοχλείων της Πρωτοβάθμιας και Δευτεροβάθμιας Εκπαίδευσης τα διδακτικά βιβλία.

Ο αριθμός των εντύπων των διδακτικών βιβλίων που αποστέλλει ο Οργανισμός Εκδόσεως Διδακτικών Βιβλίων (ΟΕΔΒ) για κάθε σχολείο καθορίζεται από τον αριθμό των μαθητών που έκαναν εγγραφή κατά το προηγούμενο σχολικό έτος, δεδομένου ότι ο αριθμός των μαθητών του νέου σχολικού έτους δεν είναι γνωστός στον ΟΕΒΔ, ο οποίος αρχίζει από το τέλος του προηγούμενου διδακτικού έτους τις αποστολές των βιβλίων.


 

  

Σελίδα 2751 

'Οπου προέκυψαν διαφορές λόγω εγγραφής κατά το τρέχον σχολικό έτος μεγαλύτερου αριθμού μαθητών, επακολούθησε συμπληρωματική αποστολή βιβλίων από τον ΟΕΔΒ.

'Ηδη όλοι οι μαθητές των σχολείων είναι εφοδιασμένοι με τα βιβλία τους.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

40. Στην με αριθμό 2128/15-10-97 ερώτηση δόθηκε με το υπ' αριθμ. 3178/7-11-97 έγγραφο από την Yπουργό Ανάπτυξης η ακόλουθη απάντηση:

"Σε απάντηση της ερώτησης 2128/15-10-97 που κατέθεσε στη Βουλή των Ελλήνων ο Βουλευτής κ. Γ. Σαλαγκούδης, σας γνωρίζουμε ακόλουθα:

Είναι γνωστό, ότι τα Ινστιτούτα Γεωλογικών και Μεταλλευτικών Ερευνών προέκυψαν από την αναγκαιότητα στήριξης ταχέων ρυθμών ανάπτυξης, κατά τη διάρκεια της βιομηχανικής επανάστασης. 'Ετσι, οι γεωλογικοί χάρτες απετέλεσαν τον πρώτο βασικό τρόπο πληροφόρησης για ορυκτές πρώτες ύλες, ενεργειακές πρώτες ύλες, υπόγειο υδάτινο δυναμικό.

Το ΙΓΜΕ από της ίδρυσής του και με τις διαφορετικές μορφές του έχει συμβάλλει ουσιαστικά στην οικονομική της Χώρας. Γεγονός ιστορικό που τεκμηριώνει τη διατήρησή του.

Ωστόσο, οι συνεχείς διαφοροποιήσεις της οικονομίας, της βιομηχανίας και των αναγκών της κοινωνίας έχουν οδηγήσει σε όλες τις χώρες στην άμεση αντίδραση των Ινστιτούτων για προσαρμογή τους στα νέα δεδομένα.

Δεδομένα, που πέρα από τις σύγχρονες ανάγκες της οικονομίας και της κοινωνίας ξεκινούν και από την προσπάθεια υιοθέτησης πιο αποτελεσματικών τρόπων υλοποίησης των στόχων τους, των ερευνητικών προγραμμάτων που εντάσσονται σ' αυτούς, παράλληλα με την προσπάθεια της Κυβέρνησης για μείωση και του ύψους των προϋπολογισμών τους γι' αυτά και την ανάπτυξη της κάθε Περιφέρειας ως ενιαίας αποκεντρωμένης μονάδας διοίκησης που έχει τις αρμοδιότητες που ασκούν οι Υπηρεσίες της όπως συνέβη και στην περίπτωση της δημιουργίας τμήματος Διαχείρισης Υδατικών πόρων με παράλληλη κατάργηση των Περιφερειακών Διευθύνσεων Υδάτινων Πόρων του Υπουργείου Ανάπτυξης (ν. 2503/97).

'Ετσι το τελικό αποτέλεσμα που προκύπτει από την πιο πάνω πολιτική και εκφράζεται από:

- μείωση προϋπολογισμού

- μείωση προσωπικού

- οργανωτικές/λειτουργικές μεταβολές

- οριοθέτηση στόχων και πιο προσανατολισμένη και ουσιαστική αξιολόγηση των ερευνητικών προγραμμάτων τους,

είναι εύλογο ότι αντιμετωπίζεται από τους εργαζόμενους με "φόβο και αντίδραση" μια και διαταράσσει το πλαίσιο πάνω στο οποίο λειτουργούν. Το σημερινό πλαίσιο πάνω στο οποίο είναι οργανωμένο και λειτουργεί σήμερα το ΙΓΜΕ είναι:

1. Είκοσι μία (21) Διευθύνσεις/Υπηρεσίες διαφόρων αντικειμένων διαρθρωμένων σε έξι (6) μη συμβατούς με τα αντικείμενα τομείς και εξι (6) Παραρτήματα (Θεσσαλονίκη, Ξάνθη, Κοζάνη, Πρέβεζα, Τρίπολη, Κρήτη) με έλλειψη οριζόντιας και κάθετης διασύνδεσης, και

2. Με 428 εργαζόμενους στα Παραρτήματα μέσης ηλικίας 47 ετών, μέσης αναλογίας επιστημονικού/υπόλοιπου προσωπικού 1:4 και ετήσιου κόστους (τακτικός προϋπολογισμός και λειτουργικό) 3,2 δισ. δραχμών περίπου και 636 εργαζόμενους στην Αθήνα, μέσης ηλικίας 45 ετών, αντίστοιχη αναλογία 1:2 και ετήσιο κόστος 5 δισ. δραχμών περίπου.

Ενώ τα αντίστοιχα ινστιτούτα και γεωλογικές υπηρεσίες της Ευρώπης έχουν συνοπτικά την παρακάτω εικόνα:

- Η Αυστριακή Γεωλογική Υπηρεσία έχει σύνολο εργαζομένων 86 με σχέση επιστημονικού προς βοηθητικό - διοικητικοοικονομικό προσωπικό 0,86. Δεν υπάρχουν περιφερειακές μονάδες (Παραρτήματα).

- Η Βελγική Γεωλογική Υπηρεσία έχει σύνολο εργαζομένων 27 με αντίστοιχη ως άνω σχέση 0,35. Δεν υπάρχουν περιφερειακές μονάδες (Παραρτήματα).

- Η Ισπανία (INSTITUTO TEHCNOLOGICO GEOMINERO) έχει σύνολο εργαζομένων 334 με σχέση 1,1. Δεν υπάρχουν περιφερειακές μονάδες (Παραρτήματα).

- Η Γαλλία το (BRGM) έχει σύνολο εργαζομένων 890 με σχέση 0,79. Δεν υπάρχουν περιφερειακές μονάδες (Παραρτήματα).

- Τα αυτά ισχύουν και για την Ολλανδία, Δανία, Νορβηγία, Σουηδία, Ιρλανδία, Μ. Βρετανία (GEOLOGICAL SURVEY) όπου επίσης δεν υπάρχουν περιφερειακές μονάδες.

Τα παραπάνω, για οποιοδήποτε καλόπιστο κριτή, μαζί με τη διαμορφωμένη κατάσταση, δεν μπορούν να γίνουν αποδεκτά και να συνεχιστούν.

Για όλους τους παραπάνω λόγους γίνεται σαφές ότι η διατήρηση των παραρτημάτων του ΙΓΜΕ είναι αναχρονιστικό φαινόμενο και η κατάργησή τους είναι ένα αναγκαίο βήμα.

Πρέπει τελικά να γίνει αντιληπτό ότι το υπαρκτό σύστημα δεν μπορεί να λειτουργήσει στην κατεύθυνση που σέβεται την αποκέντρωση, την κοινωνία, την οικονομία, την ποιότητα και το ρόλο για τον οποίο δημιουργήθηκε το ΙΓΜΕ. Το ΙΓΜΕ, όπως έχει διαχρονικά διαμορφωθεί και με την υπάρχουσα δύναμη της αδράνειας, οδηγείται με μαθηματική ακρίβεια στην απαξίωση. Γι' αυτό είναι αναγκαίο, άμεσα να εναπροσανατολισθεί και αναδιοργανωθεί.

Είναι ξεκάθαρο ότι το ΙΓΜΕ έχει ένα ρόλο στρατητικό και διαχρονικό. 'Ενα ρόλο που πρέπει να εστιάζεται:

1. Στην συστηματική, συντονισμένη και διαχρονική συλλογή, αξιολόγηση και παρακολούθηση κρίσιμων παραμέτρων και δεδομένων που συμβάλλουν στην ποιότητα ζωής και στη βιώσιμη ανάπτυξη. Παράμετροι και δεδομένα που συνδέονται με προβλήματα που αφορούν στο υδάτινο δυναμικό και την ποιότητά του, το περιβάλλον, τα καταστροφικά φαινόμενα, τις ορυκτές και ενεργειακές (πλην υδρογονανθράκων) πρώτες ύλες, τις βασικές γεωλογικές υποδομές.

Συντονισμένες δράσεις μεσο-μακροπρόθεσμες (5-10 έτη) που χρηματοδοτούνται από εθνικούς πόρους και συμβάλλουν στη διαμόρφωση Εθνικής και Περιφερειακής πολιτικής. Με πρόγραμμα στο οποίο οριοθετούνται οι στόχοι, που συμφωνούνται με την πολιτεία, έχει διάκριτο χρονοδιάγραμμα υλοποίησης καθορισμένα παραδοτέα και η πολιτεία αναλαμβάνει την χρηματοδότησή τους.

2. Στη διατήρηση και ανάπτυξη δεξοτήτων και συμβολή σε καινοτόμες ερευνητικές δράσεις (συγχρηματοδότηση από Ε.Ε. και Γ.Γ.Ε.Τ.), και,

3. Στη συγκροτημένη, αξιόπιστη και ανταγωνιστική υλοποίηση "έργων" υπέρ τρίτων με χρηματοδότηση από δημόσιους και ιδιωτικούς φορείς.

Κατά συνέπεια ο σκοπός του ΙΓΜΕ του 21ου αιώνα, διαμορφώνεται στην κατεύθυνση ενός γεωεπιστημονικού κέντρου που εξυπηρετεί την στρατηγική και διαχρονική του αποστολή και προσφέρει τις υπηρεσίες του, τόσο στο δημόσιο όσο και στον ιδιωτικό τομέα. Παράλληλα οριοθετεί και διευρύνει τα "προϊόντα" που μπορεί να προσφέρει στην πολιτεία και σε τρίτους, και εξασφαλίζει τη βελτίωση του ποιοτικού του σκέλους και της ανταγωνιστικότητάς του.

Προϋποθέσεις για τα παραπάνω είναι η συγκεκριμένη κατάκτηση και διατήρηση:

1. Του χαρακτήρα της δια-γνωστικής γεωπληροφόρησης, σαν συμβούλου της πολιτείας και παροχής υπηρεσιών προς τρίτους.

2. Της αμεροληψίας, αξιοπιστίας, αντικειμενικότητας και κύρους.

3. Της αναβάθμισης του ποιοτικού σκέλους και της διαχρονικής ανανέωσης των δεξιοτήτων.

4. Του χαρακτήρα ως εθνικού και συγκροτημένου κέντρου συλλογής, επεξεργασίας και διαχείρισης της βάσης δεδομένων.

5. Της διαχρονικής συντονισμένης και ιεραρχημένης επικαιροποίησης της τεχνολογικής και επιστημονικής του υποδομής συμβατής με τους στόχους του και την αξιόπιστη, υψηλού επιπέδου και έγκαιρη υλοποίηση των έργων.

6. Κατάλληλου μεγέθους, οργανωτικού και λειτουργικού


 

  

Σελίδα 2752 

σχήματος με απεμπλοκή από "εργολάβος γεωτρήσεων" και εστίαση στον αντίστοιχο ερευνητικό χαρακτήρα τους, που συμβάλλουν στην ανταγωνιστική εξυπηρέτηση του ρόλου του.

'Οσον αφορά τη νομοθετική ρύθμιση, η οποία προωθείται, έχει ως κύριο και πρωταρχικό στόχο τη πλήρη διασφάλιση του προσωπικού -καμία απόλυση όπως επανειλημμένα έχει δηλωθεί- και θα καταβληθεί κάθε προσπάθεια ώστε οι μετατασσόμενοι να μεταταγούν σε υπηρεσίες που έχουν έδρα σε νομό της Περιφέρειας στην οποία υπηρετούν ή σε οποιοδήποτε άλλο πλησιέστερο νομό οι ίδιοι το επιθυμούν.

Θα κατοχυρώνουν τις βασικές τους αποδοχές καθώς και τα τυπικά τους προσόντα ανά κλάδο και ειδικότητα. Το έργο δε το οποίο εκτελεί το ΙΓΜΕ στα πλαίσια όλου του φάσματος των δραστηριοτήτων του και όλες τις δεσμεύσεις που έχει αναλάβει από διάφορα προγράμματα θα συνεχίσουν να εκτελούνται με φορέα υλοποίησης το ΙΓΜΕ με ζήλο και επιτυχία.

Η Υπουργός

ΒΑΣΩ ΠΑΠΑΝΔΡΕΟΥ"

41. Στην με αριθμό 2133/15-10-97 ερώτηση δόθηκε με το υπ' αριθμ. 1254/5-11-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2133/15-10-97 που κατέθεσε ο Βουλευτής κ. Παν. Κουρουμπλής, σας γνωρίζουμε τα ακόλουθα:

1. Η πρόταση των Ισπανών Ευρωβουλευτών είναι, από κάθε άποψη, ενδιαφέρουσα και τη χαιρετίσαμε με την οφειλόμενη τιμή. 

2. Το Συμβούλιο των Υπουργών της Ευρωπαϊκής 'Ενωσης έχει αποδεχθεί Ελληνική πρόταση για την ίδρυση Ευρωπαϊκού Κέντρου Κλασικών Γραμμάτων, η υλοποίηση της οποίας θα οδηγήσει σε αναβάθμιση της Ελληνικής γλώσσας, σε ολόκληρο τον Ευρωπαϊκό χώρο.

'Εργο του παραπάνω κέντρου θα είναι η συγκέντρωση πλούσιας βιβιογραφίας από όλο τον κόσμο για την Αρχαία Ελληνική και Λατινική Γραμματεία καθώς και των πρωτότυπων κειμένων τους και των μεταφράσεών τους στις Ευρωπαϊκές γλώσσες. Τα κείμενα αυτά θα μοιράζονται και σε ηλεκτρονική μορφή μέσω του Internet.

3. Είναι εξάλλου γνωστό ότι η ελληνική πολιτεία υποστηρίζει επιστημονικά και οικονομικά όλες τις πανεπιστημιακές έδρες του εξωτερικού που διδάσκουν την Ελληνική γλώσσα και φιλολογία.

Ακόμα συστηματοποιείται η διδασκαλία της Ελληνικής γλώσσας και του πολιτισμού μας στα σχολεία του Απόδημου Ελληνισμού όχι μόνο για τα Ελληνόπουλα, αλλά και για κάθε ξένο που επιθυμεί να μάθει τη γλώσσα μας. Μέλημά μας είναι η διδασκαλία της Ελληνικής γλώσσας στα σχολεία της Ευρωπαϊκής 'Ενωσης και των άλλων χωρών.

Με το ν. 2413/96 για την Ελληνική Παιδεία στο εξωτερικό και τη Διαπολιτισμική Εκπαίδευση θα ενισχυθεί περαιτέρω η διδασκαλία της Ελληνικής Γλώσσας και του Ελληνικού Πολιτισμού εκτός Ελλάδας.

4. Η Ελληνική πλευρά αποδέχεται και ενισχύει κάθε πολιτική και επιστημονική πρωτοβουλία που συνεγείρει πνευματικούς ανθρώπους, Ελληνικά και ξένα πνευματικά ιδρύματα και Οργανισμούς και που αποσκοπεί τόσο στην προβολή και διάδοση της Ελληνικής γλώσσας όσο και στην αναγνώριση ότι η γλώσσα και η παιδεία μας αποτελούν τη βάση του Δυτικού Πολιτισμού.

5. Επιθυμία και προσδοκία μας είναι η Ελληνική γλώσσα να χρησιμοποιείται όλο και περισσότερο στην Ε.Ε., στους Διεθνείς Οργανισμούς και σε χώρες της Κεντρικής και Ανατολικής Ευρώπης.

Μέσα σ' αυτά τα πλαίσια καταβάλλεται κάθε δυνατή προσπάθεια να δίδονται κατευθυντήριες οδηγίες στους εκπροσώπους μας σ' όλους τους Διεθνείς Οργανισμούς για προώθηση και διάδοση της Ελληνικής γλώσσας τόσο σε Ευρωπαϊκό όσο και σε διεθνές επίπεδο και βρίσκεται σε επαφή με όλους τους αρμόδιους φορείς που έχουν τη δυνατότητα συνεπικουρίας της πρωτοβουλίας των Βάσκων Βουλευτών, για εισαγωγή της Ελληνικής γλώσσας στο εκπαιδευτικό σύστημα των Ευρωπαϊκών Χωρών.

6. Στα νέα διμερή Μορφωτικά Προγράμματα Ελλάδας και άλλων χωρών περιλαμβάνονται άρθρα για τη διδασκαλία της Ελληνικής γλώσσας στην εκπαίδευση των χωρών αυτών.

7. Τέλος, σας γνωρίζουμε ότι με το ν. 2083/92 ιδρύθηκε και λειτουργεί το Κέντρο Ελληνικής Γλώσσας, με το οποίο η χώρα μας αποκτά επιτέλους Εθνικό Κέντρο Γλωσσικής Τεκμηρίωσης, το οποίο παρακολουθεί και καταγράφει την εξέλιξη της Ελληνικής και τις τάσεις της Νέας Ελληνικής με αυστηρώς επιστημονικό τρόπο και σύγχρονη τεχνολογία. 

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

42. Στην με αριθμό 2136/15-10-97 ερώτηση δόθηκε με το υπ' αριθμ. 35/7-11-97 έγγραφο από τον Yπουργό Δημόσιας Τάξης η ακόλουθη απάντηση:

"Σε απάντηση της ερώτησης 2136/15-10-97 που κατέθεσε ο Βουλευτής κ. Θ. Δημοσχάκης, σας γνωρίζουμε ότι κανένας διωγμός δεν γίνεται στα αναφερόμενα καφενεία, όπως καταγγέλεται.

Η εγκύκλιος της αρμόδιας Υπηρεσίας του Υπουργείου μας για το θέμα αυτό είναι σαφής και διευκρινιστική.

'Αδεια διενέργειας ψυχαγωγικών τεχνικών παιγνίων χορηγείται μόνο για όσα προβλέπεται η καταβολή τέλους.

Από τις διατάξεις του άρθρου 8 του ν. 2515/1997 προκύπτει ότι ετήσιο τέλος, επιβάλλεται σε κάθε παιγνιομηχάνημα, στο οποίο εγκαθίστανται και λειτουργούν ηλεκτρονικά, ηλεκτρικά ή μηχανικά ψυχαγωγικά παίγνια με σκοπό την εκμετάλλευση σε δημόσια γενικά κέντρα, καθώς και σε κάθε τραπέζι, που είναι ειδικά διασκευασμένο για διενέργεια ψυχαγωγικών τεχνικών παιγνίων με παιγνιόχαρτα.

Κατόπιν τούτου, είναι φανερό ότι η διενέργεια ψυχαγωγικών τεχνικών παιγνίων με παιγνιόχαρτα (π.χ. κουμ-καν, ξερή, κοντσίνα, Θανάσης, πρέφα, κλπ.) σε μη διασκευασμένα τραπέζια επιτρέπεται χωρίς την καταβολή οποιουδήποτε τέλους και χωρίς την υποχρέωση έκδοσης άδειας όχι μόνο για τα καταστήματ (καφενεία, κλπ.) της υπαίθρου, αλλά και για οποιοδήποτε κατάστημα.

Επίσης, για τα ψυχαγωγικά τεχνικά παίγνια που δεν εμπίπτουν στην έννοια των παιγνιομηχανημάτων, όπως π.χ. το τάβλι, η ντάμα και άλλα όμοια, καθώς και τα χαρακτηρισθέντα ως αθλήματα, μπιλιάρδο, σκάκι, πινγκ-πογκ, κ.α., δεν καταβάλλεται τέλος και ως εκ τούτου δεν απαιτείται η έκδοση άδειας διενέργειας ψυχαγωγικών παιγνίων από τους εκμεταλλευτές τους.

Ο Υπουργός

ΓΕΩΡΓΙΟΣ ΡΩΜΑΙΟΣ"

43. Στην με αριθμό 2136/15-10-97 ερώτηση δόθηκε με το υπ' αριθμ. 66/4-11-97 έγγραφο από τον Yφυπουργό Οικονομικων η ακόλουθη απάντηση:

"Σε απάντηση του από 16-10-97 εγγράφου σας, σχετικά με την αριθμ. 2136/15-10-97 ερώτηση, που κατέθεσε ο Βουλευτής κ. Θ. Δημοσχάκης, σας γνωρίζουμε τα ακόλουθα:

Με τις διατάξεις του άρθρου 7 του ν. 2390/96 επεβλήθη για το έτος 1996, τέλος άδειας διενέργειας τεχνικών παιγνίων για κάθε ηλεκτρονικό, ηλεκτρικό ή μηχανικό παίγνιο και για κάθε τραπέζι που είναι ειδικά διασκευασμένο για τη διενέργεια τεχνικών παιγνίων με παιγνιόχαρτα.

Από την εφαρμογή των διατάξεων του άρθρου 7 του ν. 2390/96 και της αριθμ. 1051461/2621/0014/3-5-96 απόφασης που εκδόθηκε κατ' εξουσιοδότηση αυτού, διαπιστώθηκε ότι στην ουσία οι πολίτες κυρίως της υπαίθρου, στερήθηκαν βασικής τους ψυχαγωγίας λόγω του ότι είχε απαγορευτεί η διενέργεια παιγνίων με παιγνιόχαρτα σε μη διασκευασμένα τραπέζια.

Για το λόγο αυτό, με την αριθμ. 1130080/571/Τ &


 

  

Σελίδα 2753 

Ε.Φ./5-12-96 κοινή απόφαση των Υπουργών Οικονομικών και Δημόσιας Τάξης, καταργήθηκε η απαγόρευση διενέργειας τεχνικών παιγνίων με παιγνιόχαρτα σε μη διασκευασμένα τραπέζια σε όλη την επικράτεια, για τα οποία βεβαίως δεν επιβάλλεται ούτε ειδικό τέλος.

Επίσης, με τις διατάξεις του άρθρου 8 του ν. 2515/97, τέθηκε σε νέα βάση το τέλος διενέργειας ψυχαγωγικών τεχνικών παιγνίων, πλην όμως και για την εφαρμογή των διατάξεων αυτών όσον αφορά τα τραπέζια, το σχετικό τέλος επιβάλλεται μόνο σ' αυτά που είναι ειδικά διασκευασμένα για τη διενέργεια ψυχαγωγικών τεχνικών παιγνίων με παιγνιόχαρτα ενώ δεν απαγορεύεται η διενέργεια τέτοιων παιγνίων σε μη διασκευασμένα τραπέζια.

Με τις ανωτέρω διατάξεις ορίζεται ότι τα ψυχαγωγικά τεχνικά παίγνια διενεργούνται ελεύθερα και για όσα εξ' αυτών προβλέπεται η καταβολή τέλους χορηγείται για μεν το έτος 1997 σχετική άδεια από τις αρμόδιες Αστυνομικές αρχές για δε τα έτη 1998 και επόμενα από το Δήμο ή την Κοινότητα στην περιφέρεια των οποίων εγκαθίστανται ή λειτουργούν τα ψυχαγωγικά τεχνικά παίγνια.

Τέλος, σας γνωρίζουμε ότι ο έλεγος της εφαρμογής των σχετικών διατάξεων για μεν το έτος 1997 ενεργείται από τις Αστυνομικές Αρχές και το Σώμα Δίωξης Οικονομικού Εγκλήματος, για δε τα έτη 1998 και επόμενα ανατίθεται στο Σώμα Δίωξης Οικονομικού Εγκλήματος και στη Δημοτική Αστυνομία.

Ο Υφυπουργός

Γ. ΔΡΥΣ"

44. Στην με αριθμό 2139/16-10-97 ερώτηση δόθηκε με το υπ' αριθμ. 1255/6-11-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2139/16-10-97 που κατέθεσε ο Βουλευτής κ. Δημ. Κωστόπουλος, σας γνωρίζουμε ότι η καθυστέρηση στη διαδικασία επιλογής Σχολικών Συμβούλων οφείλεται αφ' ενός στο γεγονός ότι προηγήθηκε η επιλογή Προϊσταμένων Διευθύνσεων και Γραφείων Πρωτοβάθμιας και Δευτεροβάθμιας Εκπαίδευσης (ορισμός νέων Προϊσταμένων Αύγουστος 1997) και εφ' ετέρου στο μεγάλο αριθμό υποψηφιοτήτων.

Στην Α/θμια Εκπαίδευση οι ειδικοί εισηγητές ορίστηκαν με την αριθμ.Φ. 351.1/142/8598/10-9-97 υπουργική απόφαση και από το αρμόδιο συμβούλιο δόθηκε προθεσμία μέχρι το Δεκέμβριο του τρέχοντος έτους να ολοκληρώσουν τις εργασίες τους.

Στη Β/θμια Εκπ/ση οι ανωτέρω αντίστοιχοι εισηγητές ορίστηκαν με την Δ2/12413/10-5-97 Υπουργική απόφαση και έχει ήδη πραγματοποιηθεί ορισμένος αριθμός εισηγήσεων, ο οποίος όμως δεν ολοκληρώθηκε.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

45. Στην με αριθμό 2140/16-10-97 ερώτηση δόθηκε με το υπ' αριθμ. 1256/6-11-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2140/16-10-97 που κατέθεσε ο Βουλευτής κ. Πετρ. Τατούλης, σας γνωρίζουμε τα ακόλουθα:

Σύμφωνα με τις διατάξεις της παρ. 3Δ του άρθρου 15 του ν. 1566/1985, η τοποθέτηση κατά τον διορισμό των εκπαιδευτικών σε σχολεία των Νομών Αττικής και Θεσσαλονίκης είναι επιτρεπτή μόνον εφόσον τα κενά των σχολείων αυτών δεν μπορούν να καλυφθούν μεταθέσεις εκπαιδευτικών εξαιτίας της ελλείψεως αιτήσεων ενδιαφερομένων για μετάθεση. Μετά τις μεταθέσεις εκπαιδευτικών Β/θμιας Εκπ/σης έτους 1997 στη Δ' Δ/νση Δ/θμιας Εκπαίδευσης, υπήρχαν δύο κενά κλάδου ΠΕ18 (πτυχιούχοι ΤΕΙ) ειδικότητας Θερμοκηπιακών Καλλιεργειών και Ανθοκομίας.

Σημειώνεται ότι ο εκπαιδευτικός στον οποίο αφορά η ερώτηση είναι κλάδου ΤΕ1 (πτυχιούχοι Τεχνικού Επαγγελματικού Λυκείου ή Ενιαίου Πολυκλαδικού Λυκείου) ειδικότητας ανθοκομίας και Κηποτεχνίας και για το λόγο αυτό δεν ικανοποιήθηκε το αίτημά του για μετάθεση διότι δεν υπήρχε κενή θέση κλάδου ΤΕ1 της ειδικότητάς του.

Στην ανακοίνωση που εξέδωσε η αρμόδια υπηρεσία του ΥΠΕΠΘ για τους διορισμούς έτους 1997 τα δύο κενά της Διεύθυνσης Δ/θμιας Εκπ/σης Αθηνών κλάδου ΠΕ18 δόθηκαν ως εξής: ένα (1) κενό κλάδου ΠΕ18 και ένα (1) κενό κλάδου ΤΕ1 ειδικότητας Θερμοκηπιακών Καλλιεργειών και Ανθοκομίας και ειδικότητας Ανθοκομίας και Κηποτεχνίας, αντίστοιχα.

Η ρύθμιση αυτή έγινε μέσα στα πλαίσια της πολιτικής του Υπουργείου για την όσο το δυνατόν σύμμετρη κατανομή των κενών θέσεων κατά κλάδο και ειδικότητα ώστε να εξασφαλίζεται κατ' έτος ο διορισμός έστω και ενός υποψηφίου (κατά κλάδο ή ειδικότητα).

Αξίζει στο σημείο αυτό να αναφερθεί ότι το σύνολο των εγγεγραμμένων στους πίνακες διοριστέων (επετηρίδες) ειναι 107.000, οι υφιστάμενοι κλάδοι 22 και οι ειδικότητες των τεχνικών κυρίως κλάδων 99.

Ο μη μετατεθείς εκπαιδευτικός του κλάδου ΤΕ1 μετά την κοινοποίησή της εγκυκλίου για τους διορισμούς προσήλθε στην αρμόδια υπηρεσία του ΥΠΕΠΘ διαμαρτυρόμενος για τη μη ικανοποίηση της αίτησης μετάθεσής του. Στον ενδιαφερόμενο δόθηκαν οι απαραίτητες εξηγήσεις και η διαβεβαίωση ότι παρά την σχετική ανακοίνωση η αρμόδια υπηρεσία του ΥΠΕΠΘ δεν θα κάλυπτε το κενό με διορισμό.

Την πρόθεση αυτή της αρμόδιας υπηρεσίας του ΥΠΕΠΘ (την οποία σαφώς αντιλήφθηκε ο εκπαιδευτικός) την ματαίωσε ο ίδιος ο οποίος υπέβαλε στις 16-7-97 σχετική αίτηση και ζήτησε να του επιστραφεί η ένστασή του κατά της μη μετάθεσής του.

Το ΥΠΕΠΘ μετά από αυτό προέβη στην κάλυψη της θέσης με διορισμό.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

46. Στην με αριθμό 2143/16-10-97 ερώτηση δόθηκε με το υπ' αριθμ. 33/5-11-97 έγγραφο από τον Yπουργό Πολιτισμού η ακόλουθη απάντηση:

"Απαντώντας στην αριθμ. 2143/16-10-97 ερώτηση του Βουλευτή κ. Γεωργίου Αλεξόπουλου, σας γνωρίζουμε τα εξής:

Για τον Αρχαιολογικό χώρο της Πλευρώνας Μεσολογγίου άμεσες προτεραιότητες της αρμόδιας Εφορείας είναι: α) η στερέωση τριών πύργων της Ακρόπολης και τμήματος του τείχους της που εμφανίζουν επικίνδυνη ετοιμορροπία (υπάρχει μελέτη εγκεκριμένη από το ΚΑΣ), β) ο καθαρισμός εντυπωσιακών σημείων της Αρχαίας Πόλης (θέατρο, δεξαμενή, αγορά) ώστε να δημιουργηθεί κατάλληλη πρόσβαση για την επίσκεψή τους. Τον καιρό αυτό εκπονείται μελέτη για την έρευνα, την στερέωση, την προστασία και της ανάδειξης της αρχαίας πόλης, για να προταθεί η ένταξή της στα έργα ΠΕΠ - Σαντέρ Ι.

Οι αναστηλώσεις της κεντρικής πύλης και η αποκατάσταση του μικρού θεάτρου το οποίο είναι πολύ μικρό, στερείται σκηνής και δεν μπορεί να αξιοποιηθεί πλήρως για πολιτιστικές εκδηλώσεις, είναι θέματα που θα αντιμετωπισθούν σε επόμενη φάση παρεμβάσεων.

Υπάρχουν, επιπλέον, επιφυλάξεις από την αρμόδια Εφορεία για τη βιομηχανική ζώνη στην παράκτια πεδινή περιοχή του Μεσολογγίου ενώπιον της Αρχαίας Πλευρώνας ενώ προτείνεται η σύνδεση με ασφαλή τρόπο του Αρχαιολογικού χώρου Πλευρώνας με τον Εθνικό δρόμο Ρίου - Ιωαννίνων.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

47. Στις με αριθμό 2144/16-10-97, 2188/17-10-97 ερωτήσεις δόθηκε με το υπ' αριθμ. 1748/10-11-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στις ερωτήσεις 2144/16-10-97, 2188/17-10-97


 

  

Σελίδα 2754 

που κατατέθηκαν στη Βουλή από τους Βουλευτές κυρίους Γεώργιο Αλεξόπουλο και Ιωάννη Καρακώστα, σχετικά με καθυστέρηση του ΟΓΑ στην εξόφληση λογαριασμών των μελών του Προμηθευτικού Συνεταιρισμού Φαρμακοποιών Αιτωλ/νίας, σας γνωρίζουμε τα εξής:

Ο ΟΓΑ επί σειρά ετών είναι απόλυτα συνεπής στις υποχρεώσεις του και η κατά τους τελευταίους μήνες καθυστέρηση της πληρωμής των λογαριασμών των φαρμακοποιών, για μικρό χρονικό διάστημα, οφείλεται καθαρά σε διαδικαστικούς λόγους.

Πάντως καταβάλλεται κάθε δυνατή προσπάθεια για την έγκαιρη εξόφληση των υποχρεώσεων του Οργανισμού προς τα φαρμακεία της χώρας.

'Ηδη στις 16-10-97 καταβλήθηκε στα φαρμακεία η δεύτερη δόση του Ιουλίου 97, ύψους 5,5 δισ δραχμών, και στις 17-10-97 το ποσό των 2,4 δισ. δραχμών, για εξόφληση λογιαριασμών της πρώτης δόσης Αυγούστου 97, εντός δε του Νοεμβρίου θα εξοφληθούν οι λογαριασμοί της δεύτερη δόσης του Αυγούστου '97, ποσού 1,100 δισ δραχμών.

Ο ΟΓΑ θα καταβάλει περαιτέρω προσπάθεια για την εξόφληση των οφειλομένων ποσών σύμφωνα με τις καταστατικές του διατάξεις.

Ο Υφυπουργός

ΝΙΚΟΣ ΦΑΡΜΑΚΗΣ"

48. Στην με αριθμό 2146/16-10-97 ερώτηση δόθηκε με το υπ' αριθμ. 298/6-11-97 έγγραφο από τον Yπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2146/16-10-97 που κατέθεσε στη Βουλή ο Βουλευτής κ. Γεώργιος Αλεξόπουλος, παρακαλούμε να πληροφορήσετε τον κύριο Βουλευτή τα εξής:

Στο εγκεκριμένο πρόγραμμα του ΥΠΕΧΩΔΕ/ΓΓΔΕ τομέας Εγγειοβελτιωτικών έργων, (έργα συγχρηματοδοτούμενα από το ΤΚΑΣΕ) είναι ενταγμένο το ενάριθμο έργο 9572132 με τίτλο: "Αντιπλημμυρικά ποταμών και χειμάρρων Ναυπακτίας, Αγρινίου, Μεσολογγίου, Ξηρομήρου, Βάλτου" και με ολικό προϋπολογισμό 1,4 δισ. δρχ. Μέχρι σήμερα έχουν διατεθεί 1,3 δισ. δρχ. στη ΔΤΥΝ Αυτ/σης Αιτ/νίας, η οποία είναι αρμόδια για την αξιολόγηση, ιεράρχηση και υλοποίηση των αντιπλημμυρικών έργων στους χειμάρρους του Νομού.

Πρόσφατα έχει σταλεί από την αρμόδια Υπηρεσία μας στη ΔΤΥΝΑ Αιτ/νίας αίτημα του Δήμου Χάλκειας επαρχίας Ναυπακτίας για αντιπλημμυρικά έργα, στην περιοχή τους, στον ποταμό Εύηνο προκειμένου να καθορίσουν τα απαιτούμενα αντιπλημμυρικά έργα καθώς επίσης και τη δυνατότητα χρηματοδότησης αυτών από το υπόλοιπο των πιστώσεων του υπόψη έργου του προγράμματός μας.

Ο Υπουργός

Κ. ΛΑΛΙΩΤΗΣ"

49. Στην με αριθμό 2148/16-10-97 ερώτηση δόθηκε με το υπ' αριθμ. 60/6-11-97 έγγραφο από τον Yπουργό Γεωργίας η ακόλουθη απάντηση:

"Απαντώντας στην 2148/16-10-97 ερώτηση που κατέθεσε ο Βουλευτής κ. Θ. Δημοσχάκης σας πληροφορούμε τα εξής:

Το Κεντρικό Ταμείο Γεωργίας Κτηνοτροφίας και Δασών χρηματοδοτεί τα Δασαρχεία Αλεξανδρούπολης Διδυμοτείχου και Σουφλίου για υλοτομικές εργασίες.

Κατά το έτος 1997 κατανεμήθηκε συνολικά πίστωση 480.000.000 δρχ. για όλο τον Νομό 'Εβρου. Κατόπιν αιτημάτων των αρμοδίων Δασικών Υπηρεσιών ότι οι πιστώσεις δεν επαρκούν έχουμε ζητήσει αύξηση των πιστώσεων κατά 90.000.000 δρχ. για τον Νομό 'Εβρου των οποίων περιμένουμε την έγκριση:

Ο Υπουργός

ΣΤ. ΤΖΟΥΜΑΚΑΣ"

50. Στην με αριθμό 2159/16-10-97 ερώτηση δόθηκε με το υπ' αριθμ. 1435/29-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Απαντώντας στην ερώτηση 2159/16-10-97 που κατατέθηκε στη Βουλή από τον Βουλευτή κ. Ευάγγελο Μπασιάκο, σχετικά με το θέμα του συντονισμού της δράσης για την αντιμετώπιση των σεισμών και σε ό,τι αφορά στο Υπουργείο Εσωτερικών, Δημόσιας Διοίκησης και Αποκέντρωσης (παράγραφος 2) σας γνωρίζουμε τα εξής:

α) Ο ν. 2344/95 περί Πολιτικής Προστασίας ορίζει ρητώς στο άρθρο 8 παρ. γ ότι η Γενική Γραμματεία Πολιτικής Προστασίας "κατευθύνει και συντονίζει το έργο της πολιτικής προστασίας κατά τη διάρκεια της καταστροφής" και στο άρθρο 10 παρ. 1 περί Συντονισμού μέτρων πολιτικής προστασίας ότι "ο Γενικός Γραμματέας της Πολιτικής Προστασίας συντονίζει τη δράση των κρατικών υπηρεσιών και παρέχει όλα τα κρατικά μέσα στις περιπτώσεις γενικών καταστροφών, τοπικών μεγάλης έκτασης ή θαλασσίων μεγάλης έκτασης". Συνεπώς είναι σαφώς καθορισμένο ποιός έχει την κύρια και αποκλειστική ευθύνη του συντονισμού τη στιγμή που εμφανίζεται το φυσικό φαινόμενο που προκαλεί τη φυσική καταστροφή.

β) Σε ό,τι αφορά στην κατανομή ευθυνών μεταξύ των λοιπών εμπλεκομένων φορέων (Πυροσβεστικό Σώμα, Λιμενικό Σώμα, Ο.Α.Σ.Π., Γενική Γραμματεία Δασών κλπ.) συνεχίζουν να λειτουργούν βάσει των ιδρυτικών νόμων και της κείμενης νομοθεσίας που τους διέπει και καθορίζει τον τομέα ευθύνης τους.

γ) Σχετικά με το Συντονιστικό Διυπουργικό 'Οργανο (ΣΔΟ) σας πληροφορούμε ότι συγκροτήθηκε αμέσως κατ' εξουσιοδότηση των διατάξεων του άρθρου 11 του ν. 2344/95 όπως αυτές τροποποιήθηκαν και συμπληρώθηκαν με τις όμοιες του άρθρου 9 της 288 ΠΥΣ της 23-12-96 (ΦΕΚ 285 τ Α'/13-12-96), συνήλθε στις 19 Μαϊου 1997 και εξήτασε μια σειρά σημαντικών θεμάτων. 'Εκτοτε το ΣΔΟ δεν χρειάστηκε ν' αντιμετωπίσει μεγάλης έκτασης καταστροφή και ως εκ τούτου δεν συνέτρεξε λόγος να συνεδριάσει εκτάκτως.

2. Σε ό,τι αφορά στα άλλα θέματα που θίγονται στην ερώτηση αυτή εμπίπτουν στην αρμοδιότητα του Υπουργείου ΠΕΧΩΔΕ και του Υπουργείου Υγείας και Πρόνοιας (διαβιβάσθηκε αρμοδίως).

Ο Υφυπουργός

ΣΤΑΥΡΟΣ ΜΠΕΝΟΣ"

51. Στην με αριθμό 2164/16.10.97 ερώτηση δόθηκε με το υπ' αριθμ. 301/6.11.97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2164/16.10.97 που κατέθεσε στη Βουλή η Βουλευτής κ. Στυλιανή Αλφιέρη παρακαλούμε να πληροφορήσετε την κυρία Βουλευτή τα εξής: 'Εχει υπάρχει πρόταση από το σωματείο "Ευρωπαϊκή 'Ενωση Επιχειρήσεων και Επιχειρηματιών" για τη βελτίωση, ασφαλτόστρωση κάποιων δρόμων αγροτικών, οι οποίοι διατρέχουν εγκάρσια τον Υμηττο. Για την πρόταση αυτή σημειώνεται ότι, πέραν των όποιων περιβαλλοντικών προβλημάτων, οι δρόμοι αυτοί δεν καλύπτουν τις απαραίτητες προϋποθέσεις για την εξασφάλιση του απαιτούμενου επιπέδου εξυπηρέτησης (υψηλή ταχύτητα κυκλοφορίας, ελεγχόμενες προσβάσεις, γεωμετρική χάραξη κλπ) για τη διεξαγωγή των σημαντικών μετακινήσεων από Μεσόγεια προς Λεκανοπέδιο Αττικής και αντίστροφα.

Ο Υπουργός

Κ.ΛΑΛΙΩΤΗΣ"

52. Στην με αριθμό 2167/16.10.97 ερώτηση δόθηκε με το υπ' αριθμ. 1262/5.11.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2167/16.10.1997 που κατέθεσε η Βουλευτής κ. Ανδριανή Λουλέ, σας γνωρίζουμε τα ακόλουθα: 'Oπως μας πληροφόρησε ο Νομάρχης Θεσσαλονίκης, το όλο θέμα ξεκίνησε πριν από δύο χρόνια, όταν


 

  

Σελίδα 2755 

ο Δήμος Θεσσαλονίκης πρότεινε να ανεγερθούν στο συγκεκριμένο χώρο και σχολείο και Ιερός Ναός, γιατί η περιοχή έχει ανάγκη και από τα δύο. Τόσο από πλευράς Ρυθμιστικού, όσο κυρίως από τη Νομαρχία, ζητήθηκε να γίνει γενικότερη μελέτη στην περιοχή και συνολική αντιμετώπιση όλων των προβλημάτων, λόγω και των διαφορετικών χρήσεων γης που υπάρχουν στη συγκεκριμένη περιοχή. Ο Δήμος προχώρησε στη σύνταξη της μελέτης αυτής με την οποία αντιμετώπιζε όλα τα θέματα που τέθηκαν και μεταξύ αυτών:

- Τη διατήρηση του διαμορφωμένου πάρκου επί της οδού 25ης Μαρτίου.

- Την πρόβλεψη χώρου ανέγερσης Γυμνασίου και Δημοτικού Σχολείου στο χώρο του σημερινού γηπέδου, το οποίο σημειωτέον, ήταν επίσης χαρακτηρισμένο για σχολείο.

- Την πρόβλεψη ανέγερσης Ιερού Ναού μικρών διαστάσεων.

- Τη διαπλάτυνση της παραλιακής οδού.

- Τη δημιουργία γηπέδου σε συνέχεια των άλλων αθλητικών εγκαταστάσεων.

Η θετική αυτή πρόταση του Δημοτικού Συμβουλίου Θεσσαλονίκης και η σύμφωνη γνωμοδότηση του Συμβουλίου Χωροταξίας Οικισμού Περιβάλλοντος (ΣΧΟΠ) αποτελεί δεσμευτική υποχρέωση για το κάθε αρμόδιο όργανο να συμφωνήσει, εκτός βέβαια εάν έχει συγκεκριμένες παρατηρήσεις, οπότε μπορεί να αναπέμψει το θέμα για επανεξέταση. Εκείνο που δεν έχει δικαίωμα είναι να υπογράψει κάτι διαφορετικό από την πρότασή του Δ.Σ., εφόσον ταυτίζεται με τη γνωμοδότηση του Σ.Χ.Ο.Π.

Δεν πρέπει ακόμα να διαφεύγει της προσοχής μας ότι η Εκκλησία έχει μία σειρά ακινήτων, τα οποία έχει διαθέσει με συμβολικό τίμημα για τη στέγαση σχολείων.

Τέλος, όπως μας πληροφόρησε ο Νομάρχης Θεσσαλονίκης, σχετικός φάκελος με δικαιολογητικά στάλθηκε με το αριθμ. 29/37910/ΠΣΚ/1639/15.10.97 έγγραφο της Διεύθυνσης Πολεοδομίας της Νομαρχιακής Αυτοδιοίκησης Θεσσαλονίκης, στο ΥΠ.Ε.ΧΩ.Δ.Ε.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

53. Στην με αριθμό 2179/17.10.97 ερώτηση δόθηκε με το υπ' αριθμ. 8/7.11.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2179/17.10.1997 που κατέθεσε ο Βουλευτής κ. Γ. Καλαντζής, σας γνωρίζουμε τα εξής:

Στο Τμήμα Τροχαίας Καβάλας έχουν κατανεμηθεί, μέσα από τα υπάρχοντα αποθέματα για την κάλυψη των αναγκών του, συνολικά δέκα (10) Υπηρεσιακά οχήματα, τέσσερα (4) επιβατικά αυτοκινήτα, τέσσσερις (4) δίκυκλες μοτοσυκλέτες, ένα (1) ανακριτικό και ένα (1) γερανοφόρο όχημα. Από αυτά, τα δύο επιβατικά αυτοκινήτα είναι προμήθειας της τελευταίας διετίας και η μία δίκυκλη μοτοσυκλέτα του έτους 1996.

Για την περαιτέρω ενίσχυσή του θα ληφθεί μέριμνα στα πλαίσια της εξέλιξης των Προγραμμάτων Προμηθειών της Ελληνικής Αστυνομίας, τα οποία κατ' ανάγκη κινούνται εντός των γνωστών δημοσιονομικών δυνατοτήτων της χώρας.

Ο Υπουργός

ΓΕΩΡΓΙΟΣ ΡΩΜΑΙΟΣ"

54. Στην με αριθμό 2180/17.10.97 ερώτηση δόθηκε με το υπ' αριθμ. 1267/5.11.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2180/17.10.97, που κατέθεσε ο Βουλευτής κ. Π. Ψωμιάδης, σας γνωρίζουμε τα ακόλουθα:

Δεν αμφισβητήθηκε ποτέ ότι η πόλη της Θεσσαλονίκης έχει όλες τις προϋποθέσεις για ανάληψη διοργάνωσης αγώνων υψηλού επιπέδου, ούτε ότι στερείται ατόμων που θα στελεχώσουν τις οργανωτικές επιτροπές γαι άριστο αποτέλεσμα.

Παρά τη βούληση και την επιθυμίας μας να ανατεθεί η διοργάνωση του Παγκοσμίου Σχολικού Πρωταθλήματος πετοσφαίρισης στην πόλη της Θεσ/νίκης δεν είναι εφικτή η πραγματοποίηση αυτής της επιθυμίας, γιατί η ανάληψη της διοργάνωσης έχει δοθεί στην πόλη της Αθήνας από τη Γενική Συνέλευση της ISF (Διεθνής Ομοσπονδία Σχολικού Αθλητισμού) όπως φαίνεται στο συνοδευτικό πρόγραμμα και δεν είναι δυνατό να διαφοροποιηθεί η απόφαση σ'αυτήν τη φάση.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

55. Στην με αριθμό 2181/17.10.97 ερώτηση δόθηκε με το υπ' αριθμ. 305/6.11.97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2181/17.10.97 που κατέθεσε στη Βουλή ο Βουλευτής κ. Φώτης Κουβέλης παρακαλούμε να πληροφορήσετε τον κύριο Βουλευτή ότι το ΥΠΕΧΩΔΕ σε συνεργασία με το Υπουργείο Πολιτισμού θα προβούν στις απαιτούμενες μελέτες γαι την αντιμετώπιση του θέματος με το καλύτερο δυνατό τρόπο.

Ο Υπουργός

Κ.ΛΑΛΙΩΤΗΣ"

56. Στην με αριθμό 2187/17.10.97 ερώτηση δόθηκε με το υπ' αριθμ. 303/6.11.97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2187/17.10.97 που κατέθεσε στη Βουλή, ο Βουλευτής κ. Νίκος Κατσαρός παρακαλούμε να πληροφορήσετε τον κύριο Βουλευτή σύμφωνα με τα στοιχεία της Περιφέρειας Θεσσαλίας τα εξής:

1. Το έργο "Κατασκευή επαρχιακής οδού Αμπελώνα-Συκαμινέας" δημοπρατήθηκε με προϋπολογισμό 250 εκατ. δρχ. και η μελέτη αφορούσε την κατασκευή ενός τμήματος του έργου. Το μεγαλύτερο μέρος των εργασιών της εργολαβίας έγινε το έτος 1996, πληρώθηκαν 83 εκατ. δρχ. και ολοκληρώθηκαν οι εργασίες βάσει της σύμβασης και επομένως ουδεμία αδράνεια υπήρξε όσον αφορά την κατασκευή του έργου.

2. Η συνέχεια του έργου και η έγκριση διάθεσης πίστωσης προϋποθέτει την σύνταξη τεχνικής έκθεσης στην οποία θα αναφέρονται οι εργασίες και ο προϋπολογισμός του έργου. Η σύνταξη της τεχνικής έκθεσης γίνεται από τις Τεχνικές Υπηρεσίες της Νομαρχιακής Αυτ/σης Λάρισας, απαιτεί όμως μετρήσεις τεχνικά, οικονομικά και περιβαλλοντικά στοιχεία και προβλέπεται να ολοκληρωθεί εντός του Νοεμβρίου του 1997.

Αμέσως μόλις ολοκληρωθεί η διαδικασία αυτή, θα εγκριθεί η διάθεση του υπολοίπου ποσού των 167 εκατ. δρχ. για την δημοπράτηση του έργου.

Ο Υπουργός

Κ. ΛΑΛΙΩΤΗΣ"

57. Στην με αριθμό 2189/17.10.97 ερώτηση δόθηκε με το υπ' αριθμ. 67/6.11.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2189/17.10.97 που κατέθεσε ο Βουλευτής κ. Π. Σκανδαλάκης, σας πληροφορούμε τα εξής:

Σχετικά με τη στελέχωση με γεωπονικό προσωπικό των υπηρεσιών της Δ/νσης Γεωργίας και Αλιείας του Νομού Λακωνίας, σας γνωρίζουμε ότι μετά τη δημοσίευση των Οργανισμών των Νομ/κών Αυτοδ/σεων και του νομοθετικού πλαισίου που διέπει αυτές, η τοποθέτηση των υπαλλήλων και η πλήρωση των κενών οργανικών θέσεων γίνεται πλέον από τις Νομαρχιακές Αυτοδιοικήσεις των Νομών.

Ο Υπουργός

ΣΤ. ΤΖΟΥΜΑΚΑΣ"

58. Στην με αριθμό 2191/17.10.97 ερώτηση δόθηκε με το υπ' αριθμ. 68/10.11.97 έγγραφο από τον Υπουργό Γεωργίας


 

  

Σελίδα 2756 

η ακόλουθη απάντηση:

"Απαντώντας στην ερώτηση 2191/17.10.97 που κατέθεσε ο Βουλευτής κ. Ν. Κατσαρός, σας πληροφορούμε τα εξής:

Οι ζημιές που προκλήθηκαν στην παραγωγή μήλων από ανεμοθύελλα Σεπτεμβρίου 1996 στην Κοινότητα Αγιάς Ν. Λάρισας, καλύφθηκαν ασφαλιστικά από τον ΕΛ.Γ.Α. και οι πληγέντες παραγωγοί αποζημιώθηκαν.

Οι σχετικές αποζημιώσεις που καταβλήθηκαν στους ζημιωθέντες παραγωγούς τον Φεβρουάριο τρέχοντος έτους, ανέρχονται σε 400.000.000 δρχ. περίπου.

Σημειώνουμε ότι καταβολή συμπληρωματικής ενίσχυσης στους αναφερόμενους μηλοπαραγωγούς από τα προγράμματα της Δ/νσης ΠΣΕΑ του Υπουργείου δεν είναι δυνατή, διότι σύμφωνα με τη σχετική νομοθεσία, από τη Δ/νση ΠΣΕΑ του Υπουργείου Γεωργίας αντιμετωπίζονται μόνο ζημιές στη γεωργία από δυσμενείς καιρικές συνθήκες που δεν καλύπτονται ασφαλιστικά από τον ΕΛ.Γ.Α.

Για τις ζημιές που προκλήθηκαν στην παραγωγή μήλων και αχλαδιών από δυσμενείς καιρικές συνθήκες (παγετοί, συνεχείς βροχοπτώσεις) κατά την άνοιξη του τρέχοντος έτους ισχύει η απάντηση που σας δώσαμε με το αριθμ. 251/30.9.97 έγγραφό μας επί της αριθμ. 1394/11.9.97 ερώτησης.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

59. Στην με αριθμό 2192/17.10.97 ερώτηση δόθηκε με το υπ' αριθμ. 242/7.11.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2192/17.10.1997 που κατέθεσε ο Βουλευτής κ. Α. Φούσας, σας γνωρίζουμε ότι για την αναφερόμενη ανθρωποκτονία κινητοποιήθηκαν αμέσως οι αρμόδιες Υπηρεσίες μας και επελήφθησαν προανακρίσεως.

Για τη διαλεύκανση της υπόθεσης, προς ανακάλυψη και σύλληψη των δραστών και παραπομπή αυτών στη δικαιοσύνη, έχουν κινητοποιηθεί και διενεργούν συντονισμένες έρευνες και αναζητήσεις, προς κάθε κατεύθυνση, το Τμήμα Δίωξης Εγκλημάτων κατά της Ζωής, σε συνεργαία με τις άλλες Υπηρεσίες Ασφαλείας της ΓΑΔ Αττικής και τις κεντρικές Υπηρεσίες του Υπουργείου μας.

Σύμφωνα με τις δικονομικές μας διατάξεις η προανάκριση είναι μυστική και ως εκ τούτου δεν είναι δυνατή η κοινοποίηση περισσότερων στοιχείων για το θέμα αυτό.

Ο Υπουργός

ΓΕΩΡΓΙΟΣ ΡΩΜΑΙΟΣ"

60. Στην με αριθμό 2193/17.10.97 ερώτηση δόθηκε με το υπ' αριθμ. 3182/7.11.97 έγγραφο από την Υπουργό Ανάπτυξης η ακόλουθη απάντηση:

"Σε απάντηση στην ερώτηση 2193/17.10.97 που κατέθεσε στη Βουλή των Ελλήνω ο Βουλευτής κ. Γ. Σούρλας, σας πληροφορούμε ότι, η τυχόν επιβάρυνση εισαγόμενου παλαιού σιδηρομεταλλεύματος με ραδιενέργεια, δεν οφείλεται στο ατύχημα του Τσερνομπίλ, αλλά στην παράνομη διακίνηση ραδιενεργών πηγών οι οποίες μπορεί να έχουν αναμιχθεί κατά λάθος με αυτό. Κατά την επεξεργασία οι πηγές αυτές τήκονται επιβαρύνοντας το προϊόν της επεξεργασίας με ραδιενέργεια.

Μέχρι σήμερα η Ελληνική Επιτροπή Ατομικής Ενέργειας έχει διαπιστώσει δύο περιπτώσεις. Στην πρώτη περίπτωση, η ραδιενεργός πηγή απομακρύνθηκε προ της επεξεργασίας, στη δεύτερη διαπιστώθηκε ότι η πηγή έλιωσε και επειδή ήταν πτητική παρέμεινε στην τέφρα και στα φίλτρα. Το τελικό προϊόν της επεξεργασίας ήταν καθαρό από ραδιενέργεια. Στη συγκεκριμένη αυτή περίπτωση ελήφθησαν όλα τα απαραίτητα μέτρα για την απομόνωση των άχρηστων προϊόντων που ήταν επιβαρυμένα με ραδιενέργεια το δε προϊόν αφέθη ελεύθερο για το εμπόριο.

'Ηδη η ΕΕΑΕ έχει προβεί στις κατάλληλες ενέργειες τόσο προς τα εργοστάσια, όσο και προς τα τελωνεία και το Υπουργείο Οικονομικών, ώστε να μην εισάγεται παλαιό σιδηρομετάλλευμα όταν δεν υπάρχει βεβαίωση της αρμόδιας Επιτροπής Ατομικής Ενέργειας της χώρας εισαγωγής, ότι το εισαγόμενο υλικό έχει ελεγχθεί και είναι ελεύθερο από ραδιενέργεια. Παράλληλα συστήθηκε στις βιομηχανίες η εγκατάσταση ανιχνευτού ακτινοβολίας, καθώς επίσης και η ενημέρωση της ΕΕΑΕ όταν υπάρχει κάποια αμφιβολία, για να διενεργείται έλεγχος με τη μέτρηση δειγμάτων πριν από την επεξεργασία.

Τέλος, η ΕΕΑΕ έχει στείλει ερωτηματολόγιο προς όλες τις σχετικές βιομηχανίες, προκειμένου να εντοπίσει εκείνες που εισάγουν παλαιά σιδηρομεταλλεύματα.

Η Υπουργός

Β. ΠΑΠΑΝΔΡΕΟΥ"

61. Στην με αριθμό 2195/17.10.97 ερώτηση δόθηκε με το υπ' αριθμ. 69/6.11.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2195/17.10.97 που κατέθεσε ο Βουλευτής κ. Σταύρος Δήμας, για τα θέματα της αρμοδιότητάς μας, σας πληροφορούμε τα εξής:

Κατά τη συζήτηση του σχεδίου απόφασης της COMMISION 94/173 που αφορά στα κριτήρια επιλογής έργων του Καν. (ΕΟΚ) 866/90 η χώρα μας εξήντλησε τα μέσα σε όλα τα επίπεδα για τη βελτίωσή του.

Παρ' όλο που το τελικό κείμενο ήταν βελτιωμένο συγκρινόμενο με το αρχικό, αφού αρκετές από τις προτάσεις μας έγιναν αποδεκτές, εν τούτοις η χώρας μας δεν ψήφισε τα εν λόγω κριτήρια.

Η αλλαγή των κριτηρίων γίνεται με πρωτοβουλία της COMISSION και εφ' όσον η αλλαγή της ΚΑΠ δικαιολογεί κάτι τέτοιο.

Το Υπουργείο Γεωργίας δεν σταμάτησε τις ενέργειές του, σε όλα τα επίπεδα, για τη βελτίωση των κριτηρίων και σκοπεύει να υποβάλλει ολοκληρωμένη πρόταση για την άρση όσων από αυτά κρίνονται επαχθή για τον Ελληνικό μεταποιητικό τομέα της πρωτογενούς παραγωγής.

Ο Υπουργός

ΣΤ. ΤΖΟΥΜΑΚΑΣ"

62. Στην με αριθμό 2195/17.10.97 ερώτηση δόθηκε με το υπ' αριθμ. 34044/6.11.97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Σε απάντηση του υπ' αριθμ.2195/17.10.97 εγγράφου σας με το οποίο κοινοποιείται ερώτηση του Βουλευτή κ. Στ. Δήμα σας γνωρίζουμε τα εξής:

Η αναφερόμενη στην ερώτηση Οδηγία της Ευρωπαϊκής Επιτροπής αποτελεί επέκταση παρόμοιας απαγόρευσης που αφορά τις καλλιέργειες γεωργικών προϊόντων.

Η Ελλάδα εξάντλησε κατ' αρχήν όλα τα χρονικά περιθώρια εναρμόνισης του εσωτερικού της δικαίου προς το περιεχόμενο της οδηγίας και επιδίωξε την όσο το δυνατόν καλύτερη αντιμετώπιση του θέματος αυτού με την αποστολή αναλυτικού υποστηρικτικού υπομνήματος από τη Γενική Γραμματεία Επενδύσεων του ΥΠΕΘΟ προς τη Γενική Διεύθυνση 6 της Ευρωπαϊκής Επιτροπής και ενημέρωση της ΜΕΑ καθώς και διαβουλεύσεις αυτής με εκπροσώππους της ΕΕ με σκοπό την εξαίρεση ορισμένων γεωγραφικών περιοχών και των περισσότερων κλάδων που περιέχονται στην εν λόγω οδηγία με συγκεκριμένα επιχειρήματα που έχουν να κάνουν με την ανάπτυξη και οικονομική πρόοδο των περιοχών αυτών.

Η Ευρωπαϊκή Επιτροπή δεν αποδέχθηκε τις προτάσεις της Ελληνικής πλευράς και κατόπιν αυτού εκδόθηκε η υπ' αριθμ.55472/24.4.97 ΚΥΑ που εναρμονίζει τις διατάξεις του αναπτυξιακού Νόμου στο περιεχόμενο της Οδηγίας.

Είναι προφανές ότι δεν υπήρχε καμιά άλλη δυνατότητα περαιτέρω καθυστέρησης στην εναρμόνιση προς τις διατάξεις της οδηγίας χωρίς άμεσο πλέον κίνδυνο παραπομπής της χώρας στο Ευρωπαϊκό Δικαστήριο. Τυχόν συνέχιση της υπαγωγής επενδύσεων στον Αναπτυξιακό Νόμο κατά παράβαση της Οδηγίας θα είχει καταστροφικά αποτελέσματα για τους ίδιους τους επενδυτές καθόσον η Ε.Ε. κινούμενη


 

  

Σελίδα 2757 

αυτεπάγγελτα θα είχει το δικαίωμα να απαιτήσει την έντοκη επιστροφή από τον ιδιώτη της κρατικής ενίσχυσης που θα είχε χορηγηθεί. 'Ετσι οι συνέπειες μιας τέτοιας ενέργειας θα ήταν πιο επαχθείς έναντι της εξαρχής απόρριψης του επενδυτικού σχεδίου.

Η Ελληνική όμως πλευρά αφού εξάντλησε όλα τα περιθώρια επιχειρηματολογίας στο επίπεδο της Ε.Ε. εξετάζει να φέρει το θέμα και σε πολιτικό επίπεδο προκειμένου να επιτύχει μια δικαιότερη λύση για και ευνοϊκότερη τη χώρα μας.

Ο Υπουργός

Γ. ΠΑΠΑΝΤΩΝΙΟΥ"

63. Στην με αριθμό 2195/17.10.97 ερώτηση δόθηκε με το υπ' αριθμ. 40363/7.11.97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 2195/17.10.97 που κατέθεσε ο Βουλευτης κ. Σ. Δήμας, όσον αφορά θέματα αρμοδιότητός μας, σας γνωρίζουμε τα ακόλουθα:

Η με αριθμ.55472/24.4.97 ΚΥΑ των Υπουργών Εθνικής Οικονομίας και Ανάπτυξης εκδόθηκε σε εφαρμογή της Απόφασης της Ευρωπαϊκής Επιτροπής με αριθμ. 94/173/ΕΚ για τη θέσπιση κριτηρίων επιλογής που πρέπει να ληφθούν υπόψη για τις επενδύσεις που αφορούν τη μεταποίηση και εμπορία των γεωργικών προϊόντων και των προϊόντων δασοκομίας.

Τα κριτήρια αυτά αφορούν επενδύσεις που πρόκειται να τύχουν κρατικής χρηματοδότησης και κατά την έννοια αυτή επηρρεάζουν τις επενδυτικές προτάσεις που υποβάλλονται στη Γ.Γ.Β. στο πλαίσιο των άρθρων 23α ή 23β του ν.2234/94 και συνχρηματοδοτούνται μέσω του Επιχειρηματικού Πρόγραμματος Βιομηχανίας (ΕΠΒ).

Η Υπουργός

ΒΑΣΩ ΠΑΠΑΝΔΡΕΟΥ"

64. Στην με αριθμό 2215/20.10.97 ερώτηση δόθηκε με το υπ' αριθμ. 307/7.11.97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2215/20.10.97 που κατέθεσε στη Βουλή, ο Βουλευτής κ. Νίκος Γκελεστάθης παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Στερεάς Ελλάδας τα εξής:

Τα αντιπλημμυρικά έργα που δημοπρατήθηκαν και εκτελούνται μετά τις πλημμύρες του περασμένου Γενάρη του 1997 είναι τα εξής:

1) Αποκατάσταση ζημιών στο Εθνικό οδικό Δίκτυο και Επαρχιακό οδικό δίκτυο προϋπολογισμού 200 εκ. δρχ. Το έργο πρόκειται να ολοκληρωθεί στις 31/12/97.

2) Διευθέτηση κοίτης ποταμών και χειμμάρων, προϋπολογισμού 200 εκ.δρχ. Το έργο πρόκειται να αποπερατωθεί στις 6/4/98.

3) Το ΥΠΕΧΩΔΕ από το πρόγραμμα αντιπλημμυρικών έργων το συγχρηματοδοτούμενο από το ΤΚΑΣΕ και από το έργο "Αντιπλημμυρικά ποταμών και χειμμάρων Βοιωτίας, Φθιώτιδας, Φωκίδας και Ευρυτανίας" ολικού προϋπολογισμού 700 εκ. δρχ. προορίζονται για τον Ν. Φωκίδας τα 200 εκ. δρχ. Τα χρήματα αυτά θα διατεθούν εντός του Νοεμβρίου 1997 μετά την ολοκλήρωση σχετικής μελέτης στο χείμμαρο Σκίτσα περιοχής Ιτέας.

Ο Υπουργός

Κ.ΛΑΛΙΩΤΗΣ"

65. Στην με αριθμό 2242/21.10.97 ερώτηση δόθηκε με το υπ' αριθμ. 310/7.11.97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2242/21.10.97 που κατέθεσε στη Βουλή, ο Βουλευτής κ. Λεωνίδας Κουρής παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΕΥΔΑΠ τα εξής:

α) Με την από 16.9.93 Σύμβαση και την από 17.5.94 Τροποποίηση αυτής, ανετέθη από την ΕΥΔΑΠ σε συμπράττοντα Γραφεία Μελετών, η μελέτη:"Προμελέτη έργων αποχέτευσης ακαθάρτων υδάτων και Προκαταρκτική μελετών έργων αποχέτευσης ομβρίων υδάτων περιοχών Βορείου Τμήματος Ανατολικής Αττικής".

Με την υπ' αριθμ. 9941/20-12-95 Απόφαση το Διοικητικό Συμβούλιο της ΕΥΔΑΠ ενέκρινε την υποβληθείσα Εισηγητική 'Εκθεση Προμελέτης έργων αποχέτευσης ακαθάρτων υδάτων των ως άνω περιοχών, η οποία προβλεπόταν από τη Σύμβαση.

Κατά την εκπόνηση της μελέτης προέκυψε ανάγκη εκπόνησης συμπληρωματικών εργασιών, απαιτούμενων για την ολοκλήρωση της μελέτης, οι οποίες ανατέθηκαν στους μελετητές με την από 6.2.96 1η Συμπληρωματική Σύμβαση. Συγκεκριμένα ανατέθηκαν οι εξής εργασίες: Μελέτη Περιβαλλοντικών Επιπτώσεων (ΜΠΕ), Τοπογραφικές εργασίες, Αναγνώριση βυθού στις θέσεις εκβολής επεξεργασμένων λυμάτων, Μαθηματικό ομοίωμα βορείου τμήματος του Ν. τμήματος Ευβοϊκού και αξιολόγηση αποτελεσμάτων ωκεανογραφικών μετρήσεων, με συνολική προεκτιμώμενη αμοιβή 100.000.000 δρχ.

'Εχει ήδη εκπονηθεί μέρος των εργασιών αυτών, σύμφωνα με τη Σύμβαση, μεταξύ των οποίων και η Α' Φάση της ΜΠΕ, η οποία διαβιβάστηκε στη Δ/νση Πολεοδομικού Σχεδιασμού για προέγκριση Χωροθέτησης των Κέντρων Επεξεργασίας Λυμάτων (ΚΕΛ).

Η Προκαταρκτική μελέτη ομβρίων έχει ήδη υποβληθεί και ελέγχεται από την αρμόδια Δ/νση της ΕΥΔΑΠ ενώ τμήματα αυτής που αφορά τα προτεινόμενα Φράγματα στην περιοχή του Μαραθώνα, έχει εγκριθεί και εκπονείται ήδη η Οριστική Μελέτη και τα τεύχη Δημοπράτησης για την κατασκευή του Φράγματος Ραπεντόσας, στην περιοχή Βρανά (Μαραθώνας) προς άμεση αντιμετώπιση των πλημμυρικών προβλημάτων της περιοχής. Στα πλαίσια της Προκαταρκτικής ομβρίων, προέκυψε ανάγκη εκπόνησης γεωλογικών εργασιών και μαθηματικού μοντέλου υπολογισμού παροχών των ρεμάτων. Οι εργασίες αυτές ανατέθηκαν με την από 4.2.96 2η Συμπληρωματική Σύμβαση, με αμοιβή 12.120.734 δρχ.

Η αμοιβή της Προμελέτης ακαθάρτων υδάτων ανέρχεται, σύμφωνα με τον προϋπολογισμό έργων της Εισηγητικής 'Εκθεσης στο ποσό των 180.000.000 δρχ. και η αμοιβή της Προκαταρκτικής ομβρίων, ανέρχεται στο ποσό των 115.000.000 δρχ.

Μέχρι σήμερα έχει εκταμιευτεί ποσό 115.120.340 δρχ. συνολικά, εκ των οποίων το ποσό των 58.282.721 δρχ. αποτελεί μέρος της αμοιβής μελέτης και το υπόλοιπο ποσό των 56.837.619 δρχ. αποτελεί μέρος της αμοιβής των συμπληρωματικών εργασιών.

β) Με την από 16.9.93 Σύμβαση και την από 17.5.94 Τροποποιητική αυτής, ανετέθη από την ΕΥΔΑΠ σε Συμπράττοντα Γραφεία Μελετών, η μελέτη "Προμελέτη έργων αποχέτευσης ακαθάρτων υδάτων και Προκαταρκτική Μελέτη έργων αποχέτευσης ομβρίων υδάτων περιοχών κεντρικού τμήματος Ανατολικής Αττικής".

Με την υπ' αριθμ.9941/20.12.95 Απόφαση του Δ.Σ. της ΕΥΔΑΠ ενέκρινε την υποβληθείσα Εισηγητική 'Εκθεση Προμελέτης έργων αποχέτευσης ακαθάρτων υδάτων των ως άνω περιοχών, η οποία προβλεπόταν από τη Σύμβαση.

Με την από 6.2.96 1η Συμπληρωματική Σύμβαση, ανατέθηκαν στους μελετητές οι απαιτούμενες για την ολοκλήρωση της μελέτης, συμπληρωματικές εργασίες, ήτοι: Μελέτη Περιβαλλοντικών Επιπτώσεων (ΜΠΕ), Τοπογραφικές εργασίες, Αναγνώριση βυθού στις θέσεις εκβολής επεξεργασμένων λυμάτων, Μαθηματικό ομοίωμα κεντρικού τμήματος του Ν. Ευβοϊκού και αξιολόγηση αποτελεσμάτων ωκεανογραφικών μετρήσεων, με συνολική προεκτιμώμενη αμοιβή 70.000.000 δρχ.

'Εχει ήδη εκπονηθεί μέρος των εργασιών αυτών, σύμφωνα με τη Σύμβαση, μεταξύ των οποίων και η Α' Φάση της ΜΠΕ, η οποία διαβιβάστηκε στη Δ/νση Πολεοδομικού Σχεδιασμού για προέγκριση Χωροθέτησης των Κέντρων Επεξεργασίας Λυμάτων (ΚΕΛ).


 

  

Σελίδα 2758 

Η Προκαταρκτική Μελέτη ομβρίων έχει ήδη υποβληθεί και ελέγχεται από την αρμόδια Δ/νση της ΕΥΔΑΠ. Η αμοιβή της Προμελέτης ακαθάρτων υδάτων ανέρχεται σύμφωνα με τον προϋπολογισμό έργων της Εισηγητικής 'Εκθεσης στο ποσό των 92.000.000 δρχ. και η αμοιβή της Προκαταρκτικής ομβρίων ανέρχεται στο ποσό των 53.000.000 δρχ.

Μέχρι σήμερα έχει εκταμιευτεί ποσό 66.624.984 δρχ. συνολικά, εκ των οποίων το ποσό των 31.039.741 δρχ. αποτελεί μέρος της αμοιβής μελέτης και το υπόλοιπο ποσό των 35.585.243 δρχ. αποτελεί μέρος της αμοιβής των συμπληρωματικών εργασιών.

γ) Με την από 16.9.93 Σύμβαση και την από 25.4.94 Τροποποιητική αυτής, ανετέθη από την ΕΥΔΑΠ σε Συμπράττοντα Γραφεία Μελετών, η μελέτη : "Προμελέτη έργων αποχέτευσης ακαθάρτων υδάτων και Προκαταρκτική Μελέτη έργων αποχέτευσης ομβρίων υδάτων περιοχών Νοτίου Τμήματος Ανατολικής Αττικής".

Με την υπ' αριθμ.9942/20.12.95 Απόφαση του Δ.Σ. της ΕΥΔΑΠ ενέκρινε την υποβληθείσα Εισηγητική 'Εκθεση Προμελέτης έργων αποχέτευσης ακαθάρτων υδάτων των ως άνω περιοχών, η οποία προβλεπόταν από τη Σύμβαση.

Με την από 6.2.96 1η Συμπληρωματική Σύμβαση, ανατέθηκαν στους μελετητές οι απαιτούμενες για την ολοκλήρωση τηςμελέτης, συμπληρωματικές εργασίες, ήτοι: Μελέτη περιβαλλοντικών Επιπτώσεων (ΜΠΕ), Τοπογραφικές εργασίες, Αναγνώριση βυθού στις θέσεις εκβολής επεξεργασμένων λυμα'των, Μαθηματικό ομοίωμα νοτίου τμήματος του Ν. Ευβοϊκού και του Σαρωνικού, αξιολόγηση αποτελεσμάτων ωκεανογραφικών μετρήσεων, με συνολική προεκτιμώμενη αμοιβή 115.000.000 δρχ.

'Εχει ήδη εκπονηθεί μέρος των εργασιών αυτών,σύμφωνα με τη Σύμβαση μεταξύ των οποίων και η Α' Φάση της ΜΠΕ, η οποία διαβιβάστηκε στη Δ/νση Πολεοδομικού Σχεδιασμού, για προέγκριση Χωροθέτησης των Κέντρων Επεξεργασίας Λυμάτων (ΚΕΛ).

Η Προκαταρκτική Μελέτη ομβρίων έχει ήδη υποβληθεί και ελέγχεται από την Υπηρεσία της ΕΥΔΑΠ. Η αμοιβή της Προμελέτης ακαθάρτων υδάτων ανέρχεται σύμφωνα με τον προϋπολογισμό έργων της Εισηγητικής 'Εκθεσης στο ποσό των 158.000.000 δρχ. και η αμοιβή της Προκαταρκτικής ομβρίων ανέρχεται στο ποσό των 75.000.000 δρχ.

Μέχρι σήμερα έχει εκταμιευτεί ποσό 51.708.114 δρχ. συνολικά, εκ των οποίων το ποσό των 14.000.000 δρχ. αποτελεί μέρος της αμοιβής μελέτης και το υπόλοιπο ποσό των 37.708.114 δρχ. αποτελεί μέρος της αμοιβής των συμπληρωματικών εργασιών.

δ) Η ολοκλήρωση των Περιβαλλοντικών Μελετών (εκπόνηση Β' Φάση ΜΠΕ) των έργων του Βορείου Κεντρικού και Νοτίου Τμήματος Ανατολικής Αττικής και η ολοκλήρωση των αντιστοίχων Προμελετών αποχέτευσης ακαθάρτων υδάτων, συνδέεται άμεσα με τις Προεγκρίσεις Χωροθέτησης. Συγκεκριμένα, η εκάστοτε Προμελέτη και ΜΠΕ θα υποβληθεί εντός τεσσάρων μηνών από την αντίστοιχη Προέγκριση Χωροθέτησης. 

Τα απαιτούμενα στοιχεία για τις προεγκρίσεις Χωροθέτησης έχουν διαβιβαστεί στην αρμόδια Δ/νση του Υπουργείου μας η οποία τα επεξεργάζεται και αναμένονται οι σχετικές εγκρίσεις.

Ο Υπουργός

Κ.ΛΑΛΙΩΤΗΣ"

66. Στην με αριθμό 2250/21-10-97 ερώτηση δόθηκε με το υπ' αριθμ. 118/4-11-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 21.10.1997 εγγράφου σας, σχετικά με την αριθμ. 2250/21.10.97 ερώτηση, που κατέθεσε ο Βουλευτής κ. Παναγ. Σκανδαλάκης, σας γνωρίζουμε τα παρακάτω:

1. Η ΔΟΥ Μολάων είναι ΔΟΥ Β' Τάξεως επιπέδου αυτοτελούς Τμήματος. Από την οργανική της σύνθεση προβλέπεται να υπηρετούν δέκα επτά (17) Εφοριακοί υπάλληλοι.

2. Η έλλειψη προσωπικού όμως στον Εφοριακό κλάδο ανερχόμενη σε ποσοστό 16%, καθιστά αδύνατη την κάλυψη του συνόλου των προβλεπομένων οργανικών θέσεων.

3. Στη ΔΟΥ Μολάων μετά τις μεταθέσεις - αποσπάσεις που πραγματοποιήθηκαν το έτος 1997 υπηρετούν δέκα (10) υπάλληλοι.

4. Επίσης σας γνωρίζουμε ότι, προκειμένου να λειτουργήσει πιο ομαλά η ΔΟΥ Μολάων, η Δ/νση Προσ/κού έχει ξεκινήσει τις διαδικασίες για την ενίσχυση της με δύο (2) ακόμη υπαλλήλους, ήτοι ένα (1) από τη ΔΟΥ Σπάρτης και ένα (1) από τη ΔΟΥ Γυθείου.

Ο Υφυπουργός

Γ. ΔΡΥΣ"

67. Στην με αριθμό 2252/22-10-97 ερώτηση δόθηκε με το υπ' αριθμ. 1286/10-11-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2252/22-10-97 σχετικά με τις λειτουργικές δαπάνες των σχολείων, που κατέθεσαν οι Βουλευτές κύριοι Μπ. Αγγουράκης και Ορ. Κολοζώφ, σας γνωρίζουμε τα ακόλουθα;

Η χρηματοδότηση των σχολείων για την αντιμετώπιση των λειτουργικών τους δαπανών γίνεται από πιστώσεις του Υπουργείου Εσωτερικών και με τη φροντίδα του Υπουργείου αυτού, σύμφωνα με τις διατάξεις της παρ. 3α του άρθρου 25 του ν. 1828/89 όπως τροποποιήθηκαν και συμπληρώθηκαν μεταγενέστερα με τις διατάξεις της παρ. 6β του άρθρου 113 του ν. 1892/90 και του άρθρου 55 του ν. 1946/91 και ως εκ τούτου το ΥΠΕΠΘ δεν έχει τη νομική κάλυψη αλλά ούτε και πιστώσεις για το σκοπό αυτό.

Οι πιστώσεις που διατίθενται για τις λειτουργικές δαπάνες των σχολείων το 1997 είναι 24,7 δισ (αύξηση 17,7 %) έναντι 21 δισ που διατέθηκαν το 1996 και 16,5 δισ που διατέθηκαν το 1995.

Είναι προφανές όσοι με την αύξηση των 3,7 δισ για το έργο 1997 θα αντιμετωπισθούν καλύτερα οι λειτουργικές δαπάνες όλων των σχολείων της χώρας.

2. Σύμφωνα με τις διατάξεις του Ν.Δ. 1337/73, "περί προϋπολογιστικής αποκέντρωσης" όλες οι δαπάνες της Α/θμιας και Β/θμιας Εκπ/σης εκτός αποδοχών είναι αποκεντρωμένες και οι σχετικές πιστώσεις προβλέπονται στους προϋπολογισμούς των Περιφερειακών Διοικήσεων οι οποίες επιχορηγούν από πιστώσεις του Ε.Φ. 085 "Επιχορήγηση Ν.Α. για δαπάνες Εκπ/σης" τις Νομαρχιακές Αυτ/σεις για την αντιμετώπιση των λειτουργικών κλπ. δαπανών των Δ/νσεων και Γραφείων Α/θμιας και Β/θμιας Εκπ/σης.

3. Οι διαδικασίες αφ' ενός μεν της χρηματοδότησης των σχολείων για την αντιμετώπιση των λειτουργικών τους δαπανών και αφετέρου της χρηματοδότησης των Δ/νσεων και Γραφείων Α/θμιας και Β/θμιας Εκπ/σης για την αντιμετώπιση των λειτουργικών τους δαπανών και των άλλων δαπανών της εκπ/σης είναι διαδικασίες νομοθετημένες και διακεκριμένες μεταξύ τους.

4. 'Οσον αφορά το ύψος των πιστώσεων που διατέθηκαν τα τρία τελευταία χρόνια για την κάλυψη των λειτουργικών αναγκών των σχολείων Α/θμιας και Β/θμιας Εκπ/σης και ειδικά του 6ου διαμερίσματος Αθηνών, τα σχετικά στοιχεία θα παρασχεθούν από τον συνερωτόμενο Υπουργείο Εσωτερικών, Δημόσιας Δ/νσης και Αποκέντρωσης το οποίο έχει την αρμοδιότητα χρηματοδότησης των σχολείων.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

68. Στην με αριθμό 2258/22-10-97 ερώτηση δόθηκε με το υπ' αριθμ. 46264/6-11-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 2258/22-10-1997 που κατατέθηκε από του Βουλευτές κυρίους Ν. Γκαντζή και Β. Μπούτα


 

  

Σελίδα 2759 

και αφορά στην κάλυψη των κενών θέσεων Αγροφυλάκων της κοινότητας Αγ. Λαυρεντίου Μαγνησίας, σας γνωρίζουμε ότι, η Αγροφυλακή, ως Υπηρεσία, έχει περιέλθει στη Νομαρχιακή Αυτοδιοίκηση και ασκεί τις αρμοδιότητές της σε επίπεδο Νομού, με τις οδηγίες και κατευθύνσεις του Υπουργείου Δημόσιας Τάξης.

Συνεπώς δεν γεννάται ζήτημα πλήρωσης κενών θέσεων Αγροφυλάκων, όπως αυτές πιθανόν να προβλέπονται στον Ο.Ε.Υ. της Κοινότητας Αγ. Λαυρεντίου, ενόψη μάλιστα και των υπό νομοθέτηση συνενώσεων των ΟΤΑ.

Ο Υφυπουργός

Λ. ΠΑΠΑΔΗΜΑΣ"

69. Στην με αριθμό 2264/22-10-97 ερώτηση δόθηκε με το υπ' αριθμ. 46734/6-11-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 2264/22-10-1997, που κατατέθηκε από το Βουλευτή κ. Θ. Δημοσχάκη και αφορά στην λειτουργία των υπηρεσιών της νήσου Σαμοθράκης, σας γνωρίζουμε ότι μετά την παρασχεθείσα από την τριμελή εξ Υπουργών Επιτροπή, έγκριση για την πλήρωση 922 θέσεων στις Νομαρχιακές Αυτοδιοικήσεις, έχει προταθεί η πλήρωση εικοσιτεσσάρων (24) θέσεων επιστημονικού προσωπικού για το Νομαρχιακό Διαμέρισμα 'Εβρου, δεκατεσσάρων (14) θέσεων για το Νομαρχιακό Διαμέρισμα Ροδόπης, είκοσι δύο (22) θέσεων, για το Επαρχείο Β. 'Εβρου και δύο (2) θέσεων για την Κεντρική Υπηρεσία της Ενιαίας Νομαρχιακής Αυτοδιοίκησης Ροδόπης - 'Εβρου.

Συνεπώς μετά την ολοκλήρωση της διαδικασίας διορισμού, η οποία θα γίνει σύμφωνα με τις διατάξεις του ν. 2190/94 και μέσω του Α.Σ.Ε.Π., ο οικείος Νομάρχης, ως αρμόδιο όργανο, θα κατανείμει το προσωπικό σύμφωνα με τις υπηρεσιακές ανάγκες.

Ο Υφυπουργός

Λ. ΠΑΠΑΔΗΜΑΣ"

70. Στην με αριθμό 2268/22.10.97 ερώτηση δόθηκε με το υπ' αριθμ. 435/7.11.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2268/22.10.1997 που κατέθεσε ο Βουλευτής κ. Γ. Σαλαγκούδης, σας γνωρίζουμε τα εξής:

Το Υπουργείο μας είναι δέκτης και μελετά με ιδιαίτερη προσοχή πολλά αιτήματα για ίδρυση Αστυνομικών Υπηρεσιών σε διάφορες περιοχές της χώρας. Για την ικανοποίησή τους όμως υπάρχει σοβαρό εμπόδιο λόγω του μεγάλου ελλείμματος αστυνομικού προσωπικού που υπάρχει.

Καταβάλλονται προσπάθειες για κάλυψη των κενών αυτών οργανικών θέσεων και εξοικονόμηση των αναγκαίων πόρων, προκειμένου μέσα από την αναδιάρθρωση των περιφερειακών Υπηρεσιών ληφθούν, βάσει πάντοτε αντικειμενικών κριτηρίων, οριστικές αποφάσεις για την ίδρυση τέτοιων Υπηρεσιών.

Η αναδιάρθρωση αυτή θα πραγματοποιηθεί με την ολοκλήρωση των μεταβολών που αναμένονται να επέλθουν στην διοικητική διαίρεση της χώρας από την εφαρμογή του σχεδίου "ΚΑΠΟΔΙΣΤΡΙΑΣ" του Υπουργείου Εσωτερικών, Δημόσιας Διοίκησης και Αποκέντρωσης.

Στα πλαίσια αυτά θα εξετασθεί και το αίτημα του Δήμο Ωραιοκάστρου Θεσσαλονίκης.

Για τη βελτίωση της αστυνόμευσης στην περιοχή αυτή δόθηκε εντολή και διενεργούνται από τη Διεύθυνση Ασφαλείας Θεσσαλονίκης μικτές περιπολίες σε 24ωρη βάση καθώς και ειδικές εξορμήσεις. Αποτέλεσμα αυτής της δραστηριότητας είναι ο περιορισμός των λαθρομεταναστών, η μείωση της εγκληματικότητας και η τόνωση του αισθήματος ασφαλείας των κατοίκων της.

Ο Υπουργός

ΓΕΩΡΓΙΟΣ ΡΩΜΑΙΟΣ"

71. Στην με αριθμό 2271/22.10.97 ερώτηση δόθηκε με το υπ' αριθμ. 1/7.11.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2271/22.10.1997 που κατέθεσε ο Βουλευτής κ. Ν. Γκελεστάθης, σε ό,τι αφορά, σας γνωρίζουμε τα εξής:

H περισυλλογή των αδέσποτων και επικίνδυνων σκύλων δεν εμπίπτει στην αρμοδιότητα του Υπουργείου μας.

Αυτή σύμφωνα με το άρθρο 8 του π.δ. 400 της 4/8.10.1983, όπως αντικαταστάθηκε με το άρθρο 6 του π.δ. 289 της 7-8/2.9.1992, είναι δυνατό να ενεργείται από ειδικά εξουσιοδοτημένα συνεργεία, τα οποία συγκροτούνται για ορισμένο χρόνο και περιοχή δράσης από Δήμους ή Κοινότητες και ζωοφιλικά σωματεία. Σε εξαιρετικές περιπτώσεις σοβαρών προβλημάτων και όταν η δραστηριότητα αυτή δεν αναπτύσσεται από τους ανωτέρω φορείς, είναι δυνατό να δίδεται εντολή συγκρότησης συνεργείου στους οικείους ΟΤΑ από τον Νομάρχη.

Στα πλαίσια αυτά μετά τα καταγγελλόμενα η Αστυνομική Διεύθυνση Φωκίδας συνέστησε στον Πρόεδρο της Κοινότητας Αμυγδαλιάς την εφαρμογή των ανωτέρω διατάξεων, για αντιμετώπιση των όποιων προβλημάτων στην περιοχή της.

Ο Υπουργός

ΓΕΩΡΓΙΟΣ ΡΩΜΑΙΟΣ"

72. Στην με αριθμό 2283/22.10.97 ερώτηση δόθηκε με το υπ' αριθμ. 312/7.11.97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2283/22.10.97 που κατέθεσε στη Βουλή, ο Βουλευτής κ. Αθανάσιος Χειμάρας παρακαλούμε να πληροφορήσετε τον κ. Βουλευτή τα εξής:

Στο ΤΕΟ απασχολούνται 183 υπάλληλοι που προσελήφθησαν σύμφωνα με τις διατάξεις του ν.2190/94 οι οποίοι υποχρέωσαν το ΤΕΟ με απόφαση δικαστική κατά τη διαδικασία των ασφαλιστικών μέτρων, να αποδέχεται προσωρινά τις υπηρεσίες τους.

Το ΤΕΟ προέβη στη σύνταξη των μισθολογικών καταστάσεων και βάσει αυτών εκδόθει το αριθ. 132/4.3.97 ΧΕΠ το οποίο εστάλει στην Υπηρεσία των Εντελλομένων Εξόδων του ΥΠΕΧΩΔΕ για θεώρηση. Η ΥΕΕ παρέπεμψε το θέμα στο Ελεγκτικό Συνέδριο το οποίο με τα πρακτικά του 1ου Τμήματος της 14ης συνεδρίασης της 13.5.97 αποφάσισε ότι η εντελλόμενη δαπάνη δεν είναι νόμιμη και το παραπάνω χρηματικό ένταλμα δεν πρέπει να θεωρηθεί.

Ο Υφυπουργός ΠΕΧΩΔΕ με το αριθ. πρωτ. οικ. 1390/77.1997 έγγραφό του προς το Ελεγκτικό Συνέδριο και το οποίο σας επισυνάπτουμε παρακαλεί για τη λύση του παραπάνω θέματος με την άμεση εισαγωγή του στην Ολομέλειά του.

Ο Υπουργός

Κ. ΛΑΛΙΩΤΗΣ"

73. Στην με αριθμό 2291/23.10.97 ερώτηση δόθηκε με το υπ' αριθμ. 413/6.11.97 έγγραφο από τον Υπουργό Εμπορικής Ναυτιλίας η ακόλουθη απάντηση:

"Σε απάντηση της ερώτησης 2291/23.10.97 του Βουλευτού κ. Β. Μιχαλολιάκου, με θέμα την εξυπηρέτηση της ακτοπλοϊκής γραμμής ΠΕΙΡΑΙΑ- Ν.Α. ΠΕΛ/ΣΟΥ- ΚΥΘΗΡΩΝ- ΚΡΗΤΗΣ, σας γνωρίζουμε τα ακόλουθα:

1. Η ακτοπλοϊκή γραμμή ΓΥΘΕΙΟΥ-ΝΕΑΠΟΛΗΣ Β.-ΚΥΘΗΡΩΝ-ΑΝΤΙΚΥΘΗΡΩΝ-ΚΑΣΤΕΛΛΙΟΥ ΚΙΣΣΑΜΟΥ εξυπηρετείται κανονικά από την 4.4.97 με το Ε/Γ-Ο/Γ "ΜΑΡΙΑ ΠΑ". Το αναφερόμενο πλοίο δρομολογήθηκε προσωρινά στην γραμμή αυτή. Το πλοίο έχει διακόψει τα δρομολόγιά του στη γραμμή για την εκτέλεση εργασιών ετήσιας επιθεώρησης από 13/10/97. Μετά την έκδοση νέου Π.Γ.Ε. θα επανέλθει κανονικά στη γραμμή.

2. Την 30.6.1997 χορηγήθηκε Α.Σ. στην ΑΝΕΚ Α.Ε. και ακολούθησε η δρομολόγηση του Ε/Γ-Ο/Γ "ΚΑΝΤΙΑ" στη


 

  

Σελίδα 2760 

γραμμή ΚΙΣΣΑΜΟΥ-ΚΥΘΗΡΩΝ-ΓΥΘΕΙΟΥ-ΚΑΛΑΜΑΤΑΣ και ΚΙΣΣΑΜΟΥ-ΑΝΤΙΚΥΘΗΡΩΝ-ΚΥΘΗΡΩΝ-ΠΕΙΡΑΙΑ. Το πλοίο από πλευράς προσόντων κρίνεται ότι υπερκαλύπτει τις συγκοινωνιακές ανάγκες της γραμμής ενώ σε συνδυασμό με τα δρομολόγια του Ε/Γ-Ο/Γ "ΜΑΡΙΑ ΠΑ" πιστεύεται ότι η γραμμή εξυπηρετείται ικανοποιητικά.

Επισημαίνεται ότι από τις υποχρεώσεις που πηγάζουν από την Α.Σ. του πλοίου υποχρεούται να εξυπηρετεί τη γραμμή καθ' όλο το έτος εκτός του διαστήματος που θα εκτελέσει εργασίες ετήσιας επιθεώρησης.

3. Πέραν τούτων το ΥΕΝ για τη διασφάλιση της εξυπηρέτησης των συγκοινωνιακών αναγκών της γραμμής λόγω των οικονομικών προβλημάτων που αντιμετωπίζουν οι ναυτιλιακές επιχειρήσεις που δραστηριοποιούνται σ'αυτή, συνεπεία του περιορισμένου μεταφορικού έργου, προχώρησε στην προκήρυξη μειοδοτικού διαγωνισμού για τη μίσθωση της γραμμής ΓΥΘΕΙΟΥ-ΑΓ. ΠΕΛΑΓΙΑΣ-Ν. ΒΟΙΩΝ για τη χειμερινή περίοδο 15/11/97 έως 28/2/98 για το τμήμα ΓΥΘΕΙΟ - ΑΓ. ΠΕΛΑΓΙΑ με υποχρεωτική προσέγγιση στα ΑΝΤΙΚΥΘΗΡΑ για ένα ταξίδι την εβδόμαδα. Η όλη διαδικασία αναμένεται να ολοκληρωθεί εντός των προσεχών ημερών.

Ο Υπουργός

ΣΤΑΥΡΟΣ Α. ΣΟΥΜΑΚΗΣ"

74. Στην με αριθμό 2297/23.10.97 ερώτηση δόθηκε με το υπ' αριθμ. 4195/7.11.97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στην ερώτηση 2297/23.10.97 που κατέθεσε στη Βουλή ο Βουλευτής κ. Η. Βεζδρεβάνης σχετικά με την ίδρυση Βρεφονηπιακών Σταθμών σας πληροφορούμε τα ακόλουθα:

Στο Ν. Θεσπρωτίας έχουν ιδρυθεί 16 Κρατικοί Παιδικοί και Βρεφονηπιακοί Σταθμοί και από αυτούς λειτουργούν οι 14.

Συγκεκριμένα στο Δήμο Ηγουμενίτσας έχουν ιδρυθεί 4 Κρατικοί Παιδικοί Σταθμοί οι οποίοι λειτουργούν όλοι και 1 Βρεφονηπιακός, ο οποίος δεν λειτουργεί λόγω έλλειψης προσωπικού.

Πρόθεση του Υπουργείου μας είναι να λειτουργήσει τους ήδη ιδρυμένους Κρατικούς Παιδικούς και Βρεφονηπιακούς Σταθμούς ανά τη χώρα και ανάλογα με τις πιστώσεις που του διατίθενται προσπαθεί να στελεχώσει με κατάλληλο προσωπικό τους Σταθμούς αυτούς.

Για το λόγο αυτό ζητήθηκε μέσω του ΑΣΕΠ η έκδοση προκήρυξης για την πλήρωση (132) θέσεων ΤΕΙ Βρεφονηπιοκομίας.

Επιπλέον ζητήθηκε από τη Γενική Γραμματεία του Υπουργικού Συμβουλίου η έγκριση για την πλήρωση άλλων (60) θέσεων ΤΕΙ Βρεφονηπιοκομίας και (12Ο) θέσεων Βοηθητικού Προσωπικού.

Σημειώνεται ότι με το άρθρο 42 του ν.2218/94 (ΦΕΚ 90/94 Α') όπως αυτό τροποποιήθηκε και συμπληρώθηκε μεταγενέστερα με το άρθρο 9 του ν.2503/97 (ΦΕΚ 107 Α') οι Κρατικοί Παιδικοί και Βρεφονηπιακοί Σταθμοί που λειτουργούν με τις διατάξεις του α.ν. 2.11.35 (ΦΕΚ 527 Α') μεταβιβάζονται στην Τοπική Αυτοδιοίκηση.

Σύμφωνα με τις διατάξεις των προαναφερομένων νόμων οι Παιδικοί Σταθμοί του Δήμου Ηγουμενίτσας έχουν μεταβιβασθεί στον εν λόγω Δήμο έπειτα από απόφαση του Δημοτικού τους Συμβουλίου.

Κατά συνέπεια η ίδρυση και η λειτουργία επιπλέον Σταθμών για κάλυψη των αναγκών των εργαζομένων γονιών θα εξετάζεται στο εξής από την Τοπική Αυτοδιοίκηση.

Ο Υφυπουργός

Θ. ΚΟΤΣΩΝΗΣ"

75. Στην με αριθμό 2422/31.10.97 ερώτηση δόθηκε με το υπ' αριθμ. 35565/11.11.97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Σε απάντηση του υπ' αριθμ.2422/31.10.1997 εγγράφου σας με το οποίο κοινοποιείται ερώτηση που κατέθεσε ο Βουλευτής κ. Γ. Σούρλας σας γνωρίζουμε τα εξής:

Ο καθορισμός των φθινουσών περιοχών για τον ν.1892/1990 έγινε με την ΚΥΑ 29773/30.11.1995 και δεν μπορεί να τροποποιηθεί πριν τη παρέλευση διετίας σύμφωνα με το ν.2324/1995 οπότε οποιαδήποτε λήψη διορθωτικών μέτρων για τυχόν ένταξη νέων περιοχών θα πρέπει να γίνει μέσα στο γενικότερο πλαίσιο της επανεξέτασης της αναπτυξιακής Πολιτικής του ν.1892/1990.

Ο Υπουργός

Γ. ΠΑΠΑΝΤΩΝΙΟΥ").


 

  

Σελίδα 2761 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου:

Πρώτη είναι η με αριθμό 505/2.12.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Παναγιώτη Κουρουμπλή προς τον Υπουργό Τύπου και Μέσων Μαζικής Ενημέρωσης, σχετικά με την επίδραση των Μαζικών Μέσων Ενημέρωσης και ιδιαίτερα της τηλεόρασης στον κόσμο, την προβολή γεγονότων βίας κλπ.

Η ερώτηση του κ. Κουρουμπλή έχει ως εξής:

"Είναι γνωστή σε όλους η επίδραση των Μαζικών Μέσων Ενημέρωσης, κι ιδιαίτερα εκείνη της τηλεόρασης, στη διαμόρφωση της συνείδησης της κοινωνίας. Η ελληνική κοινωνία βιώνει καθημερινά, μέσα από τις εικόνες της τηλεόρασης:

α) την κακοποίηση της ελληνικής γλώσσας

β) την προβολή γεγονότων βίας και 

γ) την αρνητική διαφήμιση, ιδιαίτερα εκείνη που απευθύνεται στα παιδιά.

Η υπόθεση της οικοδόμησης μιας κοινωνίας ενεργών πολιτών και όχι μιας κοινωνίας παθητικών αποδεκτών ρύθμισης της τύχης τους, πρέπει να είναι προϊόν της βούλησης όλων των θεσμοθετηθέντων οργάνων, που εκφράζουν και συνιστούν το σημερινό ελληνικό γίγνεσθαι.

Σε άλλες Ευρωπαϊκές χώρες χωρίς νομικές επιβολές και με συμφωνίες κυρίων όλων των εμπλεκομένων, κατόρθωσαν να επιβάλουν όρους, που οχυρώνουν την κοινωνία και αναχαιτίζουν φαινόμενα που απειλούν να την επιχωματώσουν.

Ερωτάται ο κύριος Υπουργός:

Σε τι ενέργειες πρόκειται να προβεί, προκειμένου να περιφρουρηθούν, από την ανελέητη κακοποίηση που υφίστανται καθημερινά και ιδίως από την τηλεόραση, οι αξίες εκείνες που μας χαρακτηρίζουν ως λαό δια μέσου των αιώνων;".

Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, συμμερίζομαι το ενδιαφέρον του αγαπητού συναδέλφου. Είναι ιδιαίτερα ενθαρρυντικό το φαινόμενο να ακούγονται φωνές στο Ελληνικό Κοινοβούλιο, κριτικής της ποιοτικής στάθμης των ραδιοτηλεοπτικών προγραμμάτων.

Η σχέση του τηλεθεατή με το δέκτη του είναι σχέση άνιση. Ιδιαιτέρως η χρήση η οποία γίνεται από τους ιδιοκτήτες των Μέσων Μαζικής Ενημέρωσης, των συχνοτήτων που τους έχουν παραχωρηθεί, θα έλεγα ότι συχνότατα οδηγεί σε δυσμενή αποτελέσματα τόσο για τον πολιτισμό μας, τις αξίες μας, τις παραδόσεις μας, όσο και για την αξιοπρέπεια των πολιτών που παρακολουθούν τα ραδιοτηλεοπτικά προγράμματα.

Δεν πρέπει να μας διεφεύγει ότι όποιοι διαθέτουν το δικαίωμα να εκπέμπουν ραδιοτηλεοπτικό πρόγραμμα, ουσιαστικώς ασκούν κατά παραχώρηση δημόσια λειτουργία. Γιατί, αυτοί έχουν επιλεγεί, μεταξύ των πολλών ενδιαφερομένων, να παρέχουν το ραδιοτηλεοπτικό προϊόν σεβόμενοι ορισμένες αρχές, που αποτελούν και αξίες για μία κοινωνία όπως η δική μας. Ταυτοχρόνως πρέπει να υπακούουν στη συνταγματική επιταγή για αντικειμενική ενημέρωση και ποιοτική ψυχαγωγία.

Στο πλαίσιο αυτό, θα πρέπει μία δικαιοκρατούμενη, μια ευνομούμενη πολιτεία να εξασφαλίζει την έκφραση όλων των απόψεων χωρίς αποκλεισμούς των πολλαπλών αξιών και να διευκολύνει τη διαπλοκή αυτών των διαφορετικών απόψεων και την ανασύνθεσή τους, προκειμένου έτσι η ίδια η κοινωνία να εξασφαλίζει τη συνοχή και την προοπτική της.

Θα έλεγα πως αν κάτι χαρακτηρίζει μια δικαιοκρατούμενη, μια ευνομούμενη πολιτεία σε διαστολή από ένα πατερναλιστικό κράτος, είναι ακριβώς αυτό, η δυνατότητα που παρέχεται σε όλους τους φορείς να διαδίδουν τις πολιτιστικές αξίες από τις οποίες εμφορούνται και να μην επιβάλεται ένα ορισμένο ηθικοπολιτικό και πολιτισμικό πρότυπο μέσω του κρατικού εξαναγκασμού στο σύνολο του πληθυσμού.

Το νομικό πλαίσιο το οποίο υπάρχει είναι λεπτομερειακό, είναι πλήρες και αυστηρό. Ειδικότερα αναφέρομαι σε συγκεκριμένα ζητήματα τα οποία θίγει με την ερώτησή του και ο κύριος συνάδελφος. Στο άρθρο 3 του ν.2328, υπάρχουν διατάξεις που επιβάλλουν στους τηλεοπτικούς σταθμούς να μεριμνούν για την ορθή χρήση της γλώσσας από τους παρουσιαστές, τόσο κατά την εκφορά των διαφόρων μηνυμάτων τους, όσο και κατά τη μεταγλώττιση των υποτιτλισμών των ξένων προγραμμάτων. Για να ενισχύσουν το επίπεδο αυτών των συνεργατών τους, οι τηλεοπτικοί σταθμοί θα πρέπει να διοργανώνουν σεμινάρια ή να προσλαμβάνουν επιμελητές της γλώσσας, προκειμένου να εκπαιδεύουν τους υπαλλήλους τους.

Επίσης, ο νόμος ορίζει ότι σε ένα ορισμένο ποσοστό θα πρέπει το πρόγραμμα το οποίο προβάλλεται να έχει παραχθεί με πρωτότυπη ελληνική γλώσσα.

Επίσης, υπάρχουν διατάξεις οι οποίες απαγορεύουν την προβολή πορνογραφικών προγραμμάτων ή προγραμμάτων αδικαιολόγητης βίας στην τηλεόραση, προκειμένου έτσι να προστατευθεί η ψυχική και βιολογική ανάπτυξη των νέων παιδιών.

Πρέπει να πω, αγαπητέ συνάδελφε, ότι το Συμβούλιο Ραδιοτηλεόρασης, το οποίο κατ'επανάληψη έχει γίνει δέκτης ερωτημάτων που έχω θέσει ως αρμόδιος Υπουργός για συναφή θέματα, ασχολείται με τέτοια προβλήματα και επιβάλλει σχετικές κυρώσεις. 'Αλλωστε βρισκόμαστε στη διαδικασία της παραχώρησης των αδειών σε ραδιοφωνικούς και τηλεοπτικούς σταθμούς. Μεταξύ των άλλων βασικό κριτήριο, με το οποίο θα κριθούν για να λάβουν κάποιοι την άδεια να έχουν στη διάθεσή τους ραδιοτηλεοπτικό σταθμό, είναι και αυτό, το κριτήριο της γλώσσας.

Κλείνω λέγοντας για τις διαφημίσεις ότι υπάρχει επίσης λεπτομερειακός κώδικας δεοντολογίας για τα διαφημιστικά προγράμματα, τον οποίο πρέπει να σέβονται οι τηλεοπτικοί σταθμοί. Σε αντίθετη περίπτωση, το Συμβούλιο Ραδιοτηλεόρασης, που είναι ο θεσμικός εγγυητής τήρησης αυτών των κωδίκων, επιβάλλει τις απαραίτητες κυρώσεις.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουρουμπλής έχει το λόγο.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, βιώνουμε μία κατακλυσμιαία, αχαλίνωτη και ασύδοτη επιχείρηση ανατροπής της πολιτιστικής και κοινωνικής μας ταυτότητας ως κοινωνίας.

Η εικόνα της τηλεόρασης με το δικό της τρόπο εισβάλλει μέσα στο σπίτι μας και διαμορφώνει νέες συνθήκες και επιχειρεί να επιβάλλει νέες συμπεριφορές και στάσεις ζωής. Η γλώσσα μας δέχεται έναν αδυσώπητο εκχυδαϊσμό, η γλώσσα που αποτελεί το μεγαλύτερο πλούτο μας ως κοινωνία. Και ως κοινωνία, απειλούμεθα από έναν ιδιότυπο εκβαρβαρισμό, στου οποίου τη βαρύτητα απειλούμεθα να υποταχθούμε.

Η εικόνα της τηλεόρασης είναι μια δυναμική, που όποιος ισχυρισθεί ότι μπορεί να την αποτρέψει, είναι εξωπραγματικός. Αν της κλείσεις, δηλαδή, την πόρτα, θα μπει από το παράθυρο και αν της κλείσεις το παράθυρο, θα μπει από τον τοίχο. Μα, θα ρωτήσει κανείς "μπορεί να μπει από τον τοίχο;" Και όμως η εικόνα της τηλεόρασης μπορεί να μπει οπουδήποτε. Αυτό έχει τις επιπτώσεις του στην κοινωνία, όταν προβάλλονται μέσα από τους δέκτες τα υποπροϊόντα άλλων πολιτιστικών επιλογών.

Οφείλουμε, λοιπόν, ως κοινωνία να αντισταθούμε και να αναχαιτίσουμε αυτά τα φαινόμενα, που πραγματικά απειλούν όλους μας και ιδιαίτερα τα παιδιά, γιατί στο βωμό της ανταγωνιστικότητας, της τηλεθέασης και του κέρδους, γινόμαστε θύματα όλοι.

Κύριε Υπουργέ, γνωρίζω και την ταυτότητά σας και τις ευαισθησίες σας. Είναι μία μεγάλη πρόκληση η εποχή μας και για την Κυβέρνηση και για σας. Θα πρέπει να διαμορφωθεί ένα πλαίσιο τέτοιο που πραγματικά, όχι μόνο με την επιβολή του νόμου, αλλά με μία συμφωνία κυρίων, όλων όσων εμπλέκονται στην υπόθεση της εικόνας, να διαμορφώσουμε


 

  

Σελίδα 2762 

πραγματικά ένα πλαίσιο που θα αναχαιτίσει αυτά τα φαινόμενα, που πραγματικά απειλούν να επιχωματώσουν την κοινωνία μας, να την αλλοτριώσουν, να διαμορφώσουν δηλαδή ένα νέον τύπο ανθρώπου, παθητικό, δέκτη αποδοχής, ρύθμισης της τύχης του και όχι έναν πολίτη που πραγματικά θα έχει αντανακλαστικά, έναν πολίτη που θα αρνείται τον ευνουχισμό του και την απονεύρωσή του, έναν πολίτη που πραγματικά θα διαμορφώνει το καθημερινό γίγνεσθαι της κοινωνίας και δεν θα του επιβάλλονται επιλογές, που πραγματικά θα τον σπρώχνουν σε άλλους δρόμους και σε ατραπούς χωρίς διέξοδο.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, είναι αποδεδειγμένο ότι οι τηλεοπτικοί σταθμοί από μέσα ενημέρωσης, επιμόρφωσης και ψυχαγωγίας, συχνά αναδεικνύονται σε εργαλεία και μηχανισμούς βουλητικής χαύνωσης των πολιτών, που παρακολουθούν τα προγράμματά τους.

Επαναλαμβάνω και πάλι πως η πολιτεία μας, που δεν έχει καμία σχέση με τα χαρακτηριστικά ενός πατερναλιστικού κράτους, αυτό το οποίο πρέπει να διασφαλίσει και να παρέξει στους πολίτες και στους παραγωγούς-ιδιοκτήτες αυτών των μέσων, είναι αφ' ενός το δικαίωμα ελευθερίας της έκφρασής τους και αφ' ετέρου κανόνες για το σεβασμό της αξιοπρέπειας του πολίτη.

Δεν είναι δυνατόν να επιβάλουμε εμείς ορισμένα αισθητικά ή ηθικοπολιτικά πρότυπα. Θα πρέπει, αυτό είναι το καθήκον μας, να ορίσουμε τους κανόνες δεοντολογίας, τους οποίους όλοι πρέπει να σέβονται και να τηρούν. Στο πλαίσιο αυτό, το Συμβούλιο Ραδιοτηλεόρασης, ως θεσμικός εγγυητής, έχει τη δυνατότητα να κινεί τις διαδικασίες του ελέγχου και να επιβάλει τις κυρώσεις.

Πρέπει όμως να πω ότι αυτού του είδους τα προβλήματα δεν αντιμετωπίζονται με ποινές, οι οποίες επιβάλλονται εκ των υστέρων, αλλά επειδή άπτονται της καθημερινής ζωής των ανθρώπων, ιδιαιτέρως της νέας γενιάς στην πατρίδα μας, θα πρέπει θεσμοί, οι οποίοι έχουν ρίζες και έχουν άμεση επίδραση ιδιαίτερα στις νέες γενιές, όπως είναι η οικογένεια, να διαπαιδαγωγούν τους νέους ανθρώπους και εμμέσως να κατευθύνουν τις προτιμήσεις τους σε προγράμματα, τα οποία είναι υψηλής στάθμης και δεν αποβλακώνουν ή δεν οδηγούν σε διάβρωση τις ανθρώπινες σχέσεις.

Nομίζω, λοιπόν, ότι είναι προσωπική ευθύνη του καθένα, η οποία πρέπει καθημερινά να ασκείται, το ποια προγράμματα επιλέγει να παρακολουθεί. Σε τελική ανάλυση κάθε κοινωνία, κάθε ραδιοτηλεοπτικό κοινό έχει τα μέσα που του αξίζουν.

Σκοπός μας, λοιπόν, είναι, με διαδικασίες και μηχανισμούς αυτορρύθμισης να ενισχύσουμε την προσπάθεια όλων εκείνων των λειτουργών της ενημέρωσης, προκειμένου να αναβαθμιστούν οι υπηρεσίες τους, επιβάλλοντας, όταν πρέπει, τις ανάλογες κυρώσεις. Από την άλλη όμως, με αφορμή τη δική σας ερώτηση, κύριε Κουρουμπλή, πρέπει να απευθυνθούμε στους συμπολίτες μας και να τους πούμε ότι στο δικό τους χέρι είναι και κανάλι να αλλάξουν και να επιλέξουν προγράμματα, τα οποία υπάρχουν, είναι αρκετά και κοσμούν τη ραδιοτηλεοπτική παραγωγή και να μην επιλέγουν τα σκουπίδια.

ΠΡΟΕΔΡΕΥΩΝ (Παναγιώτης Ν. Κρητικός): Αν δεν κάνω λάθος, κύριε Υπουργέ, επείγεσθε να προηγηθεί η πρώτη επίκαιρη ερώτηση δευτέρου κύκλου, για να ανταποκριθείτε και σε άλλη υποχρέωσή σας.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ναι, κύριε Πρόεδρε, παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, αν δεν έχει αντίρρηση το Σώμα να προηγηθεί η πρώτη επίκαιρη ερώτηση δευτέρου κύκλου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η με αριθμό 501/2.12.97 επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Τύπου και Μέσων Μαζικής Ενημέρωσης, σχετικά με τη λειτουργία των τηλεφωνικών γραμμών "090", τα μέτρα προστασίας των πολιτών κλπ.

Η ερώτηση του κ. Βλασσόπουλου έχει ως εξής:

"Με αμείωτη δραστηριότητα εξακολουθούν να λειτουργούν οι περίφημες τηλεφωνικές γραμμές "090", παρά τις απαγορεύσεις του Εθνικού Συμβουλίου Ραδιοτηλεόρασης και παρ' ότι ήδη έχει διαταχθεί δικαστική έρευνα.

Η εξαπάτηση αφελών και αδύναμων ανθρώπων από τις διάφορες εταιρείες Αudiotext οι οποίες υπόσχονται, μέσω όλων σχεδόν των τηλεοπτικών καναλιών, λύση σε κάθε πρόβλημά τους, έχει προκαλέσει οξύτατα κοινωνικά και οικονομικά προβλήματα σε εκατοντάδες χιλιάδες οικογένειες.

Μέσα από την καλοστημένη μηχανή του "090" παρέχονται "υπηρεσίες" παντός είδους: Ωροσκόπια, Μέντιουμ, Ανέκδοτα, Τηλεγνωριμίες, Ζωντανή Τηλεσυντροφιά, ακόμα και Ιατρικές Συμβουλές.

Οι ειδικοί επισημαίνουν ότι το θέμα έχει πάρει ανεξέλεγκτες διαστάσεις και τονίζουν ότι στις "υπηρεσίες" αυτές καταφεύγουν παιδιά, αφελή άτομα, άτομα με νοητική υστέρηση, με ανασφάλειες και σοβαρά ψυχολογικά προβλήματα.

Από έρευνες που έγιναν διαπιστώθηκε ότι τα κέρδη των εταιρειών Audiotext κατά το 1996 ξεπερνούν τα έξι δισεκατομμύρια (6.000.000.000) δραχμές, κέρδη που προέρχονται από λογαριασμούς αυτών που καταφεύγουν στις "υπηρεσίες" τους και οι οποίοι πολλές φορές φθάνουν σε εκατοντάδες χιλιάδες δραχμές.

Στο κύκλωμα παρεμβάλλεται και ο ΟΤΕ, ο οποίος προκειμένου να αποκομίσει κέρδη, επιτρέπει την απάτη αυτή σε βάρος πελατών του. 

Εν όψει των παραπάνω ερωτάται ο Υπουργός Τύπου και Μέσων Μαζικής Ενημέρωσης:

1. Τι μέτρα προτίθεται να πάρει για την προστασία των πολιτών από "υπηρεσίες", όπως αυτές που προσφέρουν οι εταιρείες Audiotext και αν θα αναζητήσει ποινικές ευθύνες από τις εταιρείες αυτές, που τόσο βάναυσα προσβάλλουν και καταρρακώνουν την ανθρώπινη αξιοπρέπεια.

2. Αν είναι νόμιμη η διαφήμιση αυτών των "υπηρεσιών" μέσω των Μέσων Μαζικής Ενημέρωσης".

Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Για το γενικό θέμα της ποιότητας των ραδιοτηλεοπτικών προγραμμάτων ισχύουν όσα είπα μόλις πριν, απαντώντας σε προηγούμενη ερώτηση.

Πρέπει να πω ότι η Κυβέρνηση έχει δείξει έμπρακτα το ενδιαφέρον της για την περιφρούρηση της ποιότητας των ραδιοτηλεοπτικών προγραμμάτων. Σειρά ερωτημάτων έχω απευθύνει ως αρμόδιος Υπουργός στο Συμβούλιο Ραδιοτηλεόρασης, το οποίο μπορεί να κινήσει τις ελεγκτικές διαδικασίες και να αντιμετωπίσει τέτοιου είδους φαινόμενα.

Πρέπει να πω, κύριοι συνάδελφοι, ότι από το Σεπτέμβριο έθεσα πρώτος το θέμα των παρεχομένων "υπηρεσιών" από τηλεοπτικούς σταθμούς, μέσω των γραμμών "090". Το Συμβούλιο Ραδιοτηλεόρασης, από το οποίο έχω ζητήσει να εξετάσει ποιες είναι οι παραβιάσεις οι οποίες γίνονται μέσω αυτής της δραστηριότητας που αναπτύσσεται, αναμένω να μου απαντήσει. Γνωρίζω ότι έχει συστήσει ειδική επιτροπή από μέλη και συνεργάτες του, προκειμένου να εκδώσει ένα τελικό πόρισμα.

Πρέπει να επισημάνω ότι η πιο συχνή παραβίαση της σχετικής νομοθεσίας συνίσταται στην παράλειψη των σταθμών να ανακοινώσουν την τιμή της υπηρεσίας "σταθερά και τουλάχιστον με την ίδια συχνότητα, ένταση, διάρκεια και μορφή που ανακοινώνεται ο αριθμός της τηλεπικοινωνιακής γραμμής που παρέχει τις υπηρεσίες". Αυτό προβλέπεται στο άρθρο 3 του ν.2328.

Επίσης, παρατηρείται το φαινόμενο συχνά οι διαφημιζόμενες υπηρεσίες να μην αναφέρουν ρητά, εάν πρόκειται για "ζωντανό τηλεφωνικό διάλογο ή για αναμετάδοση μηχανογραφικής αναπαραγωγής της ανθρώπινης φωνής, μέσω δίσκου, κασέτας


 

  

Σελίδα 2763 

ή άλλου παρεμφερούς μέσου".

'Ετσι, λοιπόν, οι ανυποψίαστοι πολίτες τηλεθεατές παγιδεύονται διπλά που νομίζουν ότι πληρώνουν όσο και μια απλή τηλεφωνική συνδιάλεξη και ταυτόχρονα νομίζουν ότι μιλούν απευθείας με τα παρουσιαζόμενα στη διαφήμιση πρόσωπα. Δεν συμβαίνει ούτε το ένα ούτε το άλλο.

'Ηδη το Συμβούλιο Ραδιοτηλεόρασης στο πλαίσιο αυτής της επιτροπής την οποία έχει συστήσει, έχει συνεργασία και με τον Ο.Τ.Ε., ειδικό κλιμάκιο του οποίου συνεισφέρει σε αυτήν την προσπάθεια που κάνουμε, να αντιμετωπίσουμε με μια τελική αποφασιστική εν πάση περιπτώσει πρωτοβουλία τα φαινόμενα που έχουν αναπτυχθεί.

Το υπάρχον νομικό πλαίσιο και σαφές είναι και πλήρες. Ωστόσο, είμαστε διατεθειμένοι να ενισχύσουμε ακόμη περισσότερο την κυρωτική αρμοδιότητα του Συμβουλίου Ραδιοτηλεόρασης, δίνοντας τη δυνατότητα στον Πρόεδρο του Συμβουλίου Ραδιοτηλεόρασης, να παρεμβαίνει αυτεπαγγέλτως και να ενεργοποιεί διάφορες διοικητικές κυρώσεις, να διακόπτει το πρόγραμμα και σε έκτακτες περιπτώσεις να επιβάλει αμέσως αυστηρές ποινές.

Το φαινόμενο αυτό, μετά την επίδειξη από μέρους μας σχετικού ενδιαφέροντος, πρέπει να πω ότι έχει περιορισθεί σε κάποιο βαθμό την τελευταία περίοδο. Παρά ταύτα, παραμένει ένα φαινόμενο, το οποίο μας απασχολεί και στο πλαίσιο αυτό, επαναλαμβάνω και πάλι, είμαστε έτοιμοι ευθύς ως ολοκληρωθεί η έρευνα από το Συμβούλιο Ραδιοτηλεόρασης, να προχωρήσουμε στην κατάρτιση μιας ολοκληρωμένης πρότασης με την επιβολή ηθικών κυρώσεων, πέραν των χρηματικών προστίμων ή να αναλάβουμε και άλλες πρωτοβουλίες, προκειμένου να εξαλειφθεί τελείως αυτό το φαινόμενο, το οποίο δυσφημεί τον πολιτισμό μας και προσβάλει την αξιοπρέπειά μας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Βλασσόπουλος έχει το λόγο.

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, κύριε Υπουργέ, άκουσα με πολύ μεγάλη προσοχή την απάντησή σας και άκουσα πως έχετε απαντήσει επανειλημμένως σε τέτοιες επίκαιρες ερωτήσεις. Η μη επίλυση του θέματος καταδεικνύει πως δυστυχώς η ερώτησή μου εξακολουθεί να είναι επίκαιρη και θα είναι διαρκώς επίκαιρη, όσο οι τηλεφωνικές γραμμές που αρχίζουν από "090" εξακολουθούν να λειτουργούν, παρά τη δική σας παρέμβαση, παρά τις απαγορεύσεις του Εθνικού Συμβουλίου Ραδιοτηλεόρασης και παρά την παραγγελία του Εισαγγελέα κ. Κανελλόπουλου, προϊσταμένου της Εισαγγελίας Πρωτοδικών Αθηνών για δικαστική έρευνα. Και θα είναι διαρκώς επίκαιρη, όσο ο Ο.Τ.Ε. θα παρέχει άσυλο σ'αυτές τις τηλεφωνικές γραμμές παρ' ότι το καλοκαίρι προκάλεσε σύνοδο της Εθνικής Επιτροπής Τηλεπικοινωνιών.

Βεβαίως ο Ο.Τ.Ε. λειτούργησε και λειτουργεί με το αζημίωτο, διότι από τα υπερκέρδη αυτών των εταιρειών πάρα πολλά πηγαίνουν στον Ο.Τ.Ε.. Θα είναι διαρκώς επίκαιρη η ερώτηση αυτή, διότι υπάρχουν, υπήρχαν και θα υπάρχουν αφελείς και ανυποψίαστοι και μάλιστα τα παιδιά, οι νέοι, τα παιδιά μας.

'Οπως είναι γνωστόν οικογενειακοί προϋπολογισμοί έχουν τιναχθεί στον αέρα. Επιτρέψτε μου τέλος ν' αναφερθώ σε λίγα πραγματικά στοιχεία. Οι τηλεπληροφορίες προσφέρονται μέσω των εταιρειών τύπου AUDIOTEX -υπάρχουν πάρα πολλές- με τη γραμμή "090". Ιδιοκτήτες αυτών των γραμμών, είναι οι ιδιοκτήτες των Μέσων Μαζικής Επικοινωνίας, οι βαρώνοι των Μέσων Μαζικής Ενημέρωσης τις γραμμές δε αυτές τις παρέχει ο Ο.Τ.Ε. Μέσω των γραμμών αυτών αφελείς, αδαείς και ανυποψίαστοι μπορούν να αναζητήσουν λύση σε όλα τα προβλήματά τους, επαγγελματικά, μελλοντολογικά, συναισθηματικά, ερωτικά, σεξουαλικά και ιατρικά. Αναφέρομαι σ'αυτό το τελευταίο με πολύ-πολύ έμφαση. Κάθε μήνα περισσότερο από 1,8 εκατομμύρια άνθρωποι αποτείνονται και χρησιμοποιούν ή καλύτερα χρησιμοποιούνται, από τις γραμμές "090".

Από τον Ιούλιο του 1995 ως τον αντίστοιχο Ιούλιο του 1996 η είσπραξή τους ξεπέρασε τα 5,4 δισεκατομμύρια ενώ το 1996 το κέρδος των εταιρειών αυτών, πέρασε τα 6,1 δισεκατομμύρια. Μεγάλο μέρος βεβαίως από τα κέρδη αυτά, πήρε ο ΟΤΕ. Είναι, λοιπόν, εύλογη η δική μου απορία, αλλά και η ανησυχία και η αγανάκτηση της κοινής γνώμης για το τι μέλλει γενέσθαι. Ποιος θα προστατεύσει τους νέους, τα παιδιά μας, από μια νέα ασυδοσία των μέσων, μέσω μιας νέας κερδοφόρας μηχανής, μιας καλοστημένης φάμπρικας;

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, μιλώ εξ ονόματος του Συμβουλίου Ραδιοτηλεόρασης, το οποίο έχει αρμοδιότητα να ελέγχει το κατά πόσο τηρούνται οι κώδικες δεοντολογίας που αφορούν τα εκπεμπόμενα από την τηλεόραση μηνύματα.

Υπάρχει Εθνική Επιτροπή Τηλεπικοινωνιών που είναι επίσης ανεξάρτητη διοικητική αρχή, υπό την εποπτεία του Υπουργείου Μεταφορών στο οποίο ανήκει και ο ΟΤΕ. Η Εθνική Επιτροπή Τηλεπικοινωνιών και ο ΟΤΕ μετά από εισηγήσεις της πρώτης, έχουν προχωρήσει σε σύναψη συμβάσεων με επιχειρήσεις οι οποίες δραστηριοποιούνται σ'αυτόν το χώρο, παρέχοντας αυτού του είδους τις υπηρεσίες.

Αυτό είναι ένα μεγάλο θέμα το οποίο αποτελεί αντικείμενο συζήτησης. Και στο πλαίσιο ευρωπαϊκών οργάνων πρέπει να σας πω ότι η ανάπτυξη τέτοιων δραστηριοτήτων μέσα στο INTERNET έχει απασχολήσει τα συμβούλια υπουργών της Ευρωπαϊκής 'Ενωσης και αναζητείται τρόπος ώστε να εγκαθιδρύσουμε διαδικασίες και να βρούμε δικλείδες για την προστασία της προσωπικότητας των αποδεκτών αυτών των προγραμμάτων, ιδιαιτέρως προστασίας της προσωπικότητας των ανηλίκων.

Είπα και επαναλαμβάνω, το Συμβούλιο Ραδιοτηλεόρασης συνεργαζόμενο με τον ΟΤΕ και την Εθνική Επιτροπή Τηλεπικοινωνιών, αναμένω να καταλήξουν σε συγκεκριμένο πόρισμα, βάσει του οποίου θα αναλάβουμε νέα πρωτοβουλία, προκειμένου ν'αντιμετωπίσουμε το φαινόμενο που τους τελευταίους μήνες έχει πραγματικά διογκωθεί.

Επαναλαμβάνω και πάλι, τέτοιου είδους φαινόμενα δεν μπορεί να αντιμετωπιστούν -για να μην υπάρχει παρανόηση το λέω αυτό- με λογοκριτικού τύπου περιορισμούς, αλλά βεβαίως στο πλαίσιο της αυτορύθμισης ή της υποχρέωσης των λειτουργών των Μέσων Ενημέρωσης να σέβονται και να τηρούν τους κώδικες δεοντολογίας που ισχύουν και είναι αυστηρότατοι, θα πρέπει να αντιμετωπίσουμε αυτά τα φαινόμενα. Αυτή είναι η πολιτική μας. Την επόμενη περίοδο πιστεύω ότι θα έχει ολοκληρωθεί αυτή η εργασία από τις ανεξάρτητες αρχές, οι προτάσεις θα έχουν κατατεθεί και εμείς θα είμαστε έτοιμοι να πάρουμε νέες πρωτοβουλίες, πέραν των όσων μέχρι τώρα έχουν ληφθεί.

Το νομικό και θεσμικό πλαίσιο είναι πλήρες και αυστηρό και νομίζω ότι το Συμβούλιο Ραδιοτηλεόρασης ως θεσμικός εγγυητής της ποιότητας στα ραδιοτηλεοπτικά προγράμματα μπορεί με βάση αυτό το πλαίσιο να ασχοληθεί και να επιβάλει τις δέουσες κυρώσεις. Είναι θέμα δικό του.

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στις επίκαιρες ερωτήσεις πρώτου κύκλου.

Θα συζητηθεί η δεύτερη με αριθμό 513/3.12.97 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου προς τους Υπουργούς Εσωτερικών-Δημόσιας Διοίκησης και Αποκέντρωσης, Περιβάλλοντος- Χωροταξίας και Δημοσίων 'Εργων, Υγείας και Πρόνοιας σχετικά με δημοσιεύματα του Τύπου αναφερόμενα σε ζημιές και διαβρώσεις που έχουν υποστεί υποστηλώματα στο Λαϊκό Νοσοκομείο, τη λήψη των αναγκαίων μέτρων κλπ.

Η ερώτηση του κ. Αθανασίου Γιαννόπουλου έχει ως εξής:

"Νωπά είναι τα δημοσιεύματα του Τύπου που αφορούν σε ζημιές και διαβρώσεις που έχουν υποστεί υποστηλώματα στο Π.Γ.Ν.Α. (Λαϊκό).

Μετά από πρόσκληση της Διοίκησης του Νοσοκομείου, Καθηγητής του Πολυτεχνείου καθώς και ιδιωτικό γραφείο μελετών διεπίστωσαν τις βλάβες στα συγκεκριμένα υποστηλώματα και απάντησαν στη Διοίκηση με τη διαδικασία του κατεπείγοντος και εμπιστευτικού, προκειμένου να γίνουν


 

  

Σελίδα 2764 

πλήρεις στατικές μελέτες και εν συνεχεία αποκαταστάσεις των υφισταμένων ζημιών.

Ερωτώνται οι κύριοι Υπουργοί:

1. Γιατί καθυστερούν δραματικά οι διεξαγωγές δημοπρασιών προκειμένου να αποκατασταθούν βλάβες στο φέροντα σκελετό τμήματος, ή τμημάτων του Λαϊκού Νοσοκομείου;

2. Γιατί η Νομαρχία ολιγώρησε και ολιγωρεί επίσης δραματικά με αποτέλεσμα να δημιουργούνται εντυπώσεις καθώς και μεγάλη ανησυχία έως πανικός, από τα δημοσιεύματα του Τύπου, στους ασθενείς, στους συγγενείς τους όπως και στους εργαζόμενους του Νοσοκομείου;

3. Γιατί σε περιπτώσεις σαν και αυτές δεν ακολουθείται η διαδικασία των κατεπειγόντων περιστατικών που θα είχε σαν αποτέλεσμα τη θεραπεία των βλαβών στο φέροντα σκελετό του Νοσοκομείου εν προκειμένω και μάλιστα σε περίοδο σεισμικής έξαρσης;".

Ο Υφυπουργός Υγείας και Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, απαντώντας στα θέματα που βάζει με την επίκαιρη ερώτησή του, ο κ. Γιαννόπουλος, σχετικά με το Περιφερειακό Λαϊκό Νοσοκομείο έχω να παρατηρήσω τα εξής:

Πρώτον, στο νοσοκομείο εκτελούνται (δύο) έργα. Απορώ γιατί αναφέρεσθε μόνο στο ένα και δεν αναφέρεσθε και στο άλλο που είναι πιο σημαντικό. Το ένα έργο είναι η αποκατάσταση φθορών υποστυλωμάτων υπογείου πτέρυγας μαγειρίων. Οι εργασίες του έργου άρχισαν την 1.12.97 από την ανάδοχο κοινοπραξία "ΧΑΡΜΠΥΛΑΣ-ΚΟΝΤΟΔΗΣ". Προηγήθηκε η απαιτούμενη διαδικασία που καθορίζει η νομοθεσία δημοσίων έργων, όπως ανάθεση, σύνταξη και έγκριση μελέτης χρηματοδότησης του έργου και δημοπράτησης από τη Διεύθυνση Τεχνικών Υπηρεσιών Νομαρχίας Αθηνών. Η άδεια εκδόθηκε στις 28.11.97.

Πρέπει να ομολογήσω ότι υπήρξε μία καθυστέρηση, η οποία οφείλεται στις κείμενες διατάξεις. 'Ετσι τουλάχιστον, μας ενημέρωσε η Νομαρχία, η οποία προτίμησε να γίνει σωστή δουλειά, ανάθεση, σύνταξη, έγκριση μελέτης και όχι με την επείγουσα διαδικασία την οποία εσείς προτείνετε.

Υπάρχει όμως και ένα άλλο πολύ μεγαλύτερο έργο από αυτό το οποίο εσείς αναφέρατε στην επίκαιρη ερώτησή σας. Είναι το έργο ανάπλασης χειρουργείων, επέκτασης κεντρικής γέφυρας, σύνδεσης πτερύγων. Είναι επαναλαμβάνω ένα σημαντικό έργο, εντελώς απαραίτητο για το νοσοκομείο και ήταν ένα θέμα που ο χειρουργικός τομέας είχε αποφασίσει, ακόμα και να διακόψει τις λειτουργίες των χειρουργείων, στην περίπτωση που δεν εκτελεσθεί αυτό το έργο.

Η σύμβαση εκτέλεσης του έργου υπεγράφη στις 21.4.97, μπήκε ο εργολάβος, αλλά κάποιοι ενοχλήθηκαν -έτσι μου είπαν- και άρχισαν οι καταγγελίες, ότι δεν υπάρχει άδεια κλπ. Πράγματι, υπήρχαν κάποια μικροπροβλήματα. 'Ερχεται όμως και η σειρά μου να πω ποιος εν πάση περιπτώσει ευθύνεται και σταμάτησε το έργο εδώ και ενάμισι μήνα, γράφτηκαν ό,τι γράφτηκαν κλπ.

Είχε ξεκινήσει η διαδικασία έκδοσης αδειών και διαπιστώθηκε ότι έπρεπε να προηγηθεί η νομιμοποίηση της υπάρχουσας κατάστασης του πολεοδομικού συγκροτήματος του νοσοκομείου, αφού η νομιμοποίηση που είχε γίνει το 1985 από την αρμόδια υπηρεσία για όλο το συγκρότημα της ιατρικής σχολής, δεν ανταποκρινόταν στην υπάρχουσα κατάσταση. Ακολουθήθηκε μια διαδικασία που είναι έτσι και αλλιώς χρονοβόρος, με τελική κατάληξη τη Διεύθυνση Πολεοδομίας του Δήμου Αθηναίων και ολοκληρώθηκε η διαδικασία στις 15.11.97 με τη λήψη της σχετικής άδειας νομιμοποίησης.

Θα μου πείτε γιατί μου τα λέτε αυτά, εγώ δεν αναφέρομαι στην ερώτησή μου σ' αυτό το θέμα. Εγώ ξέρω, αγαπητέ συνάδελφε, ότι αυτήν τη στιγμή στο Λαϊκό Νοσοκομείο εκτελούνται δύο έργα, το ένα είναι προϋπολογισμού ενός δισεκατομμυρίου (1.000.000.000) δραχμών, το άλλο είναι εκατόν τριάντα πέντε εκατομμυρίων (135.000.000) δραχμών και δεν ξέρω ποιοι -δεν θέλω να υπονοήσω ότι εσείς έχετε καμιά σχέση με αυτούς τους συναδέλφους και δεν ξέρω αν είναι συνάδελφοι ή όχι- έκαναν τις καταγγελίες πηγαίνοντας στην Αστυνομία, πηγαίνοντας στο Πολεοδομικό κλπ. δημιουργώντας μια κατάσταση, η οποία δεν ανταποκρίνεται στην πραγματικότητα.

Το ευχάριστο είναι ότι αυτήν τη στιγμή εκτελούνται και τα δύο έργα και νομίζω ότι όλα θα πάνε καλά. Αν έχετε άλλη άποψη, μια που ζείτε και το χώρο του νοσοκομείου σαν γιατρός, θα ήθελα να την ακούσω.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γιαννόπουλος έχει το λόγο.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Υπουργέ, ξεστρατήσατε βέβαια την απάντησή σας. Εγώ θα ήθελα να πω ότι είμαι είκοσι πέντε χρόνια στο πανεπιστήμιο και είκοσι πέντε χρόνια στο Λαϊκό και θα σας έλεγα ότι...

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Είκοσι πέντε χρόνια δεν έγινε τίποτα.

ΑΘΑΝΑΣΙΟΣ ΓΙΑΝΝΟΠΟΥΛΟΣ:....όλο αυτό το θέμα που έχει συμβεί υφίσταται, διότι δεν υπήρχε, μέχρι προχθές, ιδιοκτησιακό στο Λαϊκό Νοσοκομείο. Θα σας καταθέσω και το σχετικό έγγραφο.

Απέκτησε ιδιοκτησία δια παραχωρήσεως από την Κτηματική Εταιρεία του Δημοσίου, μόλις προχθές το Λαϊκό Νοσοκομείο. Να λοιπόν, πώς λειτουργεί το ελληνικό δημόσιο.

'Οσον αφορά το συγκεκριμένο έργο και οι τεχνικές υπηρεσίες του Υπουργείου υπέδειξαν στις τεχνικές υπηρεσίες της Νομαρχίας να πάνε δια του τρόπου της προσκλήσεως ενδιαφερομένων, αλλά η Νομαρχία ακολούθησε άλλο μηχανισμό και άλλη μεθοδολογία. Ευτυχώς που υπάρχουν και τα Μέσα Μαζικής Ενημέρωσης -να ένα θετικό στοιχείο των Μέσων- που υπό το κράτος των πιέσεων, ενώ ήταν σε κάποια εξέλιξη στις 29 Σεπτεμβρίου η διαδικασία της δημοπρασίας, πήγαν στον τελευταίο μειοδότη. Δεν με ενδιαφέρει αν θα ήταν ο τελευταίος ή ο οιοσδήποτε.

Ξέρετε τι θα συμβεί; Τα εκατόν είκοσι πέντε εκατομμύρια (125.000.000) που είναι η δαπάνη που απαιτείται, θα το δείτε -μάλιστα είναι παρών και ο Υφυπουργός ΠΕΧΩΔΕ, που έχει γνώση των θεμάτων αυτών καλύτερα από σας- ξέρετε πού θα φτάσει, διότι είναι πάρα πολλά, που θα χαρακτηριστούν ως εξωσυμβατικά, λόγω του ότι δεν έχουν εμπειρία. Τέλος πάντων, εγώ το αντιπαρέρχομαι.

'Οσον αφορά τώρα το θέμα των χειρουργείων, που λέτε. Είναι ένα έργο ζωής για το Λαϊκό Νοσοκομείο, το οποίο έπρεπε να θωρακιστεί από τις υπηρεσίες σας, αλλά και από τις υπηρεσίες μας. Θα δείτε και εκεί λόγω του ότι ακριβώς έχουν συνάφεια αυτά τα δύο έργα και το έργο των χειρουργείων είναι της τάξεως του ενός δισεκατομμυρίου, λόγω του ότι έχουμε αναστολή εργασιών για τους γνωστούς λόγους, που έχετε ενημερωθεί, μετά από ένα χρονικό διάστημα μεγάλης καθυστερήσεως, θα έχουμε και φοβερή οικονομική επιβάρυνση.

Αυτήν τη στιγμή η επίκαιρη ερώτηση έχει το ανεπίκαιρο στοιχείο. 'Εχει όμως τη διαχρονικότητα ότι το ελληνικό δημόσιο δεν μπορεί να λειτουργήσει μ' αυτήν την ασυνέπεια και ασυναρτησία. Δεν λέγω ότι ευθύνεσθε εσείς απόλυτα. Πρέπει όμως κάτι να γίνει. Σας είπα -θα το καταθέσω στη Βουλή το έγγραφο- το θέμα σχετικά με το ιδιοκτησιακό του Λαϊκού. Και δεν είναι μόνο του Λαϊκού. Ούτε το Κρατικό Νοσοκομείο έχει ιδιοκτησιακό και πρέπει να το δείτε αυτό, ούτε και η "Σωτηρία", διότι όλα είναι της Μονής Πετράκη και όλοι χτίζουν, χωρίς να ξέρουν πού χτίζουν. Δυο γάιδαροι, λέει, μαλώνανε σε ξένη αχυρώνα. Εκεί φτάσαμε.

(Στο σημείο αυτό ο Βουλευτής κ. Γιαννόπουλος, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Υγείας και Πρόνοιας κ. Σκουλάκης, έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Αγαπητέ συνάδελφε, χαίρομαι που με τον τρόπο, που αναπτύξατε την ερώτησή σας, δικαιώνετε εμένα και αυτά που είπα, ότι δηλαδή μετά από είκοσι πέντε χρόνια γίνονται και


 

  

Σελίδα 2765 

ξεκαθαρίζονται κάποια πράγματα, τα οποία όμως εμείς τα ξεκαθαρίσαμε. Δεν τα ξεκαθάρισαν ούτε τα ΜΜΕ ούτε η δική σας ερώτηση. Τα ξεκαθάρισαν οι ενέργειες του διοικητικού συμβουλίου, με εντολή δική μας. Και τα δύο έργα είναι έργα, που τα αποφασίσαμε εμείς. Και αν έχετε την εντύπωση ότι δημοπρατήθηκε το έργο, επειδή βγήκε στα ΜΜΕ, δεν νομίζω ότι καμία πίεση μπορεί να συντμήσει τις διαδικασίες. Ο εργολάβος εγκαταστάθηκε στις 1.12.97. Δεν νομίζω ότι εγκαταστάθηκε κάτω από την πίεση των ΜΜΕ, ούτε της δικής σας ερώτησης.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κάνετε λάθος.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Αφήστε τώρα, αγαπητέ συνάδελφε. Εσείς θεωρήσατε, δικαίωμά σας είναι, γιατρός του νοσοκομείου είσθε, να φέρετε το θέμα με επίκαιρη ερώτηση, για να πείσετε τους συναδέλφους ότι εσείς πιέσατε το Υπουργείο και εκτελεί αυτά τα έργα.

Εγώ χαίρομαι, που και το ιδιοκτησιακό έληξε με δικές μας πρωτοβουλίες την Παρασκευή. Η άδεια τελειώνει την Πέμπτη. 'Ετσι, θα συνεχιστούν και τα δύο έργα, χωρίς κανένα πρόβλημα και εσείς θα έχετε την ικανοποίηση ότι φέρατε την ερώτηση κι εμείς την ικανοποίηση ότι εκτελέσαμε επιτέλους ένα έργο, που τόσο πολύ το έχει ανάγκη το νοσοκομείο.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 517/3.12.97 επίκαιρη ερώτηση, του Βουλευτή του ΚΚΕ κ. Ευαγγέλου Μπούτα, προς τον Υπουργό Γεωργίας, σχετικά με την καταβολή αποζημιώσεων ....

(Στο σημείο αυτό στα έδρανα των Βουλευτών του ΚΚΕ συνομιλεί ο Βουλευτής κ. Μπούτας με τον Υπουργό Γεωργίας κ. Στέφανο Τζουμάκα)

ΕΥΑΓΓΕΛΟΣ ΜΠΟΥΤΑΣ: Είπε ότι θα τα τακτοποιήσει και θα τα λύσει όλα, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Να σταματήσει ο φιλικός διάλογος, γιατί αρχίζει ο αντιπολιτευτικός πλέον διάλογος!

... για τους ροδακινοπαραγωγούς της Κεντρικής Μακεδονίας, για τις καταστροφές, που υπέστησαν από τον παγετό τον Απρίλιο του 1997.

Η ερώτηση του κ. Μπούτα σε περίληψη έχει ως εξής: 

"Την αγανάκτηση όλων των ροδακινοπαραγωγών της Κεντρικής Μακεδονίας προκάλεσαν οι αποζημιώσεις, που αποφάσισε να καταβάλει ο ΕΛΓΑ για τις καταστροφές, που έπαθαν από τον παγετό τον Απρίλη του 1997. Και αυτό, γιατί και τα ποσοστά των ζημιών είναι πολύ κάτω από τα πραγματικά, σύμφωνα πια με τα απολογιστικά στοιχεία, ειδικά για ορισμένες ποικιλίες και περιοχές.

Αλλά και οι τιμές αποζημίωσης πολύ χαμηλές (ίδιες με αυτές του 1995) επειδή υπολογίστηκαν με βάση τις τιμές των προηγουμένων χρόνων, που ήταν χαμηλές, λόγω της ποιοτικής υποβάθμισης της παραγωγής από αντίξοες καιρικές συνθήκες και χωρίς να γίνει καμιά προσαύξηση, όπως άλλωστε έχει υποσχεθεί ο Υπουργός Γεωργίας σε σχετική σύσκεψη στην περιοχή.

Ερωτάται ο κύριος Υπουργός:

Τι μέτρα θα πάρει, για να αποκατασταθούν οι αδικίες και να διορθωθούν οι λαθεμένες εκτιμήσεις.

Τι ενέργειες θα κάνει, για να αποζημιωθούν οι ροδακινοπαραγωγοί με τις ισχύουσες τιμές και όχι τις υποτιμημένες;".

Ο Υπουργός Γεωργίας κ. Στέφανος Τζουμάκας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, είναι γνωστό ότι επισυνέβησαν παγετοί το Μάρτιο και Απρίλιο του τρέχοντος έτους και προκάλεσαν μεγάλες ζημιές σε μια πολύ μεγάλη ζώνη παραγωγών, ιδιαίτερα οπωροκηπευτικών, στους Νομούς Ημαθίας, Πέλλας, Καστοριάς, Γρεβενών, Κοζάνης, Πιερίας και σε ορισμένες περιοχές της Θεσσαλίας.

'Εγιναν σημαντικές εκτιμήσεις γύρω από αυτήν τη ζημιά, η οποία ανέρχεται σε δεκάδες δισεκατομμύρια. Θα υπάρξει αποζημίωση, όπως είχε δεσμευθεί η Κυβέρνηση, τόσο μέσα από τον ΕΛΓΑ -και ενισχύει τον ΕΛΓΑ-τόσο μέσα από τη δανειοδότηση από το τραπεζικό σύστημα, όσο και με κρατική ενίσχυση της τάξης των είκοσι ένα δισεκατομμυρίων (21.000.000.000) συνολικά και θα υπάρξει, επίσης, ενίσχυση εκτός του ΕΛΓΑ, γιατί ορισμένες ζημίες έγιναν στο αρχικό στάδιο.

Οι εκτιμήσεις που έκαναν οι ειδικοί επιστήμονες, οι γεωτεχνικοί του ΕΛΓΑ, έγιναν αποδεκτές περίπου από το 95% των παραγωγών. 'Ενα 5% με 6% δεν τις έκανε δεκτές. Είχα επισκεφθεί την περιοχή και είχα πει ότι μπορούν να γίνουν ενστάσεις και να υπάρξει επανεκτίμηση. 'Οντως συμβαίνει αυτό σ' αυτήν την περιοχή. 'Εχει συσταθεί δεύτερη επιτροπή του ΕΛΓΑ, που επανεξετάζει όλες εκείνες τις περιπτώσεις που υπήρχαν διαφωνίες, διότι κάποιοι παραγωγοί δεν θεώρησαν αυτές τις τιμές ικανοποιητικές.

Πού είναι το στοιχείο της διαφοράς; Οι παραγωγοί αυτοί θέλουν να ληφθούν υπόψη οι τιμές που ισχύουν φέτος γι' αυτά τα προϊόντα. 'Ομως οι τιμές φέτος ήταν υψηλές, λόγω του ότι έγιναν μεγάλες ζημιές και υπήρχε έλλειψη στην αγορά. Δεν είναι δυνατόν να ληφθούν οι τρέχουσες τιμές, λόγω της ζημίας που έγινε στην περιοχή σαν τιμές βάσης. Εκεί, λοιπόν, είναι η διαφορά.

Νομίζω ότι θα ξεπεραστεί και αυτό το πρόβλημα από τη δεύτερη επιτροπή που έχει συγκροτήσει ο ΕΛΓΑ, ειδικά στη Βέροια, για να αντιμετωπισθεί το πρόβλημα. Μάλιστα για να δώσουν αυτές τις τιμές οι εκπρόσωποι του ΕΛΓΑ έχουν συζητήσει με εκπροσώπους από την αγορά, με τη μεταποίηση, με τις συνεταιριστικές οργανώσεις. Δηλαδή, πήραν υπόψη όλες τις απόψεις και τη διαμορφούμενη κατάσταση στην περιοχή όσον αφορά την αγορά.

Νομίζω ότι το θέμα θα αντιμετωπισθεί, εκτός από εκείνες τις ακραίες περιπτώσεις, όπου δεν θέλουν αποζημίωση, αλλά θέλουν κάλυψη του εισοδήματος. Τέτοια δυνατότητα δεν υπάρχει από το σύστημα αποζημιώσεως που υπάρχει στις γεωργικές ασφαλίσεις και αυτό είναι ένα πολύ μικρό ποσοστό. Δεν είναι τυχαίο ότι το 95% των παραγωγών δέχθηκε τις εκτιμήσεις και αυτό δείχνει κάτι.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κατ'αρχήν, κύριε Πρόεδρε, δεν νομίζω ότι υπάρχει παραγωγός -και δεν το συνάντησα ποτέ μέχρι τώρα- που να θέλει να καλυφθεί όλο το εισόδημά του, όταν παθαίνει κάποια ζημιά, γιατί αυτό που επικρατεί είναι ότι από τη ζημιά διάφορο δεν υπάρχει.

Θέλει μία στοιχειώδη κάλυψη, για να μπορεί να συνεχίσει τη δραστηριότητά του και αυτό, δυστυχώς, δεν γίνεται με την κατάσταση που επικρατεί στους παραγωγούς ροδακίνων στην Κεντρική Μακεδονία. Ούτε οι παραγωγοί ζητούν, ούτε είναι σωστό -πραγματικά συμφωνούμε- να αποζημιωθούν με τις σημερινές τιμές. Αλλά, όμως, δεν είναι σωστό να αποζημιωθούν και με τις τιμές του 1995. Γιατί και υποβαθμισμένο ήταν το προϊόν τότε, λόγω των καιρικών συνθηκών, που είχαν χτυπηθεί ξανά από χαλάζι και οι τιμές ήταν μικρότερες, αλλά και λόγω της αύξησης του κόστους παραγωγής και διαβίωσης των ίδιων των αγροτών και των οικογενειών τους από τότε μέχρι σήμερα.

Κατά συνέπεια, θα πρέπει να υπάρξει μία μεγαλύτερη τιμή κατά κιλό από αυτή που έχει καθοριστεί, αλλά και να αυξηθεί το ποσοστό απόδοσης κατά στρέμμα, αυτό που έβαλε ο ΕΛΓΑ, ούτως ώστε να μπορέσει να υπάρξει ένα εισόδημα τέτοιο που να δίνει τη δυνατότητα στους παραγωγούς να συνεχίσουν την καλλιέργειά τους. 

Εκτός αν, κύριε Υπουργέ, θέλετε αυτοί οι άνθρωποι να δεχθούν πλήγμα για να μπουν με το ζόρι σε αυτήν την πολιτική που η Κυβέρνησή σας, αλλά και η Ευρωπαϊκή 'Ενωση λέει για το ξερίζωμα των ροδακίνων.

Είμαστε σίγουροι ότι οι παραγωγοί θα αντιδράσουν και τότε μη βγαίνετε και λέτε ότι αντιδρούν, γιατί τους βάζει το Κομμουνιστικό Κόμμα ή γιατί θέλουν να ρίξουν την Κυβέρνηση ή γιατί φτιάχνουν μέτωπο ενάντια στην Ευρωπαϊκή 'Ενωση και τα διάφορα και χαρωπά που λέτε, όταν έρχεστε στην επαρχία.

Και επιπλέον, ο αγρότης δεν ξεχνάει. Θυμάται. Θυμάται ότι πήγατε στη Βέροια και υποσχεθήκατε ότι οι τιμές θα είναι


 

  

Σελίδα 2766 

μεγαλύτερες από το 1995, ότι θα είναι πιο αντικειμενικές οι εκτιμήσεις. 'Οταν του δίνετε μία υπόσχεση, πρέπει να την τηρείτε.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, νομίζω ότι ήμουν σαφής πως εκεί που υπάρχουν διαφωνίες, αυτή η δευτεροβάθμια επιτροπή που συγκρότησε ο ΕΛΓΑ ύστερα από παρέμβαση που έγινε από εμάς, θα αντιμετωπίσει αυτές τις διαφορετικές εκτιμήσεις γύρω από τις ζημιές που έγιναν και νομίζω ότι θα δοθεί λύση. Και αυτό είναι ένα πολύ μικρό ποσοστό των παραγωγών. Είναι περίπου το 5%. Αυτό είναι εκείνο που πρέπει να κάνουμε ως καλύτερο.

Ευχαριστώ κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 511/3.12.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Γεωργίας σχετικά με τη λειτουργία της ιχθυόσκαλας Κερατσινίου, τον εκσυγχρονισμό της κλπ., η οποία έχει ως εξής:

"'Ενα χρόνο τώρα, παρακολουθώντας τη λειτουργία της ιχθυόσκαλας Κερατσινίου, έχω διαπιστώσει ότι λειτουργεί όχι προς το συμφέρον των πολιτών, ενώ καθόλου δεν εφαρμόζεται ο κανονισμός λειτουργίας της.

Αναπτύσσεται το παρεμπόριο και συντελούνται καθημερινά αξιόποινες πράξεις. Η ανεξέλεγκτη εισαγωγή ψαριών από τρίτες χώρες δεν επιτρέπει να αναπτυχθεί ο ανταγωνισμός στα θεμιτά πλαίσια.

Η τεράστια φοροδιαφυγή που συντελείται δυσκολεύει ακόμα περισσότερο τα πράγματα.

Θέλω να επισημάνω ότι ο ανατοκισμός δημιουργεί σοβαρά οικονομικά προβλήματα στους αλιείς και με λίγα λόγια οι αλιείς έχουν τη χειρότερη μεταχείριση απ' το δημόσιο και ειδικά το Υπουργείο σας επιφυλάσσει τη χειρότερη μεταχείριση σ' αυτούς.

Ερωτάται ο κύριος Υπουργός:

Τι μέτρα θα πάρει για την τήρηση λειτουργίας του κανονισμού στις ιχθυόσκαλες και εάν θα εξετάσει το ζήτημα του εκσυγχρονισμού τους.

Τι μέτρα προτίθεται να πάρει για τη ρύθμιση των χρεών των συνεταιρισμών που προέκυψαν από τα γνωστά "πανωτόκια";".

Ο Υφυπουργός Γεωργίας κ. Βασίλειος Γερανίδης έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπουργός Γεωργίας): Κύριε Πρόεδρε, αγαπητοί συνάδελφοι, οι εισαγωγές των αλιευτικών προϊόντων από την Ευρωπαϊκή 'Ενωση προβλέπονται από κοινοτικούς κανονισμούς και αποσκοπούν στην τροφοδοσία της αγοράς με αλιευτικά προϊόντα. Για την αποφυγή διαταραχών που μπορούν να δημιουργηθούν από την προσφορά αλιευτικών προϊόντων προέλευσης τρίτων χωρών σε τιμές μη φυσιολογικές ή υπό όρους υγειονομικά μη αποδεκτούς, η Ευρωπαϊκή 'Ενωση έχει θεσπίσει κανόνες ελέγχου των εισαγωγών.

Οι κανόνες αυτοί περιλαμβάνουν προληπτικό έλεγχο των τιμών, διάθεση προς εμπορία αλιευτικών προϊόντων ορισμένων κατηγοριών εφόσον είναι τυποποιημένα, έλεγχο για το εάν διακινούνται σε κατάλληλη συσκευασία και είναι υγειονομικώς αποδεκτά, καταστατικό έλεγχο μέσω συστήματος ανακοινώσεως των τιμών κ.ο.κ.

Για τον έλεγχο της τήρησης των παραπάνω κανόνων, το Υπουργείο Γεωργίας έχει λάβει τα εξής μέτρα:

'Εχει καθορίσει σημεία εισόδου αλιευτικών προϊόντων όπου γίνονται υγειονομικοί έλεγχοι, ενημερώνει τις τελωνειακές αρχές για το καθεστώς τιμών αναγωγής, ανακοινώνει στις υπηρεσίες Ευρωπαϊκής 'Ενωσης τις τιμές εισαγωγής των αλιευτικών προϊόντων.

Τέλος, για το συστηματικότερο έλεγχο της διακίνησης των αλιευτικών προϊόντων στις χώρες μαζικής εμπορίας αυτών, έχει πρόσφατα ψηφιστεί νόμος με τον οποίο συνιστώνται κλιμάκια ελέγχου των αλιευτικών προϊόντων. Είναι στο νομοσχέδιο με τα φυτοφάρμακα.

Σε ό,τι αφορά τον κανονισμό λειτουργίας των ιχθυοσκαλών, πράγματι είναι πολύ παλιός. Η τήρηση του κανονισμού λειτουργίας ανήκει βέβαια στις αρμοδιότητες του φορέα διοίκησης και διαχείρισης των ιχθυοσκαλών, στην ΕΤΑΝΑΛ. Για τη βελτίωση και τον εκσυγχρονισμό του εν λόγω κανονισμού, έχει συσταθεί σχετικό πόρισμα με μικτή επιτροπή, με συμμετοχή του Υπουργείου Οικονομικών, Εμπορίου και βασικά του Υπουργείου Γεωργίας.

Σε ό,τι αφορά τον εκσυγχρονισμό της ιχθυόσκαλας Κερατσινίου, έχουν ολοκληρωθεί δυο σχέδια εκσυγχρονισμού στα πλαίσια του Κανονισμού 4028/86 ενώ η ΕΤΑΝΑΛ, φορέας της διοίκησης και διαχείρισης των ιχθυοσκαλών, συντάσσει μελέτη για ένταξη νέου σχεδίου εκσυγχρονισμού της.

Από πλευράς του Υπουργείου Γεωργίας έχουν δοθεί κατευθύνσεις ώστε να εξετάζεται κατά προτεραιότητα κάθε θέμα που σχετίζεται με την τήρηση των υγειονομικών κανόνων στις ιχθυόσκαλες.

Στα πλαίσια εκσυγχρονισμού των ιχθυοσκαλών, έχει εκδοθεί εγκύκλιος του Υπουργείου Γεωργίας για την καθιέρωση ενιαίου τύπου ιχθυοκιβωτίου πολλαπλών χρήσεων από τους συναλλασσομένους στις ιχθυόσκαλες και προωθείται η έγκριση σχετικού προεδρικού διατάγματος. Πρόκειται για την επιχείρηση κατάργησης της περιβόητης ψαροκασέλας.

Επίσης, στα πλαίσια της κοινοτικής πρωτοβουλίας ΠΕΣΚΑ είχε εγκριθεί επιδότηση για την αντικατάσταση του χρησιμοποιούμενου σήμερα ιχθυοκιβωτίου με το ιχθυοκιβώτιο πολλαπλών χρήσεων.

Τέλος, προκειμένου να μελετηθεί η ορθολογική διακίνηση αλιευμάτων στην ευρύτερη περιφέρεια Αττικής έχουμε προκηρύξει εκπόνηση μελέτης σκοπιμότητας-βιωσιμότητας για την ίδρυση νέας ιχθυόσκαλας στην ευρύτερη περιφέρεια Αττικής που έχει προχωρήσει. 'Ηδη έχουμε προχωρήσει και στην ανάθεση αυτής της μελέτης, διότι τα προβλήματα που υπάρχουν στην ιχθυόσκαλα Κερατσινίου όσο και να επιχειρείται κάποια παρέμβαση στην ίδια δεν μπορούν να λυθούν. Χρειάζεται ο Νομός Αττικής νέα ιχθυόσκαλα.

Θα ήθελα να κάνω μια μικρή αναφορά για τα χρέη. 

Το Μάρτη του 1996 εξαγγέλθηκαν από την ΑΤΕ πιστωτικές διευκολύνσεις για το σύνολο των πιστουμένων που είχαν οφειλές λήξης μέχρι 31.12.93, οι οποίες συμπεριλαμβάνουν απαλλαγή του συνόλου των τόκων ποινής για τη χρονική περίοδο από 1.1.94 εως 30.6.96 και απαλλαγή μέρους των συμβατικών τόκων της ίδιας περιόδου που φθάνει μέχρι και 50%, καθώς και ρύθμιση των υπολοίπων οφειλών με ιδιαίτερα ευνοϊκούς όρους.

Η εφαρμογή αυτή του προγράμματος έληξε στις 31.3.97, ειδικά όμως για τους φορείς αλιευτικών επιχειρήσεων, πλην υδατοκαλλιεργειών και για τα θερμοκήπια, η Τράπεζα έδωσε τελευταία ευκαιρία και όρισε προθεσμία την 31.12.97 να υποβάλουν τη σχετική αίτηση ρύθμισης. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, έτσι που τα περιγράφετε, εγώ δεν θα διαφωνήσω, γιατί πραγματικά είναι μια ειδυλλιακή εικόνα. Το θέμα το παρακολουθώ από το 1996. Βρίσκεται κοντά στην εκλογική μου περιφέρεια και καταλαβαίνετε ότι έχει ιδιαίτερο ενδιαφέρον.

Πρώτα απ' όλα θα σας καταθέσω μια έκθεση-έρευνα του Σώματος Ελεγκτών Δημόσιας Διοίκησης, όταν υπήρχε αυτό, που έχει πάρα πολύ ενδιαφέρον για να δείτε τι επικρατεί στην ιχθυόσκαλα.

Δεύτερον, θέλω να υπενθυμίσω και στον κύριο Υπουργό που είναι δίπλα σας τις εξαγγελίες που είχε κάνει. Τα προβλήματα της ιχθυόσκαλας απασχολούν συνεχώς το Υπουργείο σας και απασχολούν και τους πολίτες όπως επίσης και τα Υπουργεία Οικονομικών, Εμπορίου και Γεωργίας. Μέχρι σήμερα δεν έχετε πάρει κανένα συγκεκριμένο μέτρο για να ελέγξετε τη λειτουργία της ΕΤΑΝΑΛ και πόσο νόμιμα λειτουργεί η ιχθυόσκαλα στο Κερατσίνι.

Ο Υπουργός κ. Τζουμάκας σε έγγραφη απάντησή του μου


 

  

Σελίδα 2767 

είχε πει ότι στις 5.11.96 θα εγκαινιασθεί καινούρια ιχθυόσκαλα Κερατσινίου. 'Εχει περάσει ένας χρόνος από τότε και δεν έχει λειτουργήσει αυτή η διαφορετική αίθουσα. Γιατί; Αυτό έχει σαν αποτέλεσμα να συνυπάρχουν και τα ψάρια εισαγωγής και τα ντόπια ψάρια. 'Ετσι γίνεται ένα σοβαρό παρεμπόριο, δεν τηρείται ο Κανονισμός λειτουργίας της ΕΤΑΝΑΛ με αποτέλεσμα η κατάσταση να είναι ανεξέλεγκτη.

Σήμερα, κύριε Γερανίδη, υπάρχει σοβαρό πρόβλημα φοροδιαφυγής. Σήμερα υπάρχει σοβαρό πρόβλημα ποιότητας ψαριών. Ξέρετε ότι δεν τηρείται κανένας υγειονομικός έλεγχος. Οι γιατροί πηγαίνουν όταν έχει φύγει μια μεγάλη παρτίδα των ψαριών γιατί δεν υπάρχει, ούτε υπερωριακή απασχόληση -και δεν ξέρω αν είναι δικό σας το θέμα αυτό- ούτε υπάρχει υποδομή για να μετακινηθούν οι γιατροί.

Εμείς σαν Συνασπισμός πιστεύουμε ότι μπορεί να λυθεί το θέμα. Πρώτα απ' όλα να υπάρξει μια κοινή επιτροπή από τα εμπλεκόμενα Υπουργεία για να ελέγξουν την εφαρμογή της νομοθεσίας -υπάρχει νομοθεσία- που στόχο θα έχει τη διαφάνεια στις συναλλαγές, τη σύλληψη της φορολογητέας ύλης και την εφαρμογή του κανονισμού λειτουργίας της ιχθυόσκαλας, αυτής που υπάρχει, μέχρι να εκσυγχρονιστεί. Να γίνεται καθημερινός έλεγχος στα παραστατικά που εκδίδονται για τη διακίνηση των ψαριών. Να μελετηθούν οι διαδικασίες απλοποίησης της δημοπράτησης των ψαριών, να εγκατασταθεί τελωνειακή υπηρεσία και να διενεργείται υγειονομικός έλεγχος σε καθημερινή βάση. Να καταγγελθεί η σύμβαση με την ΕΤΑΝΑΛ και να αποζημιωθούν οι παραγωγοί. Αυτό είναι σοβαρό θέμα. Οι παραγωγοί δίνουν 2% σε καθημερινή βάση. Η ΕΤΑΝΑΛ δεν προσφέρει τίποτα.

'Αρα, λοιπόν, είναι θέματα που γνωρίζετε πολύ καλά και πρέπει να απαντηθούν, πρέπει να λυθούν.

(Στο σημείο αυτό η Βουλευτής κ. Αλφιέρη, καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπουργός Γεωργίας): Σε σχέση με τις παρατηρήσεις σας, τι συμβαίνει φορολογικά κλπ., αποδέχομαι ότι οι απόψεις σας είναι ορθές, σε σχέση όμως με τα ζητήματα υγιεινής νομίζω ότι οι εκτιμήσεις σας είναι πολύ μακριά. Δεν μπορώ να αποδεχθώ τις παρατηρήσεις, μιας και μια σειρά ζητημάτων που αναφέρετε έχουν επιλυθεί και με τα απογευματινά, τα νυκτερινά κλπ. έχουμε βρει οικονομικούς τρόπους, σε συνεργασία πάντοτε με την ΕΤΑΝΑΛ και καλύπτονται απόλυτα.

'Αρα, από άποψη υγιεινής δεν μπορεί να τεθεί θέμα.'Ισως και η εικόνα της ιχθυόσκαλας του Κερατσινίου είναι τέτοια που να οδηγεί σε τέτοιους συνειρμούς. Αλλά και οι προηγούμενες αναφορές που έκανα σε κάποιες παρεμβάσεις, αφορούσαν αποκλειστικά ζητήματα υγιεινής, πλακάκια κλπ. Η εικόνα δεν είναι ειδυλλιακή, το καταλαβαίνουμε. Γι'αυτό σας είπα ότι χρειάζεται η Αττική νέα ιχθυόσκαλα. Οι ρυθμοί είναι αυτοί που είναι.'Εχει συσταθεί και μία επιτροπή που υπέδειξε το Σταυρό Ελευσίνας, δηλαδή ιχθυόσκαλα στη ξηρά και σε ιδιωτικό οικόπεδο. Σε κάθε περίπτωση αυτό δεν φαινόταν ως λύση αποδεκτή. 'Εχουμε, λοιπόν, μία εκ νέου μελέτη, που αποτελεί και μελέτη χωροθέτησης. Και εδώ αυτήν τη λύση προκρίνουμε, αφού λύνει μία σειρά θεμάτων. Πιστώσεις υπάρχουν στο επιχειρησιακό της αλιείας. Αρκεί να προχωρήσουν οι διαδικασίες της προέγκρισης της χωροθέτησης και νομίζω ότι έτσι μπορεί καθοριστικά να λυθεί αυτό το θέμα.

Πράγματι υπάρχουν ζητήματα οικονομικής διαχείρισης και όχι μόνο. Καταλαβαίνουμε ότι υπάρχουν και συναλλαγές κάτω από το τραπέζι, ότι υπάρχει μία σειρά τέτοιων θεμάτων. 'Ηδη εγώ ο ίδιος προκάλεσα σύσκεψη πριν ένα εξάμηνο για να μπούμε σιγά-σιγά μέσα σ' αυτό το θέμα.

Δεν είναι απλά, είναι πολυσύνθετα τα θέματα. Υπάρχουν πλευρές μίας ολοκληρωμένης μαφίας που λειτουργεί στις δύο μεγάλες ιχθυόσκαλες της Ελλάδας. Ακόμη και ο ίδιος ο διοικητικός μηχανισμός και το ίδιο το Υπουργείο Οικονομικών, σηκώνει πολλές φορές ψηλά τα χέρια.

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Υφυπουργού)

Νομίζω ότι το θέμα μπορεί να λυθεί στη βάση αυτού του πορίσματος μέσα από τον εκσυγχρονισμό του συνόλου του συστήματος με τη μηχανοργάνωση. Η πολιτική έχει διαμορφωθεί και πρέπει το πρώτο διάστημα να εμφανιστεί κανείς με εισαγγελέα και με δυνάμεις ενός κράτους συντεταγμένου για να μπορεί να επιβληθεί σε κάτι που ιστορικά έχει γίνει εθισμός και έχει τη λογική της νύχτας.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υφυπουργέ.

ΒΑΣΙΛΕΙΟΣ ΓΕΡΑΝΙΔΗΣ (Υφυπουργός Γεωργίας): Γιατί οι συναλλαγές γίνονται τη νύχτα, άρα μοιάζουν και με τη νύχτα. Αλλά γίνεται μία προσπάθεια. Αντιλαμβάνεστε εσείς το πρόβλημα του Κερατσινίου καλύτερα από μένα.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υφυπουργέ. 'Εχουμε μακρά νύχτα απόψε. Εσείς θα μείνετε εδώ επί μακρόν, γιατί έχετε και την επερώτηση. Να συντομεύουμε.

ΒΑΣΙΛΕΙΟΣ ΓΕΡΑΝΙΔΗΣ (Υφυπουργός Γεωργίας): Εντάξει, κύριε Πρόεδρε. Μην είστε τόσο αυστηρός, από τον Πειραιά είστε και εσείς.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! Πού είδατε την αυστηρότητα; Επειδή σας αφήνω αρκετό χρόνο και πάλι δεν σας φθάνει; Μη με προκαλείτε.

Πέμπτη είναι η με αριθμό 498/2.12.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Μεταφορών και Επικοινωνιών, σχετικά με τα προβλήματα του κλάδου ιδιοκτητών φορτηγών αυτοκινήτων διεθνών μεταφορών, τον έντονο ανταγωνισμό κλπ.

Η ερώτηση του κ. Ρόκου έχει ως εξής:

"Σε απόγνωση βρίσκεται ο κλάδος των ιδιοκτητών φορτηγών αυτοκινήτων διεθνών μεταφορών από τον ανταγωνισμό, κυρίως των φορτηγών από τις ανατολικές χώρες, που εισέρχονται και κυκλοφορούν στη χώρα μας, χωρίς να προηγείται ο νόμιμος μεθωριακός έλεγχος.

Συγκεκριμένα, τα φορτηγά αυτά μεταφέρουν υπέρβαρο φορτίο, με αποτέλεσμα η κυκλοφορία τους στους εθνικούς δρόμους να αποτελεί δημόσιο κίνδυνο.

Μετά τα παραπάνω ερωτάται ο κύριος Υπουργός:

1. Ποια μέτρα θα λάβει, ώστε να ισχύσει η αρχή της αμοιβαιότητας με τον απαραίτητο μεθωριακό έλεγχο των φορτηγών από τις ανατολικές χώρες, με ζύγισμα κατ'άξονα, όπως εφαρμόζεται και για τα ελληνικα φορτηγά;

2. Εάν θα δημιουργηθεί και στη Θεσσαλονίκη εξεταστικό κέντρο για την άδεια ασκήσεως επαγγέλματος οδηγού φορτηγού αυτοκινήτου διεθνών μεταφορών;".

Ο Υφυπουργός Μεταφορών και Επικοινωνιών κ. Εμμανουήλ Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, κύριοι συνάδελφοι, πράγματι υπάρχει αυτό το πρόβλημα της πειρατίας των φορτηγών των τρίτων χωρών στη χώρα μας. Γι'αυτό ακριβώς έχουν ληφθεί κάποια μέτρα για την αντιμετώπιση του φαινομένου αυτού, που αποτελεί ένα πρόβλημα.

Χρειαζόταν νομοθετική ρύθμιση για να ελεγχθούν αυτά τα φορτηγά, η οποία έγινε και τώρα μπορούν να ελεγχθούν από τους ΔΟΕ μαζί με υπαλλήλους του Υπουργείου Μεταφορών. Αυτήν την περίοδο γίνονται σεμινάρια από το Σώμα Δίωξης Οικονομικού Εγκήματος και από τους υπαλλήλους του Υπουργείου Μεταφορών, έτσι ώστε να ενημερωθούν αυτά τα μικτά συνεργεία. Αυτοί θα έχουν το δικαίωμα να κάνουν και τις ζυγίσεις που λέτε.

'Οσον αφορά τις εξετάσεις των μεταφορέων να γίνονται και στη Θεσσαλονίκη, είναι ένα μελλοντικό σχέδιο να γίνονται, όχι μόνο στη Θεσσαλονίκη, αλλά και σε άλλες πόλεις. 'Ομως, όπως γνωρίζετε, το σύστημα άλλαξε πέρυσι. Τους έφερναν εδώ από όλη την Ελλάδα και τους κρατούσαν μία εβδομάδα. Κάθε μέρα τους πέρναγαν από εξετάσεις και έβγαιναν τα


 

  

Σελίδα 2768 

αποτελέσματα μετά από δεκαπέντε ημέρες.

Το σύστημα τώρα άλλαξε και γίνονται σε μία ημέρα και τα αποτελέσματα βγαίνουν την ίδια ώρα. Τα θέματα κληρώνονται μέσα στις αίθουσες και μία ώρα πριν βγουν οι εξεταστές από τις αίθουσες βγαίνουν τα αποτελέσματα. Γι'αυτό προς το παρόν δεν μπορεί να αλλάξει αυτό το σύστημα, γιατί εξεταστές είναι υπάλληλοι του κεντρικού Υπουργείου Μεταφορών έως ότου ενημερωθούν και εκπαιδευτούν και άλλοι. Προφανώς σκεφτόμαστε να επεκταθεί σε όλες τις μεγάλες πόλεις της Ελλάδος.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, ο ρόλος των φορτηγών αυτοκινήτων στην εθνική μας οικονομία είναι κυρίαρχος. Θα έλεγα ότι είναι ο χρυσός κρίκος της αναπτυξιακής πορείας της χώρας μας. Σεις γνωρίζετε ότι το 80% των μεταφορών, εισαγωγές-εξαγωγές στη χώρα μας, γίνονται με φορτηγά αυτοκίνητα, διότι η χώρα μας είναι η ξεκομμένη χώρα από τον κορμό της Ευρωπαϊκής 'Ενωσης και χρόνια αυτήν την αδυναμία την αντικαθιστούν αυτοί που έχουν πάρει την πρωτοβουλία και έχουν στήσει αυτά τα φορτηγά αυτοκίνητα και τις εταιρείες.

Γνωρίζετε επίσης ότι ιστορικά τα τελευταία χρόνια έχουν διωχθεί από τα γεγονότα και τις εξελίξεις. Εξελίξεις στην πρώην Γιουγκοσλαβία, τους έκαναν να κάνουν κύκλους ολοκληρωμένους για να βρεθούν στις αγορές της Δυτικής Ευρώπης, για να προωθήσουν τα αγροτικά μας προϊόντα και να μας φέρουν σε επαφή με τις άλλες αγορές. Και σίγουρα αυτό δεν το αμφισβητείτε. 'Ομως, έχουν μείνει απροστάτευτοι. Και το έγγραφο που έχω εγώ για να κάνω την επίκαιρη ερώτηση είναι πρόσφατο, είναι προ δέκα ημερών, όπου παραμένουν ανοιχτά τα παράπονά τους και τα κενά που έχετε αφήσει εσείς. Λέτε ότι οι ΣΔΟΕ, οι ΣΔΟΕ ... και τελικά το Σώμα Ορκωτών Λογιστών θα είναι η κυρίαρχη υπηρεσία του κράτους για εσάς και για όλα τα Υπουργεία. Πόσο μάλλον τώρα γι'αυτό το Υπουργείο θα βγουν στους δρόμους να ελέγξουν. Απλούστατα θα μπορούσαν να κάνουν έλεγχο στις εισόδους της χώρας, όπως γίνονται στα δικά μας αυτοκίνητα, όταν βγαίνουμε έξω. Και η πειρατία μέσα δεν θα σταματήσει επειδή θα υπάρχουν οι ΣΔΟΕ. Γιατί ξέρετε και εσείς καλά πόσο δυσκίνητες είναι. Δεν μπορούν να ελέγξουν τις στατικές επιχειρήσεις, πόσο μάλιστα τις κινούμενες. Και η πειρατία συνεχίζει έτσι και αλλιώς και φέρνει σε δυσχερή θέση για μία φορά ακόμη αυτούς τους ήρωες των μεταφορών.

'Οσον αφορά την αποκέντρωση των αδειών, πρέπει να το αποφασίσετε. Μην πείτε τώρα, περιμένετε να ωριμάσουν οι υπηρεσίες σας κλπ., είναι ζήτημα πολιτικής βούλησης. Η αθηνοκεντρική αντίληψη που έχετε σε όλα τα επίπεδα κυριαρχεί και σε αυτό το σημείο. Θα έπρεπε να είχατε αποκεντρώσει από καιρό. Γνωρίζετε πολύ καλά ότι οι εταιρείες μεταφορών και τα φορτηγά αυτοκίνητα κυρίως, το 80% βρίσκεται στη Βόρεια Ελλάδα. Εκεί έπρεπε, λοιπόν, να γίνονται και οι εξετάσεις. Πάρτε τις αποφάσεις. Είναι πολιτικές οι αποφάσεις, κύριε Υπουργέ. Αποφασίστε το, λοιπόν.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Δεν έχω τίποτα να πω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δεύτερου κύκλου. Δεύτερη επίκαιρη ερώτηση είναι η υπ'αριθμ. 496/2.12.97 του Βουλευτή της Νέας Δημοκρατίας κ. Ελευθερίου Παπαγεωργόπουλου, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αποπεράτωση των εργασιών αντικατάστασης του οδοστρώματος της παλαιάς γέφυρας του πορθμού Ευρίπου κλπ.

H ερώτηση του κυρίου συναδέλφου έχει ως εξής:

"Πέρασαν ήδη δύο μήνες από την έναρξη των εργασιών αντικατάστασης του οδοστρώματος της παλαιάς γέφυρας του πορθμού Ευρίπου. Και ήταν αρκετό διάστημα αυτό για να αισθανθούν οι πολίτες της Χαλκίδας και των γύρω περιοχών, το πόσο το κράτος τους περιφρονεί, δεδομένου ότι μόνο πέντε-έξι εργαζόμενοι ακόμη απασχολούνται. Οι εργαζόμενοι εργάζονται συνήθως σε μία βάρδια και επί πενθήμερο. Εφ'όσον με αυτούς τους ρυθμούς υπολογίσθηκε το δίμηνο -σύμφωνα με το οποίο κατά τους αρχικούς σχεδιασμούς θα διαρκέσουν οι εργασίες- ο κοινός νους θα επέβαλε τριπλάσιο προσωπικό, τρεις βάρδιες και εργασία όλες τις ημέρες. Με αυτόν τον τρόπο θα αρκούσαν είκοσι ημέρες, ενώ στη συγκεκριμένη περίπτωση η πέραν του συμβατικού διμήνου παράταση των εργασιών είναι πλέον γεγονός, με ό,τι αυτό συνεπάγεται για την οικονομική και κοινωνική ζωή της πόλης της Χαλκίδας και των γύρω από αυτή περιοχών. Το πρόβλημα το είχα επισημάνει με ερώτησή μου την 14.10.1997 χωρίς οι αρμόδιοι να ευαισθητοποιηθούν.

Και ενώ είναι ήδη δεδομένη η παράταση των εργασιών επισκευής, οι επιχειρήσεις που λειτουργούν στην περιοχή Καράμπαμπα και στη Δροσιά (πρώην Βιωτική Ακτή) απειλούνται με οικονομική καταστροφή. Διότι κανείς πια δεν πείθεται στις νέες διαβεβαιώσεις των αρμοδίων ότι οι εργασίες θα περατωθούν στις 20.12.1997.

Η κοινωνία της ευρύτερης περιοχής Χαλκίδας ζητά συγκεκριμένες και σαφείς απαντήσεις από τους αρμόδιους Υπουργούς.

Για τους λόγους αυτούς, ερωτάται ο αρμόδιος Υπουργός:

1. Ποιος είναι ο τελικός χρόνος αποπεράτωσης του έργου επισκευής της γέφυρας Ευρίππου;

2. Προβλέπεται σε περίπτωση παράβασης της συμβατικής προθεσμίας, επιβολή ποινικής ρήτρας και έκπτωσης του έργου και σε ποιες ενέργειες προτίθεστε να προβείτε κατά των υπευθύνων;

3. Με δεδομένη την καθυστέρηση του έργου, ποιος έχει αναλάβει την υποχρέωση αποζημίωσης των επιχειρήσεων της περιοχής που πλήττονται θανάσιμα";

Ο Υφυπουργός Περιβάλλοντος Χωροταξίας και Δημοσίων 'Εργων, κ.Βερελής, έχει το λόγο.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Είχα την ευκαιρία πριν από λίγες μέρες να απαντήσω σε αντίστοιχη ερώτηση του Βουλευτή Ευβοίας, του κ.Καλαμακίδη, και μέσα απ'αυτήν την απάντηση να ενημερωθεί τόσο ο ερωτών Βουλευτής, όσο και η Βουλή.

Πολύ σύντομα θα επαναλάβω για την ερώτηση του κ. Παπαγεωργόπουλου ότι το έργο της συντήρησης αυτού του ιδιόμορφου τεχνικού έργου της συρταρωτής κινητής γέφυρας του Ευρίπου, που είναι ένα πολύ παλιό έργο, όπως γνωρίζετε, αποφασίστηκε πριν από περίπου δύο χρόνια. Το 1996 έγινε η συντήρηση των ηλεκτρομηχανολογικών μερών που στοίχισε εξακόσια εκατομμύρια (600.000.000) δραχμές.

Κατά τη διάρκεια της συντήρησης αυτής, ενεφάνη η ανάγκη να υπάρξει μια ενίσχυση του φορέα, ο οποίος λόγω της παλαιότητας είχε υποστεί εκτεταμένες φθορές. Υπεγράφη συμφωνητικό από την πρώτη ΠΥΔΕ με τη συγκεκριμένη εταιρεία η οποία έκανε το ηλεκτρομηχανολογικό έργο και απεφασίσθη μετά από παρέμβαση του Λιμενικού Ταμείου της Χαλκίδας, το έργο αυτό να γίνει κατά τους χειμερινούς μήνες, για να μην ενοχληθεί ιδιαίτερα η ναυσιπλοϊα.

Το έργο ξεκίνησε στις 30 Σεπτεμβρίου και είχε μια περίοδο εξήντα ημερών, η οποία και έληξε στις 30 Νοεμβρίου. Επειδή μετά την αμμοβολή που έγινε, αποκαλύφθηκε ότι έπρεπε να υπάρξει περαιτέρω συντήρηση και στις συνδέσεις, δόθηκε ήδη από τις πρώτες ημέρες της εργολαβίας μια παράταση είκοσι ημερών, η οποία λήγει στις 20 Δεκεμβρίου.

Πιστεύουμε ότι η ημερομηνία αυτή θα είναι αρκετή για να ολοκληρωθεί το έργο και βεβαίως δεν πρόκειται να δοθεί άλλη παράταση. Σε περίπτωση όμως καθυστέρησης θα επιβληθούν όσα προβλέπονται από τις κείμενες διατάξεις που είναι επιβολή ποινικών ρητρών κλπ., πράγμα το οποίο μπορεί να επιτευχθεί μέσω των εγγυήσεων που έχει ο εργολάβος.

Σε ό,τι αφορά δε τη σύνθεση του προσωπικού, το οποίο εργάζεται, έχω και σας καταθέτω στα Πρακτικά υπεύθυνη δήλωση της εταιρείας που ασκεί το έργο στην οποία ομιλεί περίπου για τριάντα πέντε εργαζόμενους και για τα συνεργεία


 

  

Σελίδα 2769 

των υπεργολάβων. Είναι στη διάθεσή σας. Ευχαριστώ.

(Στο σημείο αυτό ο Υφυπουργός κ. Βερελής καταθέτει για τα Πρακτικά την προαναφερθείσα δήλωση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ.

Κύριε Υπουργέ, γνωρίζουμε την προηγούμενη απάντησή σας πριν από λίγες ημέρες σε συνάδελφο Βουλευτή Ευβοίας και δεν ήρθαμε εδώ γιατί μας αρέσει να λέμε τα ίδια πράγματα. Δεν έπεισαν κανέναν αυτές οι απαντήσεις σας και πάνω απ'όλα δεν έπεισαν τη Χαλκίδα, τους κατοίκους της, όλους όσους βλέπουν αυτό το έργο να γίνεται με ρυθμούς απαράδεκτα βραδείς και να διχοτομεί, να ακρωτηριάζει την πόλη, την οικονομική και κοινωνική ζωή του τόπου. Υπάρχει πρόβλημα, καταλάβετέ το. Και σ'αυτήν τη διαδικασία δεν προσφεύγουμε έτσι για να ερχόμαστε να βλεπόμαστε. Θα έχουμε ενδεχομένως και άλλες ευκαιρίες για να τα λέμε γενικώς. Αλλά εδώ αναζητούμε λύσεις και προσδοκούμε δράσεις.

Αντ'αυτού, λαβαίνουμε στερεότυπες υπηρεσιακές, γραφειοκρατικές απαντήσεις, γεγονός που δεν βοηθά σε τίποτα, δεν προωθεί τίποτα, δεν νομιμοποιεί και δεν δικαιολογεί αυτήν τη διαδικασία. 

Διαβάσατε ένα έγγραφο του εργολάβου ότι απασχολούνται τριάντα πέντε εργαζόμενοι! Ψεύδονται ασυστόλως, κύριε Υπουργέ.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Γι'αυτό έδωσα υπεύθυνη δήλωση, για να υποστούν τις κυρώσεις.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν λέω για σας. Αναγνωρίζω την καλή σας πίστη, αλλά ψεύδονται. Είναι το σπίτι μου εκεί κοντά. Δεν είναι πάνω από πέντε σε μια βάρδια και επί πενθήμερο. 'Εκανα μια απλή πράξη με απλή λογική. Πέντε ημέρες την εβδομάδα δουλεύουν οκτάωρο πέντε, έξι άνθρωποι όλοι και όλοι. Ενδεχομένως η βεβαίωση του εργολάβου έχει σχέση με υπεργολάβους και με όσους είναι στα γραφεία, ώστε να φαίνεται το προσωπικό που ασχολείται περισσότερο. Για να καταλάβουμε, τονίζω ότι η παλιά γέφυρα του Ευρίπου είναι κάτι σαν το γεφύρι της 'Αρτας, όσον αφορά το κατασκευαστικό μέρος. Μια ζωή το κατασκευάζουν διάφορες Κυβερνήσεις, και όλο προβλήματα έχει, όλο ανάγκη επισκευής έχει, διότι οι εργολάβοι την βλέπουν σαν χρυσοτόκο όρνιθα, την βλέπουν σαν το κέρας της Αμαλθείας. Και έχουν από εκεί ένα μόνιμο κεφάλαιο προς είσπραξη. Το ζήτημα είναι ότι δεν γίνεται δουλειά, δεν έχουμε αποτέλεσμα.

Η παλιά η γέφυρα του Ευρίπου, είναι μία γέφυρα τεχνολογίας του '60, ήδη ξεπερασμένη από την κατασκευή της. Και έρχονται και μας λένε ότι πρόκειται για πολύπλοκο και πολυσύνθετο πρόβλημα; Μα, δεν μπορεί να επισκευασθεί σήμερα μία γέφυρα τεχνολογίας του '60, μία απλή σιδηροκατασκευή;

Υπάρχει μάλιστα και έγγραφο του κ. Λαλιώτη ο οποίος λέει ότι πρόκειται για έργο πανευρωπαϊκής πρωτοτυπίας. Είναι δυνατόν να τους πάρουμε σοβαρά, όταν λένε τέτοια πράγματα; 

Μετά λένε ότι γίνονται νέες μελέτες. 'Οταν την ξεκίνησαν δεν υπήρχαν μελέτες; Η κατάληξη όλων αυτών είναι αυτή η γέφυρα να έχει κοστίσει ένα δισεκατομμύριο (1.000.000.000) δραχμές. Λιγότερο θα μας κόστιζε μία καινούρια γέφυρα.

Παίρνω σαν θετικό ότι θα τηρηθούν οι όροι και ότι θα επιβληθούν κυρώσεις. Ας γίνει κάτι, διότι σίγουρα, όχι Χριστούγεννα δεν θα κάνουμε με τη γέφυρα έτοιμη, αλλά ούτε και Πάσχα.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, νομίζω ότι με την πρωτολογία μου κάλυψα τον κ. Παπαγεωργόπουλο. Ζήτησα από την υπηρεσία και προσεκόμισε υπεύθυνη δήλωση του εργολάβου για τους απασχολούμενους. Στις 10 του μηνός, όταν το Ι.Κ.Α. βγάζει τις καταστάσεις, μπορεί να ελεγχθεί. Μπορεί να ελεγχθεί και δια της κοινοβουλευτικής οδού και αν έχει εξαπατήσει τη Βουλή, ο εργολάβος θα υποστεί κυρώσεις. Σας διαβεβαιώνω γι' αυτό και περιμένω και τις δικές σας ενέργειες.

Σε ό,τι αφορά το χρόνο, ήταν εξήντα ημέρες και τις κάναμε ογδόντα μετά από εισήγηση της υπηρεσίας διότι απεκαλύφθη φθορά στις συνδέσεις μετά την αμμοβολή. Προηγουμένως δεν μπορούσε να αποκαλυφθεί η φθορά. Δεν νομίζω ότι αυτή η παράταση είναι υπερβολική. Σας διαβεβαιώνω ότι δεν πρόκειται να δοθεί άλλη παράταση. Στις 20 Δεκεμβρίου, εάν ο εργολάβος δεν έχει παραδώσει, θα υποστεί τις κυρώσεις.

ΒΑΣΙΛΗΣ ΚΕΔΙΚΟΓΛΟΥ: Ανακαινίζεται η γέφυρα, κύριε Υπουργέ;

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Βεβαίως.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Κύριε Κεδίκογλου, όταν θέλετε να κάνετε παρατηρήσεις, να περνάτε πάνω από τη γέφυρα και όχι από παρακαμπτήριες.

Τρίτη επίκαιρη ερώτηση είναι η με αριθμό 516/3.12.97 του Βουλευτή του Κομμουνιστικού Κόμματος Ελλαδος, κ. Χαράλαμπου Αγγουράκη προς τον Υπουργό Μεταφορών και Επικοινωνιών σχετικά με τις απολύσεις εργαζομένων στα Ελληνικά Ταχυδρομεία.

Η επίκαιρη ερώτηση του κ. Αγγουράκη έχει ως εξής:

"Σε απεργιακές κινητοποιήσεις βρίσκονται περίπου πεντακόσιοι εργαζόμενοι στα ΕΛ.ΤΑ. με αίτημα να μην απομακρυνθούν από τον Οργανισμό. Οι υπάλληλοι αυτοί που επαναπροσλήφθηκαν το τελευταίο διάστημα μετά από δικαστικές αποφάσεις που τους δικαίωσαν, εργάζονται σε κενές οργανικές θέσεις του Ταχυδρομείου καλύπτοντας πραγματικές και πάγιες ανάγκες και μάλιστα σε υπηρεσίες αιχμής. 

Αποτελούν ένα ακόμη παράδειγμα της απαράδεκτης πολιτικής που ακολουθούν οι μέχρι σήμερα κυβερνήσεις στον τομέα των προσλήψεων. Είναι και αυτοί θύματα των διάφορων "παιχνιδιών" που γίνονται σε βάρος των κρατικών υπηρεσιών και των ανθρώπων οι οποίοι το μόνο που θέλουν είναι μία δουλειά. 

Ερωτάται ο κύριος Υπουργός, εάν θα ικανοποιήσει το δίκαιο αίτημά τους για μη απομάκρυνσή τους απο τα ΕΛ.ΤΑ., αφού καλύπτουν πραγματικές και πάγιες ανάγκες του Οργανισμού".

Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Ως γνωστό, οι υπάλληλοι που αναφέρονται στην ερώτηση του κ. Αγγουράκη είναι τετρακόσιοι σαράντα τέσσερις. Υπηρετούν στα ΕΛ.ΤΑ. σε εκτέλεση αποφάσεων του Μονομελούς Πρωτοδικείου Αθηνών, Τμήμα Ασφαλιστικών Μέτρων. Οι τριάντα τέσσερις από αυτούς υπηρετούν σε εκτέλεση εφετειακής απόφασης για την οποία εκκρεμεί συζήτηση για αίτηση αναιρέσεως των ΕΛ.ΤΑ. στον 'Αρειο Πάγο.

Με τις παραπάνω αποφάσεις των ασφαλιστικών μέτρων υποχρεώθηκαν τα ΕΛ.ΤΑ. να αποδέχονται προσωρινά τις υπηρεσίες των εν λόγω υπαλλήλων μέχρι να εκδικασθούν οι αγωγές που έχουν ασκήσει και με τις οποίες ζητούν την επαναπρόσληψή τους. Το θέμα της επαναπρόσληψης των εν λόγω προσωρινών υπαλλήλων, όπως φαίνεται απο τα προεκτεθέντα, εκκρεμεί ενώπιον των αρμοδίων δικαστηρίων τις αποφάσεις των οποίων στα πλαίσια των κειμένων νόμων εκτελούν τα ΕΛ.ΤΑ. όπως ακριβώς έχουν υποχρέωση.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης έχει το λόγο.

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε.

Δυστυχώς, ανησυχώ με την απάντηση του κυρίου Υφυπουργού, για τον πολύ απλό λόγο, ότι αν συνεχίσουν τα ΕΛΤΑ την ίδια πολιτική μέχρι τώρα, αυτοί οι άνθρωποι δεν πρόκειται να δικαιωθούν. Και εξηγούμαι: Οι άνθρωποι αυτοί έχουν επαναπροσληφθεί στα ΕΛΤΑ με βάση δικαστικές αποφάσεις, οι οποίες τους δικαίωσαν, διότι θεώρησαν ότι απολύθηκαν με το ν. 1882/90 και ως εκ τούτου θα έπρεπε να επαναπροσληφθούν στην υπηρεσία.


 

  

Σελίδα 2770 

Μάλιστα, οι υπάλληλοι αυτοί δικαιούνται διπλά, για τον εξής λόγο: Πρώτα από όλα -όπως έχω το υπόμνημά τους, που μας το έδωσαν πριν δέκα μέρες συνάδελφοί τους- στην ίδια περίπτωση έχουν επαναπροσληφθεί βάσει του ν.2190, του νόμου Πεπονή. Και εκτός από αυτό, ήδη στο χρονικό διάστημα που εργάζονται στα ΕΛΤΑ -είναι ένα χρονικό διάστημα που ξεπερνά τον ενάμισι χρόνο- βάσει των δικαστικών αποφάσεων και με βάση τόσο τις συλλογικές συμβάσεις όσο και τον γενικό κανονισμό προσωπικού των ΕΛΤΑ, από ό,τι λένε οι ίδιοι, θα έπρεπε να ενταχθούν στο μόνιμο προσωπικό των ΕΛΤΑ. Με δεδομένο το στοιχείο ότι καλύπτουν πραγματικά σημαντικές και πάγιες ανάγκες, όπως είναι η διανομή, ταξινόμηση, εσωτερική εκμετάλλευση των ταχυδρομείων και μια σειρά από άλλες τέτοιες σημαντικές υπηρεσίες, έχω τη γνώμη, ότι οι άνθρωποι αυτοί αδικούνται. Επιπροσθέτως, είναι φανερό, ότι καλύπτουν πάγιες και σημαντικές ανάγκες στα ταχυδρομεία, μάλιστα σε μία εποχή που αντιμετωπίζουν και τον ανταγωνισμό και μάλιστα και σε μία εποχή που βαδίζουμε προς τις γιορτές. Και δεν πρόκειται κανείς να τους κάνει καμία χάρη. Πρόκειται απλώς να εφαρμοστεί η νομοθεσία. Θα είναι άσχημο να περιμένουν τα ΕΛΤΑ να αποφασίσουν τα δικαστήρια για μια κατάσταση και για μια υπόθεση η οποία είναι φανερή.

Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Πράγματι οι εν λόγω υπάλληλοι, κύριοι συνάδελφοι, ζήτησαν επαναπρόσληψη, σύμφωνα με τις διατάξεις του άρθρου 25 του ν. 2190/94 και επικαλέσθηκαν βέβαια τις ευνοϊκές πρωτόδικες αποφάσεις.

Σύμφωνα με τις διατάξεις όμως του παραπάνω άρθρου, εάν οι συμβάσεις τους ήταν αορίστου χρόνου, επαναλαμβάνονταν μόνο με την ευνοϊκή πρωτόδικη απόφαση χωρίς τη συνδρομή άλλης προϋπόθεσης. Εάν όμως ήταν ορισμένου χρόνου, χρειαζόταν δεκαοκτάμηνη προϋπηρεσία χωρίς διακοπή μεγαλύτερη από ένα μήνα.

Το Υπουργείο Εσωτερικών Δημόσιας Διοίκησης και Αποκέντρωσης σε απάντηση σχετικού ερωτήματος των ΕΛΤΑ διευκρίνισε, ότι για τις συγκεκριμένες περιπτώσεις ήταν απαραίτητη η συνολική, συνεχόμενη απασχόληση τουλάχιστο δέκα οχτώ μηνών ή με διακοπή το πολύ ένα μήνα.

Μετά από αυτά και επειδή κανείς από τους εν λόγω υπαλλήλους δεν συγκέντρωνε δεκαοκτάμηνη συνεχή ή με διακοπή ενός μήνα υπηρεσία κατά την ημερομηνία απόλυσής τους, δεν επαναπροσλήφθηκαν.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη επίκαιρη ερώτηση είναι η με αριθμό 510/3.12.97 του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Ανάπτυξης και Γεωργίας, σχετικά με την έλλειψη συντονισμού και τον πλημμελή έλεγχο νοθείας των τροφίμων κλπ.

Η επίκαιρη ερώτηση του κ. Αποστόλου σε περίληψη έχει ως εξής:

"Πέντε Υπουργεία και δέκα Υπηρεσίες ασχολούνται με την καταλληλότητα, την ποιότητα, τη νοθεία και την απάτη στα προϊόντα διατροφής. Η χώρα μας δυστυχώς διαθέτει Κώδικα Τροφίμων και Ποτών αρμοδιότητας Υπουργείου Οικονομικών, Αγορανομικό Κώδικα συναρμοδιότητας των Υπουργείων Δημόσιας Τάξης και Ανάπτυξης και Υγειονομικές Διατάξεις αρμοδιότητας Υπουργείου Υγείας και Πρόνοιας.

Η έλλειψη συντονισμού των παραπάνω έχει δείξει ότι ασκείται πλημμελής έλεγχος, πράγμα που διευκολύνει την παραγωγή νοθευμένων προϊόντων, δεν προστατεύει την ελληνική παραγωγή από εισαγόμενα προϊόντα και αφήνει απροστάτευτο τόσο τον παραγωγό όσο και τον καταναλωτή.

Ενδεικτικό της προχειρότητας και της ανεπάρκειας διερεύνησης παράνομων ενεργειών στο χώρο των τροφίμων είναι ότι δεν ενημερώνονται όλοι οι εμπλεκόμενοι φορείς σε περίπτωση καταδικαστικών αποφάσεων σε βάρος των παρανομούντων με αποτέλεσμα κανείς ουσιαστικά να μη γνωρίζει την εξέλιξη των ελέγχων.

Επειδή για την αντιμετώπιση αυτής της κατάστασης ήδη δύο Υπουργεία έχουν εκδηλώσει τις προθέσεις τους, το μεν Υπουργείο Ανάπτυξης να αναμορφώσει εξ ολοκλήρου το καθεστώς διακίνησης των νωπών αγροτικών προϊόντων, το δε Υπουργείο Γεωργίας να εντάξει στους στρατηγικούς του σχεδιασμούς την ίδρυση Οργανισμού Ελέγχου Ποιότητας και επίβλεψης γεωργικών προϊόντων.

Ερωτώνται οι κύριοι Υπουργοί:

Αν στους σχεδιασμούς τους περιλαμβάνονται όλες οι παράμετροι ελέγχου τροφίμων και ποτών και μάλιστα με σαφή όρια αρμοδιοτήτων για να υπάρχουν σαφείς και ξεκάθαρες αρμοδιότητες".

Ο Υπουργός Γεωργίας κ. Στέφανος Τζουμάκας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, όντως όπως περιγράφει τα θέματα ο κ. Αποστόλου έχουν στον τομέα αυτό. Πέντε Υπουργεία κάνουν έλεγχο στα τρόφιμα αυτήν τη στιγμή, το Υπουργείο Οικονομικών γιατί είναι εκεί το Γενικό Χημείο του Κράτους, το Υπουργείο Δημόσιας Τάξης γιατί είναι οι υπηρεσίες διώξεως, το Υπουργείο Ανάπτυξης, ο κλάδος του πρώην Εμπορίου, το Υπουργείο Γεωργίας κ.ο.κ.

'Εχω προτείνει εδώ και ένα χρόνο στο Υπουργικό Συμβούλιο και έχω καταθέσει συγκεκριμένο νομοσχέδιο για να συσταθεί Οργανισμός Ελέγχου Τροφίμων που είναι το πρώτο θέμα για μας. Γιατί πάρα πολλές χώρες έχουν από πολλά χρόνια τον Οργανισμό Ελέγχου Τροφίμων που έχει ως κατεύθυνση να ελέγχει τα τρόφιμα, με σκοπό να υποστηρίξει τη δημόσια υγεία, να προστατεύει τον καταναλωτή, αλλά και ταυτόχρονα εξ' αυτού του λόγου να υπερασπίσει το εισόδημα του παραγωγού στον αγροτικό τομέα. Είχα άλλωστε και τη σχετική εμπειρία την άμεση όταν είχα αναλάβει τα καθήκοντά μου, που έχυναν το γάλα και τα άλλα γαλακτοκομικά προϊόντα σε όλους τους δρόμους και τις πλατείες της χώρας. Είχε φθάσει η τιμή του αιγοπρόβιου γάλακτος στις εκατόν τριάντα (130) δραχμές το κιλό, λόγω της νοθείας και των άλλων φαινομένων που ήταν γνωστά. Ασκήσαμε μια πολύ συγκεκριμένη πολιτική και σήμερα το αιγοπρόβιο γάλα σε πάρα πολλές περιοχές της χώρας έχει ξεπεράσει τις διακόσιες τριάντα (230) δραχμές και τις διακόσιες σαράντα (240) δραχμές το κιλό.

Το είδαμε τώρα αυτές τις μέρες με τον πόλεμο για τα γάλατα, όπου υπάρχει μια συγκεκριμένη πολιτική από ορισμένες εταιρείες και ιδιαίτερα ορισμένες πολυεθνικές που θέλουν να αντιμετωπίσουν προβλήματα αποθεμάτων που έχουν και ήθελαν να εμφανίσουν τα γάλατα διαρκείας που συντηρούνται σε πολύ μακρό χρόνο, ως γάλατα των τεσσάρων ημερών παστεριωμένα, δηλαδή που είναι κοντά στο φρέσκο. 'Εχουμε πολλές τέτοιες περιπτώσεις.

Εν πάση περιπτώσει και ο Πρωθυπουργός στηρίζει αυτήν την πολιτική ότι πρέπει να γίνει ο Οργανισμός Ελέγχου Τροφίμων.

Το δεύτερο θέμα είναι ποιος θα εποπτεύει τον Οργανισμό. Και εκεί λοιπόν, υπάρχει αυτή η διελκυστίνδα. Είναι και το Υπουργείο Υγείας που κάνει τον έλεγχο από τους κύκλους των ομάδων των δημοσίων υπαλλήλων που είναι συνδεδεμένοι με τα Υπουργεία τους και με τις δραστηριότητές τους. 'Εχουν γίνει αρκετές συσκέψεις στο Υπουργείο Εθνικής Οικονομίας και τώρα είμαστε σε μία συζήτηση για να δημιουργηθεί ενιαία αρχή που θα συγκροτήσει τον Οργανισμό Ελέγχου Τροφίμων.

Υπάρχει όμως και το δεύτερο θέμα που αναφέρεται επίσης ο κ. Αποστόλου και πολύ σωστά, που είναι ο Οργανισμός Ποιότητας και Επίβλεψης των Τροφίμων. Αυτός περιέχεται στο νομοσχέδιο που θα κατατεθεί τις επόμενες μέρες στη Βουλή. Είναι για υπογραφές στους Υπουργούς. Μαζί με τους άλλους Οργανισμούς αυτός ο Οργανισμός θα κρίνει την καταλληλότητα που είναι και θέμα του Οργανισμού Ελέγχου Τροφίμων, αλλά κυρίως τα θέματα ποιότητας και σημάτων και τα νέα σύνορα και μέσα στην Ευρωπαϊκή 'Ενωση αλλά και μέσα στη χώρα θα είναι τα σύνορα που αναφέρονται στην ποιότητα. Γιατί το καταναλωτικό κοινό αυξάνει τις απαιτήσεις του, έχει πληροφορίες και θέλει υποστήριξη στις επιλογές του. Επίσης, αυτό θα έχει ως αποτέλεσμα την υποστήριξη και


 

  

Σελίδα 2771 

τις προσπάθειες που κάνει ο αγροτικός κόσμος να παράγει προϊόντα ποιότητας, γιατί είναι η νέα προσπάθεια γενικότερα στο σύγχρονο ανταγωνισμό.

'Εχουμε λοιπόν και στα δύο θέματα συγκεκριμένη πολιτική. Το νομοσχέδιο για τον Οργανισμό Ποιότητας και Επίβλεψης είναι θέμα ημερών να κατατεθεί στη Βουλή. Το δε θέμα του Οργανισμού Ελέγχου Τροφίμων είναι σε μια συζήτηση στο Υπουργείο Εθνικής Οικονομίας που είναι σε εξέλιξη που συμμετέχουν εκπρόσωποι από όλα τα Υπουργεία και ως πρώτη βάση είναι η συζήτηση για την ενιαία αρχή γύρω από τον έλεγχο των τροφίμων.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, χαίρομαι που συμφωνείτε μαζί μου στις διαπιστώσεις, αλλά αυτό δεν σημαίνει ότι δεν έχετε ευθύνη για την καθυστέρηση που έχετε επιδείξει πάνω στο συγκεκριμένο θέμα. Πρέπει να έχετε υπόψη σας ότι η υγεία του καταναλωτή δεν μπορεί να περιμένει.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μία διακοπή. Μόνο που πρόκειται για καθυστέρηση δεκαετιών και όχι για καθυστέρηση μηνών.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, ελέγχουμε εσάς για το χρόνο της θητείας σας στο Υπουργείο Γεωργίας και για την καθυστέρηση που έχετε επιδείξει να αντιμετωπίσετε το συγκεκριμένο θέμα. Είναι πάρα πολλά τα παραδείγματα ειδικά των υπηρεσιών, οι οποίες εμπλέκονται και ασχολούνται με το ίδιο θέμα ελέγχου. Κι αν μεν αυτές οι συναρμοδιότητες ήταν υπέρ των καταναλωτών, εντάξει να το καταλάβουμε. Αλλά, δυστυχώς, με αυτές τις συναρμοδιότητες είναι δυνατόν για το ίδιο θέμα ελέγχου να υπάρχουν διαφορετικές απόψεις. Μάλιστα υπάρχουν περιπτώσεις που γίνονται έλεγχοι και έχουν υπάρξει για το ίδιο θέμα παραβάσεις, τις οποίες δεν γνωρίζει η αρμόδια υπηρεσία. Και το τραγελαφικό της όλης κατάστασης είναι ότι υπάρχουν περιπτώσεις που έχει καταδικαστεί ο παρανομών και η υπηρεσία που ελέγχει δεν το γνωρίζει.

Εκείνο που πραγματικά μου προξένησε εντύπωση -και γι' αυτό έκανα τη συγκεκριμένη ερώτηση- ήταν προχθές που ανακοίνωσε το Υπουργείο Εμπορίου ότι θα ασχοληθεί με τον έλεγχο διακίνησης των οπωροκηπευτικών και των κρεάτων. Και χωρίς να θέλω να υποστηρίξω συντεχνίες, ούτε να ανακατευθώ σε θέματα αρμοδιοτήτων, δεν μπορώ να διανοηθώ ότι είναι δυνατόν να υπάρξει έλεγχος στην ποιότητα και στη διακίνηση των αγροτικών προϊόντων από υπηρεσίες που δεν γνωρίζουν πώς γίνεται η παραγωγή του προϊόντος, πότε παρήχθη το προϊόν, ποια είναι η διάρκεια της ζωής του.

Κύριε Υπουργέ, πρέπει, επιτέλους, αυτό το θέμα να αντιμετωπιστεί. Ζούμε καταστάσεις ειδικά την τελευταία περίοδο και δεν είναι δυνατόν να έρχεται το Υπουργείο Γεωργίας και να διαπιστώνει ότι ένα γάλα κυκλοφορεί παράνομα τόσο καιρό και να περνάει αυτό εντελώς απαρατήρητο.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν διαφωνώ με τον κ. Αποστόλου. Είναι σωστές οι παρατηρήσεις του. Εμείς έχουμε προτείνει αυτό το θέμα στο Υπουργικό Συμβούλιο. Επειδή ακριβώς οι γεωτεχνικοί και οι χημικοί γνωρίζουν ότι υπάρχει μία σειρά στον έλεγχο των προϊόντων, από την ώρα που παράγεται μέχρι την ώρα που διατίθεται στην αγορά, γι' αυτό ζητήσαμε και την εποπτεία. Το θέμα αυτό θα το κρίνει η Κυβέρνηση. Εμάς όμως μας ενδιαφέρει να γίνει οπωσδήποτε ο Οργανισμός Ελέγχου των Τροφίμων, που θα αποτελέσει τη βάση, για να μην υπάρχει αυτή η Βαβέλ που είπατε, και προς αυτήν την κατεύθυνση κινούμαστε και αυτό θα γίνει. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Η πέμπτη με αριθμό 503/2.12.97 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για κατάργηση της μοριοδότησης των αναπληρωτών εκπαιδευτικών στους διαγωνισμούς πρόσληψης κλπ., διαγράφεται λόγω κωλύματος του ερωτωμένου Υπουργού.

Εξαντλήθηκε το δελτίο επικαίρων ερωτήσεων.

Πριν εισέλθουμε στην ημερήσια διάταξη των επερωτήσεων, έχω την τιμή και τη χαρά να ανακοινώσω στο Σώμα ότι παρακολουθούν τη συνεδρίασή μας από τα δυτικά διπλωματικά θεωρεία οι Βουλευτές-μέλη της Κυπριακής Αντιπροσωπείας στη Μικτή Συντονιστική Επιτροπή των Κοινοβουλίων Ελλάδος-Κύπρου - κύριοι Ανδρέας Χρίστου κοινοβουλευτικός εκπρόσωπος του ΑΚΕΛ, Γιαννάκης Ομήρου κοινοβουλευτικός εκπρόσωπος του Σοσ.Κόμματος ΕΔΕΚ, Μάρκος Κυπριανού αναπληρωτής κοινοβουλευτικός εκπρόσωπος του ΔΗΚΟ, Ουράνιος Ιωαννίδης από το ΔΗΣΥ, κ. Ανδρούλα Βασιλείου από το ΕΔΗ και ο κ. Γιαννάκης Γεωργιάδης Δ/ντής Διεθνών Σχέσεων της Βουλής των Αντιπροσώπων.

Οι συνάδελφοι είχαν σήμερα συνομιλίες με τα μέλη της αντίστοιχης ελληνικής αντιπροσωπείας πάνω σε θέματα που αφορούν κυρίως στον καλύτερο συντονισμό και τη συνεργασία των αντιπροσωπειών μας στους διεθνείς οργανισμούς και τα διεθνή FORA, καθώς και στην προώθηση των εθνικών μας θεμάτων.

Τους καλωσορίζουμε στο Ελληνικό Κοινοβούλιο.

(Χειροκροτήματα απ'όλες τις πτέρυγες)


 

  

Σελίδα 2772 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η υπ'αριθμόν 16/24.11.97 επερώτηση των Βουλευτών της Νέας Δημοκρατίας κυρίων Νικολάου Κατσαρού (Αντιπροέδρου Βουλής), Ευαγγέλου Μπασιάκου, Ηλία Βεζδρεβάνη, Γεωργίου Καρασμάνη, Σταύρου Παπαδόπουλου, Θεόφιλου Λεονταρίδη, Αποστόλου Σταύρου, Σάββα Τσιτουρίδη, προς τον Υπουργό Γεωργίας, σχετικά με την πολιτική της Κυβέρνησης στον τομέα της κτηνοτροφίας.

Κύριοι συνάδελφοι, για τη συζήτηση της επερώτησης η Νέα Δημοκρατία ορίζει Κοινοβουλευτικό Εκπρόσωπο τον κ. Σάββα Τσιτουρίδη.

Ο Συνασπισμός της Αριστεράς και της Προόδου ορίζει Κοινοβουλευτικό Εκπρόσωπο τον Βουλευτή Ευβοίας, κ. Ευάγγελο Αποστόλου.

Το Δημοκρατικό Κοινωνικό Κίνημα ορίζει Κοινοβουλευτικό Εκπρόσωπο τον κ. Γεώργιο Τσαφούλια.

Ο εισηγητής, πρώτος επερωτών, κ. Νικόλαος Κατσαρός, έχει το λόγο.

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Υπουργέ, κύριοι συνάδελφοι, δυστυχώς είμαι αναγκασμένος, αρχίζοντας την ανάπτυξη της αποψινής επερώτησης, να επαναλάβω ένα τραγικό μήνυμα που εξέπεμψα και στις 17.5.1995, όταν συνεζητείτο άλλη επερώτηση για την κτηνοτροφία, αλλά και στις 25.10.1996, όπου επίσης συνεζητείτο άλλη επερώτηση για την κτηνοτροφία.

Το τραγικό αυτό μήνυμα, κύριοι Υπουργοί, είναι ότι "η ελληνική κτηνοτροφία πνέει τα λοίσθια, χάνεται, σβήνει". Το SOS το οποίο απευθύνουν οι 'Ελληνες κτηνοτρόφοι προς την Ελληνική Κυβέρνηση είναι ότι: "Καταστρεφόμαστε, δεν αντέχουμε άλλο, έχουμε αποκάμει και είμαστε έτοιμοι να εγκαταλείψουμε το κτηνοτροφικό επάγγελμα".

Καίτοι πιστεύω ότι το μήνυμα αυτό απευθύνεται προς "ώτα μη ακουόντων", είμαι αναγκασμένος να το μεταφέρω στην Αίθουσα της Βουλής, για να έχω τουλάχιστον τη συνείδησή μου ήσυχη ότι εγώ, ο γιος ενός κτηνοτρόφου, εξεπλήρωσα τουλάχιστον το καθήκον μου στα μέτρα του Κανονισμού της Βουλής και του Ελληνικού Συντάγματος, ήσκησα τα δικαιώματά μου ως Αξιωματική Αντιπολίτευση, προσπαθώντας να συγκινήσω, να ευαισθητοποιήσω την Ελληνική Κυβέρνηση.

Κύριε Υπουργέ, η Αξιωματική Αντιπολίτευση απόψε και οι επερωτώντες Βουλευτές και ο Κοινοβουλευτικός Εκπρόσωπος της Νέας Δημοκρατίας, απευθυνόμενοι προς την Κυβέρνηση, της λένε ότι δεν κάνει τίποτε για την κτηνοτροφία ή μάλλον όσα κάνει είναι ανεπαρκή και ελάχιστα για να σωθεί ο μεγάλος ασθενής της ελληνικής οικονομίας, η ελληνική κτηνοτροφία, στο στάδιο που την έχει φθάσει η κυβερνητική αδιαφορία, ασχετοσύνη και ανεπάρκεια.

Εδώ θα ήθελα να κάνω μία παρατήρηση. Ελπίζω, κύριε Υπουργέ, να μην επαναλάβετε απόψε την τακτική την οποία ακολουθούν οι Υπουργοί του ΠΑ.ΣΟ.Κ. όταν επερωτώνται. Παρακολουθώ όλες σχεδόν τις επερωτήσεις από την 'Εδρα της Βουλής και μου μένει η εντύπωση ότι μάλλον οι Υπουργοί του ΠΑ.ΣΟ.Κ. δεν ξέρουν τι θα πει Κοινοβουλευτικός 'Ελεγχος και επιχειρούν απαντώντας στους επερωτώντες Βουλευτές, να μεταβληθούν σε κατήγορους της Αξιωματικής Αντιπολίτευσης για την περίοδο που εκείνη ήταν κυβέρνηση.

Δεν είναι αυτή η αποστολή σας όταν επερωτάσθε. 'Οταν επερωτάσθε, η Αξιωματική Αντιπολίτευση, αλλά και τα λοιπά κόμματα της Αντιπολίτευσης σας λένε τι κατά την άποψη εκείνων δεν κάνετε σωστά και πώς θα έπρεπε να το κάνετε σωστότερα, τι παραλείπετε να κάνετε ενώ ήταν αναγκαίο να γίνει και σας υποδεικνύουν και τον τρόπο με τον οποίο θα πρέπει να προβείτε σε ορισμένες ενέργειες.

Δυστυχώς, δεν απαντάτε σ' εκείνα τα θέματα, για τα οποία ελέγχεσθε και περιορίζεσθε στο να μεταβάλλεσθε σε επερωτώντες για μια προηγούμενη περίοδο. Ασκήσατε εκείνην την περίοδο αντιπολίτευση και είπατε όσα είχατε να πείτε. Σήμερα, ελέγχεσθε εσείς. Πρέπει, λοιπόν, σ' αυτά τα οποία ελέγχεσθε να απαντάτε και να μην προσπαθείτε να δημιουργείτε εντυπώσεις για να μην πάρετε θέσεις στα θέματα, τα οποία θίγονται. Μόνο αν γίνει διάλογος επί της ουσίας και είναι συγκεκριμένος, είναι δυνατόν και η Κυβέρνηση, αλλά και τα κόμματα της Αντιπολίτευσης να προσφέρουν κάποιες υπηρεσίες στον ελληνικό λαό.

Ξέρω μ' όσα θα ακολουθήσουν ότι είναι δύσκολο, αν όχι αδύνατο, να πείσω την παρούσα Κυβέρνηση για την κατάσταση στην οποία βρίσκεται η κτηνοτροφία σήμερα και για τα μέτρα, τα οποία πρέπει να λάβει για να μπορέσει να τη βγάλει απ' αυτήν την πραγματικά τραγική κατάσταση.

Ξέρω ότι είναι δύσκολο να την πείσω γι' αυτό, γιατί εκείνη ασκεί την εξουσία επί δεκατέσσερα χρόνια και δυστυχώς έδειξε ότι δεν μπορεί να αντιμετωπίσει το κτηνοτροφικό πρόβλημα.

Επίσης, έδειξε ότι δεν διαθέτει το κύρος εκείνο, το οποίο χρειάζεται, ώστε ό,τι εξαρτάται από τη σύμφωνη γνώμη της Ευρωπαϊκής 'Ενωσης να το επιτύχει για να μπορέσει να βελτιώσει τα πράγματα και να σώσει την ελληνική κτηνοτροφία.

Πιστεύω ότι είναι ανίκανη πραγματικά να λύσει τα προβλήματά της, γιατί η Κυβέρνηση -είμαι βεβαιότατος γι' αυτό- αγνοεί τις ιδιαιτερότητες της ελληνικής κτηνοτροφίας, μπερδεύει τα πράγματα, όταν βρίσκεται στα Συμβούλια των Υπουργών Γεωργίας και σε οποιαδήποτε άλλα συμβούλια της Ευρωπαϊκής 'Ενωσης, μπερδεύει τις ιδιαιτερότητες της ελληνικής κτηνοτροφίας με την ευρωπαϊκή και αποδέχεται γενικές λύσεις, που ρυθμίζουν διάφορα θέματα της κτηνοτροφίας ολοκλήρου της Ευρωπαϊκής 'Ενωσης, τα οποία στην πραγματικότητα επιβαρύνουν τη θέση της ελληνικής κτηνοτροφίας.

Ποια, όμως, είναι η σημερινή κατάσταση της κτηνοτροφίας; Κύριε Υπουργέ, δεν χρειάζεται να πω πολλά πράγματα, γιατί πιστεύω ότι από πολλές πηγές πρέπει να σας φθάνουν μηνύματα για το ότι οι 'Ελληνες κτηνοτρόφοι βρίσκονται σήμερα σε πραγματική απόγνωση και σε πλήρη αβεβαιότητα για το μέλλον. Είναι έτοιμοι να εγκαταλείψουν το κτηνοτροφικό επάγγελμα με τις γνωστές συνέπειες. Και δεν μιλάμε για κάποια μικρή ομάδα Ελλήνων πολιτών. 'Εχουμε πεντακόσιες χιλιάδες οικογένειες με μικρά εισοδήματα, φτωχές οικογένειες -οι πλούσιες δεν ασχολούνται με τη διατροφή και την εκμετάλλευση των ζώων- που είναι έτοιμες να εγκαταλείψουν το κτηνοτροφικό επάγγελμα λόγω της κατάστασης στην οποία έχουν σήμερα βρεθεί.

Ξέρετε πολύ καλά το μέγα πρόβλημα της υπερχρέωσης των Ελλήνων κτηνοτρόφων και ξέρετε τι τεράστιο ζήτημα δημιουργούν οι εισαγωγές ξένων ζωοκομικών και γαλακτοκομικών προϊόντων και τα προβληματα που στη συνέχεια δημιουργούνται. Νομίζω ότι η ελληνική κτηνοτροφία έχει εγκαταλειφθεί τελείως στην τύχη της από την Κυβέρνηση και παρά τις φιλότιμες προσπάθειες, τις οποίες καταβάλλουν οι 'Ελληνες κτηνοτρόφοι, δυστυχώς δεν φαίνεται να γίνεται απολύτως τίποτα. Και θα ήθελα να σας θυμίσω ότι για την κατάσταση αυτή οι μόνοι που δεν ευθύνονται είναι οι ίδιοι οι 'Ελληνες κτηνοτρόφοι.

Ξέρετε, κύριε Υπουργέ, ότι οι κυβερνήσεις του ΠΑ.ΣΟ.Κ., με εκείνη την ιστορία των ΝΕΠ, ζημίωσαν την ομάδα των κτηνοτρόφων κατά εκατόν είκοσι έξι δισεκατομμύρια (126.000.000.000), για να κάνει η κυβέρνηση κοινωνική πολιτική.

Ξέρετε ότι δεν είχαν καμιά ευθύνη για τη ζημία την τεράστια, που υπέστησαν λόγω Τσέρνομπιλ και ξέρετε ότι ενώ έκαναν τους λογαριασμούς τους για το γάλα με αξία τριακοσίων δραχμών το κιλό, κάποτε έπεσε στις εκατόν ογδόντα και βγήκαν έξω από κάθε προϋπολογισμό, τον οποίο είχαν κάνει.

Για όλα αυτά, εκείνοι οι οποίοι δεν ευθύνονται, είναι οι 'Ελληνες κτηνοτρόφοι. Εκείνοι καλούνται να πληρώσουν τα σπασμένα. Ειδικότερα ευθύνεται η Κυβέρνηση, γιατί δεν έλαβε κανένα μέτρο, για να μειώσει το κόστος συντήρησης, διατήρησης του ζωϊκού κεφαλαίου και μείωσης των τιμών του κόστους των παραγομένων προϊόντων. Επίσης, διατηρεί το κόστος του χρήματος στην ΑΤΕ -και νομίζω ότι εδώ υπάρχει


 

  

Σελίδα 2773 

πάρα πολύ μεγάλη ευθύνη της Κυβέρνησης- σε πολύ υψηλότερο επίπεδο απ' ό,τι οι λοιπές τράπεζες. Η Αγροτική Τράπεζα σήμερα δανείζει με επιτόκιο πολύ μεγαλύτερο από το επιτόκιο, που δανείζουν οι άλλες τράπεζες.

Και ενώ έχουν φανεί τα αποτελέσματα της αποφάσεως της Νομισματικής Επιτροπής του 1980 και καταχρεώθηκαν οι πάντες, η Κυβέρνηση δεκαεφτά χρόνια μετά, αγνοώντας ότι έχουν αλλάξει τελείως οι συνθήκες, οι οποίες τότε επέβαλαν την απόφαση αυτή της Νομισματικής Επιτροπής, τη διατηρεί σε ισχύ, με αποτέλεσμα να κεφαλαιοποιούνται οι τόκοι, να ανατοκίζονται κάθε τρίμηνο ή κάθε εξάμηνο, ανάλογα με τη μορφή του δανείου και να έχουμε σε δύο χρόνια και τρεις μήνες διπλασιασμό του ληξιπροθέσμου χρέους των Ελλήνων αγροτών. Βεβαίως, αυτό ισχύει και για τις άλλες τράπεζες και η κατάσταση, η οποία έχει δημιουργηθεί γενικότερα, είναι πραγματικά φοβερή.

Επίσης, η Κυβέρνηση αποδείχθηκε τελείως ανίκανη, πρώτα απ' όλα, να εξασφαλίσει την κατανάλωση των ελληνικών κτηνοτροφικών προϊόντων μέσα στη χώρα μας, αλλά και να οργανώσει τις εξαγωγές εις τρόπον ώστε ό,τι περισσεύει από την ελληνική κατανάλωση, να τοποθετείται στο εξωτερικό, ώστε και οι τιμές να διατηρούνται σε ένα ικανοποιητικό επίπεδο και να μην έχουμε προβλήματα, όπως εκείνο με το γάλα, που έφτασε από τριακόσιες (300) δραχμές στις εκατόν ογδόντα (180) δραχμές, λόγω των πλεονασμάτων της φέτας και των αθρόων εισαγωγών από το εξωτερικό.

Ενώ έχει υποδειχθεί στην Κυβέρνηση από την Αξιωματική Αντιπολίτευση ο θεσμός των γεωργικών ακολούθων και ο θεσμός αυτός υπήρχε παλαιότερα και είχε πάρα πολύ αποδώσει, προς αυτήν την κατεύθυνση δεν έκανε απολύτως τίποτα, για να οργανώσει ή για να βοηθήσει τις ελληνικές εξαγωγές.

Επίσης, ενώ εισάγονται ξένα προϊόντα νοθευμένα ή εμφανίζονται σαν ελληνικά, εισάγονται πρώτες ύλες, οι οποίες χρησιμοποιούνται και παράγονται δήθεν ελληνικά προϊόντα, δυστυχώς δεν κάνει κανένα σοβαρό έλεγχο, εις τρόπον ώστε να σταματήσει αυτό το κακό, το οποίο έχει σαν θύματα τα ελληνικά γαλακτοκομικά προϊόντα.

Κύριε Υπουργέ, σε κάποιες ερωτήσεις μου παλιότερες, μου απήντησε και ο κ. Ακριτίδης, που ήταν τότε Υπουργός Εμπορίου και ο κ. Ακριβάκης, που ήταν τότε Υφυπουργός Γεωργίας, ότι διαπιστώθηκαν αρκετές παραβάσεις του Κώδικα Τροφίμων και πολλών άλλων νόμων του κράτους, με νοθευμένα προϊόντα. 

Δεν άκουσα ποτέ έστω και μία καταδίκη για τέτοια νοθευμένα προϊόντα, για να αποτελούσε αυτό έναν ανασταλτικό παράγοντα συνέχισης αυτής της εκτεταμένης νοθείας, η οποία διεξάγεται και η οποία, επαναλαμβάνω, έχει θύματα τα ελληνικά γαλακτοκομικά προϊόντα.

Επίσης, μου κάνει εντύπωση ότι η Κυβέρνηση -και θα το έλεγα μετά λόγου γνώσεως- αδυνατεί να εφαρμόσει το νόμο περί ελεύθερου ανταγωνισμού, με αποτέλεσμα κάποιες γαλακτοβιομηχανίες, καταστρατηγώντας το νόμο αυτό, να διατηρούν τεχνητά χαμηλές τις τιμές του αιγοπρόβειου και του αγελαδινού γάλακτος για τους παραγωγούς.

Τελευταία δε, υπέπεσε στην αντίληψή μας και γέμισαν οι εφημερίδες με την ιστορία του γάλακτος υψηλής παστερίωσης, το οποίο εισάγεται σαν φρέσκο γάλα και το οποίο, όπως ο ίδιος δεχτήκατε, κύριε Υπουργέ της Γεωργίας, θα αποτελέσει ίσως το Δούρειο 'Ιππο εισαγωγής ξένων γαλακτοκομικών προϊόντων και αλίμονο στο ελληνικό γάλα. Απ'την άλλη πλευρά, ενώ κατάσχεται ενάμισης περίπου τόνος τέτοιου γάλακτος, ο παριστάμενος Υφυπουργός Γεωργίας, κατά τις εφημερίδες πάντοτε -εσείς θα μας δώσετε κάποιες εξηγήσεις επ'αυτού- ανατρέπει τη σχετική πράξη κατάσχεσης και επιτρέπει την ελεύθερη κυκλοφορία αυτού του παστεριωμένου γάλακτος, με αποτέλεσμα να δημιουργείται ένα τεράστιο πρόβλημα για τα ελληνικά προϊόντα.

Επίσης, κύριε Υπουργέ, αδιαφορήσατε τελείως για την επίλυση του ιδιοκτησιακού προβλήματος, το οποίο επηρεάζει σοβαρότατα τη βελτίωση των βοσκοτόπων. Κανένας δεν βελτιώνει το βοσκότοπό του, όταν ξέρει ότι αμφισβητείται το ιδιοκτησιακό του καθεστώς. Και ενώ μπορεί να έχει και να στηρίζει τα δικαιώματά του σε τίτλο εκατό ως εκατόν είκοσι ετών, δεν κάνει απολύτως τίποτα, γιατί είναι ενδεχόμενο κάποτε να αποβληθεί από το βοσκότοπο τον οποίο έχει, γιατί συμβαίνει να έχει μέσα κάποια δασική έκταση και γιατί καλύπτεται από το τεκμήριο της κυριότητας του ελληνικού δημοσίου.

Εξαγγέλλεται ένα νομοσχέδιο δύο-τρια χρόνια. Ακούμε ότι έρχεται τη μια μέρα, ότι έρχεται την άλλη, κύριε Υπουργέ. Είναι φαίνεται το νομοσχέδιο φαντομάς. Δεν το είδαμε, ή μάλλον είδαμε κάποια σχέδιά του, αλλά επίσημα στη Βουλή δεν έφτασε ποτέ.

Υπάρχει πρόβλημα τεράστιο με τον εκσυγχρονισμό των κτηνοτροφικών εγκαταστάσεων, όχι μόνο των ποιμνιοστασίων και των λοιπών εγκαταστάσεων, αλλά ακόμα και των ίδιων των σφαγείων. Προ του 1996 έπρεπε να εκσυγχρονιστούν και να ισχύσουν και γι'αυτά οι προϋποθέσεις τις οποίες τάσσει η Ευρωπαϊκή 'Ενωση.

Δεν έγινε τίποτα. Αντίθετα, παρενεβλήθησαν πάρα πολλά εμπόδια, ακόμα και σε ιδιώτες, ακόμα και σε κοινότητες, ακόμα και σε δήμους, οι οποίοι θέλησαν να αποκτήσουν δικά τους σύγχρονα σφαγεία και να εκσυγχρονίσουν έτσι τα ελληνικά σφαγεία, ώστε να ανεβεί κάπως το επίπεδο των ελληνικών ζωοκομικών προϊόντων.

'Ενα άλλο θέμα το οποίο είναι πάρα πολύ σοβαρό, κύριε Υπουργέ, και το οποίο επηρεάζει, είναι το γεγονός ότι δεν επιτυγχάνει κανένα αποτελεσματικό μέτρο σε επίπεδο Ευρωπαϊκής 'Ενωσης για να λύσει τα προβλήματα των Ελλήνων κτηνοτρόφων. Eίναι το γεγονός ότι, κατά την άποψή μας, και απ'αυτά τα οποία ζούμε και παρακολουθούμε και από τα αποτελέσματα των επαφών και των συσκέψεων που γίνονται στην Ευρωπαϊκή 'Ενωση σε επίπεδο Υπουργών ή άλλων παραγόντων του Υπουργείου Γεωργίας, η Ελληνική Κυβέρνηση στερείται του αναγκαίου κύρους να θέσει υπόψη των λοιπών εταίρων τις ιδιαιτερότητες της ελληνικής οικονομίας και να ζητήσει ανάλογες λύσεις. Δεν πέτυχε προς αυτήν την κατεύθυνση απολύτως τίποτα.

Σ'ένα απλό, απλούστατο θέμα της αύξησης των ποσοστώσεων του αγελαδινού γάλακτος, παρά τις μέχρι τώρα πολλές υποσχέσεις ότι από την άνοιξη του 1996 θα συνεζητείτο το θέμα -αυτά απαντούσε σε κάποια ερώτηση ο κύριος Υπουργός Γεωργίας- ότι βρίσκεται σε καλό δρόμο και ότι οι εκατόν είκοσι πέντε χιλιάδες τόνοι προσαύξησης θα ήταν πλέον γεγονός, δεν έγινε τίποτα δυστυχώς, παρά το ότι και από παλιότερα υπήρχε κάποια προεργασία, την οποία θα μπορούσατε να είχατε εκμεταλλευθεί για να λύσετε και αυτό το πρόβλημα.

Και άλλα θέματα, τα οποία έχουν τεθεί, δυστυχώς δεν αντιμετωπίστηκαν από την ελληνική Κυβέρνηση, όπως έπρεπε να αντιμετωπιστούν.

Κύριε Υπουργέ, πιστεύουμε ότι στο θέμα τουλάχιστον της κτηνοτροφίας -δεν θέλω να μιλήσω γενικότερα- απεδείχθη η ελληνική Κυβέρνηση ανεπαρκής, αδύναμη και αδιάφορη για να αντιμετωπίσει τα προβλήματα.

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ).

Θα μας απαντήσετε βεβαίως και θα μας πείτε, επ'αυτών των οποίων σας καταλογίζουμε, ποιες είναι οι απόψεις της Κυβέρνησης. 'Ενα, όμως, είναι γεγονός: Δεν νομίζω ότι ελήφθη κανένα μέτρο μέχρι τώρα που να ανέβασε την κτηνοτροφία μας σε τέτοιο σημείο, ώστε να μπορούσε να ελπίζει σε κάποιον επιτυχημένο ανταγωνισμό της κτηνοτροφίας των ευρωπαϊκών χωρών.

Είμαστε αναγκασμένοι να ζήσουμε μαζί με την ευρωπαϊκή κτηνοτροφία. Εμείς είμαστε οι φτωχοί συγγενείς. Εμείς δεν έχουμε σχεδόν καμία υποδομή. Εκείνοι διαθέτουν πάρα πολλές εμπειρίες και οπωσδήποτε έχουν πολύ διαφορετικό επίπεδο. Εμείς δεν κάνουμε απολύτως τίποτε για να διορθώσουμε κάπως τα πράγματα, ώστε να μπορέσουν να επιζήσουν οι


 

  

Σελίδα 2774 

κτηνοτρόφοι.

Η ευθύνη της Κυβέρνησης είναι τεράστια και νομίζω ότι αν δεν αλλάξει πολιτική, τότε οπωσδήποτε οι πεντακόσιες χιλιάδες οικογένειες των κτηνοτρόφων είναι καταδικασμένες σε θάνατο. Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Μπασιάκος έχει το λόγο για πέντε λεπτά.

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, κάθε φορά που η Νέα Δημοκρατία καταθέτει και συζητεί επερώτηση, ο κύριος Υπουργός μονότονα και κουραστικά μας αντικρούει, λέγοντας ότι καταθέτουμε δίκην δουλειάς ρουτίνας επερώτηση για να συζητήσουμε συγκεκριμένα προβλήματα και να στραφούμε εναντίον του.

Φοβάμαι ότι και σήμερα η έκκληση του κ. Κατσαρού, να μην επαναλάβει αυτό το κουραστικό επιχείρημα και τον ισχυρισμό του ο κύριος Υπουργός, ότι καταθέτουμε μονότονα επερωτήσεις, δεν θα εισακουστεί. Του κάνω έκκληση να αξιοποιήσει το χρόνο του, αν είναι περήφανος για τη δραστηριότητά του στο Υπουργείο, για να μας δώσει συγκεκριμένες απαντήσεις στα πολύ συγκεκριμένα και οξυμένα προβλήματα τα οποία θέτουμε με την επερώτησή μας.

Θα ξεκινήσω κατ'αρχήν με τις τιμές των ζωοκομικών προϊόντων, όπως αυτές διαμορφώνονται τις δύο τριετίες τις οποίες συγκρίνω, 1990-1993 και 1994-1997. 

Το γάλα. Το αγελαδινό γάλα έτυχε αύξησης 68% την πρώτη περίοδο και μείωση 40% τη δεύτερη περίοδο. 

Το αίγειο γάλα.'Εχει αύξηση 40% στην πρώτη τριετία και μείωση 37% την επόμενη τριετία. 

Το πρόβειο γάλα.'Εχει 25% αύξηση στην πρώτη τριετία και 25% μείωση στη δεύτερη τριετία.

Το κρέας. Το βόειο κρέας έχει αύξηση 42% στην πρώτη τριετία και 2% στη δεύτερη τριετία.

Το πρόβειο.'Εχει 27% αύξηση στην πρώτη τριετία, 10% στη δεύτερη τριετία.

Το αίγειο κρέας, 34% αύξηση την πρώτη τριετία και 9% τη δεύτερη τριετία. 

Βέβαια, αυτές είναι οι τρέχουσες τιμές και όχι οι αποπληθωρισμένες, οι οποίες οδηγούν σε ραγδαία μείωση των τιμών του παραγωγού σ'αυτά τα βασικά προϊόντα στα οποία αναφέρθηκα.

Τι κάνει η Κυβέρνηση γι'αυτό. Δεν λαμβάνει κανένα συγκεκριμένο μέτρο μείωσης του κόστους παραγωγής ή παρέμβασης στα αρμόδια κοινοτικά όργανα, ώστε να επιτύχουμε την ικανοποίηση των δίκαιων εθνικών κτηνοτροφικών αξιώσεων. Τι κάνατε για τις ποσοστώσεις του αγελαδινού γάλακτος; Τίποτε απολύτως. Καθυστερείτε συστηματικά την οργάνωση του Ελληνικού Οργανισμού Γάλακτος, δεν κατανείματε τις ποσοστώσεις και μέχρι πέρυσι απαιτούσε η Ευρωπαϊκή 'Ενωση την καταβολή προστίμων -που τελικώς καταβάλλονται από τους παραγωγούς μέσω και των βιομηχανιών- ενώ αντίστοιχα η Νέα Δημοκρατία την εποχή εκείνη είχε πετύχει και αύξηση, κατά εκατό χιλιάδες τόννους των ποσοστώσεων αγελαδινού γάλακτος, αλλά και τη διαγραφή των προστίμων, ακριβώς γιατί κατάφερε να πείσει την Ευρωπαϊκή 'Ενωση ότι δεν πρέπει ειδικά για τη χώρας μα να ισχύσει αυτό το μέτρο, όταν μάλιστα άλλες χώρες έχουν πολύ υψηλότερα ποσοστά σε σχέση με το κοινοτικό σύνολο και όταν η Ελλάδα διεκδικεί τη μισή μονάδα επί τοις εκατό να την αυξήσει, κατά 20% και να τη φθάσει στο 0,6%. Δεν είστε ικανοί να επιτύχετε αυτό το στοιχειώδες μέτρο, το οποίο είναι πάρα πολύ μηδαμινό σε σχέση με τη συνολική κοινοτική ποσόστωση.

Δεν έχετε κάνει, λοιπόν, τίποτε απολύτως για τη διεκδίκηση αυτών των δικαιωμάτων μας από την Ευρωπαϊκή 'Ενωση και αντίστοιχα δεν έχετε πάρει κανένα μέτρο για τη μείωση του κόστους παραγωγής. Είναι γνωστό ότι οι τιμές των ζωοτροφών και μια σειρά άλλων συντελεστών παραγωγής έχουν αυξηθεί ραγδαία τον τελευταίο καιρό και έχουν δημιουργήσει ασφυκτικό κλίμα στην επιβίωση των κτηνοτρόφων. Τετρακόσιες χιλιάδες κτηνοτροφικές εκμεταλλεύσεις οδηγούνται σε αφανισμό, όπως σωστά σας επισημαίνουμε, εξαιτίας της κακής πολιτική σας -αν έχετε τέτοια πολιτική- ή της ανικανότητάς σας να επιτύχετε στην Ευρωπαϊκή 'Ενωση, την ικανοποίηση δίκαιων αγροτικών κτηνοτροφικών αξιώσεων ή να λάβετε εθνικά μέτρα συμβατά προς τους κοινοτικούς κανονισμούς. Συμβατά μέτρα σας ζητάμε να πάρετε.

Διότι είναι συμβατό μέτρο να μειώσετε τα επιτόκια δανεισμού, τα οποία είναι δυο εως τέσσερις μονάδες υψηλότερα από οποιαδήποτε άλλη εμπορική τράπεζα, τη στιγμή που ο κρατικός προϋπολογισμός ενισχύει με μία έως δύο μονάδες τα επιτόκια αυτά. Και είναι απαράδεκτο να σύρονται στα δικαστήρια και να απειλούνται αναγκαστικές κατασχέσεις και πλειστηριασμοί, κατά κατηνοτροφικών εκμεταλλεύσεων, που δεν μπορούν να ανταπεξέλθουν στις υποχρεώσεις τους. Είχαμε επιβάλει μια ρύθμιση με άδεια της Ευρωπαϊκής 'Ενωσης για τα κτηνοτροφικά χρέη το 1993, δεν την εφαρμόσατε. Ο Πανελλήνιος Σύνδεσμος Παραγωγών Βοείου Κρέατος και Γάλακτος εξηγεί με σημειώμά του, το οποίο θα καταθέσω στα Πρακτικά, ότι το ύψος των ζημιών για τον τομέα από τα αρνητικά ΝΕΠ, που από τη δική σας κυβέρνηση επιβλήθηκε το 1983 μέχρι το 1989, ανέρχεται στα εκατόν είκοσι έξι δισεκατομμύρια (126.000.000.000) δραχμές. Τόσο ζημιώθηκαν από τη δική σας πολιτική που στόχευε και στη μείωση του πληθωρισμού, η καθιέρωση των αρνητικών ΝΕΠ. Αντί γι' αυτό δεν εφαρμόζετε τη ρύθμιση και οδηγείτε σε αφανισμό τις κτηνοτροφικές επιχειρήσεις. Οπως επίσης δεν έχετε κάνει τίποτα για να τιθασεύσετε τις αθρόες, λαθραίες εισαγωγές ζωοκομικών προϊόντων από τρίτες χώρες και να καταστείλετε τη νοθεία. Εμείς δεν είδαμε μια δικαστική απόφαση, η οποία να είναι σε βάρος αυτών, οι οποίοι νοθεύουν ή που εισάγουν λαθραία ζωοκομικά προϊόντα από τρίτες χώρες, όπως επίσης δεν βλέπουμε επαρκή έλεγχο κτηνιάτρων στα σύνορα, αφού και σεις ο ίδιος ομολογείτε ότι στερούνται κτηνιάτρων και άλλων γεωτεχνικών οι αρμόδιες κτηνιατρικές υπηρεσίες. Και αυτό οδηγεί και σε επέκταση των ζωονόσων που παρατηρήθηκε τελευταία στη Θράκη και στη Μακεδονία χωρίς να έχουν καταβληθεί σε ορισμένες περιπτώσεις ακόμη οι αναγκαίες και οφειλόμενες από την Κυβέρνηση - και από τον κρατικό προϋπολογισμό, αλλά και την Ευρωπαϊκή 'Ενωση - αποζημιώσεις. Οπως επίσης δεν έχετε κάνει έργα υποδομής. Δεν απορροφάτε τα κονδύλια των κοινοτικών κανονισμών που έχουν εγκριθεί για να προχωρήσουν τα έργα υποδομής. Και βέβαια είναι δεδομένο ότι καθυστερείτε και την καταβολή των επιδοτήσεων στα επιλέξιμα και σε μια σειρά άλλες επιδοτήσεις σε βάρος του εισοδήματος και της επιβιώσης του κτηνοτρόφου.

Η Νέα Δημοκρατία έχει κάνει επανειλημμένως συγκεκριμένες προτάσεις. Προτάσεις που οδηγούν στη στήριξη του κτηνοτροφικού τομέα και στη διατήρηση του πληθυσμού αυτού στην ύπαιθρο. Διότι η απερήμωση της υπαίθρου, όπως παρατηρείται τα τελευταία χρόνια επί των ημερών σας, και η μετεγκατάσταση ανέργων κτηνοτρόφων προς την περιφέρεια δημιουργεί όχι μόνο οικονομικά αλλά και κοινωνικά προβλήματα, τα οποία σας οδηγούν σε αδιέξοδο μια και θα κληθείτε εσείς οι ίδιοι να στηρίξετε τους ανέργους, όταν θα φθάσουν αυτοί το 15% εξαιτίας αυτής της μετεγκατάστασης με άλλες κοινωνικές παροχές πολύ μεγαλυτέρου ύψους. Είναι ανάγκη άμεσα να εντρυφίσουμε στο πρόβλημα, να αποτρέψετε τις κινητοποιήσεις με εργα και όχι με δικαστικές διώξεις στις οποίες προβαίνετε, για να στηρίξετε την ύπαιθρο και να αποτρέψετε την απερήμωση της ελληνικής υπαίθρου.

(Στο σημείο αυτό ο Βουλευτής κ. Ε. Μπασιάκος καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του τμήματος Γραμματείας της Διεύθυνσης Στενογραφίας και Πρακτικών της Βουλής).

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι ο Βουλευτής κ. Κωνσταντίνος Στεφανής ζητάει ολιγοήμερη άδεια απουσίας στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Δημήτριος Β. Κωστόπουλος): Η Βουλή ενέκρινε.


 

  

Σελίδα 2775 

Κατά τη συζήτηση της σημερινής επερώτησης των Βουλευτών της Νέας Δημοκρατίας ως Κοινοβουλευτικός Εκπρόσωπος του Κ.Κ.Ε. ορίζεται ο κ. Ευάγγελος Μπούτας.

Ο κ. Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, παρά το γεγονός ότι επί χρόνια απευθυνόμεθα προς την Κυβέρνηση και ομιλούμε εις ώτα μη ακουόντων, εμείς οι Βουλευτές της Νέας Δημοκρατίας συνεχίζουμε να θέτουμε τα προβλήματα των κτηνοτρόφων της πατρίδας μας και ζητούμε την επίλυσή τους. Αυτό και μόνο το σκοπό έχει η συζητουμένη σήμερα επερώτηση των Βουλευτών της Νέας Δημοκρατίας.

Φέρνουμε και πάλι, κύριε Υπουργέ, το θέμα προς συζήτηση μήπως η κριτική μας ευαισθητοποιήσει την Κυβέρνηση και στρέψει το ενδιαφέρον της προς τη χειμαζομένη και εξαθλιωμένη τάξη των Ελλήνων κτηνοτρόφων. Η μέχρι τούδε σύμπεριφορά της Κυβερνήσεως απέναντι των κτηνοτρόφων δεν αφήνει βέβαια πολλά περιθώρια για σοβαρές ελπίδες, αλλά εμείς εκ καθήκοντος προσπαθούμε να εξαντλήσουμε και την τελευταία δυνατότητα πειθούς. 'Αλλωστε δεν έχουμε και άλλες δυνατότητες, τόσο από το Σύνταγμα της πατρίδας μας, όσο και από τον Κανονισμό της Βουλής, ώστε να πράξουμε κάτι περισσότερο απ' αυτό το οποίο πράττουμε σήμερα οι Βουλευτές της Νέας Δημοκρατίας. Δεν χρειάζεται ιδιαίτερη προσπάθεια, κύριοι συνάδελφοι, να περιγράψουμε την κατάσταση, στην οποία βρίσκονται οι κτηνοτρόφοι. Φθάνει μια φράση. Δεν βρέθηκαν οι κτηνοτρόφοι της Ελλάδος ποτέ σε χειρότερη θέση απ' αυτή την οποία ευρίσκονται σήμερα.

Σήμερα οι 'Ελληνες κτηνοτρόφοι πνέουν τα λoίσθια και οδηγούνται στον αφανισμό, αν συνεχιστεί αυτή η αδιαφορία της Κυβέρνησης προς αυτούς, με όλες τις συνέπειες, τόσο για τους ιδίους, όσο και για την εθνική οικονομία.

Ασφαλώς, δεν μπορεί η σημερινή Κυβέρνηση, που όλα τα βλέπει με αριθμούς, να μη γνωρίζει ότι όταν πρωτοπήρε την εξουσία στη χώρα αυτή η συμμετοχή της αγροτικής οικονομίας στο Α.Ε.Π. ήταν 19% και σήμερα κατήλθε στο 12%. Τότε οι άνεργοι ήταν εκατόν ογδόντα χιλιάδες και τώρα έγιναν τετρακόσιες πενήντα χιλιάδες με την εγκατάλειψη των κτηνοτρόφων της χώρας μας που ήρθαν στις αστικές περιοχές για να βρούν εργασία. 

Και τα δύο αυτά στοιχεία, κύριε Υπουργέ, κινήθηκαν κατ'αυτόν το δυσμενή τρόπο, διότι είναι απόρροια της δικής σας αδιάφορης πολιτικής έναντι των Ελλήνων κτηνοτρόφων. Και επειδή έχετε πρόχειρη την αντεπίθεση να χρεώνετε τη σημερινή κατάσταση των κτηνοτρόφων σε εμάς, διότι το έχετε πεί πολλές φορές και εσείς και οι άλλοι Υπουργοί σε άλλα θέματα, εμείς ευθέως θα σας πούμε τα εξής: Από το 1981 κυβερνάτε τη χώρα με μια παρένθεση τρεισήμισυ ετών που κυβέρνησε η Νέα Δημοκρατία.

Εμείς με παρησία στην Αίθουσα αυτή αναλαμβάνουμε το μέρος της ευθύνης των τρεισήμισι ετών. Αλλά να αναλάβετε και εσείς, κύριε Υπουργέ, το μέρος της ευθύνης των δεκατριών ετών που κυβερνάτε τη χώρα.

Σε άλλη επερώτησή μας, μας είχατε πεί από του Βήματος, ότι επαναλαμβάνουμε τα ίδια πράγματα. Εγώ σας απάντησα τότε ότι επαναλαμβάνουμε τα ίδια πράγματα, ακόμα και το ίδιο το κείμενο της ιδίας επερωτήσεως μπορούσαμε να χρησιμοποιήσουμε, διότι τα προβλήματα από τότε που σας τα θέσαμε μέχρι και σήμερα, παραμένουν το ίδιο άλυτα.

Τονίσαμε λοιπόν τότε, κύριε Υπουργέ, και επαναλαμβάνουμε και σήμερα: Πρώτον, αφήσατε την κρατική Αγροτική Τράπεζα της Ελλάδος με τους τοκογλυφικούς της τόκους να πνίγει τους 'Ελληνες γεωργούς και κτηνοτρόφους στα χρέη. 

Δεύτερον, δε λάβατε κανένα μέτρο για τη μείωση του κόστους παραγωγής, παρά της δικές μας υποδείξεις για λήψη συγκεκριμένων μέτρων.

Τρίτον, αδιαφορήσατε για την επίλυση του ιδιοκτησιακού προβλήματος των βοσκοτόπων και συμβάλατε στην εξαθλίωση των κτηνοτρόφων.

Τέταρτον, δεν ενεργοποιήσατε τους εμπορικούς ακολούθους στο εξωτερικό και δεν δεχθήκατε τη δική μας πρόταση, για την τοποθέτηση γεωργικών ακολούθων στο εξωτερικό, ώστε να παρακολουθούν τη διεθνή αγορά και να κάνουν την προώθηση των ελληνικών προϊόντων και ιδιαίτερα των γεωργικών, ώστε να βοηθήσετε τους 'Ελληνες κτηνοτρόφους.

Τέλος, κύριε Υπουργέ, δεν επιδείξατε εκείνη τη δραστηριότητα με κύρος και επιδεξιότητα, στα όργανα της Ευρωπαϊκής 'Ενωσης και να συμπήξετε συμμαχίες με τους ανάλογους εταίρους μας, ώστε να πετύχετε αυτά που σήμερα ζητά η ελληνική κτηνοτροφία, την αύξηση της ποσόστοσης του αγελαδινού γάλακτος, των εξισωτικών αποζημιώσεων και την έγκαιρη τουλάχιστον καταβολή τους.

Θα αρκεστώ μόνο σ'αυτά, κύριε Υπουργέ, γιατί δεν έχω περισσότερο χρόνο, αλλά απευθυνόμενος τόσο προς εσάς, όσο και προς την Κυβέρνησή σας θα πώ τα εξής: Πρέπει να καταλάβετε ότι το πρόβλημα των κτηνοτρόφων δεν είναι πρόβλημα μιας κοινωνικής τάξεως.

Το πρόβλημα των Ελλήνων κτηνοτρόφων είναι εθνικό. Και τα εθνικά προβλήματα δεν λύνονται με λογιστικούς υπολογισμούς που συνεχίζει να κάνει η Κυβέρνησή σας σε όλα τα σημεία. Τα εθνικά προβλήματα λύνονται με θυσίες. Και εάν δεν είστε αποφασισμένοι να θυσιάσετε κάποια άλλα θέματα γι'αυτό το εθνικό θέμα, δεν πρόκειται να το λύσετε. Με θυσίες, λοιπόν, του συνόλου, όπως κάναμε σε άλλες περιπτώσεις και όπως καλείται πάντοτε το ελληνικό κράτος να κάνει, όταν πρόκειται για εθνικά θέματα, το ίδιο πρέπει να κάνετε και τώρα.

Εάν δεν το κάνετε, κύριε Υπουργέ, ούτε το πρόβλημα των κτηνοτρόφων θα λύσετε ούτε κτηνοτρόφους θα έχετε στην πατρίδα μας. Σε λίγο οι κτηνοτρόφοι θα αφήσουν τις γκλίτσες και θα κατέβουν στις αστικές περιοχές, για να μην πω ότι θα τις πάρουν μαζί τους τις γκλίτσες για να έλθουν μέσα στις αστικές περιοχές και να κτυπήσουν όλους τους υπευθύνους και πρώτους ημάς μέσα στο Εθνικό Κοινοβούλιο.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Καρασμάνης έχει το λόγο.

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, και οι προηγούμενοι συνάδελφοι αναφέρθηκαν στην υπερχρέωση της κτηνοτροφίας. Θα ήθελα και εγώ ιδιαίτερα να τονίσω ότι η υπερχρέωση είναι βάρβαρη. Οι κτηνοτρόφοι μας έχουν γονατίσει στα χρέη και στην εγκατάλειψη. Η πολιτική που ακολουθήθηκε από τη δεκαετία του '80 συσσώρευσε προβλήματα που έχουν σήμερα οδηγήσει αυτόν το νευραλγικό κλάδο στα όρια της ολοκληρωτικής κατάρρευσης.

Η Κυβέρνηση, όχι μόνο αδιαφορεί στις αγωνιώδεις εκκλήσεις, αλλά με σκληρότητα και αναλγησία οδηγεί σε εξαθλίωση και απόγνωση δεκάδες χιλιάδες οικογένειες, σε οικονομικό και κοινωνικό μαρασμό στις πιο αδύναμες, ευαίσθητες και προβληματικές περιοχές της χώρας μας. Αδύναμη ακόμη να διεκδικήσει στα κοινοτικά όργανα κάποια στοιχειώδη έστω μέτρα που θα βοηθήσουν αυτούς τους απελπισμένους ανθρώπους να σταθούν στα πόδια τους και να επιβιώσουν. Οι 'Ελληνες κτηνοτρόφοι πνίγονται σήμερα σε χρέη, για τα οποία οι ίδιοι δεν είναι υπεύθυνοι. Υπεύθυνη είναι η πολιτική, που άσκησαν οι κυβερνήσεις της δεκαετίας του '80, απέναντι στον κλάδο, που είχαν σαν συνέπεια τη συνεχή και αλματώδη αύξηση του κόστους παραγωγής. Είναι η αποδοχή της ίδιας της Κυβέρνησης, της εφαρμογής των αρνητικών για τη χώρας μας ΝΕΠ, με τα οποία στην ουσία επιδοτούσαν τα κρέατα και τα γαλακτομικά προϊόντα των χωρών της Ευρώπης εις βάρος των ελληνικών προϊόντων, τα οποία μένανε αζήτητητα. 'Ηταν επόμενο με μία τέτοια πολιτική να επέλθει σιγά-σιγά ο οικονομικός μαρασμός και η αδυναμία αυτών των ανθρώπων να ανταποκριθούν στις υποχρεώσεις τους και να εξοφλούν έγκαιρα τις δόσεις τους προς την ΑΤΕ. Και έχουν φθάσει με τους ληστρικούς τόκους και τα πανωτόκια της ΑΤΕ να μην μπορούν να ξοφλήσουν την ΑΤΕ, που λέγεται ότι είναι η τράπεζα του αγρότη, η τράπεζα του κτηνοτρόφου.

Είμαστε η μόνη χώρα στην κοινότητα που έχουμε εξαψήφιο αριθμό ποσόστωσης, ενώ άλλες χώρες στην Ευρωπαϊκή Κοινότητα με μικρότερη έκταση, με μικρότερο πληθυσμό έχουν ποσοστώσεις εκατομμυρίων τόνων.


 

  

Σελίδα 2776 

Οι ανεξέλεγκτες εισαγωγές στο γάλα και στα γαλακτομικά ρίχνουν μέρα με τη ημέρα τις τιμές του παραγωγού, τόσο στο αγελαδινό, όσο και στο αιγοπρόβειο γάλα, όταν σε αντίθεση με τον καταναλωτή οι τιμές να ανεβαίνουν διπλάσιες και τριπλάσιες.

Ακόμη, κύριε Υπουργέ, μαύρα Χριστούγενα και γιατί θα κάνουν οι κτηνογρόφοι όπως και ιο ροδακινοπαραγωγοί, απαράδεκτα οι εξισωτικές αποζημιώσεις. Ακόμη δεν έχουν καταβληθεί οι επιδοτήσεις στα επιλέξιμα, ενώ οι κοινοτικοί κανονισμοί όπως ξέρετε επιτρέπουν την πληρωμή τους την πρώτη δόση τον Ιούνιο και τη δεύτερη δόση το Σεπτέμβρη. Ακόμη θα πρέπει να πάρετε θέση, κύριε Υπουργέ, στις βαρειές αιχμές που περιέχονται στην τελευταία έκθεση του κοινοτικού ελεγκτικού συνεδρίου, στην οποία η χώρα μας κατηγορείται για αδιαφάνεια στη διαχείριση -ναι, κύριε Υπουργέ- των κοινοτικών κονδυλίων για τις εξισωτικές αποζημιώσεις και διατυπώνονται αμφιβολίες για το αν οι αποζημιώσεις πηγαίνουν πραγματικά στους δικαιούχους και όχι στους κτηνοτρόφους μαϊμούδες.

Κύριε Υπουργέ, εγκαταλείψτε, έστω και αυτή τη στιγμή, την πολιτική της αδιαφορίας απέναντι στους κτηνοτρόφους. Η κατάρρευση αυτού του κλάδου, που είναι συνυφασμένος με την ίδια την ύπαρξη πολλών περιοχών της χώρας μας και μάλιστα ευαίσθητων, θα πυροδοτήσει την έκρηξη οικονομικών και κοινωνικών προβλημάτων με ανυπολόγιστες συνέπειες. Πρέπει οι κτηνοτρόφοι να μείνουν στην ύπαιθρο. Αλίμονο! Εάν οι κτηνοτρόφοι και οι αγρότες εγκαταλείψουν την ύπαιθρο, θα φτιάξουμε μία κοινωνία για την οποία όλοι μας θα έχουμε ευθύνες και όλοι μας θα ντρεπόμαστε, κύριε Υπουργέ. 'Εστω και αυτή τη στιγμή πάρτε εκείνες τις αποφάσεις, εκείνα τα μέτρα, ώστε να μπορέσουμε να κρατήσουμε τους κτηνοτρόφους στην ύπαιθρο.

Μην ξεχνάτε ότι κάνουμε εισαγωγές εκατόν σαράντα χιλιάδων τόνων σε κρέατα αξίας διακοσίων δισεκατομμυρίων (200.000.000.000). Αν αυτά τα διακόσια δισεκατομμύρια (200.000.000.000) τα δώσετε σε έργα υποδομής και σε οικονομικές ενισχύσεις και αν προβείτε σε μία γενναία ρύθμιση των κτηνοτροφικών χρεών σαν εκείνη του 1993, να είστε βέβαιος ότι τότε πλέον θα έχετε επιτελέσει πραγματικά το καθήκον σας.

Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ.Σταύρος Παπαδόπουλος έχει το λόγο.

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, είναι πλέον γνωστό σε όλους μας μέσα σε αυτή την Αίθουσα ότι οι κτηνοτρόφοι στη χώρα μας βρίσκονται αυτήν τη στιγμή σε άθλια οικονομική κατάσταση. Βρίσκονται στα πρόθυρα της καταστροφής εξαιτίας της αδιαφορίας που δείχνει η Κυβέρνηση απέναντι στην πλέον αδικημένη κοινωνική ομάδα των Ελλήνων κτηνοτρόφων.

Αποτέλεσμα αυτής της αδιαφορίας και αναλγησίας, που δείχνει η σημερινή Κυβέρνηση του ΠΑ.ΣΟ.Κ. και ιδιαίτερα ο Πρωθυπουργός απέναντι σε αυτούς τους ανθρώπους, είναι η συσσώρευση πολλών προβλημάτων που οδηγούν σε αδιέξοδα την τόσο αγκομαχούσα τάξη των γεωργοκτηνοτρόφων. Αδιέξοδα τόσο οικονομικά, που καταλήγουν πολλές φορές σε αυτοκτονίες, όσο και γενικότερα κοινωνικά.

Τα κοινωνικά αδιέξοδα τα αισθανθήκαμε τον περασμένο χρόνο με τις καταλήψεις των εθνικών οδών και το γενικό ξεσηκωμό των γεωργοκτηνοτρόφων μας που προμηνύεται για φέτος, κύριε Υπουργέ, ακόμα μεγαλύτερος εξαιτίας του εμπαιγμού τους από εσάς και από την Κυβέρνηση του ΠΑ.ΣΟ.Κ.. 

'Οσον αφορά το οικονομικό αδιέξοδο, είναι γνωστή η αδυναμία εξοφλήσεως των ληξιπρόθεσμων δόσεων των ταμείων προς την ΑΤΕ και γενικότερα των χρεών των γεωργοκτηνοτρόφων με τους τόκους υπερημερίας να καλύπτουν αυτήν τη στιγμή το 90% με 95% των χρεών.

'Ολα αυτά, για τα οποία απειλούνται, κύριε Υπουργέ και γίνονται κατασχέσεις και βγαίνουν σε πλειστηριασμούς τα σπίτια και τα ακίνητά τους, το σύνολό τους προέρχεται από τα πανωτόκια και αγγίζει το 90% με 95%.

Και εδώ είναι ακριβώς το παράδοξο. Η Κυβέρνηση του ΠΑ.ΣΟ.Κ., που χρόνια τώρα φωνάζει ότι είναι κυβέρνηση όλων των Ελλήνων, δυστυχώς έγινε κυβέρνηση ολίγων μόνο Ελλήνων και των συγγενών τους, εξυπηρετώντας, ρυθμίζοντας και χαρίζοντας τα χρέη των συγγενών. Για παράδειγμα τα χρέη του γαμπρού του Υφυπουργού του κ. Κολιοπάνου και τα χρέη των εχόντων και κατεχόντων, πολυτελή αυτοκίνητα, κότερα, και αν θέλετε και τα χρέη των μεγάλων Π.Α.Ε. που εκπροσωπούν τα διαπλεκόμενα, γενικότερα, συμφέροντα, ξεχνώντας την πιο αδικημένη τάξη των κτηνοτρόφων τους ανθρώπους, δηλαδή, που μέρα νύχτα μοχθούν κάτω από σκληρές και ανθυγιεινές συνθήκες για να παράγουν αγαθά πρώτης ανάγκης, αρίστης ποιότητας και να τρέφουν με φθηνά προϊόντα όλους τους άλλους 'Ελληνες, τα χρέη των οποίων, όμως, κύριε Υπουργέ, τα ρύθμισε με τόλμη και ρεαλισμό το 1993 η συντηρητική -όπως λέτε εσείς- κυβέρνηση της Νέας Δημοκρατίας. Και δεν είχε παρά να εφαρμόσει το ίδιο αυτό πράγμα η δήθεν προοδευτική, η δήθεν φιλολαϊκή κυβέρνηση του ΠΑ.ΣΟ.Κ.

Κυρίες και κύριοι συνάδελφοι, οι κτηνοτρόφοι είναι η μόνη τάξη, η μόνη κοινωνική ομάδα των Ελλήνων που εργάζεται όλο το χρόνο μαζί με όλα τα μέλη της οικογενείας τους χωρίς να αμείβονται, χωρίς να απολαμβάνουν έστω το βασικό μεροκάματο του ανειδίκευτου εργάτη του Ι.Κ.Α.. Απεναντίας, μπορώ να πω ότι οι περισσότεροι είναι χρεωμένοι στην Αγροτική Τράπεζα της Ελλάδος.

Αυτό, δε, κύριε Υπουργέ, μπορείτε να το διαπιστώσετε εάν πάτε στην ιδιαίτερη πατρίδα μου ή αν θέλετε σε όλες τις παραμεθόριες περιοχές της Ελλάδος και ιδιαίτερα στις περιοχές της Προσοτσάνης, του Παρανεστίου ή του Κάτω Νευροκοπίου Δράμας. Αν τραβήξετε έτσι τυχαία οποιαδήποτε καρτέλα από τις καρτέλες της Αγροτικής Τραπέζης ή αν θέλετε όλες μαζί, εκεί θα δείτε ότι υπάρχουν μόνο χρέη, χρέη που δημιουργούν απόγνωση, λύπη και πικρία στις αγνές καρδιές αυτών των ανθρώπων, των κτηνοτρόφων μας. Και σαν να μην έφθαναν όλα αυτά τα χρέη, ήρθαν τώρα και τα πρόστιμα που επιβάλλει ο Ελληνικός Οργανισμός Γάλακτος, για υπέρβαση παραγωγής αγελαδινού γάλακτος. Αναφέρω μερικά ονόματα παραγωγών από την περιοχή Κάτω Νευροκοπίου. Είναι ο Ξαντινίδης, είναι ο Χαλκίδης. Και καταθέτω τα έγγραφα με τα οποία τους εστάλη για να πληρώσουν αυτά τα πρόστιμα. Και όλα αυτά, κύριε Υπουργέ, εξαιτίας της αδιαφορίας που δείξατε και της αναξιοπιστίας που υπάρχει απέναντι στην Κυβέρνησή σας από τα όργανα της Ευρωπαϊκής 'Ενωσης, για να μπορέσετε να πετύχετε ευνοϊκές ρυθμίσεις υπέρ των Ελλήνων κτηνοτρόφων, όπως παραδείγματος χάρη η αύξηση της ποσόστωσης του επιδοτουμένου αγελαδινού γάλακτος ή η αύξηση των επιδοτήσεων και εξισωτικών αποζημιώσεων των ζώων και η αύξηση των κονδυλίων για έργα υποδομής στην ελληνική κτηνοτροφία.

Η επαρχία, κύριε Υπουργέ, έχει απερημωθεί. Το δημογραφικό πρόβλημα της πατρίδας μας είναι οξύ και χρειάζονται γενναίες αποφάσεις και γενναία μέτρα για την ενίσχυση της υπαίθρου και των παραμεθορίων περιοχών. Χωρίς την επαρχία και τους κτηνοτρόφους δεν ζει το έθνος, κύριε Υπουργέ.

Γι'αυτό, λοιπόν, και δι'υμών, απευθυνόμενος προς τον κύριο Πρωθυπουργό, θέλω να πω ότι χωρίς λαό δεν μπορούμε να εφαρμόσουμε την παλλαϊκή άμυνα την οποία θέλετε να εφαρμόσετε στις παραμεθόριες περιοχές. Ευχαριστώ.

(Χειροκροτήματα από την πτέρυγα της Νέας Δημοκρατίας)

(Στο σημείο αυτό ο Βουλευτής κ. Σταύρος Παπαδόπουλος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει ο Υπουργός Γεωργίας κ. Στέφανος Τζουμάκας για τριάντα λεπτά.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, άκουσα με προσοχή τις τοποθετήσεις των επερωτώντων συναδέλφων της Νέας Δημοκρατίας. Επίσης, διάβασα


 

  

Σελίδα 2777 

το κείμενο της επερώτησης που αναφέρεται σε ορισμένα θέματα που αναφέρονται στην κτηνοτροφία.

Κύριοι συνάδελφοι, θα ήθελα να πω ότι στην κτηνοτροφία όπως και σε άλλους κλάδους της γεωργικής παραγωγής, έχουμε δύο βασικές κατευθύνσεις. Η μία κατεύθυνση έχει σχέση με την πολιτική μας στην Ευρωπαϊκή 'Ενωση και η άλλη κατεύθυνση έχει σχέση με την εθνική υποστήριξη σ'αυτόν τον τομέα.

Θα αρχίσω πρώτα από την κατεύθυνση της Ευρωπαϊκής 'Ενωσης. Παρουσιάσθηκαν με ευκολία ορισμένα πράγματα. Και δεν είναι το θέμα βέβαια για την Ελλάδα, ότι η Κυβέρνηση δεν έχει κύρος να επιβάλλει την πολιτική της. Δεν υπάρχει ενημέρωση απ'ό,τι φαίνεται. Το θέμα είναι πολλών χωρών που πιέζουν συστηματικά και μάλιστα χωρών με μεγαλύτερη δύναμη για πάρα πολλούς λόγους για να αλλάξει το καθεστώς στο αγελαδινό γάλα. 

'Εχω μεγάλη εκτίμηση και σέβομαι πάρα πολύ τον κ. Κατσαρό αλλά αυτό που είπε ότι είναι ένα απλούστατο θέμα, μάλλον σχήμα λόγου ήταν. Δεν είναι καθόλου απλούστατο. Υπάρχει μεγάλη άρνηση, υπήρχε τουλάχιστον μέχρι τώρα, γιατί άλλαξαν τα πράγματα. Και όταν έλεγα ότι δρομολογείται μία εξέλιξη, γιατί υπήρχε όντως σχέδιο για την αναθεώρηση της ΚΟΑ στα γαλακτοκομικά και στο αγελαδινό γάλα.

'Ομως, αυτή η δρομολόγηση έχει μία διαφορετική εξέλιξη. Συγκεκριμένα, τον Ιούλιο, η Kομισιόν έφερε την Ατζέντα 2000, όπως γνωρίζετε, για την αναθεώρηση της Κοινής Αγροτικής Πολιτικής. 'Ηταν μία πρόταση μονομερής, άδικη, που αναφερόταν μόνο στα τρία βασικά προϊόντα, που παράγει κύρια ο Βορράς των χωρών της Ευρωπαϊκής 'Ενωσης.

Κάναμε τεράστια προσπάθεια για να διευρυνθεί η Ατζέντα και να συμπεριληφθούν σε μία σφαιρική και ισόρροπη μεταρρύθμιση -όπως λέει και το κείμενο της απόφασης του Συμβουλίου των Υπουργών- και τα μεσογειακά προϊόντα, για να γίνει από κοινού η χρηματοδότηση και οι μεταρρυθμίσεις.

Σ' αυτήν την πρόταση υπάρχει πρόταση για τη μείωση των τιμών στο γάλα και στα γαλακτοκομικά προϊόντα. 'Ετσι, ο Επίτροπος θα φέρει πρόταση το Α' τρίμηνο του 1988 για αλλαγή στο καθεστώς σ' αυτές τις τρείς βασικές παραγωγές και τις ζώνες παραγωγών της Ευρωπαϊκής 'Ενωσης, στο βόειο, στο γάλα, στα γαλακτοκομικά και στα σιτηρά. Θα συζητήσουμε, λοιπόν, εκεί για το γάλα.

Πριν από πέντε ημέρες ήμουν στη Μεγάλη Βρεττανία, που με είχε προσκαλέσει ο Υπουργός Γεωργίας ο κ. Κάνιχαμ για μία συνάντηση, γιατί αναλαμβάνει η Μεγάλη Βρεττανία την Προεδρία από την 1η Ιανουαρίου.

Η Προεδρία της Μεγάλης Βρεττανίας θέλει να προωθήσει ορισμένα θέματα. 'Ενα από τα βασικά θέματα αφορά το γάλα. Ευθέως έθεσαν το θέμα ότι θέλουν και θα επιδιώξουν, να καταργήσουν τις ποσοστώσεις στο αγελαδινό γάλα. Η Ελλάδα όπως και άλλες χώρες ζητούν να αυξηθούν τα ποσοστά. Η Ισπανία ζητάει ένα εκατομμύριο τόνους. Εγώ ανέβασα το αίτημα στους εκατόν πενήντα χιλιάδες τόνους στο τραπέζι με τον Κάνιχαμ χθες. Μου είπε "εφόσον εσείς έχετε πρόβλημα με το φρέσκο γάλα και συνέχεια σας ακούω στα συμβούλια να λέτε ότι δεν μπορεί να υφίσταται ποινή μία χώρα και να στερείται του δικαιώματος να έχει φρέσκο γάλα" -γιατί είναι σταθερή η θέση μας- "εμείς σκεφτόμαστε και έχουμε πρόταση για την κατάργηση των ποσοστώσεων".

Αυτή είναι μία γενικότερη στρατηγική ορισμένων χωρών, για την κατάργηση των ποσοστώσεων σε όλα τα προϊόντα. Αργότερα, θέλουν να το θέσουν αυτό και για το βαμβάκι, θέλουν να το θέσουν και για το ελαιόλαδο κ.ο.κ. 

Στη συνέχεια μου είπε ότι "θα μπορείτε να παράγετε όσο γάλα θέλετε, για να αντιμετωπίσετε και το θέμα με τον τουρισμό" -ήξερε πλήρως την άποψή μας, για το διπλάσιο πληθυσμό που έχουμε στη χώρα μας για μία μεγάλη περίοδο με τον τουρισμό- "και εμείς να αντιμετωπίσουμε το πρόβλημα που έχουμε κ.ο.κ.". Και εγώ του είπα κύριε Κακίχαμ όλα καλά, αλλά η χρηματοδότηση; Πώς θα γίνεται η ενίσχυση; Γιατί αν δεν υπάρξει ενίσχυση στο προϊόν, είναι τέτοιες οι συνθήκες και το κόστος, που υπάρχει πρόβλημα. Εσείς ταϊζετε χόρτο τις αγελάδες σας και παράγετε χρυσάφι, γιατί έχετε μικρό κόστος, έχετε τεράστιες εκτάσεις, εμείς τις ταϊζουμε" -όπως πολύ σωστά λέτε στην επερώτησή σας- "με τροφές που έχουν μεγάλο κόστος, αυτό είναι το τραγικό για μας και παράγουν κάρβουνο. 'Εχουμε πολύ μεγάλο κόστος για τροφές για τα ζώα μας και δεν παράγουν το χρυσάφι. Αυτό είναι γεγονός. Με τις λίμνες γάλακτος δεν θα βρούμε άκρη".

Είμαστε, λοιπόν, σε διαπραγμάτευση. Θα αρχίσει τώρα η συζήτηση και για το γάλα και για τα γαλακτοκομικά. Εμείς, κύριε Πρόεδρε, θα πάμε στο αίτημα για εκατόν πενήντα χιλιάδες τόνους. Και βέβαια εκεί θα ζητήσουμε και ένα σωρό άλλα. Ετοιμάζονται και άλλες χώρες να το κάνουν, όπως η Ιταλία που έχει πολύ μεγαλύτερο πρόβλημα, η Ισπανία κλπ.

Θέλω, όμως, να δηλώσω εδώ -και το δήλωσα σαφώς σε πάνω από πέντε συμβούλια και σε όλους τους προέδρους που έχουν αναλάβει από τότε που ήμουν και εγώ στο Συμβούλιο, από τον Πρόεδρο της Ιταλίας μέχρι σήμερα- ότι η Ελλάδα δεν διεκδικεί την αυτάρκεια στο συγκεκριμένο προϊόν.

Δεν είναι λογική της χώρας μας, ούτε και καμίας άλλης χώρας, να διεκδικεί την αυτάρκεια σε οποιοδήποτε προϊόν. Είναι μία βασική λογική και της 'Ενωσης. Είμαστε σε μία 'Ενωση, είμαστε σε μία κοινή αγορά και δεν μπορεί καμία χώρα να εγείρει το θέμα της αυτάρκειας. Αυτό το λέω γενικά, όχι ότι εμείς εδώ έχουμε τέτοιο πρόβλημα. Εμείς έχουμε το 0,5%, όπως πολύ σωστά επιχειρηματολογήσατε και δεν έχουμε σ' αυτό καμία διαφωνία.

'Αρα, λοιπόν, διεκδικούμε την ποσόστωσή μας και ό,τι αυτό συνεπάγεται σ' αυτήν τη διαδικασία.

Θα ήθελα επίσης να πω πως δεν αληθεύει ότι δεν έχουμε καλή τιμή στο αγελαδινό γάλα. 'Εχουμε 20% πάνω από την τιμή των Ευρωπαίων παραγωγών. Βέβαια, δεν μπορεί αυτή να είναι μια ικανοποιητική τιμή, αλλά αν λάβουμε υπόψη μας τις συνθήκες και την ενίσχυση, είναι από τις καλύτερες τιμές μέσα στην Ευρωπαϊκή 'Ενωση. 'Οντως, αυτή η τιμή δεν ανταποκρίνεται στο ότι εμείς έχουμε μεγάλο κόστος για την παραγωγή του προϊόντος. Το δικό μας θέμα είναι αυτό, καθώς και ότι δεν έχουμε μονάδες, οι οποίες να είναι ανταγωνιστικές.

Προέρχομαι από κτηνοτροφική περιοχή και ξέρω καλά τα προβλήματα. Τα τρία μεγαλύτερα προβλήματα αυτού το τομέα είναι τα εξής: Πρώτον, δεν έχουμε ανταγωνιστική κτηνοτροφία, γιατί δεν την προσέξαμε ιστορικά. 'Εχει μιλήσει και ο κ. Αποστόλου άπειρες φορές για την άνιση εξέλιξη της γεωργίας μας, 70% φυτική και 30% ζωική παραγωγή. Αυτή η σχέση πρέπει να αλλάξει.

Το δεύτερο πρόβλημα είναι ότι η ζωή στην κτηνοτροφία είναι δύσκολη και το περιβάλλον και το πλαίσιο, κάτι που δεν συμβαίνει σε άλλες παραγωγές. 

Το τρίτο πρόβλημα είναι ότι υπάρχει όντως μία χρέωση στον κτηνοτροφικό τομέα. Υπάρχει πρόβλημα. Γι' αυτό εγώ είχα κάνει μία ρύθμιση, όταν ανέλαβα τα καθήκοντά μου, στην οποία έχουν ενταχθεί πάρα πολλοί κτηνοτρόφοι. Υπάρχει, όμως, ένα χρέος -το είπα αυτό όταν ήταν εδώ ο κ. Μητσοτάκης, ο πρώην Πρωθυπουργός- για ορισμένες μονάδες, που έχουν μεγάλες επιτυχίες, αλλά έχουν μια παλιά υπερχρέωση. Ορισμένοι έχουν κάποια δυνατότητα να ανταποκριθούν στις συνθήκες, ενώ ορισμένους πρέπει να τους εξετάσουμε.

Γι' αυτό είπαμε ότι πρέπει να βρούμε μία λύση. Είπε άλλωστε και ο κ. Λάμπρου, όταν ανέλαβε τα καθήκοντά του ως διοικητής της ΑΓΕ ότι πρέπει να εκκαθαρίσει το χαρτοφυλάκιο από τέτοιες βεβαρυμένες περιπτώσεις, που υπάρχουν δυσκολίες να αντιμετωπιστούν μέσα σε ένα τραπεζικό πλαίσιο.

Με την ευκαιρία αυτή, θα ήθελα να πω ότι και τα επιτόκια δεν ήταν στο επίπεδο που είναι σήμερα, ήταν πολύ υψηλότερα. Αυτή τη στιγμή είναι στο 16,5%.

ΓΕΩΡΓΙΟΣ ΤΣΑΦΟΥΛΙΑΣ: Είναι 17%.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Εκεί κοντά είναι.

Σήμερα είχαμε μία συζήτηση με την ηγεσία της τράπεζας. Θα γίνει μία προσπάθεια να μειωθεί κατά 1% το επιτόκιο της


 

  

Σελίδα 2778 

Αγροτικής Τράπεζας και να πάει στο 16%.

Πρέπει να σας πω επίσης, κύριοι συνάδελφοι, ότι αυτό έχει σχέση τώρα με την τελευταία νομισματική πίεση που δέχθηκε η οικονομία της χώρας μας και είχαμε προβλήματα. 'Οταν έδωσα οδηγία να σταματήσουν οι πληρωμές σε όλες τις δραστηριότητες και εξισωτική και ενισχύσεις και επιδοτήσεις, το επιτόκιο στην Αγροτική Τράπεζα εκείνες τις ημέρες ήταν 170%. Είχαμε μία δυσαρέσκεια, βέβαια και μάλιστα διαμαρτυρήθηκαν αγρότες από πάρα πολλές περιοχές της χώρας, γιατί να είναι αυτό μόνο για τον αγροτικό τομέα. Είχαμε, όμως, πολύ μεγάλο πρόβλημα στις εκροές μας.

'Οταν το ελληνικό δημόσιο θέλει να διαθέσει ομόλογα με 12%, δεν υπάρχει φθηνότερο επιτόκιο αγοράς χρήματος σήμερα στην αγορά. Αγόρασε η Αγροτική Τράπεζα με 12% σήμερα το χρήμα. Πώς θα πάει κάτω από το 12% κατ' αρχήν; Γιατί ακούω ότι υπάρχει ένα αίτημα από την άλλη πλευρά να πάει το επιτόκιο στο διπλάσιο του πληθωρισμού. Δεν έχουμε αυτή την δυνατότητα, όταν στο διπλάσιο του πληθωρισμού πωλείται μόνο το χρήμα, το αγοράζει δηλαδή η τράπεζα, η οποία δεν είναι κρατική τράπεζα -άκουσα και αυτή τη διατύπωση- είναι ανώνυμη εταιρεία.

Το ότι η τράπεζα αυτή δίνει τη δυνατότητα να υπάρχει και βοήθεια και ενισχύσεις μέχρι τώρα στον αγροτικό τομέα δεν είναι τυχαίο, είναι γιατί δεν τηρεί τα τραπεζικά κριτήρια. Αν τα τηρούσε, όπως τα τηρούν άλλες τράπεζες, δεν θα είχε αυτή την πελατεία. Για να δούμε πόσοι αγρότες είναι πελάτες σε άλλες τράπεζες, που να μπορούν να έχουν τα τραπεζικά κριτήρια.

Υπάρχει μία αντίφαση εδώ. Από τη μία πλευρά, υπάρχει αυτό το άνοιγμα και από την άλλη πλευρά είναι η μόνη τράπεζα, η οποία μπορεί αυτό το φαύλο κύκλο να τον συνεχίζει, χωρίς τραπεζικά κριτήρια να συνεχίζεται αυτή η πολιτική.

'Ενα πρόβλημα, λοιπόν, είναι ότι είναι ακριβό το χρήμα ακόμα και ότι εμείς θα πάμε πάνω από το διπλάσιο του πληθωρισμού κατά τέσσερις μονάδες και θα προσπαθήσουμε να φθάσουμε στο διπλάσιο του πληθωρισμού. Αυτή είναι η πολιτική μας. 

Θα πω και κάτι άλλο. Η Γερμανία έχει 1,5% πληθωρισμό και το επιτόκιο είναι 5% -δεν είναι 3%- ενώ έχει πάρα πολύ ισχυρή οικονομία αυτήν τη στιγμή.

Συζητούσαμε με το συνάδελφο κ. Μπόρχετ, τον Υπουργό της Γερμανίας, ότι και εμείς έχουμε ένα πρόβλημα με το χρήμα, γιατί η Γερμανία θέλει να καθυστερήσει η συζήτηση για την Αντζέντα 2000 ενόψει του ότι έχει προεκλογική περίοδο το 1998. 'Εχει μία συγκεκριμένη πολιτική η σημερινή κυβέρνηση εκεί, γιατί είναι η χώρα που κύρια θα συμμετάσχει ξανά και θα φέρει το κύριο βάρος των αντισταθμίσεων έναντι των παραγωγών, επειδή θα μειωθούν οι τιμές στα σιτηρά, στο γάλα, στα γαλακτοκομικά και στο βόειο κρέας. 'Ετσι, λοιπόν, έχει η κατάσταση με το θέμα του χρέους.

Αναγνωρίζουμε ότι υπάρχει πρόβλημα, ότι υπάρχουν δυσκολίες. Μίλησα άμεσα με τους κτηνοτρόφους και είδα -και είναι πραγματικό το θέμα και όχι γενικό- ότι υπάρχει ένα πρόβλημα.

Θα ήθελα να μιλήσω για μερικά άλλα θέματα. Υπάρχει το θέμα του κόστους. Δεν αληθεύει ότι δεν κάναμε τίποτα για το κόστος. Κατ' αρχήν, ψηφίσαμε το νόμο για τους νέους αγρότες το καλοκαίρι και μειώσαμε το κόστος κατασκευής κατοικιών και αγροτικών εγκαταστάσεων, στα ορεινά, στα ημιορεινά και στην ύπαιθρο γενικότερα. 'Αρχισε να εφαρμόζεται αυτός ο νόμος και αναγνωρίστηκε από όλους. Αυτό είναι ένας σημαντικός παράγοντας. Αυτά από τη δική μας πλευρά. Τώρα θα μιλήσει για εθνικές πολιτικές.

Είπα από την αρχή ότι έχουμε υψηλό κόστος παραγωγής και αυτό γιατί δεν έχουμε ανταγωνιστική γεωργία, δεν έχουμε εμείς τα λιβάδεια και δεν έχουμε και πολλές δυνατότητες. Επίσης, είχαμε και μία στρατηγική λάθος -και έχετε δίκιο- στην ανάπτυξη της φυτικής παραγωγής σε βάρος της ζωϊκής παραγωγής, ή δεν ενισχύθηκε όσο θα έπρεπε. Αυτό είναι το καθήκον μας και πρέπει να το κάνουμε. 'Ομως, πρέπει να πω ότι εμείς τις ζωοτροφές, τα φάρμακα, τα λιπάσματα δεν έχουμε τη δυνατότητα να τα ενισχύσουμε. Η αγορά πλέον είναι έτσι.

Οι κτηνοτρόφοι πρέπει να κάνουν δικές τους συλλογικές προσπάθειες. Να μην έχουν ατομικές αγορές κατά εκμετάλλευση, έτσι ώστε να μπορέσουν να πιέσουν την αγορά με δημοπρασίες, όπως κάνουν σε άλλες χώρες της Ευρωπαϊκής 'Ενωσης, για να αγοράζουν φθηνότερα αυτά τα αναγκαία στοιχεία για την ανάπτυξη του τομέα.

Στη συνέχεια θα ήθελα να πω όσο αφορά τα καύσιμα, ότι θα υπάρξει κάποια υποστήριξη αλλά σε μονάδες που όντως τα καύσιμα αποτελούν βασικό στοιχείο για το κόστος.

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Πότε;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα σας πω, κύριε Πρόεδρε.

'Εχουμε συστήσει μία κοινή επιτροπή με τον Υφυπουργό Οικονομικών τον κ. Δρυ. Και μέσα σε μικρό χρονικό διάστημα θα καταλήξουμε, γιατί πρέπει να δούμε ποιες είναι αυτές οι μονάδες, όπως παραδείγματος χάρη τα θερμοκήπια, που το κόστος παραγωγής από τα καύσιμα είναι 35% με 40%. Σ' αυτούς που έχουν θερμοκήπια πρέπει να δώσουμε φθηνό καύσιμο. Επίσης, έχουμε την άντληση που έχει φθάσει σε βάθος μέχρι και τριακόσια μέτρα. Και εκεί πρέπει να δοθεί φθηνό καύσιμο. Δεν είναι δυνατόν να δοθεί σε όλες τις εκμεταλλεύσεις, γιατί αυτό δημιουργεί πρόβλημα στον ανταγωνισμό μέσα στη χώρα. Δημιουργείται άνισος ανταγωνισμός ανάμεσα σε αγροτικές επιχειρήσεις. Πρέπει να είναι σωστή η δική μας στάση, γιατί σε μία δραστηριότητα που το κόστος παραγωγής από τα καύσιμα είναι 3% δεν νομίζω ότι πρέπει να δώσουμε φθηνό καύσιμο. Αυτό θα κριθεί από όλους μας. Και όταν θα πάρουμε τα ανάλογα μέτρα, θα τα γνωστοποιήσω και στους εκπροσώπους εδώ που ασχολούνται με το αγροτικό θέμα και το παρακολουθούν καθημερινά. Εμείς δεν έχουμε καμία αντίρρηση, σε μία λογική συζήτηση να βρούμε περαιτέρω λύσεις γι' αυτόν τον τομέα. Πολύ σύντομα θα έρθει προς συζήτηση αυτό το θέμα.

Υπάρχει το θέμα της βελτίωσης των βοσκοτόπων, των εγγειοβελτιωτικών έργων, της ποιότητας των ζώων. Υπάρχει ένα πρόγραμμα που βρίσκεται σε εξέλιξη. 'Εχουν δοθεί την τελευταία περίοδο πέντε δισεκατομμύρια (5.000.000.000) δραχμές από το Β' Κοινοτικό Πλαίσιο Στήριξης. Ειλικρινά λέω, από την προσωπική μου πείρα, ότι αυτά τα κονδύλια θα έπρεπε να είναι περισσότερα. Γιατί χρειάζεται διάνοιξη δρόμων. Δεν υπάρχει προσπέλαση. Ακόμη μεταφέρουν με τους παραδοσιακούς τρόπους που μετέφεραν επί δεκαετίες. Αυτό το είδα σε πάρα πολλές περιοχές της χώρας, στην Κρήτη, στη Μακεδονία, στη Θράκη, στην 'Ηπειρο και στην ορεινή Πελοπόννησο. Υπάρχει πρόβλημα. Δεν υπάρχουν εγκαταστάσεις. Σε άλλες περιοχές, όμως, έχουν γίνει τέτοια εγγειοβελτιωτικά έργα, έργα ανάπτυξης των βοσκοτόπων.'Εχουν γίνει και ατομικά έργα, για συγκεκριμένες εκμεταλλεύσεις και συλλογικά έργα. Υπάρχουν ολόκληρα προγράμματα, τα οποία τα γνωρίζετε και με την κοινοτική ενίσχυση.

Θα ήθελα να μιλήσω για ένα άλλο θέμα, για το θέμα των επιδοτήσεων και των ενισχύσεων. Το 90% των παραγωγών σε εθνικό επίπεδο που έχουν προβατίνες και αίγες, καλύπτονται από τα δικαιώματα πριμοδότησης. Από το 1995 μέχρι σήμερα, δηλαδή σε δύο χρόνια, έχουμε εξασφαλίσει εξακόσιες χιλιάδες νέα δικαιώματα. Αυτό είναι επίσης γνωστό. Και κατά 93% καλύπτονται όσοι πριμοδοτούνται στο θέμα του κλάδου της αγελάδας. Θα ήθελα επίσης να πω ότι εξασφαλίσαμε και μία επιπλέον ειδική ενίσχυση από το 1998, που θα είναι της τάξεως των 4,5 δισεκατομμυρίων περίπου, όπως ξέρετε, αύξηση κατά 1,4 ECU, δηλαδή τετρακόσιες τριάντα τρεις (433) δραχμές ανά κεφαλή στα αιγοπρόβεια. Αυτά για τις προσπάθειές μας, επειδή υπάρχουν συνέχεια αιχμές.

Λέτε ότι υπάρχουν καθυστερήσεις. Ξαναλέω -και ο κ. Τσιτουρίδης θα πει ότι "εμάς δεν μας ενδιαφέρει"- ότι δεν δίνουμε εμείς τις επιδοτήσεις.

Εμείς έχουμε την ευθύνη να έρχεται αυτός ο λογαριασμός στη ΔΙΔΑΓΕΠ του Υπουργείου Γεωργίας και μόλις δημοσιεύεται στην ετήσια εφημερίδα της Κυβερνήσεως των Ευρωπαϊκών


 

  

Σελίδα 2779 

Κοινοτήτων το ποσό που κάθε φορά μας αναλογεί, αμέσως, το στέλνουμε στις Νομαρχιακές Αυτοδιοικήσεις για να δώσουν τις προκαταβολές. Αμέσως το στέλνουμε. Και πρέπει να σας πω ότι για πρώτη φορά στα βοοειδή φέτος θα δοθούν προκαταβολές του 1997. Υπεβλήθησαν τα αιτήματα, δηλαδή κατατέθηκαν τα ανάλογα έγγραφα και τα συγκεκριμένα παραστατικά και θα δοθούν οι προκαταβολές εντός του έτους.

Μέχρι 31.1.1998 θα δοθούν αυτά. Επίσης,το ίδιο θα συμβεί για τις δύο προκαταβολές στα αιγοπρόβεια, που όμως το αν θα υπάρχουν καθυστερήσεις σε διάφορες περιοχές θα εξαρτηθεί από το σύστημα μηχανοργάνωσης και απόδοσης που έχει κάθε Νομαρχιακή Αυτοδιοίκηση δηλαδή η Διεύθυνση Γεωργίας του νομού. Δεν έχουμε εμείς αυτήν την απόδοση.

Θα ήθελα να πω για το αιγοπρόβειο γάλα το εξής: Δεν υπόκειται στην κοινή οργάνωση αγοράς το αιγοπρόβειο γάλα. Και δεν υπάρχει και ενδιαφέρον στην Ευρωπαϊκή 'Ενωση, γιατί οι άλλες χώρες που έχουν εκμεταλλεύσεις με πρόβατα και κατσίκες ότι τα χρησιμοποιούν για κρέας και όχι για γάλα.

Πρέπει να σας πω ότι κάναμε μία σημαντική προσπάθεια. Είχε φτάσει το γάλα στη Λέσβο το Μάρτιο του 1996 στις εκατόν τριάντα δραχμές το κιλό. Και ο κύριος παράγοντας ήταν η νοθεία και μία σχετική εγκατάλειψη, θα έλεγα, του τομέα. Αυτό δεν μπορεί να το πει σήμερα κανένας κτηνοτρόφος. Υπάρχουν περιοχές που έχουν πιάσει και τις διακόσιες εβδομήντα. 'Ολοι είναι πάνω από τα διακόσια είκοσι. Και θα συνεχίσουμε αυτό το χτύπημα της νοθείας. 

'Οσον αφορά για το ότι δεν έχετε δει κανένα καταδικασμένο, αυτό συμβαίνει γιατί χρησιμοποιούν μία σειρά από διελκυστίνδες. Υπάρχουν οι δικαστικές διαδικασίες και υπάρχει και το Χημείο του Κράτους. Είναι πρωτοφανές αυτό και αναφέρθηκα σ'αυτά και σε ερώτηση του κ. Αποστόλου προηγουμένως. Μπορείς να λες ότι μέχρι 5% υπάρχει δυνατότητα επιστημονικά να υπάρχει απόκλιση; Και υπάρχει αυτό ως και οδηγία ότι μπορεί να γίνεται και εθνική νομοθεσία; Δυσχεραίνεται η απόδειξη στο δικαστήριο ότι δεν υπάρχει και νοθεία.

'Οπως ξέρετε έχουμε παραπέμψει δεκάδες για νοθεία. Και βέβαια σταμάτησε το κακό καθώς και της εισαγωγής τόνων σκόνης γάλακτος που υπήρχε παλαιότερα. Και έχουν αναδουλειές όλοι αυτοί. Αλλά αυτό δεν σημαίνει ότι δεν θα συνεχίσουμε. Είναι ο μόνος τρόπος υποστήριξης του χώρου αυτού.

Θα ήθελα να πω εδώ -με την ευκαιρία που ειπώθηκε κάτι για την απόφαση που ανακοίνωσε ο κ. Γερανίδης για τα γάλατα υψηλής παστερίωσης ως αρμόδιος Υφυπουργός για θέματα ζωϊκής παραγωγής και αλιείας- ότι δεν αληθεύει αυτό. Σε μένα τέθηκε πρώτα το θέμα, στο Συμβούλιο των Υπουργών, που συζητούσαμε για το σχέδιο απόφασης της γεωργικής πτυχής "Ατζέντα 2000". Ζήτησε να με δει ο Βαν 'Αρτσεν, ο Υπουργός της Ολλανδίας και μου είπε "ξέρετε πληροφορήθηκα ότι υπάρχει κατάσχεση γάλακτος Nounou Family σε μία περιφέρεια. Τι συμβαίνει; Και θέλω μία ενημέρωση συναδελφικά". Του είπα "βεβαίως, είναι περιφερειακές αρχές εκεί, προέβησαν σε αυτή την ενέργεια γιατί υπάρχει μία παραπληροφόρηση και λάθος χρησιμοποίηση στοιχείων, σχετικά με το τι είναι φρέσκο γάλα και τι παστεριωμένο γάλα, τι είναι γάλα υψηλής παστερίωσης και τι το άλλο γάλα της μακράς διάρκειας των έξι μηνών. Αυτά πρέπει να ξεκαθαριστούν. Θα σας ενημερώσω όταν επιστρέψω. Είναι μία παρέμβαση".

'Οταν επέστρεψα αμέσως είχαμε συνεδρίαση με τον κ. Γερανίδη και άλλα στελέχη του Υπουργείου και αποφασίσαμε κοινή πολιτική ότι εμείς θα υποστηρίξουμε με κάθε τρόπο το γάλα των τεσσάρων ημερών. Αποτελεί μια διατροφική συνήθεια όλου του ελληνικού πληθυσμού. Θα επιμείνουμε σε αυτό και για λόγους δημόσιας υγείας και για λόγους καλύτερης διατροφής, αλλά και για λόγους υποστήριξης ενός σημαντικού κλάδου της χώρας μας, διότι πίσω από όλη αυτή την προσπάθεια, υπάρχει μια κατεύθυνση να γεμίσουν την ελληνική αγορά με γάλατα μακράς διάρκειας που να τα εμφανίζουν μέσα από τηλεοπτικά σποτ και διαφημίσεις ως γάλατα φρέσκα. Αυτό γίνεται μέσα από την παραπλανητική διαφήμιση.

Και έχουμε και μία εμπειρία. 'Οπου βλέπετε υπερβολική διαφήμιση πρόκειται για παρασιτικές δραστηριότητες και για παραπλανητικές ετικέττες σε προϊόντα. Πρέπει να σας πω ότι το ίδιο βράδυ ζήτησε να μας δει και ο εκπρόσωπος της εταιρείας "ΦΑΓΕ" και ο εμπορικός ακόλουθος της Ολλανδίας. Τους εξηγήσαμε ότι η αγορά είναι αγορά. Θα κυκλοφορούν όλα τα προϊόντα, αλλά όχι με ψευδεπίγραφες ετικέττες. Το φρέσκο θα είναι φρέσκο, το παστεριωμένο των τεσσάρων ημερών θα είναι παστεριωμένο, το άλλο θα είναι διάρκειας είκοσι ημερών και το άλλο θα είναι έξι μηνών. Δεν θα παραπλανηθεί το ελληνικό κοινό από παραπληροφόρηση ή απάτη.

'Υστερα από μερικές ημέρες ο κ. Γερανίδης τους κάλεσε στο γραφείο του και τους είπε να αποσύρουν τις ψευδείς ετικέττες με τα ψευδή στοιχεία. 'Ολοι συμφωνούν με αυτήν την πολιτική. Αυτήν την πολιτική θα τη συνεχίσουμε.

Δημοσιεύθηκε, δε, ο δεύτερος νόμος του Υπουργείου Γεωργίας στην Εφημερίδα της Κυβερνήσεως και θα αρχίσουν οι διαδικασίες εφαρμογής του. 'Οπως γνωρίζετε, περιέχει οκτώ άρθρα που αναφέρονται στα εθνικά κλιμάκια ελέγχου των προϊόντων με τη συμμετοχή και των παραγωγών. Θα προσπαθήσουμε να συγκροτήσουμε αυτά τα κλιμάκια εντός του έτους και θα δούμε μετά σε πάρα πολλές δραστηριότητες αν αυτά τα προϊόντα ανταποκρίνονται στο περιεχόμενο που αναφέρουν. Γιατί αν ορισμένοι ισχυρίζονται ότι η χημεία επιτρέπει τα πάντα, τότε πρέπει να αναγράφεται σαφώς και τι είναι τι. 'Ακουσα στη Λάρισα, από τους εκπροσώπους των κτηνοτρόφων, ότι το Χημείο έδωσε άδεια να παρασκευάζεται τυρί από φυτικές και άλλες ύλες. Αυτό, όμως, πρέπει να είναι γνωστό και να ξέρουν ότι αυτό το τυρί έχει γίνει έτσι, ώστε να προστατεύεται το καταναλωτικό κοινό και οι επιχειρήσεις, διότι υπάρχουν επιχειρήσεις που έχουν μεγάλη δραστηριότητα, παράγουν σωστά προϊόντα και απασχολούν εκατοντάδες ανθρώπους.

Ακόμη θέλω να πω ότι σε αυτές τις ρυθμίσεις για τα χρέη σε κάθε ρύθμιση που κάνουμε εγγράφονται οι τόκοι ποινής και οι τόκοι υπερημερίας αμέσως. Παραμένει το θέμα των επιτοκίων. Αυτό είναι το μεγάλο πρόβλημα. Πολύς θόρυβος έγινε για τους τόκους ποινής και για τις υπερημερίες. Δεν είναι όμως εκεί το θέμα. Αυτό είναι το 2%. Στις εκατό χιλιάδες (100.000) αν δεν έχεις να πληρώσεις, οι δύο χιλιάδες (2.000) είναι που σου λείπουν; Ασφαλώς συμφωνούμε και γι' αυτό τις διαγράφουμε σε κάθε ρύθμιση. Το θέμα είναι τα υψηλά επιτόκια. Εκεί γινόντουσαν οι ανατοκισμοί για μακρά περίοδο. Περιμένουμε από την Ολομέλεια του Αρείου Πάγου να αποφανθεί. Είμαστε σύμφωνοι ότι δεν μπορεί να ισχύει το καθεστώς των ανατοκισμών γιατί επιβαρύνει ανθρώπους, οι οποίοι δεν έχουν κεφάλαιο και βασίζονται στην προσωπική και οικογενειακή τους εργασία, για να διαμορφώσουν συνθήκες, ώστε να κάνουν μία επένδυση στην πορεία της δραστηριότητός τους και στην πορεία της επιβίωσής τους.

'Ερχομαι στο θέμα των σφαγείων. Με βάση τις προδιαγραφές της Ευρωπαϊκής 'Ενωσης καλύπτουμε το 60% των αναγκών της χώρας. 'Εχουμε απορροφήσει εννέα δισεκατομμύρια (9.000.000.000) από το Κοινοτικό Πλαίσιο Στήριξης και απομένουν προς απορρόφηση άλλα τεσσεράμισι. 'Εχουμε ακόμη εκατόν πενήντα αιτήσεις. Θα γίνει αυτή η απορρόφηση. Και πάλι, όμως, θα έχουμε ένα άνοιγμα δηλαδή θα χρειαζόμαστε και άλλα σφαγεία για να μπορέσει να εξυγιανθεί ο τομέας και να ενισχυθεί ο κλάδος.

Γίνεται μια σημαντική προσπάθεια και σε αυτό. Και μάλιστα, είναι σφαγεία για ζώα σφαγής των εκατόν εξήντα χιλιάδων τόνων, όλων των κατηγοριών. Αυτή η προσπάθεια θα συνεχιστεί, γιατί ξέρετε ότι αυτά τα προγράμματα είναι προγράμματα που ενισχύονται μέσα από τα κονδύλια της Ευρωπαϊκής 'Ενωσης. Δηλαδή, είναι μία εθνική συμμετοχή, είναι η συμμετοχή του ιδιώτη ή του φορέα και είναι και συμμετοχή της Κοινότητας.

Επίσης, θα ήθελα να αναφερθώ στο θέμα της μετεγκατάστασης των κτηνοτροφικών μονάδων. Επειδή γνώριζα το πρόβλημα, δέχθηκα την τροπολογία που καταθέσατε, κύριε Πρόεδρε, οι υπερήλικες, κατά έναν τρόπο, κτηνοτρόφοι να


 

  

Σελίδα 2780 

μη υποχρεωθούν στη μετεγκατάσταση. Γιατί ο ορίζοντας μπροστά τους είναι περιορισμένος, γιατί είναι πολύ αυστηρό το πλαίσιο των μετεγκαταστάσεων. Παρ' όλα αυτά, έχουν γίνει μέχρι τώρα τετρακόσιες εβδομήντα διαδικασίες μετεγκαταστάσεων και έχουν δυσκολίες. Εγώ το αναγνωρίζω αυτό ως πρόβλημα και γι'αυτό και εμείς δεν έχουμε την ίδια αυστηρότητα στο θέμα αυτό και δεχθήκαμε αυτή την τροποποίηση σχετικά με το θέμα.

Υπάρχει το θέμα ότι μειώθηκε το ύψος της πριμοδότησης στα επιλέξιμα αιγοπρόβατα αυτή την περίοδο. Αυτό είναι γεγονός. Πάρα πολλοί που δεν ήταν ενημερωμένοι, θεωρούσαν -άκουσα και μια υπερβολή- ότι αυτό το έκανε η Κυβέρνηση για να εξασφαλίσει ορισμένα στοιχεία θετικά για τον Προϋπολογισμό. Για όνομα του Θεού!

Γεγονός είναι άλλο. 'Οτι τώρα με την κρίση που υπάρχει στο βόειο κρέας στην κεντρική και βόρεια Ευρώπη και με τον πανικό που υπάρχει, μειώθηκε σημαντικά η κατανάλωση του βόειου κρέατος. Υπάρχει μεγάλη κρίση στην κτηνοτροφία στη βόρεια Ευρώπη. 'Αρχισε, λοιπόν, η κατανάλωση του αιγοπρόβειου κρέατος. Αυτό αμέσως -επειδή η σχέση είναι ανάλογη σε όλες τις χώρες- είχε σαν αποτέλεσμα και άλλοι Ευρωπαίοι παραγωγοί να πάρουν από το πριμ, το οποίο παλαιότερα κυρίως έπαιρνε η Ελλάδα που είναι η κύρια χώρα που έχει εγοπροβατοτροφεία. Αυτό είχε ως αποτέλεσμα να μειωθεί το πριμ για τους 'Ελληνες κτηνοτρόφους. Τίποτα περισσότερο. Δεν έχουμε τη δυνατότητα να κάνουμε εμείς τίποτα περισσότερο από αυτό.

Θα ήθελα, επίσης, να πω κάποια πράγματα σχετικά με ορισμένα άλλα θέματα που τέθηκαν. 

'Οσον αφορά το θέμα ότι δεν γίνονται έλεγχοι. Κοιτάξτε να δείτε, υπάρχουν προβλήματα στις ελλείψεις κτηνιάτρων. Αυτό είναι γεγονός. 'Εχουμε μια έγκριση από πέρυσι από το Υπουργικό Συμβούλιο για πρόσληψη εκατό κτηνιάτρων.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)

Τελειώνω, κύριε Πρόεδρε.

Αυτή η διαδικασία θα γίνει από τον Υπουργό Εσωτερικών, Δημόσιας Διοίκησης και Αποκέντρωσης, γιατί οι κτηνίατροι αυτοί ανήκουν στη Νομαρχιακή Αυτοδιοίκηση. Το έχω ξαναπεί και το ξαναλέω, ότι οι μονάδες που έχει το Υπουργείο Γεωργίας για να διευθύνει και να πάρει αποφάσεις που θα εκτελεστούν, είναι πλέον επιτελικού χαρακτήρα. Διότι, η Νομαρχιακή Αυτοδιοίκηση έχει τις δικές της αρμοδιότητες -και έχει αρμοδιότητα και επί των κτηνιάτρων και των γεωτεχνικών της περιοχής- και η περιφερειακή επίσης διοίκηση το ίδιο. Γι'αυτό, σε κάθε τέτοιο αίτημα πιστεύω, ότι πρέπει επίσης να τίθεται θέμα στον Υπουργό Εσωτερικών, Αποκέντρωσης και Δημόσιας Διοίκησης. Και μάλιστα είχα μια συνάντηση με νομάρχες και τους πρότεινα, ότι και το Προεδρείο της Νομαρχιακής Αυτοδιοίκησης θα πρέπει να θέσει αυτό το θέμα επιτακτικά, συνολικά, στην Κυβέρνηση, γιατί έχουμε πρόβλημα έλλειψης στελεχών στον αγροτικό τομέα. 'Εχει αποστελεχωθεί ο αγροτικός τομέας. Υπάρχει πρόβλημα και σε γεωπόνους και σε κτηνιάτρους και σε ιχθυολόγους.

Κύριε Πρόεδρε, υπάρχουν πολλά θέματα, που ίσως να μην απάντησα στην πρώτη μου τοποθέτηση, που έθεσαν οι κύριοι συνάδελφοι είτε με το γραπτό κείμενο της επερώτησης είτε με την προφορική συζήτηση εδώ σήμερα. Αναγνωρίζουμε τις δυσκολίες που υπάρχουν σε αυτό τον τομέα και κάνουμε σημαντικές προσπάθειες. Η γραμμή μας είναι υποστήριξη της κτηνοτροφίας, όλων των μορφών της κτηνοτροφίας, υποστήριξη στα ορεινά και στα ημιορεινά. Η γνώμη μου είναι, ότι εκεί κατοικούν εκείνοι οι γεωργοί και οι αγρότες που έχουν τις περισσότερες δυσκολίες και κοινωνικές και οικονομικές και το λιγότερο εισόδημα σε σχέση με παραγωγούς από άλλες περιοχές της χώρας. Πρέπει να σας πω, ότι και στο νέο πρόγραμμα της "Ατζέντας 2000" για την ανάπτυξη της υπαίθρου, θα δοθεί ιδιαίτερο βάρος στα ορεινά, στις νησιωτικές και μειονεκτικές περιοχές, που και εκεί έχουν κτηνοτροφία.

Θα προσπαθήσουμε στη διαπραγμάτευση αυτή του εξάμηνου που θα συζητηθεί αυτό το πακέτο της γεωργικής πτυχής για την αναθεώρηση της Κοινής Αγροτικής Πολιτικής, να πετύχουμε ακόμη μεγαλύτερες δυνατότητες για την κτηνοτροφία. Και από τη δική μας πλευρά θα συνεχίσουμε την εθνική υποστήριξη και θα προσπαθήσουμε να βρούμε λύσεις σε ορισμένα θέματα που έχουμε τη δυνατότητα να δίνουμε λύσεις μέσα από την πολιτική του Υπουργείου Γεωργίας, σε συνεργασία με την περιφερειακή οργάνωση και επίσης σε μεγαλύτερη συνεργασία με τη Νομαρχιακή Αυτοδιοίκηση που αποτελεί ένα σημαντικό παράγοντα άσκησης πολιτικής. Το επαναλαμβάνω, και δεν το λέω για να μεταθέσουμε ευθύνες, αλλά γιατί τοπικά -επειδή έχω επισκεφθεί πολλές περιοχές της χώρας και έχω συζητήσει και έχω δει- υπάρχουν πολλές δυνατότητες αν οι τοπικές διοικήσεις αναλάβουν δραστηριότητες και επιλογές και προωθήσουν ένα σωρό θέματα που είναι μέσα στα πλαίσια των πολιτικών μας.

Σας ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σάββας Τσιτουρίδης έχει το λόγο για είκοσι λεπτά.

ΣΑΒΒΑΣ ΤΣΙΤΟΥΡΙΔΗΣ: Κύριοι συνάδελφοι, η Νέα Δημοκρατία έρχεται με την επερώτησή της αυτή να συνεχίσει έναν κύκλο και κριτικής βεβαίως, αλλά και θετικών προτάσεων προς την Κυβέρνηση. 

Θα υπενθυμίσω ότι η πρώτη επερώτησή μας σ'αυτήν τη Σύνοδο της Βουλής αφορούσε τη διάλυση των υπηρεσιών του Υπουργείου Γεωργίας ένα θέμα το οποίο εκτιμούμε ότι είναι ιδιαιτέρως σοβαρό και κρίσιμο, διότι πιστεύουμε πως καμία πολιτική και κανένα πρόγραμμα δεν μπορεί να εφαρμοσθεί, όποιοι και αν είναι οι στόχοι, όποια και αν είναι τα μέτρα πολιτικής, όσο το Υπουργείο Γεωργίας παραμένει αυτό το οποίο είναι.

Και ερχόμενος σε μία τελευταία αναφορά του Υπουργού της Γεωργίας θα έλεγα, κύριε Υπουργέ, ότι το πρόβλημα αυτό επιτείνεται και εντείνεται από τη σύγχυση, η οποία υπάρχει σε όλα τα κυβερνητικά επίπεδα ανάμεσα στους όρους αποκέντρωσης. Δηλαδή, το Υπουργείο της Γεωργίας δίνει εξουσίες σε δικές του υπηρεσίες και στη μεταφορά αρμοδιοτήτων προς τη Νομαρχιακή Αυτοδιοίκηση, που είναι μία εντελώς διαφορετική υπόθεση, την οποία βιώνουμε σήμερα, με αποτέλεσμα τα προβλήματα, τα οποία αντιμετωπίζει ο απλός αγρότης, ο απλός κτηνοτρόφος στο Κιλκίς, στη Δράμα, στην Ξάνθη, σε όλη την ελληνική επαρχία, να μην μπορούν να επιλυθούν λόγω της συγχύσεως στις αρμοδιότητες οι οποίες υπάρχουν. Αυτό συμβαίνει πάρα πολλές φορές.

Μετά από την πρώτη, λοιπόν, επερώτησή μας για τη διάλυση των υπηρεσιών, εκτιμούμε πως το δεύτερο θέμα, με το οποίο θα έπρεπε να έρθουμε στη Βουλή, είναι το μεγάλο ζήτημα της ελληνικής κτηνοτροφίας. Και τούτο διότι στις αλλαγές που έρχονται στην Ευρώπη και στον κόσμο και στα πολλά προβλήματα, τα οποία βλέπουμε να δημιουργούνται και στην Ελλάδα, από την έλλειψη συγκεκριμένων πολιτικών, πιστεύουμε ότι η κτηνοτροφία μπορεί να αντέξει. Και η κτηνοτροφία μπορεί να εξυπηρετήσει ενδεχομένως καλύτερα από άλλους κλάδους παραγωγής την επίτευξη του στόχου μας, του στόχου ο οποίος κατ'εμάς, κατά τη Νέα Δημοκρατία, είναι η διατήρηση του αγροτικού πληθυσμού στην ύπαιθρο. Και το λέγω τούτο διότι φοβούμαι, όπως επισημάναμε τελευταία, ότι δεν είμαστε και πολύ σίγουροι πως έχουμε τους ίδιους στόχους η Νέα Δημοκρατία με την Κυβέρνησή σας.

Σε μία εποχή όπου το κύριο πρόβλημα στην Ευρωπαϊκή 'Ενωση αλλά και στον υπόλοιπο βιομηχανικό κόσμο είναι η απασχόληση και η ανεργία, πιστεύουμε πως το γεγονός ότι στη χώρα μας έχουμε ένα ποσοστό περίπου 20% ενεργού πληθυσμού στον αγροτικό τομέα αποτελεί και θα αποτελέσει, όταν θα το κατανοήσετε όλοι, συγκριτικό πλεονέκτημα. Πρέπει, λοιπόν, να παραμείνει ο αγροτικός πληθυσμός στην ύπαιθρο και η κτηνοτροφία είναι ένας κλάδος του οποίου η ανάπτυξη θα βοηθήσει για την επίτευξη αυτού του στόχου.

Πριν μπω στα επιμέρους θέματα, έρχομαι στα θέματα της Ευρώπης, τα οποία έθιξε ο κύριος Υπουργός. Και λυπάμαι που δεν είναι παρών για να ακούσει τέσσερις συγκεκριμένες παρατηρήσεις, γιατί είναι ιδιαιτέρως επίκαιρες αυτές, καθότι


 

  

Σελίδα 2781 

θα συζητηθούν τα θέματα αυτά στο Συμβούλιο Κορυφής του Λουξεμβούργου αυτόν το μήνα.

Θα κάνω τέσσερις παρατηρήσεις, οι οποίες δείχνουν ότι η διαπραγματευτική θέση της χώρας, στα πλαίσια της Ευρωπαϊκής 'Ενωσης και στον τομέα του Υπουργείου Γεωργίας, δεν είναι αυτή που θα μας επιτρέψει να κάνουμε αυτά που πρέπει να γίνουν στον τόπο.

Θα πω ότι στις συζητήσεις, οι οποίες έγιναν και συνεχίζονται και θα συνεχιστούν, το Υπουργείο Γεωργίας της χώρας μας είχε τέσσερις στόχους.

Ο πρώτος στόχος ήταν να μπορέσουμε να πετύχουμε για τα μεσογειακά προϊόντα την τύχη, τα οποία στις επερχόμενες αναθεωρήσεις θα έχουν και τα προϊόντα των βορείων χωρών. Και ήρθε ο κύριος Υπουργός Γεωργίας και μας είπε ότι στο τελευταίο συμβούλιο του μηνός Νοεμβρίου κατόρθωσε και πέτυχε την ένταξη στην Ατζέντα του 2000 των μεσογειακών προϊόντων, δηλαδή, ότι οι προβλεπόμενες αναθεωρήσεις και η προβλεπόμενη μείωση προστασίας σε προϊόντα ελληνικού ενδιαφέροντος θα αντισταθμίζονται από κοινοτικές επιδοτήσεις. Δεν είναι ακριβώς έτσι.

Είχαμε την ευκαιρία να πούμε και σε μια πρόσφατη επερώτηση του Συνασπισμού ότι το μόνο που πέτυχε το μήνα Νοέμβριο ο Υπουργός Γεωργίας ήταν να επαναλάβει στο Συμβούλιο των Υπουργών του μηνός Νοεμβρίου του 1997, μια δήλωση του Συμβουλίου των Υπουργών Γεωργίας και των Υπουργών Γενικών Υποθέσεων της 20ής και 21ης Σεπτεμβρίου 1993 -ήταν το τελευταίο Συμβούλιο που συμμετείχαν οι Υπουργοί της κυβέρνησης της Νέας Δημοκρατίας- σύμφωνα με το οποίο τα μεσογειακά προϊόντα έπρεπε να τύχουν ανάλογης μεταχείρισης. Και έχοντες από το 1993 αυτήν τη δήλωση ήρθατε και υποστήκατε σημαντικές μειώσεις προστασίας και υπέγραψε ο Υπουργός Γεωργίας στον τομέα των οπωροκηπευτικών το 1996 την αναθεώρηση χωρίς αντισταθμίσεις. Ποιος μας λέει, λοιπόν, τώρα ότι δεν θα έλθετε με την ίδια δήλωση, την οποία δεν αξιοποιήσατε στα οπωροκηπευτικά -την ίδια αυτή δήλωση επανέλαβε ακριβώς επί λέξει το Συμβούλιο στο οποίο συμμετείχε τελευταίως ο κ. Τζουμάκας- να πείτε ότι θα διασώσουμε το λάδι, θα διασώσουμε τις σταφίδες, θα διασώσουμε το κρασί, θα διασώσουμε τα καπνά.

'Ενας δεύτερος στόχος σας ήταν να διασφαλίσουμε στην Ευρώπη που αλλάζει ότι το κεκτημένο των δεκαπέντε κρατών στον προϋπολογισμό σε ό,τι αφορά τη γεωργία δεν θα διαταραχθεί από την ένταξη νέων χωρών. Δεν το πετύχατε αυτό. Και αυτό το λέω γιατί, ενώ η ισπανίδα συνάδελφος του κ. Τζουμάκα δεν εψήφισε τη σχετική πρόταση του Συμβουλίου, εσείς αποδεχθήκατε και δεν διασφαλίζεται ότι η ενδεχόμενη ένταξη των τεσσάρων, των πέντε, των έξι αρχικώς, των έντεκα συνολικώς, δεν θα θίξει τον προϋπολογισμό της αγροτικής οικονομίας, του αγροτικού τομέα, ο οποίος σήμερα διασφαλίζει επιδοτήσεις για τους δεκαπέντε. Και μη μου πείτε ότι είσθε ικανοποιημένοι, γιατί δεν είσθε, καθότι ζητάτε τώρα ως Υπουργείο Γεωργίας από τον κ. Πάγκαλο να διασώσει στις προσεχείς ημέρες ό,τι μπορεί να διασώσει ενόψει του Συμβουλίου Κορυφής στο Λουξεμβούργο.

Από κει και πέρα, είδατε ως θέμα τη διαφοροποίηση και τη θέσπιση ανωτάτων ορίων στις άμεσες πληρωμές των επιδοτήσεων για τους μεγάλους παραγωγούς και δεν πετυχαίνετε ούτε αυτό το κείμενό σας.

'Ενα τελευταίο θέμα, που μας ανησυχεί πάρα πολύ -και θα έρθω αμέσως στην κτηνοτροφία, γιατί όλα αυτά αφορούν και την κτηνοτροφία- είναι ότι το κείμενο που αποδεχθήκατε στο τελευταίο Συμβούλιο των Υπουργών και το οποίο θα προωθηθεί στο Συμβούλιο Κορυφής λέει πως η πολιτική της αγροτικής ανάπτυξης σε κοινοτικό επίπεδο θα πρέπει να είναι συμπληρωματική με την πολιτική των κρατών-μελών. Δηλαδή, ανοίγουμε την πόρτα για επανεθνικοποιήσεις, όσο και αν δεν το αποδέχεσθε αυτό. Και το λέω τούτο, γιατί ξέρω πολύ καλά τις ανησυχίες σας και το τι δεν κατορθώσατε να πετύχετε στους στόχους τους οποίους είχατε στα τελευταία συμβούλια.

Απο 'κει και πέρα, θα έλθω στα συγκεκριμένα θέματα της κτηνοτροφίας. Είπε ο κύριος Υπουργός ότι στόχος τους είναι βεβαίως να γίνει ανταγωνιστική η κτηνοτροφία. Αναγνωρίζεται ότι ένα δεύτερο μεγάλο πρόβλημα είναι οι δυσκολίες της ζωής στην ύπαιθρο και το τρίτο μεγάλο πρόβλημα, κατά τον κύριο Υπουργό της Γεωργίας, είναι η υπερχρέωση του τομέα.

Ας έλθουμε λοιπόν, στα επιμέρους θέματα. Πώς θα πετύχουμε την ανταγωνιστική κτηνοτροφία και πώς θα αλλάξει η σχέση 70% με 30%, όταν κανένα ουσιαστικό μέτρο πολιτικής, απ' αυτά που ταλανίζουν τους 'Ελληνες κτηνοτρόφους, τα τόσα χρόνια στα οποία κυβερνάτε, δεν έχει επιλυθεί; Απεναντίας τα προβλήματα εντείνονται, επιτείνονται και δεν ξέρουμε πως θα λυθούν όταν και στο φετινό προϋπολογισμό, τον οποίο θα συζητήσουμε την παράλλη εβδομάδα, τόσο οι δαπάνες του προγράμματος δημοσίων επενδύσεων, όσο και ο τακτικός προϋπολογισμός του Υπουργείου Γεωργίας, είναι μειωμένος σε σχέση με το 1997.

Πώς θα λυθούν λοιπόν, τα μεγάλα ζητήματα τα οποία θίξατε, όπως οι ποσοστώσεις του αγελαδινού γάλακτος; Εγώ να δεχθώ την παρατήρησή σας ότι δεν είναι και τόσο εύκολο το θέμα όπως λέτε. Μα, πριν από τρία χρόνια, πριν από δύο χρόνια, πριν από ένα χρόνο, είπατε ότι, όπου νάναι, λύνεται το θέμα. Τώρα, το θέμα το παραπέμπουμε στις συνολικές αναμορφώσεις της αγοράς του γάλακτος, των σιτηρών, του βοείου κρέατος. Κοιτάξτε να θέσετε ως κύριο θέμα αιχμής της διαπραγμάτευσής σας, τις ποσοστώσεις. Θα δώσουμε αέρα στην ελληνική κτηνοτροφία.

Υπενθυμίζω ότι δυσκολότερη ήταν η κατάσταση και το κλίμα το 1992, όταν συνολικώς, για τους υπολοίπους τότε, μειώθηκαν οι ποσοστώσεις, οι οποίες θεσπίστηκαν το 1984 και η Ελλάδα μέσα στο δύσκολο κλίμα τότε, πέτυχε μια αύξηση της τάξεως του 20%, το Μάιο του 1992, σε σχέση με τους τόνους τους οποίους είχε αποδεχθεί η Κυβέρνησή σας με Υπουργό τον κ. Σημίτη, το 1984.

Από κει και πέρα, εις ό,τι αφορά τις μειώσεις των τιμών στις οποίες ανεφέρθη ο κύριος Υπουργός, για το βόειο κρέας, για το γάλα και για τα σιτηρά, θα είχαμε να σας επισημάνουμε το εξής: Ενόψει των μειώσεων που προγραμματίζονται σε ευρωπαϊκό επίπεδο, είναι στις προθέσεις της Ευρωπαϊκής Επιτροπής να προτείνει αυξήσεις σε όλα τα πριμ στην κτηνοτροφία. Να προτείνει αυξήσεις για τις θηλάζουσες αγελάδες, για τους μόσχους, για τις γαλακτοπαραγωγικές αγελάδες.

Εάν οι αυξήσεις τις οποίες προτείνει η Ευρωπαϊκή Επιτροπή περάσουν στο Συμβούλιο των Υπουργών, τότε μην έλθετε να πανηγυρίσετε ότι τα πριμ αυξάνονται και για την Ελλάδα, διότι η Ελλάδα θα πάρει ψήγματα μόνο, από τις σημαντικότατες δαπάνες της ευρωπαϊκής γεωργίας, εάν δεν πετύχετε, παράλληλα με την αύξηση αυτών των σημαντικών πριμ, και τη διαφοροποίηση αυτών των πριμ ανάμεσα σε μικρούς και μεγάλους κτηνοτρόφους.

Ξέρω ότι είναι στόχος σας, τον οποίο δεν πέτυχε ο κ.Τζουμάκας στο τελευταίο Συμβούλιο, γι'αυτό ζητάει τώρα να το πετύχει ο κ.Πάγκαλος και μεθαύριο ο κ. Σημίτης, ανάλογα με το φόρουμ στο οποίο συμμετέχουν.

Εν πάση περιπτώσει, σε ό,τι αφορά τα σιτηρά δεν είμαστε καθόλου ευτυχείς που ένα κεκτημένο, εννιάμισι εκατομμυρίων στρεμμάτων, το απωλέσετε, από ολιγωρία και από αδιαφορία τεσσάρων ετών, και να πέσει η στήριξη, με απόφαση την οποία πήρατε -συμμετείχατε στην απόφαση αυτή τον προηγούμενο μήνα- στο σκληρό σιτάρι στα έξι εκατομμύρια εκατόν εβδομήντα χιλιάδες στρέμματα.

Αυτά εις ό,τι αφορά τις διαπραγματευτικές σας επιτυχίες μέχρι σήμερα, και το κύρος το οποίο, κατ'εσάς, διαθέτετε.

Εις ό,τι αφορά το γάλα, προσέξτε πάρα πολύ αυτό στο οποίο θα σας σύρουν σε ευρωπαϊκό επίπεδο. Φοβούμαι ότι με τη λογική την οποία έχετε, την αμυντική στάση η οποία σας χαρακτηρίζει, δεν θα κερδίσετε.

Το λέω, δε, τούτο, γιατί πριν από λίγες εβδομάδες στην επερώτηση του Συνασπισμού, όταν θέσαμε το θέμα και το ερώτημα γιατί δεν αντέδρασε η ελληνική Κυβέρνηση και ο Υπουργός Γεωργίας στη μη διασφάλιση για τη γεωργία των δεκαπέντε της κατευθυντήριας γραμμής, που έχουμε σήμερα


 

  

Σελίδα 2782 

για τις αγροτικές δαπάνες, ο κ. Τζουμάκας είπε εδώ και με εξέπληξε, ότι "ξέρετε, επειδή έχουμε το 4% της παραγωγής και το 7% του κοινοτικού προϋπολογισμού, δεν πρέπει να μιλούμε πολύ, για να μην ενοχλήσουμε τους άλλους."

Αν πάτε με τη λογική αυτή, να μην ομιλείτε πολύ, να σιωπάτε, για να μην ενοχλήσετε τους άλλους στα μείζονα αυτά θέματα, είναι επόμενο ότι όποια μάχη και να δίδεται με αυτά τα όπλα, θα χάνετε, κύριε Υπουργέ της Γεωργίας.

Από εκεί και πέρα, για τα θέματα τα οποία θίξατε, για την τιμή του γάλακτος, δεν μας κάνει ευτυχείς ότι στην Ελλάδα είναι 20% επάνω οι τιμές για τον παραγωγό σε σχέση με τον παραγωγό των άλλων ευρωπαϊκών κρατών. Αυτό συμβαίνει για δυο λόγους, πρώτον, γιατί εκεί το κόστος παραγωγής είναι άλλο και δεύτερον, διότι και η τιμή στον τελικό καταναλωτή -αν πάτε σε ένα σούπερ μάρκετ στο Λουξεμβούργο, στην Ολλανδία, στη Γαλλία, στο Βέλγιο, θα το δείτε- είναι 40% κάτω περίπου και όχι 20%, σε σχέση με την τιμή, την οποία απολαμβάνει ο 'Ελληνας καταναλωτής.

Αυτό γίνεται, διότι δεν εφαρμόζεται ο νόμος του ελεύθερου ανταγωνισμού. Το ξέρετε πάρα πολύ καλά τόσα χρόνια. Δεν φθάνει να κάνουμε εδώ δηλώσεις για το ότι πράγματι υπάρχουν προβλήματα. Τα προβλήματα χρειάζονται και λύσεις. 'Εχετε το νόμο του ελεύθερου ανταγωνισμού, ας ενεργοποιήσει επιτέλους ύστερα από τόσα χρόνια η κ. Παπανδρέου την Επιτροπή Προστασίας του ελεύθερου ανταγωνισμού και ας δει ποιες εταιρείες, δεν είναι και πολλές σε όλη τη χώρα, μοιράζουν τις αγορές, καθηλώνουν τις τιμές στον παραγωγό και, φθάνοντας στα ράφια των σούπερ μάρκετ, βρίσκουμε ίδιες τιμές γάλακτος απ' όλες τις εταιρείες ή περίπου ίδιες.

Επιπλέον, θα πρέπει να είστε και λίγο προσεκτικός, διότι δημιουργείτε πρόβλημα στην αγορά, όταν μιλάτε μέσα στο άγχος σας και στη μη κατανόηση θεμάτων για προβλήματα υγείας, τα οποία μπορεί να έχει το α', β', ή γ' προϊόν. Εμείς θα δεχθούμε ότι είναι ελλειπής η νομοθεσία σε ό,τι αφορά τις ετικέτες.

Πρέπει να είσαστε ευαίσθητοι στα θέματα της ορθής ενημέρωσης των καταναλωτών, αλλά μην μπλέκετε το νόμο περί ετικετών και περί ενημερώσεως του καταναλωτή με θέματα υγείας. Κανείς νομίζω ότι δεν προβάλλει σοβαρά το επιχείρημα ότι το γάλα εάν είναι παστεριωμένο ή οτιδήποτε άλλο αυτό και μόνο θίγει την υγεία. Είναι άλλο προϊόν. Προστατέψτε τον καταναλωτή, λοιπόν, με συγκεκριμένα μέτρα και μην μπλέκετε το θέμα των ετικετών με θέματα υγείας.

Για το θέμα των επιτοκίων: Ρωτήσατε πως να μειωθούν τα επιτόκια. Η δική μας πρόταση είναι ότι τα επιτόκια, ειδικά για έναν κλάδο, όπως είναι αυτός της κτηνοτροφίας, θα πρέπει να επιδοτηθούν και να πάρουμε γενναίες αποφάσεις. Θα προτείνουμε συντόμως ένα ολοκληρωμένο πρόγραμμα ως Νέα Δημοκρατία, το οποίο θα έχει και μέτρα, που θα λύνουν το μεγάλο πρόβλημα της υπερχρέωσης των ελλήνων κτηνοτρόφων. 

Δεν μπορεί να συνεχιστεί η χρέωση αυτή. Και η αγελαδοτροφία και η χοιροτροφία και η αιγοπροβατοτροφία και κάθε άλλος κλάδος παραγωγής, με αυτά τα υψηλά επιτόκια, με τους ανατοκισμούς, με τις ποινές, δεν μπορεί να επιβιώσει. 

Είναι σημαντικό, λοιπόν, να προχωρήσουμε σε γενναίες αποφάσεις με τη συναίνεση όλων και εγώ θα επισημάνω για ακόμη μια φορά πως φοβούμαι ότι με τον ευτελισμό, τον οποίον υπέστη συλλήβδην ο αγροτικός τομέας, επειδή προτείνατε και νομοθετήσατε κατά τρόπο επιλεκτικό και κατά τρόπο σκανδαλώδη στο θέμα της ρύθμισης των αγροτικών χρεών, δημιουργείται ένα δυσμενές κλίμα, το οποίο συμπαρασύρει και απλούς κτηνοτρόφους και απλούς αγρότες, που λόγω της ληστρικής συμπεριφοράς της Αγροτικής Τραπέζης, λόγω των ...

Αναρωτιέμαι σε ποιον ομιλώ τώρα. Αν θέλετε να συνεχίσω προς τους κυρίους συναδέλφους, θα συνεχίσω. Αφού δεν είναι η Κυβέρνηση εδώ, γιατί να συνεχίσω;

ΠΡΟΕΔΡΕΥΩΝ (Δημήτριος Β. Κωστόπουλος): 'Ενα λεπτό, κύριε Τσιτουρίδη.

ΣΑΒΒΑΣ ΤΣΙΤΟΥΡΙΔΗΣ: Να περιμένω, κύριε Πρόεδρε. Σε ποιον τα λέω όμως; Στον κ. Μπούτα; 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Τσιτουρίδη, μην σχολιάζετε. 'Ηταν ανάγκη να βγεί από ην αίθουσα για ένα λεπτό. Θα έρθει αμέσως ο κύριος Υπουργός.

ΓΕΩΡΓΙΟΣ ΤΣΑΦΟΥΛΙΑΣ: Ακούμε εμείς.

ΣΑΒΒΑΣ ΤΣΙΤΟΥΡΙΔΗΣ: Εγώ θα συνεχίσω.

ΠΡΟΕΔΡΕΥΩΝ (Δημήτριος Β. Κωστόπουλος): Είναι εδώ ο Κοινοβουλευτικός Εκπρόσωπος του ΠΑ.ΣΟ.Κ.

ΣΑΒΒΑΣ ΤΣΙΤΟΥΡΙΔΗΣ: Εγώ θα ευχηθώ στον Κοινοβουλευτικό Εκπρόσωπο του ΠΑ.ΣΟ.Κ. "και σε ανώτερα", να με ακούσει και να τα μεταβιβάσει.

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, σας είπα να δείξετε μια κατανόηση για ένα λεπτό. Θα συνεχίσουμε την κουβέντα μας...

ΓΕΩΡΓΙΟΣ ΤΣΑΦΟΥΛΙΑΣ: Είναι πρόκληση.

ΠΡΟΕΔΡΕΥΩΝ (Δημήτριος Β. Κωστόπουλος): Σας παρακαλώ, κύριε Τσαφούλια, κατανόηση ζήτησα, δεν ζήτησα να πάρετε τα ντουφέκια. Ο κ. Τσιτουρίδης που μιλάει, δείχνει κατανόηση. Εσάς τώρα τι σας κόφτει;

Σας παρακαλώ, κύριε Τσιτουρίδη, συνεχίστε. Αυτά γράφονται στα Πρακτικά και θα ενημερωθεί ο κύριος Υπουργό.

ΣΑΒΒΑΣ ΤΣΙΤΟΥΡΙΔΗΣ: Εγώ να συνεχίσω την ομιλία μου χωρίς τον Υπουργό.

Πάντως συνεχίζω και για έναν άλλο λόγο, κύριε Πρόεδρε. Τόσο εγώ όσο και ο κ. Κατσαρός -βλέπω ότι ήρθε ο κύριος Υπουργός- πρέπει να αναχωρήσουμε με την τελευταία πτήση για τη βόρεια Ελλάδα, διότι πρέπει να παρασταθούμε ως δικηγόροι και μάρτυρες σε διώξεις αγροτών αύριο το πρωί στο Κιλκίς και είμεθα ολίγον βιαστικοί. Και τούτο διότι η πολιτική και η "βιομηχανία των διώξεων", πέρα από τους αγρότες, ταλαιπωρεί και πολλούς άλλους σ' αυτόν τον τόπο και μας αναγκάζει πραγματικά να είμαστε όπου μπορούμε.

Από εκεί και πέρα, δεν θα αναφερθώ -επειδή τελειώνει και ο χρόνος μου- σε όλα τα θέματα τα οποία εθίγησαν, στα θέματα των βοσκοτόπων. Περιμένουμε το νομοσχέδιο και έχει δεσμευθεί επανειλημμένως η Κυβέρνηση.

Μιλήσατε για τις μετεγκαταστάσεις. Ποιες μετεγκαταστάσεις; Εγώ θα σας πω ότι στην πατρίδα μου στο Νομό Κικλίς το 10% των αιτήσεων τη χρονιά αυτή δεν μπόρεσε να καλυφθεί, διότι δεν υπάρχουν τα χρήματα και διότι χρειάζεται να βάλει μέσον το Βουλευτή ο κάθε έρμος στη νομαρχία, που πρέπει να πάει, για να πετύχει κάτι το οποίο θα έπρεπε να ήταν αυτονόητο. Αν θέλουμε να μετεγκατασταθούμε, να φύγουμε από το χωριό και να πάμε έξω από το χωριό θα έπρεπε να μας παρακαλάει η Πολιτεία και όχι να βάζει μέσον ο κάθε ταλαίπωρος κτηνοτρόφος το Βουλευτή, το νομάρχη για να ενταχθεί στο πρόγραμμα των μετεγκαταστάσεων.

Είχαμε την ευκαιρία να πούμε για τη μείωση του ύψους της πριμοδότησης στα αιγοπρόβατα. Τα προβλήματα, τα οποία υπήρξαν λόγω των "τρελών αγελάδων" παρέσυραν, από κακή διαπραγμάτευση κατ' εμάς, κύριε Υπουργέ, και τη μείωση της πριμοδότησης για τα ελληνικά αιγοπρόβεια.

Θα σταματήσω εδώ πέρα λέγοντας το εξής: Αφού ο κύριος Υπουργός στην εκκίνηση της πρωτολογίας του είπε πως πρέπει να δούμε την πτυχή "Ευρωπαϊκή 'Ενωση" και πρέπει να δούμε και την πτυχή "εθνική πολιτική", θα έλεγα ότι καλά θα κάνουμε, παράλληλα με τη διαπραγμάτευση, την οποία πρέπει να έχουμε σε ευρωπαϊκό επίπεδο, να δούμε τι κάνουμε και με την εθνική πολιτική. Και όπως προείπα εθνική πολιτική, με διαρκώς μειούμενες δαπάνες του προγράμματος δημοσίων επενδύσεων και του τακτικού προϋπολογισμού, όπως προβλέπει ο Προϋπολογισμός, τον οποίο θα συζητήσουμε, δεν γίνεται. Αν συνεχίσουμε, έτσι φοβούμαι ότι θα είμαστε αναγκασμένοι να επανέλθουμε ξανά και ξανά στα θέματα της κτηνοτροφίας όσο υπάρχει κτηνοτροφία. Δεν θα υπάρχει όμως για πολλά χρόνια με αυτήν την πολιτική.

Εμείς πιστεύουμε ότι η ελληνική κτηνοτροφία προοπτική έχει, παρόν δεν έχει με αυτή την έλλειψη πολιτική και θα πρέπει, επιτέλους, η Κυβέρνηση να προχωρήσει στη λήψη κάποιων μέτρων.

Ευχαριστώ πολύ.


 

  

Σελίδα 2783 

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Φοίβος Ιωαννίδης, Κοινοβουλευτικός Εκπρόσωπος του ΠΑΣΟΚ έχει το λόγο για λίγα λεπτά, όπως είπε και ο ίδιος.

ΦΟΙΒΟΣ ΙΩΑΝΝΙΔΗΣ: Θα είμαι πάρα πολύ σύντομος αφ' ενός διότι ήδη η απάντηση που έδωσε ο Υπουργός Γεωργίας ήταν πλήρης σε ό,τι αφορά τα συγκεκριμένα ερωτήματα της επερώτησης, αλλά ασφαλώς θα απαντήσει και ο αγαπητός φίλος ο Υφυπουργός Γεωργίας που παρευρίσκεται, που θα καλύψει στο σύνολο όλες τις απορίες και τα επιχειρήματα των συναδέλφων της Αξιωματικής Αντιπολίτευσης.

Θα κάνω όμως δύο παρατηρήσεις. 

Μερικοί από τους συναδέλφους υπήρξαν λίαν υπερβολικοί και σε χαρακτηρισμούς μάλιστα και μου κάνει εντύπωση, σε αντίθεση βέβαια με τον Κοινοβουλευτικό Εκπρόσωπο της Νέας Δημοκρατίας, ο οποίος πρέπει να ομολογήσω ότι υπήρξε κοινοβουλευτικότατος. 

Επιχειρηματολόγησε -μπορεί να συμφωνεί ή να μη συμφωνεί κανείς μαζί του- και ίσως έγινε λίγο μάντης κακών προεξοφλώντας αποτυχημένες προσπάθειες της Κυβερνήσεως για το μέλλον.

Και ξέρετε ελέγχεται το παρόν και το παρελθόν, το μέλλον είναι μάλλον αόρατο και δεν μπορεί να ελεγχθεί...

ΣΑΒΒΑΣ ΤΣΙΤΟΥΡΙΔΗΣ: Προδικάζεται όμως.

ΦΟΙΒΟΣ ΙΩΑΝΝΙΔΗΣ: Θα δούμε όμως ποιος προδικάζει σωστά ή όχι στην επόμενη επερωτησή σας.

'Οπως κι αν έχει το πράγμα η όλη συζήτηση έγινε σε εποικοδομητικό τόνο και εγώ δεν είμαι ειδικός για να προσθέσω πολλά πράγματα. Ούτως ή άλλως ανήκω σ' αυτούς που δεν ήπιαν ποτέ στη ζωή τους γάλα. Αρέσκομαι σε άλλα αγροτικά προϊόντα, όπως τον οίνο, αλλά αυτό είναι μία άλλη ιστορία, που θα συζητήσουμε σε άλλη ίσως επερώτηση.

Εν πάση περιπτώσει, αισθάνομαι την ανάγκη να αναφερθώ στο ρόλο της Αγροτικής Τράπεζας. Μα, είναι δυνατόν να επιχειρηματολογείτε σ' αυτό το σημείο, όταν γνωρίζετε ότι η Αγροτική Τράπεζα πια είναι μία εμπορική τράπεζα. Δεν είναι αυτό που υπήρξε στο παρελθόν και που ήταν η μεγάλη έμπνευση και η μεγάλη προσφορά του Ελευθερίου Βενιζέλου στην ελληνική γεωργία. Δεν μπορεί πια να είναι λόγω της κοινοτικής νομοθεσίας.

Δεύτερον, όσον αφορά τα επιτόκια, δεν μπορεί να είναι κατά την επιθυμία της εκάστοτε κυβερνήσεως χαμηλά ή υψηλά, ιδίως σε όσους, όπως εσείς, υπερασπίζονται πλήρως την ελευθερία της αγοράς. Αντιλαμβάνεσθε ότι η διαμόρφωση των επιτοκίων είναι υπεραπάνω, αν θέλετε, των δυνατοτήτων της εκάστοτε κυβερνήσεως.

Βεβαίως, υπάρχει η κατηγορία των κτηνοτρόφων, που έχουν συσσωρευμένα από το παρελθόν μεγάλα χρέη, στα οποία αδυνατούν να ανταποκριθούν. Απάντησε ο κύριος Υπουργός -και φαντάζομαι ότι θα αναφερθεί και ο κύριος Υφυπουργός σ'αυτό το θέμα- ότι είναι ένα από τα προβλήματα που η Κυβέρνηση γνωρίζει την ύπαρξή του και έχει την πρόθεση να βρεί τρόπους να το αντιμετωπίσει.

Αλλά θα υπενθυμίσω εδώ ότι στην αντιμετώπιση των χρεών των συνεταιρισμών -το ανέφερε άλλωστε και ο κ.Τσιτουρίδης προηγουμένως- υπήρξε σκληρότατη επίθεση κατά της Κυβερνήσεως, διότι ρύθμισε χρέη συνεταιρισμών και ορισμένων ιδιωτών. Είναι μια αντίφαση αυτά που λέτε σήμερα, με την έντονη κριτική που ασκήσατε στη συζήτηση του σχεδίου νόμου του Υπουργείου Γεωργίας που προέβλεπε τη ρύθμιση των χρεών των συνεταιρισμών.

Θέλω να προσθέσω, ότι γενικώς μιλώντας για τον τομέα της γεωργίας -και τελειώνω μ'αυτό- έχουν τόσες φορές οι κυβερνήσεις του ΠΑ.ΣΟ.Κ. ρυθμίσει και χαρίσει χρέη προς τους αγρότες, προς τους συνεταιρισμούς, ώστε μόνο για έλλειψη ευαισθησίας προς τον πραγματικά καίριο και ευαίσθητο αυτόν τομέα της οικονομίας δεν μπορεί να κατηγορηθούν.

Κύριε Πρόεδρε, δεν νομίζω ότι χρειάζεται να προσθέσω τίποτε άλλο. Τα υπόλοιπα θα τα πεί ο αρμόδιος Υφυπουργός. Ευχαριστώ.

ΠΡΟΕΔΡΕΥΩΝ (Δημήτριος Β. Κωστόπουλος): Ευχαριστούμε, κύριε Ιωαννίδη. Διευκολύνατε κάπως και την ανοχή, που θα ζητήσω από τους Βουλευτές, γιατί θα δώσω το λόγο στον κ.Κατσαρό, επειδή και αυτός και ο κ.Τσιτουρίδης, θα φύγουν σε αποστολή.

Με την ανοχή, λοιπόν, των συναδέλφων, θα δώσω το λόγο στον κ. Κατσαρό.

ΦΟΙΒΟΣ ΙΩΑΝΝΙΔΗΣ: Είδατε πως αντιστρέφονται οι όροι; 'Αλλοτε υπερασπιζόμαστε εμείς, τώρα υπερασπίζεσθε εσείς.

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Ευχαριστώ τους Κοινοβουλευτικούς Εκπροσώπους των τριών μικροτέρων Κομμάτων της Βουλής, που μου δίδουν τη σειρά τους.

Βεβαίως, δεν θα απαντήσω σ'αυτά που είπε ο κ.Ιωαννίδης, διότι ο ίδιος είπε ότι δεν χρήζουν απαντήσεως. Αφού δεν ξέρει το θέμα της κτηνοτροφίας και θα συζητούσε μόνο για τον οίνο και τα παράγωγά του, καταλαβαίνετε ότι ο οίνος δεν έχει καμιά σχέση με το γάλα.

Κύριε Πρόεδρε, πράγματι, το επίπεδο της συζήτησης απόψε ήταν πολύ καλό. Χαίρομαι δε, γιατί ο κύριος Υπουργός προσπάθησε να απαντήσει στα ερωτήματα τα οποία τέθηκαν από πλευράς των επερωτώντων και δεν μεταβλήθηκε ο ίδιος σε επερωτώντα. Αυτό είναι μια πρόοδος, μια εξέλιξη. Εύχομαι να τον μιμηθούν και άλλοι συνάδελφοί του.

Θα ήταν βεβαίως πολύ καλύτερο το επίπεδο, αν η απάντηση δεν περιείχε πολλά "πρέπει" και πολλά "θα" και αν ύστερα από δεκατέσσερα χρόνια ΠΑΣΟΚικής εξουσίας, ή έστω ύστερα από κάποια χρόνια θητείας του κ.Τζουμάκα στο Υπουργείο Γεωργίας δεν μας έλεγε ότι για τη μείωση της τιμής των καυσίμων τώρα συγκροτήθηκε κάποια επιτροπή υπό τον κ.Δρύ, για να δεί το πρόβλημα. Επίσης, αν δεν μας έλεγε ότι είναι λίγα τα πέντε δισεκατομμύρια (5.000.000.000) και βεβαίως θα μπορούσαν να είναι περισσότερα. Επίσης, αν δεν μας έλεγε για το θέμα της παραγραφής των αδικημάτων των αγροτών για τις αγροτικές κινητοποιήσεις τους, των φερομένων ως γενομένων αδικημάτων, ότι μετά την απόφαση του Αρείου Πάγου, θα δούν τι ρύθμιση θα κάνουν.

Μα, ο 'Αρειος Πάγος δικάζει μια υπόθεση μεταξύ δύο διαδίκων. Ο 'Αρειος Πάγος δεν λύνει και δεν πρόκειται να λύσει το πρόβλημα. Αν συμφωνούν στο ότι για τα πανωτόκια πρέπει οπωσδήποτε να υπάρξει κάποια μεταβολή, θα μπορούσα να πώ τώρα, με σχετική διάταξη νόμου, να τροποποιήσουν το καθεστώς και να μην περιμένουν την απόφαση του Αρείου Πάγου. Ούτε θα υπεισήρχοντο στην αρμοδιότητα του Αρείου Πάγου και δεν θα υπεισήρχοντο στο έργο κάποιας άλλης εξουσίας. Διότι ο 'Αρειος Πάγος συζητεί μια υπόθεση που αφορά το παρελθόν και ούτε το παρόν ούτε και το μέλλον, ούτε αφορά όλους τους δανειολήπτες.

Κύριε Πρόεδρε, οι 'Ελληνες κτηνοτρόφοι δικαιούνται ίσης και δικαίας μεταχείρισης με άλλες κοινωνικές ομάδες. Δικαιούνται ίσης και δικαίας μεταχείρισης ανάλογης με την προσφορά τους στο κοινωνικό σύνολο, την οικονομική τους κατάσταση και τον αριθμό στον οποίο ανέρχονται. Δικαιούνται ίσης και δικαίας μεταχείρισης όμοιας τουλάχιστον με τους "κολάδες" στο θέμα της παραγραφής των αδικημάτων. 'Ομοιας με εκείνη την οποία ρυθμίσαμε εδώ και λίγο καιρό με την αποποινικοποίηση των πλαστογράφων τιμολογίων και των εκδοτών εικονικών τιμολογίων, οι οποίοι μάλιστα βαρύνονται με πρόστιμα, τα οποία ανέρχονται σε τετρακόσια δισεκατομμύρια (400.000.000.000) δραχμές. Εκείνοι παρέβησαν τους νόμους και μάλιστα κατά τρόπο πάρα προκλητικό. Oι αγρότες απλώς πρόβαλαν δίκαια αιτήματα. Κανένας δεν λέει ότι τα αιτήματα των αγροτών δεν είναι δίκαια. Φταίει, όμως, η ΕΟΚ, λένε κάποιοι, γιατί η Ευρωπαϊκή 'Ενωση δεν συμπράτει για την επίλυσή τους ή φταίμε εμείς γιατί δεν έχουμε πολλά χρήματα για να τους ικανοποιήσουμε, αλλά κανένας δεν λέει ότι είναι άδικα τα αιτήματά τους. Ε, λοιπόν, αυτήν την ίση και δικαία μεταχείριση, τη δικαιούνται άνθρωποι, οι οποίοι δεν βαρύνονται με τα αδικήματα, τα οποία χαρίζονται σε κάποιους άλλους. Αυτοί τη δικαιούνται και θα έπρεπε αυτό να το είχε σκεφτεί η Κυβέρνηση.

Για το χάρισμα των χρεών των συνεταιρισμών, στο οποίο


 

  

Σελίδα 2784 

αναφέρθηκε ο Κοινοβουλευτικός Εκπρόσωπος του ΠΑΣΟΚ ο κ. Ιωαννίδης. Αν γινόταν μελέτη για το πως ακριβώς δημιουργήθηκαν αυτά τα χρέη, αν γινόταν μελέτη βιωσιμότητας αυτών των συνεταιρισμών, στους οποίους χαρίστηκαν τα χρέη, αν ήταν ένα γενικό μέτρο που θα έπιανε όλους τους συνεταιρισμούς της Ελλάδος, κανένας δεν θα κατηγορούσε την Κυβέρνηση. Την κατηγορούμε για την επιλεκτική μεταχείριση μερικών ενώσεων συνεταιρισμών, αλλά και απλών ιδιωτών. Ενήργησε και μάλιστα χωρίς να πάρει τη συγκατάθεση για την οποία αγωνιζόταν η Νέα Δημοκρατία επί δύο περίπου χρόνια, το 1992 και 1993, για να πάρει τη συγκατάθεση της ΕΟΚ για τη ρύθμιση των κτηνοτροφικών χρεών. Κάποια στιγμή πρέπει να κάνουμε και κάποια διάκριση. 'Αλλο χρέη συνεταιρισμών και άλλο χρέη αγροτών. Οφειλόμενα, παρακαλώ, όχι σε κάποιες υπεξαιρέσεις και κλοπές που γίνονται μέσα σε μερικούς συνεταιρισμούς αλλά στο Τσερνομπίλ, που ζημίωσε πολύ τους αγρότες, στα αρνητικά νομισματικά ποσά (ΝΕΠ), που ανέρχονται σε εκατόν είκοσι έξι δισεκατομμύρια (126.000.000.000) δραχμές και σε άλλα κυβερνητικά μέτρα στο σύστημα του δανεισμού, για τα οποία δεν ευθύνονται οι αγρότες. Οι συνεταιρισμοί δεν υπέστησαν οι ίδιοι τη ζημιά από όλα αυτά τα μέτρα, αλλά θέλησαν έστω να κάνουν κάποια κοινωνική πολιτική καθ'υπαγόρευση της Κυβέρνησης.

Επομένως υπάρχει πάρα πολύ μεγάλη διαφορά και αυτό θα έπρεπε να το είχατε λάβει υπόψη.

'Ενα επιχείρημα, κύριε Υπουργέ, για να πετύχετε την αύξηση της ποσόστωσης των εκατόν πενήντα χιλιάδων τόνων αγελαδινού γάλακτος, για την οποία μας μίλησε ο κύριος Υπουργός, είναι -και είναι ατράνταχτο επιχείρημα- το εξής: Από όλες τις χώρες της Ευρωπαϊκής 'Ενωσης, εκτός της Ισπανίας, η Ελλάδα έχει το μικρότερο ποσοστό κάλυψης της παραγωγής της, μόνο 86%. 'Ολες οι άλλες έχουν από 87% μέχρι 111%, δηλαδή έχουν ποσοστώσεις μερικές χώρες, οι περισσότερες, μεγαλύτερες και από την παραγωγή τους ακόμη. Ζητάμε, λοιπόν, δικαία μεταχείριση και τίποτα παραπάνω.

Και κάνει εντύπωση τέλος πάντων αυτό το αίτημα. Γιατί δεν το υποστηρίξατε παλαιότερα, όταν προήδρευε της Ευρωπαϊκής 'Ενωσης η Ελλάδα, και φθάσατε τώρα να φωνάζετε, που θα αρχίσει από 1ης Ιανουρίου η Προεδρία της Αγγλίας, η οποία τάσσεται υπέρ της κατάργησης των ποσοστώσεων στο αγελαδινό γάλα.

Θα ήθελα να κάνω μία άλλη παρατήρηση. Στη Λάρισα, όταν κατέβηκε εδώ και λίγες ημέρες, ο κ. Τζουμάκας είπε μερικές πάρα πολύ βαριές κουβέντες. Χαρακτήρισε τους γεωπόνους δυνάστες, μιζαδόρους και απατεώνες. Χαρακτήρισε κλέφτες και μιζαδόρους τους γεωπόνους του Οργανισμού Βάμβακος.

Eίπε για τους γεωπόνους του ΕΛΓΑ ότι σήκωσαν τον αμανέ και αποτελούν δίκτυο και είναι δεμένοι ο ένας με τον άλλο δυναστεύοντας τους αγρότες, χαρακτήρισε ως δυνάστες τους γεωπόνους που εργάζονται στην Αγροτική Τράπεζα, οι οποίοι είπε ότι είναι "αυθεντίες". Είναι λόγια του κ. Τζουμάκα αυτά.

Το ερώτημα είναι το εξής. Εγώ πραγματικά εκπλήττομαι γι' αυτά που ακούω, δεν παίρνω θέση αν έχει δίκιο ή άδικο, αλλά είναι ο πολιτικός προϊστάμενος όλων αυτών. Τι έχει κάνει; Επί δύο-τρία χρόνια περίπου ακούμε αυτές τις κατηγορίες, αυτό το κατηγορώ εις βάρος υφισταμένων του. Και μάλιστα για υπαλλήλους του ιδίου του Υπουργείου, μέσα στις κεντρικές υπηρεσίες του Υπουργείου και τον βλέπουμε έτσι απλώς να τα εκτοξεύει και να σταματάει. Νομίζει, λοιπόν, ότι θα διορθωθεί η κατάσταση με αυτά τα κατηγορώ τα οποία απαγγέλει και χωρίς τη λήψη κανενός απολύτως μέτρου;

Και κάτι άλλο. Είπα στην πρωτολογία μου ότι δυστυχώς η Κυβέρνηση στερείται του αναγκαίου κύρους, για να μπορέσει να διεκδικήσει ίση μεταχείριση και δικαία μεταχείριση από τα όργανα της Ευρωπαϊκής 'Ενωσης. 'Ενα μικρό παράδειγμα θα σας αναφέρω. Είναι το θέμα της βουκέλωσης. Φούντωσε ολόκληρη η αγελαδοτροφία στην Ελλάδα από τη βουκέλωση.

Κύριε Υπουργέ, το 1987, η αποζημίωση στα ημιβελτιωμένα γελάδια ήταν μόνον εκατόν τριάντα χιλιάδες (130.000) δραχμές και τότε εκόστιζε περίπου το κάθε γελάδι γύρω στις εκατόν πενήντα χιλιάδες (150.000) δραχμές. Σήμερα διπλασιάστηκε η αξία. Η αποζημίωση όμως παραμένει η ίδια, εκατόν τριάντα χιλιάδες (130.000) δραχμές, ύστερα από δέκα χρόνια. Δεν σφάζει κανένας τα βουκελωμένα αγελάδια, με αποτέλεσμα να φουντώσει πράγματι και να απειλούνται με καταστροφή οι ίδιοι οι κτηνοτρόφοι. Και ξέρετε ποια είναι η απάντηση του κυρίου Υπουργού; Θα εξετασθεί η δυνατότητα αύξησης των ποσών ενίσχυσης για τα επόμενα έτη, μου γράφει σε απάντηση την οποία μου έστειλε τον Οκτώβριο του 1997. Δεν λύνονται έτσι τα προβλήματα, κύριε Υπουργέ. Πρέπει να το καταλάβουμε. Τα "πρέπει" και τα "θα" όταν ακούγονται από έναν Υπουργό, ειλικρινά και εμένα μου προκαλούν αγανάκτηση. Τι θα πει "πρέπει" και τι "θα". Ποιος θα αντικαταστήσει το πρέπει με το "γίνεται" αυτό και το "θα" ότι λαμβάνουν αυτό το συγκεκριμένο μέτρο; Αρμοδιότητα του Υπουργού δεν είναι; Στα "πρέπει" και στα "θα" θα παραπέμπουμε;

Αυτά, κύριε Πρόεδρε. Λυπούμαι, αλλά εμένα τουλάχιστον δεν με ικανοποίησε η απάντηση του κυρίου Υπουργού, διότι δεν μου έδωσε καμία απολύτως ελπίδα ότι μπορεί να αλλάξει κάπως η μοίρα των κτηνοτρόφων. Είναι πραγματικά μία τάξη, για την οποία πρέπει να είμαστε περισσότερο ευαισθητοποιημένοι από ό,τι είμαστε.

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ευάγγελος Μπούτας, έχει το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, αγαπητοί συνάδελφοι, το Κ.Κ.Ε. είχε προειδοποιήσει, όταν ακόμα θα έμπαινε η χώρα μας στην Ευρωπαϊκή 'Ενωση, ότι θα γίνει ο μεγαλύτερος εισαγωγέας αποθεμάτων, ιδιαίτερα κτηνοτροφικών προϊόντων, από τις χώρες της Ευρωπαϊκής 'Ενωσης. Οι λίμνες γάλακτος και τα βουνά κρεάτων και βουτύρων βρίσκουν διέξοδο και στη δική μας αγορά. 'Ετσι η χώρα μας έχει γίνει ο μεγαλύτερος εισαγωγέας κτηνοτροφικών προϊόντων και πληρώνουμε σε συνάλλαγμα σχεδόν όσα πληρώναμε για να φέρουμε πετρέλαιο.

Επόμενο είναι αυτή η πολιτική, που επιβάλλεται από την Ευρωπαϊκή 'Ενωση και είναι αποδεκτή από τα κόμματα που ψηφίζουν και στηρίζουν την πολιτική του Μάαστριχτ, να χτυπάει και τους κτηνοτρόφους. Βεβαίως, με την Ατζέντα 2000 ανοίγει η συζήτηση και στα αγροτικά ζητήματα. Βέβαια παρουσίασε ο κύριος Υπουργός ως επιτυχία το ότι μπήκαν και τα μεσογειακά προϊόντα. Αν πάρουμε υπόψη όμως ότι η αναθεώρηση της Κοινής Αγροτικής Πολιτικής το 1992 μείωσε τιμές και επιδοτήσεις σε όλα τα προϊόντα, άρα το να μπουν για διαπραγμάτευση μ' αυτήν τη λογική και άλλα προϊόντα, θα είναι για καλό ή για κακό;

Μάλλον για κακό προοιωνίζει παρά για καλό, δεδομένου ότι ήδη γίνεται πρόταση από την Ατζέντα 2000 να μειωθούν και στα σιτηρά έως 30% οι τιμές, αλλά και στα γαλακτοκομικά προϊόντα οι αντισταθμίσεις που θα δοθούν θα είναι πολύ μικρές.

'Αρα, λοιπόν, δεν θα λυθεί το ζήτημα. Στην κτηνοτροφία υπάρχει μεγάλο πρόβλημα στη χώρα μας και το βιώνουν καθημερινά οι μικρομεσαίοι κτηνοτρόφοι. Κατ' αρχήν είναι το κόστος παραγωγής, τα έργα υποδομής που δεν υπάρχουν, η ακρίβεια που υπάρχει στα εφόδια, είναι το κόστος του χρήματος και από την ελεύθερη αγορά. Βεβαίως δεν μας εκπλήσσει το γεγονός ότι η Νέα Δημοκρατία στην επερώτησή της κάνει λόγο για την ελεύθερη αγορά, αλλά μας εκπλήσσει το γεγονός ότι προσπαθεί ουσιαστικά να καλύψει αυτήν την πολιτική, που ακουμπά όλη πάνω στην ελεύθερη αγορά. Γιατί στην ίδια εκκλησία προσκυνάτε, αγαπητοί συνάδελφοι της Νέας Δημοκρατίας, μαζί με την Κυβέρνηση, στην ελεύθερη αγορά και στο κέρδος. Είναι στη λογική "το μεγάλο ψάρι να τρώει το μικρό". Αυτό γίνεται και στην κτηνοτροφία.

Βεβαίως, αν ξεκινήσει κανείς από το αγελαδινό γάλα, θα δει ότι υπάρχουν οι χαμηλές ποσοστώσεις. Αυτές οι ποσοστώσεις και επί Νέας Δημοκρατίας ήταν χαμηλές και τώρα παραμένουν χαμηλές και όποια προσπάθεια να καταβληθεί, πάλι χαμηλές θα μείνουν. Είναι κάτω από τις ανάγκες που έχει η χώρα μας. Τα πρόστιμα υπάρχουν.

Οι Ιταλοί κτηνοτρόφοι με τον αγώνα τους κατόρθωσαν και


 

  

Σελίδα 2785 

ανέτρεψαν αυτά τα πρόστιμα και το 80% θα το καλύψει η κυβέρνηση. 'Αρα το επιχείρημα της Κυβέρνησης, ότι δεν μπορεί να φορτωθεί τα πρόστιμα ή να τα απαλείψει, δεν ευσταθεί, διότι έχουμε το παράδειγμα της Ιταλίας.

'Οσον αφορά την τιμή στο αγελαδινό γάλα, αυτή είναι από εβδομήντα πέντε έως εκατόν πέντε (75-105) δραχμές το κιλό. 'Ενα μικρό εμφιαλωμένο νερό είναι πιο ακριβό από το γάλα. Και να φανταστείτε ότι το νερό ρέει άφθονο στη χώρα μας. Εκεί φθάσαμε. Υπάρχει λοιπόν ένα μεγάλο άνοιγμα στην τιμή όπου ο καταναλωτής πίνει το γάλα σε τριπλάσια τιμή απ' αυτό που το πουλά ο παραγωγός. Αν βάλουμε και τα άλλα παράγωγα του γάλακτος, θα δούμε ότι συμβαίνει το ίδιο πράγμα. Το γάλα ο λαός το πίνει, το πίνει ο εργάτης, ο ίδιος ο αγρότης, ο επαγγελματίας, ο βιοτέχνης. Το μεγάλο κεφάλαιο, ο Κόκαλης και ο Βαρδινογιάννης ας πίνουν κανένα ποτήρι την ημέρα. Δεν κάνουν αυτοί κατανάλωση ούτε είναι τα θύματα της υπερκατανάλωσης. Οι απλοί εργαζόμενοι είναι αυτοί που επάνω τους γίνεται η αισχρή εκμετάλλευση. 

Θυμάμαι πέρυσι, στις μεγάλες κινητοποιήσεις των αγροτών και μετά από τη συνάντηση της Πανθεσσαλικής Επιτροπής με τον κ. Σημίτη, είχε ειπωθεί εκείνο το περίφημο "τι να πουν και οι κτηνοτρόφοι της Πίνδου των οποίων το εισόδημα βρίσκεται σε πολύ χαμηλά επίπεδα και αν είναι κάποιοι που πρέπει να διαμαρτύρoνται είναι αυτοί και όχι οι αγρότες του Θεσσαλικού κάμπου". Κάτι τέτοιο είπε σήμερα και ο κ. Τζουμάκας.

Τους ανταμείψατε μειώνοντας τις επιδοτήσεις. Οι αγρότες και οι κτηνοτρόφοι στους αγώνες που κάναμε πέρυσι και φέτος είχαν σαν αίτημα να φθάσει η επιδότηση στα αιγοπρόβατα εκεί που φθάνει και στην Ευρωπαϊκή 'Ενωση. Η Κυβέρνηση όμως, ενώ τους μειώνει την επιδότηση, έρχεται μετά και τους λέγει "αυτοί είναι οι φτωχοί, εσείς φωνάζετε;"

Από την άλλη πλευρά επί τέσσερα χρόνια έχουμε ίδια τιμή στο αιγοπρόβειο γάλα. 'Οταν είχε πέσει η τιμή πολύ χαμηλά, είπε ο Υπουργός: "Είμαστε καλά τώρα, ανέβηκε λίγο". Αφού είχε πέσει εκατό (100) δραχμές η τιμή, ανέβηκε μετά σαράντα (40) δραχμές, δηλαδή σε τρία χρόνια, και είπε ο Υπουργός "καλά πάμε".

Πώς διάολε, πάμε καλά, αφού το εισόδημα του μικρού κτηνοτρόφου συνεχώς μειώνεται και λόγω των τιμών των προϊόντων και λόγω των επιδοτήσεων. 

Δεν δόθηκε σε καμιά περίπτωση το χαμένο εισόδημα στους παραγωγούς που χτυπήθηκαν από τις επιδημίες. 'Οχι μόνο σ' αυτούς που θανατώθηκαν τα ζώα, επειδή είχαν τις αρρώστειες, αλλά και σ' αυτούς που δεν είχαν πειραχθεί τα ζώα, από το γεγονός ότι κοψoχρονιάς, πατώντας πάνω στο πρόβλημα, έδωσε τιμές στο εμπόριο, με αποτέλεσμα να τους αρπάξει και το γάλα και τα κρέατα.

Μιλάει η Νέα Δημοκρατία. Και εδώ, αγαπητοί συνάδελφοι, φαίνεται πραγματικά η δημαγωγία ή, αν θέλετε, κάτι να κάνουμε για να φαίνεται ότι και εμείς αντιδρούμε σ' αυτήν την πολιτική, ενώ συμφωνεί η Νέα Δημοκρατία με την πολιτική αυτή. Αλήθεια, αυτήν την απόφαση της νομισματικής επιτροπής, που πάρθηκε το 1980 και τραβάει τα πανωτόκια και επιτόκια στα ύψη, τρία χρόνια που ήσασταν στην κυβέρνηση, γιατί δεν την αλλάξατε; Η τιμή στο πετρέλαιο, η τιμή στα λιπάσματα συνέχεια ανέβαινε. Η ελεύθερη αγορά που λέτε ότι λειτουργεί καλά, τι αποτελέσματα έχει; Το 1990 δεν ξεκίνησε η διάλυση της ΚΥΔΕΠ, που τη συνέχισε το ΠΑΣΟΚ, παρά τη διαβεβαίωση τότε ότι αν βγει κυβέρνηση θα την ξαναφτιάξει, με αποτέλεσμα να φθάσουνε οι τιμές των ζωοτροφών στα ύψη;

Πως γίνεται, κύριε Υπουργέ, ο παραγωγός να πουλάει το καλαμπόκι τριάντα δύο (32) δραχμές έως σαράντα (40) δραχμές και να το αγοράζει εβδομήντα (70) δραχμές έως ογδόντα (80)δραχμές; Τόσο πολύ στοιχίζει αυτό το έρμο το καλαμπόκι; Τόσο πολύ πρέπει να κερδίσουν οι διάφοροι Καδινόπουλοι; Και βέβαια καταλαβαίνω ότι έχετε και υποχρεώσεις σ' αυτούς τους ανθρώπους, γιατί σας στηρίζουν. 'Ομως πρέπει να πάρετε υπόψη σας και το μικρομεσαίο αγρότη, το φτωχό παραγωγό, ο οποίος ταλαιπωρείται κάθε μέρα.

Μειώθηκαν οι τιμές στα σιτιρά. Μας είπατε τότε ότι αυτό θα έχει αντίκτυπο στην κτηνοτροφία, θα μειωθεί το γάλα, θα μειωθεί το κρέας, θα είναι καλό για την κατανάλωση. Μα, δεν είδαμε να πέσει καμιά τιμή. Ανέβηκαν οι τιμές και στο γάλα και στο κρέας και τραβάνε την ανηφόρα συνέχεια. Αυτή είναι η ελεύθερη αγορά, συνάδελφοι της Νέας Δημοκρατίας. Αυτή είναι η ελεύθερη εκμετάλλευση πλέον των μικρών από τους μεγάλους. Και βεβαίως νόμος συγκεκριμένος δεν πιστεύω να υπάρχει. 'Ολα αυτά είναι ένα πλέγμα νόμων, είναι το ίδιο το σύστημα που είναι ελεύθερο, ο μεγάλος να λιανίζει το μικρό.

Θα ήθελα να σταθώ λίγο, κύριε Υφυπουργέ, στα πρόστιμα που βάζετε στα αυθαίρετα των μικρών κτηνοτρόφων. 'Εχω ένα γείτονα στο χωριό, κάποιον Αποστόλη Στρατή, ο οποίος έχει τρία παιδάκια, έχει πενήντα πρόβατα και έφραξε ένα μέρος σαράντα τετραγωνικών και του βάζουν κάθε χρόνο πρόστιμο. 'Εχει φθάσει το πρόστιμο ένα εκατομμύριο (1.000.000) δραχμές. 'Εχει πέντε στρέμματα χωράφι, θα τα πουλήσει για να πληρώσει το πρόστιμο. Δεν λέω για τους μεγάλους. Εκεί να τα γκρεμίσετε, που δεν τα γκρεμίζετε. Αλλά τώρα ο άλλος φράζει πενήντα τετραγωνικά μέτρα για να βάλει την εκμετάλλευσή του και να ζήσει την οικογένειά του και έρχεσθε και τον εξοντώνετε; Ποια κτηνοτροφία στηρίζετε, εν πάση περιπτώσει;

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).

Τελειώνοντας, κύριε Πρόεδρε, θέλω να πω ότι και η κτηνοτροφία θα έχει την ίδια τύχη που έχει συνολικά η αγροτική οικονομία, γιατί κακά τα ψέματα, είμαστε ο μεγαλοεισαγωγέας, σαν χώρα, των αποθεμάτων της Ευρωπαϊκής 'Ενωσης. Βεβαίως οι αγρότες δεν θα καθήσουν με σταυρωμένα τα χέρια. Θα βάλουν στην πάντα και την πολιτική του ΠΑΣΟΚ και την πολιτική της Νέας Δημοκρατίας, που είναι ίδια σε τελική ανάλυση. Οι αγώνες και οι τελευταίοι αλλά και αυτοί που έρχονται μπροστά μας, προς αυτήν την κατεύθυνση είναι, αυτό το πλαίσιο έχουν. Εμείς σαν ΚΚΕ τους στηρίζουμε. Στηρίζουμε τα αιτήματα των αγροτών, που είναι ακριβώς διαφορετικά από αυτή την πολιτική και της Ευρωπαϊκής 'Ενωσης και αυτή που εφαρμόζει η Κυβέρνηση, αλλά και στηρίζουν η Νέα Δημοκρατία και τα άλλα κόμματα, τα οποία είναι υπέρ του Μάαστριχτ.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ευάγγελος Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, αγαπητοί συνάδελφοι, κύριε Υπουργέ, πράγματι ο κλάδος της κτηνοτροφίας στη χώρα μας έχει τεράστια προβλήματα αλλά και τεράστιες δυνατότητες ανάπτυξης. Και είναι μεγάλες οι ευθύνες όχι μόνο της σημερινής Κυβέρνησης αλλά όλων των κυβερνήσεων τουλάχιστον μετά τη μεταπολίτευση, γιατί δεν αντιμετώπισαν τα προβλήματα της κτηνοτροφίας αλλά και δεν διείδαν τις τεράστιες δυνατότητες ανάπτυξής της, με αποτέλεσμα να φθάσουμε στη σημερινή άκρως δυσάρεστη κατάσταση, τη βαθιά κρίση που διέρχεται σήμερα η κτηνοτροφία μας, μια κρίση που, αν δεν αντιμετωπισθεί άμεσα, θα οδηγήσει στον αφανισμό της. Πότε επιτέλους θα αντιληφθεί η ελληνική πολιτεία ότι η κτηνοτροφία είναι ο μόνος κλάδος που μπορεί να διατηρήσει ζωντανό τον εναπομείναντα κοινωνικό ιστό στις ορεινές, στις ημιορεινές και γενικά στις μειονεκτικές περιοχές. Πότε επιτέλους θα αντιληφθεί η πολιτεία ότι, αν δεν στηρίξει τις μονάδες έντασης κεφαλαίου στην κτηνοτροφία, χοιροτροφία και βοοτροφία, αυτό το τεράστιο ποσό που σήμερα ξεπερνά τα τετρακόσια δισεκατομμύρια (400.000.000.000) σε εισαγωγές ζωοκομικών προϊόντων, θα είναι μεγαλύτερο και θα οδηγήσει και αυτήν την κτηνοτροφία στην εξαφάνιση;

ναφέρεται στην επερώτηση ότι δεν υπάρχει συγκεκριμένη κτηνοτροφική πολιτική. Οχι, αγαπητοί συνάδελφοι, υπάρχει συγκεκριμένη πολιτική και αυτή η πολιτική οδήγησε την κτηνοτροφία στο σημερινό αδιέξοδο, στην υπερχρέωση, που είναι το κύριο χαρακτηριστικό της κτηνοτροφίας σήμερα. Αυτή η πολιτική ήταν τα Νομισματικά Εξισωτικά Ποσά (τα ΝΕΠ)


 

  

Σελίδα 2786 σε PDF   

Σελίδα 2787 σε PDF   

Σελίδα 2788 σε PDF   

Σελίδα 2789 σε PDF   

Σελίδα 2790 σε PDF   

Σελίδα 2791 σε PDF   

Σελίδα 2792 σε PDF   

Σελίδα 2793 σε PDF   

Σελίδα 2794 σε PDF   

Σελίδα 2795 σε PDF   

Σελίδα 2796 σε PDF   

